{
  "atk-s0504a3:0_0": "3. Tikanipāto",
  "atk-s0504a3:1_0": "1. Paṭhamavaggo",
  "atk-s0504a3:2_0": "1. Mūlasuttavaṇṇanā",
  "atk-s0504a3:3_0": "50.",
  "atk-s0504a3:3_1": "Tikanipātassa paṭhame tīṇīti gaṇanaparicchedo.",
  "atk-s0504a3:3_2": "Imānīti abhimukhīkaraṇaṁ.",
  "atk-s0504a3:3_3": "Akusalamūlānīti paricchinnadhammanidassanaṁ.",
  "atk-s0504a3:3_4": "Tattha akusalāni ca tāni mūlāni cāti akusalamūlāni.",
  "atk-s0504a3:3_5": "Atha vā akusalānaṁ hetupaccayapabhavajanakasamuṭṭhāpakanibbattakaṭṭhena mūlāni cāti akusalamūlāni, akusaladhammānaṁ kāraṇānīti attho.",
  "atk-s0504a3:3_6": "Kāraṇañhi yathā hinoti etasmā phalaṁ pavattatīti hetu, paṭicca etasmā etīti paccayo, pabhavati etasmāti pabhavo, attano phalaṁ janetīti janakaṁ, samuṭṭhāpetīti samuṭṭhāpakaṁ, nibbattetīti nibbattakanti ca vuccati.",
  "atk-s0504a3:3_7": "Evaṁ patiṭṭhaṭṭhena mūlanti, tasmā akusalamūlānīti akusalānaṁ suppatiṭṭhitabhāvasādhanāni, kāraṇānīti vuttaṁ hoti.",
  "atk-s0504a3:4_0": "Keci pana “sāliādīnaṁ sālibījādīni viya maṇippabhādīnaṁ maṇivaṇṇādayo viya ca akusalānaṁ akusalabhāvasādhako lobhādīnaṁ mūlaṭṭho”ti vadanti.",
  "atk-s0504a3:4_1": "Evaṁ sante akusalacittasamuṭṭhānarūpesu tesaṁ hetupaccayabhāvo na siyā.",
  "atk-s0504a3:4_2": "Na hi tāni tesaṁ akusalabhāvaṁ sādhenti, na ca paccayā na honti.",
  "atk-s0504a3:4_3": "Vuttañhetaṁ –",
  "atk-s0504a3:5_0": "“Hetū hetusampayuttakānaṁ dhammānaṁ taṁsamuṭṭhānānañca rūpānaṁ hetupaccayena paccayo”ti.",
  "atk-s0504a3:6_0": "Ahetukassa ca mohassa akusalabhāvo na siyā akusalabhāvasādhakassa mūlantarassa abhāvato.",
  "atk-s0504a3:6_1": "Athāpi siyā lobhādīnaṁ sabhāvasiddho akusalādibhāvo, taṁsampayuttānaṁ pana lobhādipaṭibaddhoti.",
  "atk-s0504a3:6_2": "Evampi yathā lobhādīnaṁ, evaṁ alobhādīnampi sabhāvasiddho kusalādibhāvoti alobhādayo kusalā eva siyuṁ, na abyākatā, na ca honti.",
  "atk-s0504a3:6_3": "Tasmā yathā sampayuttesu, evaṁ mūlesupi kusalādibhāvo pariyesitabbo.",
  "atk-s0504a3:6_4": "Yonisomanasikārādiko viya hi kusalabhāvassa, ayonisomanasikārādiko akusalabhāvassa kāraṇanti gahetabbaṁ.",
  "atk-s0504a3:6_5": "Evaṁ akusalabhāvasādhanavasena lobhādīnaṁ mūlaṭṭhaṁ aggahetvā suppatiṭṭhitabhāvasādhanavasena gayhamāne na koci doso.",
  "atk-s0504a3:6_6": "Laddhahetupaccayā hi dhammā virūḷhamūlā viya pādapā thirā honti suppatiṭṭhitā, heturahitā pana tilabījakādisevālā viya na suppatiṭṭhitāti hetuādiatthena akusalānaṁ upakārakattā mūlānīti akusalamūlāni.",
  "atk-s0504a3:6_7": "Yasmā pana mūlena mutto akusalacittuppādo natthi, tasmā tīhi mūlehi sabbo akusalarāsi pariyādiyitvā dassitoti daṭṭhabbaṁ.",
  "atk-s0504a3:7_0": "Tāni akusalamūlāni sarūpato dassetuṁ “lobho akusalamūla”ntiādi vuttaṁ.",
  "atk-s0504a3:7_1": "Tattha lobhādīsu yaṁ vattabbaṁ, taṁ heṭṭhā vuttameva.",
  "atk-s0504a3:7_2": "Tattha pana tatiyamaggavajjhā lobhādayo āgatā, idha pana anavasesāti ayameva viseso.",
  "atk-s0504a3:8_0": "Gāthāyaṁ pāpacetasanti akusaladhammasamāyogato lāmakacittaṁ.",
  "atk-s0504a3:8_1": "Hiṁsantīti attano pavattikkhaṇe āyatiṁ vipākakkhaṇe ca vibādhenti.",
  "atk-s0504a3:8_2": "Attasambhūtāti attani jātā.",
  "atk-s0504a3:8_3": "Tacasāranti gaṇṭhitaṁ, veḷunti attho.",
  "atk-s0504a3:8_4": "Samphalanti attano phalaṁ.",
  "atk-s0504a3:8_5": "Idaṁ vuttaṁ hoti –",
  "atk-s0504a3:8_6": "khadirasīsapādayo viya antosāro ahutvā bahisāratāya tacasāranti laddhanāmaṁ veḷuādiṁ yathā attasambhūtameva phalaṁ hiṁsati vināseti, evameva anto sīlādisārarahitaṁ lāmakacittaṁ puggalaṁ attasambhūtāyeva lobhādayo vināsentīti.",
  "atk-s0504a3:9_0": "Paṭhamasuttavaṇṇanā niṭṭhitā.",
  "atk-s0504a3:10_0": "2. Dhātusuttavaṇṇanā",
  "atk-s0504a3:11_0": "51.",
  "atk-s0504a3:11_1": "Dutiye dhātuyoti attano phalassa sabhāvassa ca dhāraṇaṭṭhena dhātuyo.",
  "atk-s0504a3:11_2": "Yañcettha phalanibbattakaṁ, taṁ attano phalassa sabhāvassa ca, itaraṁ sabhāvasseva dhāraṇaṭṭhena dhātu.",
  "atk-s0504a3:11_3": "Rūpadhātūti rūpabhavo.",
  "atk-s0504a3:11_4": "Dhātuyā āgataṭṭhāne bhavena paricchinditabbaṁ, bhavassa āgataṭṭhāne dhātuyā paricchinditabbanti idha bhavena paricchedo kathito. Tasmā –",
  "atk-s0504a3:12_0": "“Katame dhammā rūpāvacarā?",
  "atk-s0504a3:12_1": "Heṭṭhato brahmalokaṁ pariyantaṁ karitvā uparito akaniṭṭhe deve anto karitvā etthāvacarā ettha pariyāpannā khandhadhātuāyatanā, ime dhammā rūpāvacarā”ti –",
  "atk-s0504a3:13_0": "Evaṁ vuttā rūpāvacaradhammā rūpadhātu.",
  "atk-s0504a3:13_1": "Arūpadhātūti arūpabhavo.",
  "atk-s0504a3:13_2": "Idhāpi bhavena paricchedo kathitoti –",
  "atk-s0504a3:14_0": "“Katame dhammā arūpāvacarā?",
  "atk-s0504a3:14_1": "Heṭṭhato ākāsānañcāyatanūpage deve anto karitvā, uparito nevasaññānāsaññāyatanūpage deve anto karitvā, etthāvacarā ettha pariyāpannā khandhadhātuāyatanā, ime dhammā arūpāvacarā”ti –",
  "atk-s0504a3:15_0": "Evaṁ vuttā arūpāvacaradhammā arūpadhātu. Nirodhadhātūti nibbānaṁ veditabbaṁ.",
  "atk-s0504a3:16_0": "Aparo nayo –",
  "atk-s0504a3:16_1": "rūpasahitā, rūpapaṭibaddhā, dhammappavatti rūpadhātu, pañcavokārabhavo, ekavokārabhavo ca, tena sakalo kāmabhavo rūpabhavo ca saṅgahito.",
  "atk-s0504a3:16_2": "Rūparahitā dhammappavatti arūpadhātu, catuvokārabhavo, tena arūpabhavo saṅgahito.",
  "atk-s0504a3:16_3": "Iti dvīhi padehi tayo bhavā sabbā saṁsārappavatti dassitā.",
  "atk-s0504a3:16_4": "Tatiyapadena pana asaṅkhatadhātuyeva saṅgahitāti maggaphalāni idha tikavinimuttadhammā nāma jātā.",
  "atk-s0504a3:16_5": "Keci pana “rūpadhātūti rūpasabhāvā dhammā, arūpadhātūti arūpasabhāvā dhammāti padadvayena anavasesato pañcakkhandhā gahitā”ti.",
  "atk-s0504a3:16_6": "“Rūpataṇhāya visayabhūtā dhammā rūpadhātu, arūpataṇhāya visayabhūtā arūpadhātū”ti ca vadanti, taṁ sabbaṁ idha nādhippetaṁ.",
  "atk-s0504a3:16_7": "Tasmā vuttanayeneva attho veditabbo.",
  "atk-s0504a3:17_0": "Gāthāsu rūpadhātuṁ pariññāyāti rūpapaṭibaddhadhammapavattiṁ ñātapariññādīhi tīhi pariññāhi parijānitvā.",
  "atk-s0504a3:17_1": "Āruppesu asaṇṭhitāti arūpāvacaradhammesu bhavarāgavasena bhavadiṭṭhivasena ca na patiṭṭhitā anallīnā.",
  "atk-s0504a3:17_2": "“Arūpesu asaṇṭhitā”ti ca paṭhanti, so eva attho.",
  "atk-s0504a3:17_3": "Ettāvatā tebhūmakadhammānaṁ pariññā vuttā.",
  "atk-s0504a3:17_4": "Nirodhe ye vimuccantīti ye nibbāne ārammaṇabhūte aggamaggaphalavasena samucchedapaṭippassaddhīhi anavasesakilesato vimuccanti.",
  "atk-s0504a3:17_5": "Te janā maccuhāyinoti te khīṇāsavajanā maraṇaṁ samatītā.",
  "atk-s0504a3:18_0": "Evaṁ dhātuttayasamatikkamena amatādhigamaṁ dassetvā “ayañca paṭipadā mayā gatamaggo ca tumhākaṁ dassito”ti tattha nesaṁ ussāhaṁ janento dutiyaṁ gāthamāha.",
  "atk-s0504a3:18_1": "Tattha kāyenāti nāmakāyena maggaphalehi.",
  "atk-s0504a3:18_2": "Phusayitvāti patvā.",
  "atk-s0504a3:18_3": "Nirūpadhinti khandhādisabbūpadhirahitaṁ.",
  "atk-s0504a3:18_4": "Upadhippaṭinissagganti tesaṁyeva ca upadhīnaṁ paṭinissajjanakāraṇaṁ.",
  "atk-s0504a3:18_5": "Nibbānassa hi maggañāṇena sacchikiriyāya sabbe upadhayo paṭinissaṭṭhā hontīti taṁ tesaṁ paṭinissajjanakāraṇaṁ.",
  "atk-s0504a3:18_6": "Sacchikatvāti kālena kālaṁ phalasamāpattisamāpajjanena attapaccakkhaṁ katvā anāsavo sammāsambuddho tameva asokaṁ virajaṁ nibbānapadaṁ deseti.",
  "atk-s0504a3:18_7": "Tasmā tadadhigamāya ussukkaṁ kātabbanti.",
  "atk-s0504a3:19_0": "Dutiyasuttavaṇṇanā niṭṭhitā.",
  "atk-s0504a3:20_0": "3. Paṭhamavedanāsuttavaṇṇanā",
  "atk-s0504a3:21_0": "52.",
  "atk-s0504a3:21_1": "Tatiye vedanāti ārammaṇarasaṁ vediyanti anubhavantīti vedanā.",
  "atk-s0504a3:21_2": "Tā vibhāgato dassetuṁ “sukhā vedanā”tiādi vuttaṁ.",
  "atk-s0504a3:21_3": "Tattha sukha-saddo atthuddhāravasena heṭṭhā vuttoyeva.",
  "atk-s0504a3:21_4": "Dukkha-saddo pana “jātipi dukkhā”tiādīsu dukkhavatthusmiṁ āgato.",
  "atk-s0504a3:21_5": "“Yasmā ca kho, mahāli, rūpaṁ dukkhaṁ dukkhānupatitaṁ dukkhāvakkanta”ntiādīsu dukkhārammaṇe.",
  "atk-s0504a3:21_6": "“Dukkho pāpassa uccayo”tiādīsu dukkhapaccaye.",
  "atk-s0504a3:21_7": "“Yāvañcidaṁ, bhikkhave, na sukarā akkhānena pāpuṇituṁ, yāva dukkhā nirayā”tiādīsu dukkhapaccayaṭṭhāne.",
  "atk-s0504a3:21_8": "“Sukhassa ca pahānā dukkhassa ca pahānā”tiādīsu dukkhavedanāyaṁ.",
  "atk-s0504a3:21_9": "Idhāpi dukkhavedanāyameva.",
  "atk-s0504a3:22_0": "Vacanatthato pana sukhayatīti sukhā.",
  "atk-s0504a3:22_1": "Dukkhayatīti dukkhā.",
  "atk-s0504a3:22_2": "Na dukkhā na sukhāti adukkhamasukhā, makāro padasandhivasena vutto.",
  "atk-s0504a3:22_3": "Tāsu iṭṭhānubhavanalakkhaṇā sukhā, aniṭṭhānubhavanalakkhaṇā dukkhā, ubhayaviparītānubhavanalakkhaṇā adukkhamasukhā.",
  "atk-s0504a3:22_4": "Tasmā sukhadukkhavedanānaṁ uppatti pākaṭā, na adukkhamasukhāya.",
  "atk-s0504a3:22_5": "Yadā hi sukhaṁ uppajjati, sakalasarīraṁ bhentaṁ maddantaṁ pharamānaṁ satadhotasappiṁ khādāpentaṁ viya, satapākatelaṁ makkhentaṁ viya, ghaṭasahassena pariḷāhaṁ nibbāpayamānaṁ viya ca “aho sukhaṁ, aho sukha”nti vācaṁ nicchārayamānameva uppajjati.",
  "atk-s0504a3:22_6": "Yadā dukkhaṁ uppajjati, sakalasarīraṁ khobhentaṁ maddantaṁ pharamānaṁ tattaphālaṁ pavesentaṁ viya vilīnatambalohaṁ āsiñcantaṁ viya ca “aho dukkhaṁ, aho dukkha”nti vippalāpentameva uppajjati.",
  "atk-s0504a3:22_7": "Iti sukhadukkhavedanānaṁ uppatti pākaṭā.",
  "atk-s0504a3:23_0": "Adukkhamasukhā pana dubbijānā duddīpanā andhakārā avibhūtā.",
  "atk-s0504a3:23_1": "Sā sukhadukkhānaṁ apagame sātāsātapaṭipakkhavasena majjhattākārabhūtā nayato gaṇhantasseva pākaṭā hoti.",
  "atk-s0504a3:23_2": "Yathā kiṁ?",
  "atk-s0504a3:23_3": "Yathā pubbāparaṁ sapaṁsuke padese upacaritamaggavasena piṭṭhipāsāṇe migena gatamaggo, evaṁ iṭṭhāniṭṭhārammaṇesu sukhadukkhānubhavanenapi majjhattārammaṇānubhavanabhāvena viññāyati.",
  "atk-s0504a3:23_4": "Majjhattārammaṇaggahaṇaṁ piṭṭhipāsāṇagamanaṁ viya iṭṭhāniṭṭhārammaṇaggahaṇābhāvato.",
  "atk-s0504a3:23_5": "Yañca tatrānubhavanaṁ, sā adukkhamasukhāti.",
  "atk-s0504a3:24_0": "Evamettha sukhadukkhaadukkhamasukhabhāvena tidhā vuttāpi katthaci sukhadukkhabhāvena dvidhā vuttā. Yathāha –",
  "atk-s0504a3:24_1": "“dvepi mayā, ānanda, vedanā vuttā, pariyāyena sukhā vedanā, dukkhā vedanā”ti.",
  "atk-s0504a3:24_2": "Katthaci tissopi visuṁ visuṁ sukhadukkhaadukkhamasukhabhāvena “sukhā vedanā ṭhitisukhā vipariṇāmadukkhā, dukkhā vedanā ṭhitidukkhā vipariṇāmasukhā, adukkhamasukhā vedanā ñāṇasukhā aññāṇadukkhā”ti.",
  "atk-s0504a3:24_3": "Katthaci sabbāpi dukkhabhāvena.",
  "atk-s0504a3:24_4": "Vuttañhetaṁ “yaṁ kiñci vedayitaṁ, sabbaṁ taṁ dukkhasminti vadāmī”ti.",
  "atk-s0504a3:25_0": "Tattha siyā –",
  "atk-s0504a3:25_1": "yadi tisso vedanā yathā idha vuttā, aññesu ca edisesu suttesu abhidhamme ca evaṁ avatvā kasmā evaṁ vuttaṁ “yaṁ kiñci vedayitaṁ, sabbaṁ taṁ dukkhasminti vadāmī”ti, “dvepi mayā, ānanda, vedanā vuttā”ti ca?",
  "atk-s0504a3:25_2": "Sandhāyabhāsitametaṁ, tasmā sā pariyāyadesanā.",
  "atk-s0504a3:25_3": "Vuttañhetaṁ bhagavatā –",
  "atk-s0504a3:26_0": "“Saṅkhārāniccataṁ, ānanda, mayā sandhāya bhāsitaṁ saṅkhāravipariṇāmataṁ, ‘yaṁ kiñci vedayitaṁ, sabbaṁ taṁ dukkhasmi”’nti.",
  "atk-s0504a3:27_0": "“Dvepi mayā, ānanda, vedanā vuttā pariyāyenā”ti ca.",
  "atk-s0504a3:28_0": "Ettha hi sukhā adukkhamasukhāti imāsaṁ dvinnaṁ vedanānaṁ nippariyāyena dukkhabhāvo natthi, veneyyajjhāsayena pana tattha nicchandadassanatthaṁ pariyāyena dukkhabhāvo vuttoti sā tādisī pariyāyadesanā.",
  "atk-s0504a3:28_1": "Ayaṁ pana vedanattayadesanā sabhāvakathāti katvā nippariyāyadesanāti ayamettha ācariyānaṁ samānakathā.",
  "atk-s0504a3:29_0": "Vitaṇḍavādī panāha “dukkhatādvayavacanato pariyāyadesanāva vedanattayadesanā”ti.",
  "atk-s0504a3:29_1": "So “mā heva”ntissa vacanīyo, yasmā bhagavatā sabbāsaṁ vedanānaṁ dukkhabhāvo adhippāyavasena vutto “saṅkhārāniccataṁ, ānanda, mayā sandhāya bhāsitaṁ saṅkhāravipariṇāmataṁ ‘yaṁ kiñci vedayitaṁ, sabbaṁ taṁ dukkhasmi”’nti.",
  "atk-s0504a3:29_2": "Yadi panettha vedanattayadesanā pariyāyadesanā siyā, “idaṁ mayā sandhāya bhāsitaṁ tisso vedanā”ti vattabbaṁ siyā, na panetaṁ vuttaṁ.",
  "atk-s0504a3:30_0": "Apicāyameva vattabbo “ko, panāvuso, vedanattayadesanāya adhippāyo”ti?",
  "atk-s0504a3:30_1": "Sace vadeyya “mudukā dukkhā vedanā sukhā, adhimattā dukkhā, majjhimā adukkhamasukhāti veneyyajjhāsayena vuttā.",
  "atk-s0504a3:30_2": "Tāsu hi na sattānaṁ sukhādivaḍḍhī”ti.",
  "atk-s0504a3:30_3": "So vattabbo –",
  "atk-s0504a3:30_4": "ko panāvuso dukkhavedanāya sabhāvo, yena “sabbā vedanā dukkhā”ti vucceyyuṁ?",
  "atk-s0504a3:30_5": "Yadi yāya uppannāya sattā viyogameva icchanti, so dukkhavedanāya sabhāvo.",
  "atk-s0504a3:30_6": "Yāya ca pana uppannāya sattā aviyogameva icchanti, yāya na ubhayaṁ icchanti, sā kathaṁ dukkhavedanā siyā?",
  "atk-s0504a3:30_7": "Atha yā attano nissayassa upaghātakārī, sā dukkhā.",
  "atk-s0504a3:30_8": "Yā anuggahakārī, sā kathaṁ dukkhā siyā.",
  "atk-s0504a3:30_9": "Atha pana yadariyā dukkhato passanti, so dukkhavedanāya sabhāvo, saṅkhāradukkhatāya vedanaṁ ariyā dukkhato passanti, sā ca abhiṇhasabhāvāti kathaṁ tāsaṁ vedanānaṁ mudumajjhimādhimattadukkhabhāvo siyā?",
  "atk-s0504a3:30_10": "Yadi ca saṅkhāradukkhatāya eva vedanānaṁ dukkhabhāvo siyā, “tisso imā, bhikkhave, dukkhatāyo dukkhadukkhatā, vipariṇāmadukkhatā, saṅkhāradukkhatā”ti ayaṁ dukkhatānaṁ vibhāgadesanā nippayojanā siyā.",
  "atk-s0504a3:30_11": "Tathā ca sati suttameva paṭibāhitaṁ siyā, purimesu ca tīsu rūpāvacarajjhānesu mudukā dukkhā vedanāti āpajjati sukhavedanāvacanato.",
  "atk-s0504a3:30_12": "Catutthajjhāne arūpajjhānesu ca majjhimā, adukkhamasukhavedanāvacanato.",
  "atk-s0504a3:30_13": "Evaṁ sante purimā tisso rūpāvacarasamāpattiyo catutthajjhānasamāpattiyā arūpasamāpattīhi ca santatarāti āpajjati.",
  "atk-s0504a3:30_14": "Kathaṁ vā santatarappaṇītatarāsu samāpattīsu dukkhavedanāya adhikabhāvo yujjati?",
  "atk-s0504a3:30_15": "Tasmā vedanattayadesanāya pariyāyadesanābhāvo na yuttoti.",
  "atk-s0504a3:31_0": "Yaṁ pana vuttaṁ “dukkhe sukhanti saññāvipallāso”ti, taṁ kathanti?",
  "atk-s0504a3:31_1": "Vipariṇāmadukkhatāya saṅkhāradukkhatāya ca yathābhūtānavabodhena yā ekantato sukhasaññā, yā ca dukkhanimitte sukhanimittasaññā, taṁ sandhāya vuttaṁ.",
  "atk-s0504a3:31_2": "Evampi “sukhā, bhikkhave, vedanā dukkhato daṭṭhabbā”ti idaṁ pana kathanti?",
  "atk-s0504a3:31_3": "Idaṁ pana vipariṇāmadassane sanniyojanatthaṁ vuttaṁ tassa tattha virāguppattiyā upāyabhāvato sukhavedanāya bahudukkhānugatabhāvato ca.",
  "atk-s0504a3:31_4": "Tathā hi dukkhassa hetubhāvato anekehi dukkhadhammehi anubaddhattā ca paṇḍitā sukhampi dukkhamicceva paṭipannā.",
  "atk-s0504a3:32_0": "Evampi nattheva sukhā vedanā, sukhahetūnaṁ niyamābhāvato.",
  "atk-s0504a3:32_1": "Ye hi sukhavedanāya hetusammatā ghāsacchādanādayo, te eva adhimattaṁ akāle ca paṭiseviyamānā dukkhavedanāya hetubhāvamāpajjanti.",
  "atk-s0504a3:32_2": "Na ca yeneva hetunā sukhaṁ, teneva dukkhanti yuttaṁ vattuṁ.",
  "atk-s0504a3:32_3": "Tasmā na te sukhahetū, dukkhantarāpagame pana aviññūnaṁ sukhasaññā yathā cirataraṁ ṭhānādiiriyāpathasamaṅgī hutvā tadaññairiyāpathasamāyoge mahantañca bhāraṁ vahato bhāranikkhepe ceva vūpasame ca, tasmā nattheva sukhanti?",
  "atk-s0504a3:32_4": "Tayidaṁ sammadeva sukhahetuṁ apariññāya tassa niyamābhāvaparikappanaṁ.",
  "atk-s0504a3:32_5": "Ārammaṇamattameva hi kevalaṁ sukhahetuṁ manasikatvā evaṁ vuttaṁ, ajjhattikasarīrassa avatthāvisesaṁ samuditaṁ pana ekajjhaṁ tadubhayaṁ sukhādihetūti veditabbaṁ.",
  "atk-s0504a3:32_6": "Yādisañca tadubhayaṁ sukhavedanāya hetu, tādisaṁ na kadācipi dukkhavedanāya hetu hotīti vavatthitā eva sukhādihetu.",
  "atk-s0504a3:32_7": "Yathā nāma tejodhātu sāliyavaḍākasassādīnaṁ yādisamavatthantaraṁ patvā sātamadhurabhāvahetu hoti, na tādisameva patvā kadācipi asātaamadhurabhāvahetu hoti, evaṁsampadamidaṁ daṭṭhabbaṁ.",
  "atk-s0504a3:33_0": "Dukkhāpagameva kadāci sukhavedanantaraṁ upalabbhati.",
  "atk-s0504a3:33_1": "Tattha sukheyeva sukhasaññā, na dukkhāpagamamatte yathā addhānagamanaparissamakilantassa sambāhane iriyāpathaparivattane ca, aññathā kālantarepi parissamāpagame tādisī sukhasaññā siyā.",
  "atk-s0504a3:33_2": "Dukkhāpagamamatte pana sukhanti parikappanā vedanāvisesassa anupalabbhamānattā.",
  "atk-s0504a3:33_3": "Ekanteneva cetaṁ evaṁ sampaṭicchitabbaṁ, yato paṇītappaṇītāniyeva ārammaṇāni mahatā āyāsena sattā abhipatthayanti, na ca nesaṁ yena kenaci yathāladdhamattena paccayena patikāraṁ kātuṁ sakkā taṇhuppādenāti.",
  "atk-s0504a3:33_4": "Vedanāpaccayā hi taṇhāupādi, tathābhāve ca sugandhamadhurasukhasamphassādivatthūnaṁ itarītarabhāvena sukhavisesasaññā jāyamānā katamassa dukkhavisesassa apagamane ghānajivhākāyadvāresu, sotadvāre ca dibbasaṅgītasadisapañcaṅgikatūriyasaddāvadhāraṇe.",
  "atk-s0504a3:33_5": "Tasmā na dukkhavedanāyameva dukkhantarāpagame sukhasaññā, nāpi kevale dukkhāpagamamatteti āgamato yuttitopi vavatthitā tisso vedanāti bhagavato vedanattayadesanā nītatthāyeva, na neyyatthāti saññāpetabbaṁ.",
  "atk-s0504a3:33_6": "Evañcetaṁ upeti, iccetaṁ kusalaṁ, no ce, kammaṁ katvā uyyojetabbo “gaccha yathāsukha”nti.",
  "atk-s0504a3:34_0": "Evametā aññamaññapaṭipakkhasabhāvavavatthitalakkhaṇā eva tisso vedanā bhagavatā desitā.",
  "atk-s0504a3:34_1": "Tañca kho vipassanākammikānaṁ yogāvacarānaṁ vedanāmukhena arūpakammaṭṭhānadassanatthaṁ.",
  "atk-s0504a3:34_2": "Duvidhañhi kammaṭṭhānaṁ rūpakammaṭṭhānaṁ, arūpakammaṭṭhānanti.",
  "atk-s0504a3:34_3": "Tattha bhagavā rūpakammaṭṭhānaṁ kathento saṅkhepamanasikāravasena vā vitthāramanasikāravasena vā catudhātuvavatthānādivasena vā katheti.",
  "atk-s0504a3:34_4": "Arūpakammaṭṭhānaṁ pana kathento phassavasena vā vedanāvasena vā cittavasena vā katheti.",
  "atk-s0504a3:34_5": "Ekaccassa hi āpāthagate ārammaṇe āvajjato tattha cittacetasikānaṁ paṭhamābhinipāto phasso taṁ ārammaṇaṁ phusanto uppajjamāno pākaṭo hoti, ekaccassa taṁ ārammaṇaṁ anubhavantī uppajjamānā vedanā pākaṭā hoti, ekaccassa taṁ ārammaṇaṁ vijānantaṁ uppajjamānaṁ viññāṇaṁ pākaṭaṁ hoti.",
  "atk-s0504a3:34_6": "Iti tesaṁ tesaṁ puggalānaṁ ajjhāsayena yathāpākaṭaṁ phassādimukhena tidhā arūpakammaṭṭhānaṁ katheti.",
  "atk-s0504a3:35_0": "Tattha yassa phasso pākaṭo hoti, sopi “na kevalaṁ phassova uppajjati, tena saddhiṁ tadeva ārammaṇaṁ anubhavamānā vedanāpi uppajjati, sañjānamānā saññāpi, cetayamānā cetanāpi, vijānamānaṁ viññāṇampi uppajjatī”ti phassapañcamakeyeva pariggaṇhāti.",
  "atk-s0504a3:35_1": "Yassa vedanā pākaṭā hoti, sopi “na kevalaṁ vedanāva uppajjati, tāya saddhiṁ phusamāno phassopi uppajjati, sañjānamānā saññāpi, cetayamānā cetanāpi, vijānamānaṁ viññāṇampi uppajjatī”ti phassapañcamakeyeva pariggaṇhāti.",
  "atk-s0504a3:35_2": "Yassa viññāṇaṁ pākaṭaṁ hoti, sopi “na kevalaṁ viññāṇameva uppajjati, tena saddhiṁ tadevārammaṇaṁ phusamāno phassopi uppajjati, anubhavamānā vedanāpi, sañjānamānā saññāpi, cetayamānā cetanāpi uppajjatī”ti phassapañcamakeyeva pariggaṇhāti.",
  "atk-s0504a3:36_0": "So “ime phassapañcamakā dhammā kiṁnissitā”ti upadhārento “vatthunissitā”ti pajānāti.",
  "atk-s0504a3:36_1": "Vatthu nāma karajakāyo.",
  "atk-s0504a3:36_2": "Yaṁ sandhāya vuttaṁ “idañca pana me viññāṇaṁ etthasitaṁ etthapaṭibaddha”nti.",
  "atk-s0504a3:36_3": "So atthato bhūtā ceva upādārūpāni ca, evamettha vatthu rūpaṁ, phassapañcamakā nāmanti nāmarūpamattameva passati.",
  "atk-s0504a3:36_4": "Rūpañcettha rūpakkhandho, nāmaṁ cattāro arūpino khandhāti pañcakkhandhamattaṁ hoti.",
  "atk-s0504a3:36_5": "Nāmarūpavinimuttā hi pañcakkhandhā, pañcakkhandhavinimuttaṁ vā nāmarūpaṁ natthi.",
  "atk-s0504a3:36_6": "So “ime pañcakkhandhā kiṁhetukā”ti upaparikkhanto “avijjādihetukā”ti, tato “paccayo ceva paccayuppannañca idaṁ, añño satto vā puggalo vā natthi, suddhasaṅkhārapuñjamattamevā”ti sappaccayanāmarūpavasena tilakkhaṇaṁ āropetvā vipassanāpaṭipāṭiyā “aniccaṁ dukkhamanattā”ti sammasanto vicarati.",
  "atk-s0504a3:36_7": "So “ajja ajjā”ti paṭivedhaṁ ākaṅkhamāno tathārūpe samaye utusappāyaṁ, puggalasappāyaṁ, bhojanasappāyaṁ, dhammassavanasappāyaṁ vā labhitvā ekapallaṅkena nisinnova vipassanaṁ matthakaṁ pāpetvā arahatte patiṭṭhāti.",
  "atk-s0504a3:36_8": "Evaṁ imesaṁ tiṇṇaṁ janānaṁ yāva arahattā kammaṭṭhānaṁ veditabbaṁ.",
  "atk-s0504a3:36_9": "Idha pana bhagavā vedanāvasena bujjhanakānaṁ ajjhāsayena arūpakammaṭṭhānaṁ kathento vedanāvasena kathesi. Tattha –",
  "atk-s0504a3:37_0": "“Lakkhaṇañca adhiṭṭhānaṁ, uppatti anusayo tathā;",
  "atk-s0504a3:38_0": "Ṭhānaṁ pavattikālo ca, indriyañca dvidhāditā”ti. –",
  "atk-s0504a3:39_0": "Idaṁ pakiṇṇakaṁ veditabbaṁ –",
  "atk-s0504a3:39_1": "tattha lakkhaṇaṁ heṭṭhā vuttameva.",
  "atk-s0504a3:39_2": "Adhiṭṭhānanti phasso.",
  "atk-s0504a3:39_3": "“Phassapaccayā vedanā”ti hi vacanato phasso vedanāya adhiṭṭhānaṁ.",
  "atk-s0504a3:39_4": "Tathā hi so vedanādhiṭṭhānabhāvato niccammagāvīupamāya upamito.",
  "atk-s0504a3:39_5": "Tattha sukhavedanīyo phasso sukhāya vedanāya adhiṭṭhānaṁ, dukkhavedanīyo phasso dukkhāya vedanāya, adukkhamasukhavedanīyo phasso adukkhamasukhāya vedanāya adhiṭṭhānaṁ, āsannakāraṇanti attho.",
  "atk-s0504a3:39_6": "Vedanā kassa padaṭṭhānaṁ?",
  "atk-s0504a3:39_7": "“Vedanāpaccayā taṇhā”ti vacanato taṇhāya padaṭṭhānaṁ abhipatthanīyabhāvato.",
  "atk-s0504a3:39_8": "Sukhā vedanā tāva taṇhāya padaṭṭhānaṁ hotu, itarā pana kathanti?",
  "atk-s0504a3:39_9": "Vuccate sukhasamaṅgīpi tāva taṁsadisaṁ tato vā uttaritaraṁ sukhaṁ abhipattheti, kimaṅga pana dukkhasamaṅgībhūto.",
  "atk-s0504a3:39_10": "Adukkhamasukhā ca santabhāvena sukhamicceva vuccatīti tissopi vedanā taṇhāya padaṭṭhānaṁ.",
  "atk-s0504a3:40_0": "Uppattīti uppattikāraṇaṁ.",
  "atk-s0504a3:40_1": "Iṭṭhārammaṇabhūtā hi sattasaṅkhārā sukhavedanāya uppattikāraṇaṁ, te eva aniṭṭhārammaṇabhūtā dukkhavedanāya, majjhattārammaṇabhūtā adukkhamasukhāya.",
  "atk-s0504a3:40_2": "Vipākato tadākāraggahaṇato cettha iṭṭhāniṭṭhatā veditabbā.",
  "atk-s0504a3:41_0": "Anusayoti imāsu tīsu vedanāsu sukhāya vedanāya rāgānusayo anuseti, dukkhāya vedanāya paṭighānusayo, adukkhamasukhāya vedanāya avijjānusayo anuseti.",
  "atk-s0504a3:41_1": "Vuttañhetaṁ –",
  "atk-s0504a3:42_0": "“Sukhāya kho, āvuso visākha, vedanāya rāgānusayo anusetī”tiādi.",
  "atk-s0504a3:43_0": "Diṭṭhimānānusayā cettha rāgapakkhiyā kātabbā.",
  "atk-s0504a3:43_1": "Sukhābhinandanena hi diṭṭhigatikā “sassata”ntiādinā sakkāye abhinivisanti, mānajātikā ca mānaṁ jappenti “seyyohamasmī”tiādinā.",
  "atk-s0504a3:43_2": "Vicikicchānusayo pana avijjāpakkhiko kātabbo.",
  "atk-s0504a3:43_3": "Tathā hi vuttaṁ paṭiccasamuppādavibhaṅge “vedanāpaccayā vicikicchā”ti.",
  "atk-s0504a3:43_4": "Anusayānañca tattha tattha santāne appahīnabhāvena thāmagamanaṁ.",
  "atk-s0504a3:43_5": "Tasmā “sukhāya vedanāya rāgānusayo anusetī”ti maggena appahīnattā anurūpakāraṇalābhe uppajjanāraho rāgo, tattha sayito viya hotīti attho.",
  "atk-s0504a3:43_6": "Esa nayo sesesupi.",
  "atk-s0504a3:44_0": "Ṭhānanti kāyo cittañca vedanāya ṭhānaṁ.",
  "atk-s0504a3:44_1": "Vuttañhetaṁ –",
  "atk-s0504a3:44_2": "“yaṁ tasmiṁ samaye kāyikaṁ sukhaṁ kāyasamphassajaṁ sātaṁ sukhaṁ vedayitaṁ.",
  "atk-s0504a3:44_3": "Yaṁ tasmiṁ samaye cetasikaṁ sukhaṁ cetosamphassajaṁ sātaṁ sukhaṁ vedayita”nti ca.",
  "atk-s0504a3:45_0": "Pavattikāloti pavattikkhaṇo, pavattanākalanañca.",
  "atk-s0504a3:45_1": "Pavattikkhaṇena hi sukhadukkhavedanānaṁ sukhadukkhabhāvo vavatthito. Yathāha –",
  "atk-s0504a3:46_0": "“Sukhā kho, āvuso visākha, vedanā ṭhitisukhā vipariṇāmadukkhā, dukkhā kho, āvuso visākha, vedanā ṭhitidukkhā vipariṇāmasukhā”ti.",
  "atk-s0504a3:47_0": "Sukhāya vedanāya atthibhāvo sukhaṁ, natthibhāvo dukkhaṁ.",
  "atk-s0504a3:47_1": "Dukkhāya vedanāya atthibhāvo dukkhaṁ, natthibhāvo sukhanti attho.",
  "atk-s0504a3:47_2": "Adukkhamasukhāya vedanāya pavattanākalanaṁ pavattiyā ākalanaṁ anākalanañca jānanaṁ ajānanañca sukhadukkhabhāvavavatthānaṁ.",
  "atk-s0504a3:47_3": "Vuttampi cetaṁ –",
  "atk-s0504a3:48_0": "“Adukkhamasukhā kho, āvuso visākha, vedanā ñāṇasukhā aññāṇadukkhā”ti.",
  "atk-s0504a3:49_0": "Indriyanti etā hi sukhādayo tisso vedanā sukhindriyaṁ, dukkhindriyaṁ, somanassindriyaṁ, domanassindriyaṁ, upekkhindriyanti adhipateyyaṭṭhena indriyato pañcadhā vibhattā.",
  "atk-s0504a3:49_1": "Kāyikañhi sātaṁ sukhindriyanti vuttaṁ, asātaṁ dukkhindriyanti.",
  "atk-s0504a3:49_2": "Mānasaṁ pana sātaṁ somanassindriyanti vuttaṁ, asātaṁ domanassindriyanti.",
  "atk-s0504a3:49_3": "Duvidhampi neva sātaṁ nāsātaṁ upekkhindriyanti.",
  "atk-s0504a3:49_4": "Kiṁ panettha kāraṇaṁ –",
  "atk-s0504a3:49_5": "yathā kāyikacetasikā sukhadukkhavedanā “sukhindriyaṁ somanassindriyaṁ, dukkhindriyaṁ domanassindriya”nti vibhajitvā vuttā, na evaṁ adukkhamasukhāti?",
  "atk-s0504a3:49_6": "Bhedābhāvato.",
  "atk-s0504a3:49_7": "Yatheva hi anuggahasabhāvā bādhakasabhāvā ca sukhadukkhavedanā aññathā kāyassa anuggahaṁ bādhakañca karonti, cittassa ca aññathā, na evaṁ adukkhamasukhā, tasmā bhedābhāvato vibhajitvā na vuttā.",
  "atk-s0504a3:50_0": "Dvidhāditāti sabbāpi hi vedanā vedayitaṭṭhena ekavidhāpi nissayabhedena duvidhā –",
  "atk-s0504a3:50_1": "kāyikā cetasikāti, sukhā, dukkhā, adukkhamasukhāti tividhā, catuyonivasena catubbidhā, indriyavasena, gativasena ca pañcavidhā, dvāravasena ca ārammaṇavasena ca chabbidhā, sattaviññāṇadhātuyogena sattavidhā, aṭṭhalokadhammapaccayatāya aṭṭhavidhā, sukhādīnaṁ paccekaṁ atītādivibhāgena navavidhā, tā eva ajjhattabahiddhābhedena aṭṭhārasavidhā, tathā rūpādīsu chasu ārammaṇesu ekekasmiṁ sukhādivasena tisso tisso katvā.",
  "atk-s0504a3:50_2": "Rūpārammaṇasmiñhi sukhāpi uppajjati, dukkhāpi, adukkhamasukhāpi, evaṁ itaresupi.",
  "atk-s0504a3:50_3": "Atha vā aṭṭhārasamanopavicāravasena aṭṭhārasa.",
  "atk-s0504a3:50_4": "Vuttañhi –",
  "atk-s0504a3:51_0": "“Cakkhunā rūpaṁ disvā somanassaṭṭhāniyaṁ rūpaṁ upavicarati, domanassaṭṭhāniyaṁ, upekkhāṭṭhāniyaṁ rūpaṁ upavicarati, sotena saddaṁ…pe…",
  "atk-s0504a3:51_1": "manasā dhammaṁ viññāya somanassaṭṭhāniyaṁ dhammaṁ upavicarati, domanassaṭṭhāniyaṁ, upekkhāṭṭhāniyaṁ dhammaṁ upavicaratī”ti.",
  "atk-s0504a3:52_0": "Evaṁ aṭṭhārasavidhā honti.",
  "atk-s0504a3:52_1": "Tathā cha gehassitāni somanassāni, cha gehassitāni domanassāni, cha gehassitā upekkhā, tathā nekkhammassitā somanassādayoti evaṁ chattiṁsavidhā.",
  "atk-s0504a3:52_2": "Atīte chattiṁsa, anāgate chattiṁsa, paccuppanne chattiṁsāti aṭṭhuttarasatampi bhavanti.",
  "atk-s0504a3:52_3": "Evamettha dvidhāditā veditabbāti.",
  "atk-s0504a3:53_0": "Pakiṇṇakakathā niṭṭhitā.",
  "atk-s0504a3:54_0": "Gāthāsu samāhitoti upacārappanābhedena samādhinā samāhito.",
  "atk-s0504a3:54_1": "Tena samathabhāvanānuyogaṁ dasseti.",
  "atk-s0504a3:54_2": "Sampajānoti sātthakasampajaññādinā catubbidhena sampajaññena sampajāno.",
  "atk-s0504a3:54_3": "Tena vipassanānuyogaṁ dasseti.",
  "atk-s0504a3:54_4": "Satoti satokārī.",
  "atk-s0504a3:54_5": "Tena samathavipassanānayena dhammā bhāvanāpāripūriṁ gacchanti.",
  "atk-s0504a3:54_6": "Tena samannāgatattaṁ dasseti.",
  "atk-s0504a3:54_7": "Vedanā ca pajānātīti “imā vedanā, ettakā vedanā”ti sabhāvato vibhāgato “aniccā dukkhā vipariṇāmadhammā”ti aniccādilakkhaṇato ca pubbabhāge tīhi pariññāhi parijānanto vipassanaṁ vaḍḍhetvā ariyamaggena pariññāpaṭivedhena pajānāti.",
  "atk-s0504a3:54_8": "Vedanānañca sambhavanti samudayasaccaṁ.",
  "atk-s0504a3:54_9": "Yattha cetā nirujjhantīti ettāvatā vedanā yattha nirujjhanti, taṁ nirodhasaccaṁ.",
  "atk-s0504a3:54_10": "Khayagāminanti vedanānaṁ khayagāminaṁ ariyamaggañca pajānātīti sambandho.",
  "atk-s0504a3:54_11": "Vedanānaṁkhayāti evaṁ cattāri saccāni paṭivijjhantena ariyamaggena vedanānaṁ anuppādanirodhā.",
  "atk-s0504a3:54_12": "Nicchāto parinibbutoti nittaṇho, pahīnataṇho, kilesaparinibbānena, khandhaparinibbānena ca parinibbuto hoti.",
  "atk-s0504a3:55_0": "Tatiyasuttavaṇṇanā niṭṭhitā.",
  "atk-s0504a3:56_0": "4. Dutiyavedanāsuttavaṇṇanā",
  "atk-s0504a3:57_0": "53.",
  "atk-s0504a3:57_1": "Catutthe dukkhato daṭṭhabbāti sukhavedanā vipariṇāmadukkhavasena dukkhāti ñāṇacakkhunā passitabbā.",
  "atk-s0504a3:57_2": "Sallato daṭṭhabbāti dunnīharaṇaṭṭhena antotudanaṭṭhena pīḷanaṭṭhena dukkhadukkhabhāvena dukkhavedanā sallanti passitabbā.",
  "atk-s0504a3:57_3": "Aniccatoti hutvā abhāvato udayabbayavantato tāvakālikato niccapaṭipakkhato ca adukkhamasukhā vedanā aniccāti passitabbā.",
  "atk-s0504a3:57_4": "Kāmañcettha sabbāpi vedanā aniccato passitabbā, aniccadassanato pana sātisayaṁ virāganimittaṁ dukkhadassananti imamatthaṁ dassento satthā “sukhā, bhikkhave, vedanā dukkhato daṭṭhabbā, dukkhā vedanā sallato daṭṭhabbā”ti āha.",
  "atk-s0504a3:57_5": "Atha vā yattha puthujjanā sukhābhinivesino, tattha nibbedajananatthaṁ tathā vuttaṁ.",
  "atk-s0504a3:57_6": "Tenassā saṅkhāradukkhatāya dukkhabhāvo dassito.",
  "atk-s0504a3:57_7": "Yadaniccaṁ, taṁ dukkhanti vipariṇāmadukkhatāya “sukhā, bhikkhave, vedanā dukkhato daṭṭhabbā”ti vatvā “sukhāpi tāva edisī, dukkhā nu kho kīdisī”ti cintentānaṁ dukkhadukkhatāya “dukkhā vedanā sallato daṭṭhabbā”ti āha, itarā pana saṅkhāradukkhatāya eva dukkhāti dassento “adukkhamasukhā vedanā aniccato daṭṭhabbā”ti avoca.",
  "atk-s0504a3:58_0": "Ettha ca “sukhā vedanā dukkhato daṭṭhabbā”ti etena rāgassa samugghātanūpāyo dassito.",
  "atk-s0504a3:58_1": "Sukhavedanāya hi rāgānusayo anuseti.",
  "atk-s0504a3:58_2": "“Dukkhā vedanā sallato daṭṭhabbā”ti etena dosassa samugghātanūpāyo dassito.",
  "atk-s0504a3:58_3": "Dukkhavedanāya hi paṭighānusayo anuseti.",
  "atk-s0504a3:58_4": "“Adukkhamasukhā vedanā aniccato daṭṭhabbā”ti etena mohassa samugghātanūpāyo dassito.",
  "atk-s0504a3:58_5": "Adukkhamasukhavedanāya hi avijjānusayo anuseti.",
  "atk-s0504a3:59_0": "Tathā paṭhamena taṇhāsaṁkilesassa pahānaṁ dassitaṁ tassa sukhassādahetukattā, dutiyena duccaritasaṁkilesassa pahānaṁ.",
  "atk-s0504a3:59_1": "Yathābhūtañhi dukkhaṁ aparijānantā tassa pariharaṇatthaṁ duccaritaṁ caranti.",
  "atk-s0504a3:59_2": "Tatiyena diṭṭhisaṁkilesassa pahānaṁ aniccato passantassa diṭṭhisaṁkilesābhāvato avijjānimittattā diṭṭhisaṁkilesassa, avijjānimittañca adukkhamasukhā vedanā.",
  "atk-s0504a3:59_3": "Paṭhamena vā vipariṇāmadukkhapariññā, dutiyena dukkhadukkhapariññā, tatiyena saṅkhāradukkhapariññā.",
  "atk-s0504a3:59_4": "Paṭhamena vā iṭṭhārammaṇapariññā, dutiyena aniṭṭhārammaṇapariññā, tatiyena majjhattārammaṇapariññā.",
  "atk-s0504a3:59_5": "Virattesu hi tadārammaṇadhammesu ārammaṇānipi virattāneva hontīti.",
  "atk-s0504a3:59_6": "Paṭhamena vā rāgappahānaparikittanena dukkhānupassanāya appaṇihitavimokkho dīpito hoti, dutiyena dosappahānaparikittanena aniccānupassanāya animittavimokkho, tatiyena mohappahānaparikittanena anattānupassanāya suññatavimokkho dīpito hotīti veditabbaṁ.",
  "atk-s0504a3:60_0": "Yatoti yadā, yasmā vā.",
  "atk-s0504a3:60_1": "Ariyoti kilesehi ārakā ṭhito parisuddho.",
  "atk-s0504a3:60_2": "Sammaddasoti sabbāsaṁ vedanānaṁ catunnampi vā saccānaṁ aviparītadassāvī.",
  "atk-s0504a3:60_3": "Acchecchi taṇhanti vedanāmūlakaṁ taṇhaṁ aggamaggena chindi, anavasesato samucchindi.",
  "atk-s0504a3:60_4": "Vivattayi saṁyojananti dasavidhaṁ saṁyojanaṁ parivattayi, nimmūlamakāsi.",
  "atk-s0504a3:60_5": "Sammāti hetunā kāraṇena.",
  "atk-s0504a3:60_6": "Mānābhisamayāti mānassa dassanābhisamayā, pahānābhisamayā vā.",
  "atk-s0504a3:60_7": "Arahattamaggo hi kiccavasena mānaṁ passati, ayamassa dassanābhisamayo.",
  "atk-s0504a3:60_8": "Tena diṭṭho pana so tāvadeva pahīyati diṭṭhavisena diṭṭhasattānaṁ jīvitaṁ viya, ayamassa pahānābhisamayo.",
  "atk-s0504a3:60_9": "Antamakāsi dukkhassāti evaṁ arahattamaggena mānassa diṭṭhattā pahīnattā ca sabbasseva vaṭṭadukkhassa koṭisaṅkhātaṁ antaṁ paricchedaṁ parivaṭumaṁ akāsi, antimasamussayamattāvasesaṁ dukkhamakāsīti vuttaṁ hoti.",
  "atk-s0504a3:61_0": "Gāthāsu yoti yo ariyasāvako.",
  "atk-s0504a3:61_1": "Addāti addasa, sukhavedanaṁ dukkhato passīti attho.",
  "atk-s0504a3:61_2": "Sukhavedanā hi visamissaṁ viya bhojanaṁ paribhogakāle assādaṁ dadamānā vipariṇāmakāle dukkhāyevāti.",
  "atk-s0504a3:61_3": "Dukkhamaddakkhi sallatoti yathā sallaṁ sarīraṁ anupavisantampi paviṭṭhampi uddhariyamānampi pīḷameva janeti, evaṁ dukkhavedanā uppajjamānāpi ṭhitippattāpi bhijjamānāpi vibādhatiyevāti taṁ sallato vipassīti vuttaṁ.",
  "atk-s0504a3:61_4": "Addakkhinaṁ aniccatoti sukhadukkhato santasabhāvatāya santatarajātikampi naṁ adukkhamasukhaṁ aniccantikatāya aniccato passi.",
  "atk-s0504a3:62_0": "Sa ve sammaddasoti so evaṁ tissannaṁ vedanānaṁ sammadeva dukkhādito dassāvī.",
  "atk-s0504a3:62_1": "Yatoti yasmā.",
  "atk-s0504a3:62_2": "Tatthāti vedanāyaṁ.",
  "atk-s0504a3:62_3": "Vimuccatīti samucchedavimuttivasena vimuccati.",
  "atk-s0504a3:62_4": "Idaṁ vuttaṁ hoti –",
  "atk-s0504a3:62_5": "yasmā sukhādīni dukkhādito addasa, tasmā tattha vedanāya tappaṭibaddhachandarāgappahānena samucchedavasena vimuccati.",
  "atk-s0504a3:62_6": "Yaṁsadde hi vutte taṁsaddo āharitvā vattabbo.",
  "atk-s0504a3:62_7": "Atha vā yatoti kāyavācācittehi saṁyato yatatto, yatati padahatīti vā yato, āyatatīti attho.",
  "atk-s0504a3:62_8": "Abhiññāvositoti vedanāmukhena catusaccakammaṭṭhānaṁ bhāvetvā chaṭṭhābhiññāya pariyosito katakicco.",
  "atk-s0504a3:62_9": "Santoti rāgādikilesavūpasamena santo.",
  "atk-s0504a3:62_10": "Yogātigoti kāmayogādiṁ catubbidhampi yogaṁ atikkanto.",
  "atk-s0504a3:62_11": "Ubhayahitamunanato munīti.",
  "atk-s0504a3:63_0": "Catutthasuttavaṇṇanā niṭṭhitā.",
  "atk-s0504a3:64_0": "5. Paṭhamaesanāsuttavaṇṇanā",
  "atk-s0504a3:65_0": "54.",
  "atk-s0504a3:65_1": "Pañcame esanāti gavesanā pariyesanā magganā.",
  "atk-s0504a3:65_2": "Tā vibhāgato dassetuṁ “kāmesanā”tiādi vuttaṁ.",
  "atk-s0504a3:65_3": "Tattha kāmesanāti kāmānaṁ esanā, kāmasaṅkhātā vā esanā kāmesanā.",
  "atk-s0504a3:65_4": "Vuttañhetaṁ –",
  "atk-s0504a3:66_0": "“Tattha katamā kāmesanā?",
  "atk-s0504a3:66_1": "Yo kāmesu kāmacchando, kāmarāgo, kāmanandī, kāmasneho, kāmapipāsā, kāmamucchā, kāmajjhosānaṁ, ayaṁ vuccati kāmesanā”ti.",
  "atk-s0504a3:67_0": "Tasmā kāmarāgo kāmesanāti veditabbo. Bhavesanāyapi eseva nayo. Vuttampi cetaṁ –",
  "atk-s0504a3:68_0": "“Tattha katamā bhavesanā? Yo bhavesu bhavacchando…pe… bhavajjhosānaṁ, ayaṁ vuccati bhavesanā”ti.",
  "atk-s0504a3:69_0": "Tasmā bhavesanarāgo rūpārūpabhavapatthanā bhavesanāti veditabbā.",
  "atk-s0504a3:69_1": "Brahmacariyassa esanā brahmacariyesanā. Yathāha –",
  "atk-s0504a3:70_0": "“Tattha katamā brahmacariyesanā?",
  "atk-s0504a3:70_1": "Sassato lokoti vā, asassato lokoti vā, antavā lokoti vā, anantavā lokoti vā, taṁ jīvaṁ taṁ sarīranti vā, aññaṁ jīvaṁ aññaṁ sarīranti vā, hoti tathāgato paraṁ maraṇāti vā, na hoti tathāgato paraṁ maraṇāti vā, hoti ca na ca hoti tathāgato paraṁ maraṇāti vā, neva hoti na na hoti tathāgato paraṁ maraṇāti vā, yā evarūpā diṭṭhi diṭṭhigataṁ diṭṭhigahanaṁ diṭṭhikantāro diṭṭhivisūkāyikaṁ diṭṭhivipphanditaṁ diṭṭhisaññojanaṁ gāho patiṭṭhāho abhiniveso parāmāso kummaggo micchāpatho micchattaṁ titthāyatanaṁ vipariyesaggāho, ayaṁ vuccati brahmacariyesanā”ti.",
  "atk-s0504a3:71_0": "Tasmā diṭṭhigatasammatassa brahmacariyassa esanā diṭṭhibrahmacariyesanāti veditabbāti.",
  "atk-s0504a3:71_1": "Ettāvatā rāgadiṭṭhiyo esanāti dassitā honti.",
  "atk-s0504a3:71_2": "Na kevalañca rāgadiṭṭhiyova esanā, tadekaṭṭhaṁ kammampi.",
  "atk-s0504a3:71_3": "Vuttampi cetaṁ –",
  "atk-s0504a3:72_0": "“Tattha katamā kāmesanā?",
  "atk-s0504a3:72_1": "Kāmarāgo tadekaṭṭhaṁ akusalaṁ kāyakammaṁ vacīkammaṁ manokammaṁ, ayaṁ vuccati kāmesanā.",
  "atk-s0504a3:72_2": "Tattha katamā bhavesanā?",
  "atk-s0504a3:72_3": "Bhavarāgo tadekaṭṭhaṁ akusalaṁ kāyakammaṁ vacīkammaṁ manokammaṁ, ayaṁ vuccati bhavesanā.",
  "atk-s0504a3:72_4": "Tattha katamā brahmacariyesanā?",
  "atk-s0504a3:72_5": "Antaggāhikā diṭṭhi tadekaṭṭhaṁ akusalaṁ kāyakammaṁ, vacīkammaṁ, manokammaṁ, ayaṁ vuccati brahmacariyesanā”ti –",
  "atk-s0504a3:73_0": "Evametā tisso esanā veditabbā.",
  "atk-s0504a3:74_0": "Gāthāsu sambhavanti ettha esanānaṁ uppattihetubhūtā avijjādayo taṇhā cāti sambhavo, samudayoti attho.",
  "atk-s0504a3:74_1": "Yatthacetā nirujjhantīti brahmacariyesanā paṭhamamaggena nirujjhati, kāmesanā anāgāmimaggena, bhavesanā arahattamaggena nirujjhatīti veditabbaṁ.",
  "atk-s0504a3:74_2": "Sesaṁ vuttanayameva.",
  "atk-s0504a3:75_0": "Pañcamasuttavaṇṇanā niṭṭhitā.",
  "atk-s0504a3:76_0": "6. Dutiyaesanāsuttavaṇṇanā",
  "atk-s0504a3:77_0": "55.",
  "atk-s0504a3:77_1": "Chaṭṭhe brahmacariyesanā sahāti brahmacariyesanāya saddhiṁ.",
  "atk-s0504a3:77_2": "Vibhattilopena hi ayaṁ niddeso, karaṇatthe vā etaṁ paccattavacanaṁ.",
  "atk-s0504a3:77_3": "Idaṁ vuttaṁ hoti “brahmacariyesanāya saddhiṁ kāmesanā, bhavesanāti tisso esanā”ti.",
  "atk-s0504a3:77_4": "Tāsu brahmacariyesanaṁ sarūpato dassetuṁ “itisaccaparāmāso, diṭṭhiṭṭhānā samussayā”ti vuttaṁ.",
  "atk-s0504a3:77_5": "Tassattho –",
  "atk-s0504a3:77_6": "iti evaṁ saccanti parāmāso itisaccaparāmāso.",
  "atk-s0504a3:77_7": "Idameva saccaṁ, moghamaññanti diṭṭhiyā pavattiākāraṁ dasseti.",
  "atk-s0504a3:77_8": "Diṭṭhiyo eva sabbānatthahetubhāvato diṭṭhiṭṭhānā.",
  "atk-s0504a3:77_9": "Vuttañhetaṁ –",
  "atk-s0504a3:77_10": "“micchādiṭṭhiparamāhaṁ, bhikkhave, vajjaṁ vadāmī”ti.",
  "atk-s0504a3:77_11": "Tā eva ca uparūpari vaḍḍhamānā lobhādikilesasamussayena ca samussayā, “idameva saccaṁ, moghamañña”nti micchābhinivisamānā sabbānatthahetubhūtā kilesadukkhūpacayahetubhūtā ca diṭṭhiyo brahmacariyesanāti vuttaṁ hoti.",
  "atk-s0504a3:77_12": "Etena pavattiākārato nibbattito ca brahmacariyesanā dassitāti veditabbā.",
  "atk-s0504a3:78_0": "Sabbarāgavirattassāti sabbehi kāmarāgabhavarāgehi virattassa.",
  "atk-s0504a3:78_1": "Tato eva taṇhakkhayasaṅkhāte nibbāne vimuttattā taṇhakkhayavimuttino arahato.",
  "atk-s0504a3:78_2": "Esanā paṭinissaṭṭhāti kāmesanā, bhavesanā ca sabbaso nissaṭṭhā pahīnā.",
  "atk-s0504a3:78_3": "Diṭṭhiṭṭhānā samūhatāti brahmacariyesanāsaṅkhātā diṭṭhiṭṭhānā ca paṭhamamaggeneva samugghātitā.",
  "atk-s0504a3:78_4": "Esanānaṁ khayāti evametāsaṁ tissannaṁ esanānaṁ khayā anuppādanirodhā bhinnakilesattā.",
  "atk-s0504a3:78_5": "Bhikkhūti ca sabbaso āsābhā vā.",
  "atk-s0504a3:78_6": "Nirāsoti ca diṭṭhekaṭṭhassa vicikicchākathaṁkathāsallassa pahīnattā akathaṁkathīti ca vuccatīti.",
  "atk-s0504a3:79_0": "Chaṭṭhasuttavaṇṇanā niṭṭhitā.",
  "atk-s0504a3:80_0": "7-8. Āsavasuttadvayavaṇṇanā",
  "atk-s0504a3:81_0": "56-57.",
  "atk-s0504a3:81_1": "Sattame kāmāsavoti kāmesu āsavo, kāmasaṅkhāto vā āsavo kāmāsavo, atthato pana kāmarāgo rūpādiabhirati ca kāmāsavo.",
  "atk-s0504a3:81_2": "Rūpārūpabhavesu chandarāgo jhānanikanti sassatadiṭṭhisahagato rāgo bhavapatthanā ca bhavāsavo.",
  "atk-s0504a3:81_3": "Avijjāva avijjāsavo.",
  "atk-s0504a3:82_0": "Āsavānañca sambhavanti ettha ayonisomanasikāro avijjādayo ca kilesā āsavānaṁ sambhavo. Vuttañhetaṁ –",
  "atk-s0504a3:83_0": "“Ayoniso, bhikkhave, manasikaroto anuppannā ceva āsavā uppajjanti, uppannā ca āsavā pavaḍḍhantī”ti.",
  "atk-s0504a3:84_0": "“Avijjā, bhikkhave, pubbaṅgamā akusalānaṁ dhammānaṁ samāpattiyā anvadeva ahirikaṁ anottappa”nti ca.",
  "atk-s0504a3:85_0": "Maggañca khayagāminanti āsavānaṁ khayagāminaṁ ariyamaggañca.",
  "atk-s0504a3:85_1": "Tattha kāmāsavo anāgāmimaggena pahīyati, bhavāsavo avijjāsavo ca arahattamaggena.",
  "atk-s0504a3:85_2": "Kāmupādānaṁ viya kāmāsavopi aggamaggavajjhoti ca vadanti.",
  "atk-s0504a3:85_3": "Sesaṁ vuttanayameva.",
  "atk-s0504a3:85_4": "Aṭṭhame apubbaṁ natthi.",
  "atk-s0504a3:86_0": "Sattamaaṭṭhamasuttavaṇṇanā niṭṭhitā.",
  "atk-s0504a3:87_0": "9. Taṇhāsuttavaṇṇanā",
  "atk-s0504a3:88_0": "58.",
  "atk-s0504a3:88_1": "Navame taṇhāyanaṭṭhena taṇhā, rūpādivisayaṁ tasatīti vā taṇhā.",
  "atk-s0504a3:88_2": "Idāni taṁ vibhajitvā dassetuṁ “kāmataṇhā”tiādi vuttaṁ.",
  "atk-s0504a3:88_3": "Tattha pañcakāmaguṇiko rāgo kāmataṇhā.",
  "atk-s0504a3:88_4": "Rūpārūpabhavesu chandarāgo jhānanikanti sassatadiṭṭhisahagato rāgo bhavavasena patthanā ca bhavataṇhā.",
  "atk-s0504a3:88_5": "Ucchedadiṭṭhisahagato rāgo vibhavataṇhā.",
  "atk-s0504a3:88_6": "Apica pacchimataṇhādvayaṁ ṭhapetvā sesā sabbāpi taṇhā kāmataṇhā eva. Yathāha –",
  "atk-s0504a3:89_0": "“Tattha katamā bhavataṇhā?",
  "atk-s0504a3:89_1": "Sassatadiṭṭhisahagato rāgo sārāgo cittassa sārāgo –",
  "atk-s0504a3:89_2": "ayaṁ vuccati bhavataṇhā.",
  "atk-s0504a3:89_3": "Tattha katamā vibhavataṇhā?",
  "atk-s0504a3:89_4": "Ucchedadiṭṭhisahagato rāgo sārāgo cittassa sārāgo, ayaṁ vuccati vibhavataṇhā.",
  "atk-s0504a3:89_5": "Avasesā taṇhā kāmataṇhā”ti.",
  "atk-s0504a3:90_0": "Imā ca tisso taṇhā rūpataṇhā…pe…",
  "atk-s0504a3:90_1": "dhammataṇhāti visayabhedato paccekaṁ chabbidhāti katvā aṭṭhārasa honti.",
  "atk-s0504a3:90_2": "Tā ajjhattarūpādīsu aṭṭhārasa, bahiddhārūpādīsu aṭṭhārasāti chattiṁsa, iti atītā chattiṁsa, anāgatā chattiṁsa, paccuppannā chattiṁsāti vibhāgato aṭṭhasataṁ honti.",
  "atk-s0504a3:90_3": "Puna saṅgahe kariyamāne kālabhedaṁ anāmasitvā gayhamānā chattiṁseva honti, rūpādīnaṁ ajjhattikabāhiravibhāge akariyamāne aṭṭhāraseva, rūpādiārammaṇavibhāgamatte gayhamāne chaḷeva, ārammaṇavibhāgampi akatvā gayhamānā tissoyeva hontīti.",
  "atk-s0504a3:91_0": "Gāthāsu taṇhāyogenāti taṇhāsaṅkhātena yogena, kāmayogena, bhavayogena ca.",
  "atk-s0504a3:91_1": "Saṁyuttāti sambandhā, bhavādīsu saṁyojitā vā.",
  "atk-s0504a3:91_2": "Tenevāha “rattacittā bhavābhave”ti.",
  "atk-s0504a3:91_3": "Khuddake ceva mahante ca bhave laggacittāti attho.",
  "atk-s0504a3:91_4": "Atha vā bhavoti sassatadiṭṭhi, abhavoti ucchedadiṭṭhi.",
  "atk-s0504a3:91_5": "Tasmā bhavābhave sassatucchedadiṭṭhīsu sattavisattacittāti.",
  "atk-s0504a3:91_6": "Etena bhavataṇhā, vibhavataṇhā ca dassitā.",
  "atk-s0504a3:91_7": "Imasmiṁ pakkhe “taṇhāyogenā”ti iminā kāmataṇhāva dassitāti veditabbā.",
  "atk-s0504a3:91_8": "Te yogayuttā mārassāti te evaṁbhūtā puggalā mārassa pāsasaṅkhātena yogena yuttā baddhā.",
  "atk-s0504a3:91_9": "Rāgo hi mārayogo mārapāsoti vuccati. Yathāha –",
  "atk-s0504a3:92_0": "“Antalikkhacaro pāso, yvāyaṁ carati mānaso;",
  "atk-s0504a3:93_0": "Tena taṁ bādhayissāmi, na me samaṇa mokkhasī”ti. ;",
  "atk-s0504a3:94_0": "Catūhi yogehi anupaddutattā yogakkhemaṁ, nibbānaṁ arahattañca, tassa anadhigamena ayogakkhemino.",
  "atk-s0504a3:94_1": "Uparūpari kilesābhisaṅkhārānaṁ jananato janā, pāṇino.",
  "atk-s0504a3:94_2": "Rūpādīsu sattā visattāti sattā.",
  "atk-s0504a3:95_0": "“Khandhānañca paṭipāṭi, dhātuāyatanāna ca;",
  "atk-s0504a3:96_0": "Abbocchinnaṁ vattamānā, saṁsāroti pavuccatī”ti. –",
  "atk-s0504a3:97_0": "Evaṁ vuttaṁ khandhādīnaṁ aparāparuppattisaṅkhātaṁ saṁsāraṁ gacchanti, tato na muccanti. Kasmā?",
  "atk-s0504a3:97_1": "Taṇhāyogayuttattā.",
  "atk-s0504a3:97_2": "Jātimaraṇagāmino punappunaṁ jananamaraṇasseva upagamanasīlāti.",
  "atk-s0504a3:97_3": "Ettāvatā vaṭṭaṁ dassetvā idāni vivaṭṭaṁ dassetuṁ “ye ca taṇhaṁ pahantvānā”ti gāthamāha.",
  "atk-s0504a3:97_4": "Sā heṭṭhā vuttanayattā suviññeyyāva.",
  "atk-s0504a3:98_0": "Navamasuttavaṇṇanā niṭṭhitā.",
  "atk-s0504a3:99_0": "10. Māradheyyasuttavaṇṇanā",
  "atk-s0504a3:100_0": "59.",
  "atk-s0504a3:100_1": "Dasamassa kā uppatti?",
  "atk-s0504a3:100_2": "Ekadivasaṁ kira satthā sekkhabahulāya parisāya parivuto nisinno tesaṁ ajjhāsayaṁ oloketvā upari visesādhigamāya ussāhaṁ janetuṁ asekkhabhūmiṁ thomento idaṁ suttaṁ abhāsi.",
  "atk-s0504a3:100_3": "Tattha atikkammātiādīsu ayaṁ saṅkhepattho –",
  "atk-s0504a3:100_4": "atikkamma atikkamitvā abhibhavitvā.",
  "atk-s0504a3:100_5": "Māradheyyaṁ mārassa visayaṁ issariyaṭṭhānaṁ.",
  "atk-s0504a3:100_6": "Ādiccova yathā ādicco abbhādiupakkilesavimutto attano iddhiyā ānubhāvena tejasāti tīhi guṇehi samannāgato nabhaṁ abbhussakkamāno sabbaṁ ākāsagataṁ tamaṁ atikkamma atikkamitvā abhibhavitvā vidhamitvā virocati, obhāsati, tapati;",
  "atk-s0504a3:100_7": "evameva khīṇāsavo bhikkhu tīhi dhammehi samannāgato sabbupakkilesavimutto māradheyyasaṅkhātaṁ tebhūmakadhammappavattaṁ abhibhavitvā virocatīti.",
  "atk-s0504a3:101_0": "Asekkhenāti ettha sikkhāsu jātāti sekkhā, sattannaṁ sekkhānaṁ eteti vā sekkhā, apariyositasikkhattā sayameva sikkhantīti vā sekkhā maggadhammā heṭṭhimaphalattayadhammā ca.",
  "atk-s0504a3:101_1": "Aggaphaladhammā pana upari sikkhitabbābhāvena na sekkhāti asekkhā.",
  "atk-s0504a3:101_2": "Yattha hi sekkhabhāvāsaṅkā atthi, tatthāyaṁ paṭisedhoti lokiyadhammesu nibbāne ca asekkhabhāvānāpatti daṭṭhabbā.",
  "atk-s0504a3:101_3": "Sīlasamādhipaññāsaṅkhātā hi sikkhā attano paṭipakkhakilesehi vippayuttā parisuddhā upakkilesānaṁ ārammaṇabhāvampi anupagamanato sātisayaṁ sikkhāti vattuṁ yuttā, aṭṭhasupi maggaphalesu vijjanti;",
  "atk-s0504a3:101_4": "tasmā catumaggaheṭṭhimaphalattayadhammā viya arahattaphaladhammāpi “tāsu sikkhāsu jātā”ti ca, taṁsikkhāsamaṅgino arahato itaresaṁ viya sekkhatte sati “sekkhassa ete”ti ca “sikkhā sīlaṁ etesa”nti ca sekkhāti āsaṅkā siyunti tadāsaṅkānivattanatthaṁ asekkhāti yathāvuttasekkhabhāvappaṭisedhaṁ katvā vuttaṁ.",
  "atk-s0504a3:101_5": "Arahattaphale pavattamānā hi sikkhā pariniṭṭhitakiccattā na sikkhākiccaṁ karonti, kevalaṁ sikkhāphalabhāvena pavattanti.",
  "atk-s0504a3:101_6": "Tasmā tā na sikkhāvacanaṁ arahanti, nāpi taṁsamaṅgino sekkhavacanaṁ, na ca taṁsampayuttadhammā sikkhanasīlā.",
  "atk-s0504a3:101_7": "“Sikkhāsu jātā”ti evamādiatthehi aggaphaladhammā sekkhā na honti.",
  "atk-s0504a3:101_8": "Heṭṭhimaphalesu pana sikkhā sakadāgāmimaggavipassanādīnaṁ upanissayabhāvato sikkhākiccaṁ karontīti sikkhāvacanaṁ arahanti, taṁsamaṅgino ca sekkhavacanaṁ, taṁsampayuttā dhammā ca sikkhanasīlā.",
  "atk-s0504a3:101_9": "Sekkhadhammā yathāvuttehi atthehi sekkhā hontiyeva.",
  "atk-s0504a3:102_0": "Atha vā sekkhāti apariyositasikkhānaṁ vacananti, asekkhāti padaṁ pariyositasikkhānaṁ dassananti na lokiyadhammanibbānānaṁ asekkhabhāvāpatti.",
  "atk-s0504a3:102_1": "Vuḍḍhippattā sekkhā asekkhā ca sekkhadhammesu eva kesañci vuḍḍhippattānaṁ asekkhatā āpajjatīti arahattamaggadhammā vuḍḍhippattā.",
  "atk-s0504a3:102_2": "Yathāvuttehi ca atthehi sekkhāti katvā asekkhā āpannāti ce?",
  "atk-s0504a3:102_3": "Taṁ na, sadisesu tabbohārato.",
  "atk-s0504a3:102_4": "Arahattamaggato hi ninnānākaraṇaṁ arahattaphalaṁ ṭhapetvā pariññādikiccakaraṇaṁ vipākabhāvañca, tasmā te eva sekkhā dhammā arahattaphalabhāvaṁ āpannāti sakkā vattuṁ.",
  "atk-s0504a3:102_5": "Kusalasukhato ca vipākasukhaṁ santataratāya paṇītataranti vuḍḍhippattāva te dhammā hontīti “asekkhā”ti vuccanti.",
  "atk-s0504a3:103_0": "Te pana asekkhadhamme khandhavasena idha tidhā vibhajitvā tehi samannāgamena khīṇāsavassa ānubhāvaṁ vibhāvento bhagavā “asekkhena sīlakkhandhenā”tiādimāha.",
  "atk-s0504a3:103_1": "Tattha sīlasaddassa attho heṭṭhā vutto.",
  "atk-s0504a3:103_2": "Khandhasaddo pana rāsimhi paññattiyaṁ ruḷhiyaṁ guṇeti bahūsu atthesu diṭṭhappayogo.",
  "atk-s0504a3:103_3": "Tathā hi “asaṅkheyyo appameyyo mahāudakakkhandhotveva saṅkhyaṁ gacchatī”tiādīsu rāsimhi āgato.",
  "atk-s0504a3:103_4": "“Addasā kho bhagavā mahantaṁ dārukkhandhaṁ gaṅgāya nadiyā sotena vuyhamāna”ntiādīsu paññattiyaṁ.",
  "atk-s0504a3:103_5": "“Cittaṁ mano mānasaṁ hadayaṁ paṇḍaraṁ mano manāyatanaṁ viññāṇaṁ viññāṇakkhandho”tiādīsu ruḷhiyaṁ.",
  "atk-s0504a3:103_6": "“Na kho, āvuso visākha, ariyena aṭṭhaṅgikena maggena tayo khandhā saṅgahitā, tīhi ca kho, āvuso visākha, khandhehi ariyo aṭṭhaṅgiko maggo saṅgahito”tiādīsu guṇe.",
  "atk-s0504a3:103_7": "Idhāpi guṇeyeva daṭṭhabbo.",
  "atk-s0504a3:103_8": "Tasmā asekkhena sīlasaṅkhātena guṇenāti attho.",
  "atk-s0504a3:103_9": "Samannāgatoti sampayutto samaṅgībhūto.",
  "atk-s0504a3:103_10": "Samādahati etena, sayaṁ vā samādahati, samādhānameva vāti samādhi.",
  "atk-s0504a3:103_11": "Pakārehi jānāti yathāsabhāvaṁ paṭivijjhatīti paññā.",
  "atk-s0504a3:103_12": "Sīlameva khandho sīlakkhandho.",
  "atk-s0504a3:103_13": "Sesesupi eseva nayo.",
  "atk-s0504a3:104_0": "Tattha aggaphalabhūtā sammāvācā, sammākammanto, sammāājīvo ca sabhāveneva asekkho sīlakkhandho nāma, tathā sammāsamādhi asekkho samādhikkhandho.",
  "atk-s0504a3:104_1": "Tadupakārakato pana sammāvāyāmasammāsatiyo samādhikkhandhe saṅgahaṁ gacchanti.",
  "atk-s0504a3:104_2": "Tathā sammādiṭṭhi asekkho paññākkhandho.",
  "atk-s0504a3:104_3": "Tadupakārakato sammāsaṅkappo paññākkhandhe saṅgahaṁ gacchatīti evamettha aṭṭhapi arahattaphaladhammā tīhi khandhehi saṅgahetvā dassitāti veditabbaṁ.",
  "atk-s0504a3:105_0": "Yassa ete subhāvitāti yena arahatā ete sīlādayo asekkhadhammakkhandhā subhāvitā suṭṭhu vaḍḍhitā, so ādiccova virocatīti sambandho.",
  "atk-s0504a3:105_1": "“Yassa cete”tipi paṭhanti.",
  "atk-s0504a3:105_2": "Tesañca saddo nipātamattaṁ.",
  "atk-s0504a3:105_3": "Evametasmiṁ vagge paṭhamasutte vaṭṭaṁ, pariyosānasutte vivaṭṭaṁ, itaresu vaṭṭavivaṭṭaṁ kathitaṁ.",
  "atk-s0504a3:106_0": "Dasamasuttavaṇṇanā niṭṭhitā.",
  "atk-s0504a3:107_0": "Paṭhamavaggavaṇṇanā niṭṭhitā.",
  "atk-s0504a3:108_0": "2. Dutiyavaggo",
  "atk-s0504a3:109_0": "1. Puññakiriyavatthusuttavaṇṇanā",
  "atk-s0504a3:110_0": "60.",
  "atk-s0504a3:110_1": "Dutiyavaggassa paṭhame puññakiriyavatthūnīti pujjabhavaphalaṁ nibbattenti, attano santānaṁ punantīti vā puññāni, puññāni ca tāni hetupaccayehi kattabbato kiriyā cāti puññakiriyā.",
  "atk-s0504a3:110_2": "Tā eva ca tesaṁ tesaṁ ānisaṁsānaṁ vatthubhāvato puññakiriyavatthūni.",
  "atk-s0504a3:110_3": "Dānamayanti anupacchinnabhavamūlassa anuggahavasena pūjāvasena vā attano deyyadhammassa paresaṁ pariccāgacetanā dīyati etāyāti dānaṁ, dānameva dānamayaṁ.",
  "atk-s0504a3:110_4": "Cīvarādīsu hi catūsu paccayesu annādīsu vā dasasu dānavatthūsu rūpādīsu vā chasu ārammaṇesu taṁ taṁ dentassa tesaṁ uppādanato paṭṭhāya pubbabhāge pariccāgakāle pacchā somanassacittena anussaraṇe cāti tīsu kālesu vuttanayena pavattacetanā dānamayaṁ puññakiriyavatthu nāma.",
  "atk-s0504a3:111_0": "Sīlamayanti niccasīlauposathaniyamādivasena pañca, aṭṭha, dasa vā sīlāni samādiyantassa sīlapūraṇatthaṁ pabbajissāmīti vihāraṁ gacchantassa pabbajantassa manorathaṁ matthakaṁ pāpetvā “pabbajito vatamhi sādhu suṭṭhū”ti āvajjentassa saddhāya pātimokkhaṁ paripūrentassa paññāya cīvarādike paccavekkhantassa satiyā āpāthagatesu rūpādīsu cakkhudvārādīni saṁvarantassa vīriyena ājīvaṁ sodhentassa ca pavattā cetanā sīlatīti sīlamayaṁ puññakiriyavatthu nāma.",
  "atk-s0504a3:112_0": "Tathā paṭisambhidāyaṁ vuttena vipassanāmaggena cakkhuṁ aniccato dukkhato anattato vipassantassa sotaṁ, ghānaṁ, jivhaṁ, kāyaṁ, manaṁ. Rūpe…pe…",
  "atk-s0504a3:112_1": "dhamme, cakkhuviññāṇaṁ…pe…",
  "atk-s0504a3:112_2": "manoviññāṇaṁ.",
  "atk-s0504a3:112_3": "Cakkhusamphassaṁ…pe…",
  "atk-s0504a3:112_4": "manosamphassaṁ, cakkhusamphassajaṁ vedanaṁ…pe…",
  "atk-s0504a3:112_5": "manosamphassajaṁ vedanaṁ.",
  "atk-s0504a3:112_6": "Rūpasaññaṁ…pe…",
  "atk-s0504a3:112_7": "dhammasaññaṁ.",
  "atk-s0504a3:112_8": "Jarāmaraṇaṁ aniccato dukkhato anattato vipassantassa yā cetanā, yā ca pathavīkasiṇādīsu aṭṭhatiṁsāya ārammaṇesu pavattā jhānacetanā, yā ca anavajjesu kammāyatanasippāyatanavijjāṭṭhānesu paricayamanasikārādivasena pavattā cetanā, sabbā bhāveti etāyāti bhāvanāmayaṁ vuttanayena puññakiriyavatthu cāti.",
  "atk-s0504a3:113_0": "Ekamekañcettha yathārahaṁ pubbabhāgato paṭṭhāya kāyena karontassa kāyakammaṁ hoti, tadatthaṁ vācaṁ nicchārentassa vacīkammaṁ, kāyaṅgaṁ vācaṅgañca acopetvā manasā cintentassa manokammaṁ.",
  "atk-s0504a3:113_1": "Annādīni dentassa cāpi “annadānādīni demī”ti vā dānapāramiṁ āvajjetvā vā dānakāle dānamayaṁ puññakiriyavatthu hoti.",
  "atk-s0504a3:113_2": "Vattasīse ṭhatvā dadato sīlamayaṁ, khayato vayato kammato sammasanaṁ paṭṭhapetvā dadato bhāvanāmayaṁ puññakiriyavatthu hoti.",
  "atk-s0504a3:114_0": "Aparānipi satta puññakiriyavatthūni –",
  "atk-s0504a3:114_1": "apacitisahagataṁ puññakiriyavatthu veyyāvaccasahagataṁ pattianuppadānaṁ abbhanumodanaṁ desanāmayaṁ savanamayaṁ diṭṭhijugataṁ puññakiriyavatthūti.",
  "atk-s0504a3:114_2": "Saraṇagamanampi hi diṭṭhijugateneva saṅgayhati.",
  "atk-s0504a3:114_3": "Yaṁ panettha vattabbaṁ, taṁ parato āvi bhavissati.",
  "atk-s0504a3:115_0": "Tattha vuḍḍhataraṁ disvā paccuggamanapattacīvarapaṭiggahaṇābhivādanamaggasampadānādivasena apacāyanasahagataṁ veditabbaṁ.",
  "atk-s0504a3:115_1": "Vuḍḍhatarānaṁ vattapaṭipattikaraṇavasena, gāmaṁ piṇḍāya paviṭṭhaṁ bhikkhuṁ disvā pattaṁ gahetvā gāme bhikkhaṁ sampādetvā upasaṁharaṇavasena “gaccha bhikkhūnaṁ pattaṁ āharā”ti sutvā vegena gantvā pattāharaṇādivasena ca veyyāvaccasahagataṁ veditabbaṁ.",
  "atk-s0504a3:115_2": "Cattāro paccaye datvā pupphagandhādīhi ratanattayassa pūjaṁ katvā aññaṁ vā tādisaṁ puññaṁ katvā “sabbasattānaṁ patti hotū”ti pariṇāmavasena pattianuppadānaṁ veditabbaṁ.",
  "atk-s0504a3:115_3": "Tathā parehi dinnāya pattiyā kevalaṁ vā parehi kataṁ puññaṁ “sādhu, suṭṭhū”ti anumodanavasena abbhanumodanaṁ veditabbaṁ.",
  "atk-s0504a3:115_4": "Attano paguṇadhammaṁ apaccāsīsanto hitajjhāsayena paresaṁ deseti –",
  "atk-s0504a3:115_5": "idaṁ desanāmayaṁ puññakiriyavatthu nāma.",
  "atk-s0504a3:115_6": "Yaṁ pana eko “evaṁ maṁ dhammakathikoti jānissantī”ti icchāya ṭhatvā lābhasakkārasilokasannissito dhammaṁ deseti, taṁ na mahapphalaṁ hoti.",
  "atk-s0504a3:115_7": "“Addhā ayaṁ attahitaparahitānaṁ paṭipajjanūpāyo”ti yonisomanasikārapurecārikahitapharaṇena muducittena dhammaṁ suṇāti, idaṁ savanamayaṁ puññakiriyavatthu hoti.",
  "atk-s0504a3:115_8": "Yaṁ paneko “iti maṁ saddhoti jānissantī”ti suṇāti, taṁ na mahapphalaṁ hoti.",
  "atk-s0504a3:115_9": "Diṭṭhiyā ujugamanaṁ diṭṭhijugataṁ, “atthi dinna”ntiādinayappavattassa sammādassanassa etaṁ adhivacanaṁ.",
  "atk-s0504a3:115_10": "Idañhi pubbabhāge vā pacchābhāge vā ñāṇavippayuttampi ujukaraṇakāle ñāṇasampayuttameva hoti.",
  "atk-s0504a3:115_11": "Apare panāhu “vijānanapajānanavasena dassanaṁ diṭṭhi kusalañca viññāṇaṁ kammassakatāñāṇādi ca sammādassana”nti.",
  "atk-s0504a3:115_12": "Tattha kusalena viññāṇena ñāṇassa anuppādepi attanā katapuññānussaraṇavaṇṇārahavaṇṇanādīnaṁ saṅgaho, kammassakatāñāṇena kammapathasammādiṭṭhiyā.",
  "atk-s0504a3:115_13": "Itaraṁ pana diṭṭhijugataṁ sabbesaṁ niyamalakkhaṇaṁ.",
  "atk-s0504a3:115_14": "Yañhi kiñci puññaṁ karontassa diṭṭhiyā ujubhāveneva taṁ mahapphalaṁ hoti.",
  "atk-s0504a3:116_0": "Imesaṁ pana sattannaṁ puññakiriyavatthūnaṁ purimehi tīhi dānamayādīhi puññakiriyavatthūhi saṅgaho.",
  "atk-s0504a3:116_1": "Tattha hi apacāyanaveyyāvaccāni sīlamaye, pattianuppadānaabbhanumodanāni dānamaye, dhammadesanāsavanāni bhāvanāmaye, diṭṭhijugataṁ tīsupi.",
  "atk-s0504a3:116_2": "Tenāha bhagavā –",
  "atk-s0504a3:117_0": "“Tīṇimāni, bhikkhave, puññakiriyavatthūni.",
  "atk-s0504a3:117_1": "Katamāni tīṇi?",
  "atk-s0504a3:117_2": "Dānamayaṁ…pe…",
  "atk-s0504a3:117_3": "bhāvanāmayaṁ puññakiriyavatthū”ti.",
  "atk-s0504a3:118_0": "Ettha ca aṭṭhannaṁ kāmāvacarakusalacetanānaṁ vasena tiṇṇampi puññakiriyavatthūnaṁ pavatti hoti.",
  "atk-s0504a3:118_1": "Yathā hi paguṇaṁ dhammaṁ parivattentassa ekacce anusandhiṁ asallakkhentasseva gacchanti, evaṁ paguṇaṁ samathavipassanābhāvanaṁ anuyuñjantassa antarantarā ñāṇavippayuttacittenāpi manasikāro pavattati.",
  "atk-s0504a3:118_2": "Sabbaṁ taṁ pana mahaggatakusalacetanānaṁ vasena bhāvanāmayameva puññakiriyavatthu hoti, na itarāni.",
  "atk-s0504a3:118_3": "Gāthāya attho heṭṭhā vuttoyeva.",
  "atk-s0504a3:119_0": "Paṭhamasuttavaṇṇanā niṭṭhitā.",
  "atk-s0504a3:120_0": "2. Cakkhusuttavaṇṇanā",
  "atk-s0504a3:121_0": "61.",
  "atk-s0504a3:121_1": "Dutiye cakkhūnīti cakkhantīti cakkhūni, samavisamaṁ ācikkhantāni viya pavattantīti attho.",
  "atk-s0504a3:121_2": "Atha vā cakkhanaṭṭhena cakkhūni.",
  "atk-s0504a3:121_3": "Kimidaṁ cakkhanaṁ nāma?",
  "atk-s0504a3:121_4": "Assādanaṁ, tathā hi vadanti “madhuṁ cakkhati byañjanaṁ cakkhatī”ti imāni ca ārammaṇarasaṁ anubhavantāni assādentāni viya hontīti cakkhanaṭṭhena cakkhūni.",
  "atk-s0504a3:121_5": "Tāni pana saṅkhepato dve cakkhūni –",
  "atk-s0504a3:121_6": "ñāṇacakkhu, maṁsacakkhu cāti.",
  "atk-s0504a3:121_7": "Tesu maṁsacakkhu heṭṭhā vuttameva.",
  "atk-s0504a3:121_8": "Ñāṇacakkhu dibbacakkhu, paññācakkhūti idha dvidhā katvā vuttaṁ.",
  "atk-s0504a3:122_0": "Tattha dibbacakkhūti dibbasadisattā dibbaṁ.",
  "atk-s0504a3:122_1": "Devatānañhi sucaritakammanibbattaṁ pittasemharuhirādīhi apalibuddhaṁ upakkilesavimuttatāya dūrepi ārammaṇaggahaṇasamatthaṁ dibbaṁ pasādacakkhu hoti.",
  "atk-s0504a3:122_2": "Idañcāpi vīriyabhāvanābalanibbattaṁ ñāṇacakkhu tādisamevāti dibbasadisattā dibbaṁ, dibbavihāravasena paṭiladdhattā attano ca dibbavihārasannissitattā ālokapariggahena mahājutikattā.",
  "atk-s0504a3:122_3": "Tirokuṭṭādigatarūpadassanena mahāgatikattāpi dibbaṁ.",
  "atk-s0504a3:122_4": "Taṁ sabbaṁ saddasatthānusārena veditabbaṁ.",
  "atk-s0504a3:122_5": "Dassanaṭṭhena cakkhukiccakaraṇena cakkhumivātipi cakkhu, dibbañca taṁ cakkhu cāti dibbacakkhu.",
  "atk-s0504a3:123_0": "Pajānātīti paññā. Kiṁ pajānāti? Cattāri ariyasaccāni “idaṁ dukkha”ntiādinā. Vuttañhetaṁ –",
  "atk-s0504a3:124_0": "“Pajānātīti kho, āvuso, tasmā paññāti vuccati. Kiñca pajānāti? Idaṁ dukkha”ntiādi.",
  "atk-s0504a3:125_0": "Aṭṭhakathāyaṁ pana “paññāpanavasena paññā.",
  "atk-s0504a3:125_1": "Kinti paññāpeti?",
  "atk-s0504a3:125_2": "Aniccanti paññāpeti, dukkhanti paññāpeti, anattāti paññāpetī”ti vuttaṁ.",
  "atk-s0504a3:125_3": "Sā panāyaṁ lakkhaṇādito yathāsabhāvapaṭivedhalakkhaṇā, akkhalitapaṭivedhalakkhaṇā vā kusalissāsakhittausupaṭivedho viya, visayobhāsanarasā padīpo viya, asammohapaccupaṭṭhānā araññagatasudesako viya.",
  "atk-s0504a3:125_4": "Visesato panettha āsavakkhayañāṇasaṅkhātā paññā catusaccadassanaṭṭhena paññācakkhūti adhippetā.",
  "atk-s0504a3:125_5": "Yaṁ sandhāya vuttaṁ “cakkhuṁ udapādi, ñāṇaṁ udapādi, paññā udapādi, vijjā udapādi, āloko udapādī”ti.",
  "atk-s0504a3:126_0": "Etesu ca maṁsacakkhu parittaṁ, dibbacakkhu mahaggataṁ, itaraṁ appamāṇaṁ.",
  "atk-s0504a3:126_1": "Maṁsacakkhu rūpaṁ, itarāni arūpāni.",
  "atk-s0504a3:126_2": "Maṁsacakkhu dibbacakkhu ca lokiyāni sāsavāni rūpavisayāni, itaraṁ lokuttaraṁ anāsavaṁ catusaccavisayaṁ.",
  "atk-s0504a3:126_3": "Maṁsacakkhu abyākataṁ, dibbacakkhu siyā kusalaṁ siyā abyākataṁ, tathā paññācakkhu.",
  "atk-s0504a3:126_4": "Maṁsacakkhu kāmāvacaraṁ, dibbacakkhu rūpāvacaraṁ, itaraṁ lokuttaranti evamādi vibhāgā veditabbā.",
  "atk-s0504a3:127_0": "Gāthāsu anuttaranti paññācakkhuṁ sandhāya vuttaṁ.",
  "atk-s0504a3:127_1": "Tañhi āsavakkhayañāṇabhāvato anuttaraṁ.",
  "atk-s0504a3:127_2": "Akkhāsi purisuttamoti purisānaṁ uttamo aggo sammāsambuddho desesi.",
  "atk-s0504a3:127_3": "Uppādoti maṁsacakkhussa pavatti.",
  "atk-s0504a3:127_4": "Maggoti upāyo, dibbacakkhussa kāraṇaṁ.",
  "atk-s0504a3:127_5": "Pakaticakkhumato eva hi dibbacakkhu uppajjati, yasmā kasiṇālokaṁ vaḍḍhetvā dibbacakkhuñāṇassa uppādanaṁ, so ca kasiṇamaṇḍale uggahanimittena vinā natthīti.",
  "atk-s0504a3:127_6": "Yatoti yadā.",
  "atk-s0504a3:127_7": "Ñāṇanti āsavakkhayañāṇaṁ.",
  "atk-s0504a3:127_8": "Tenevāha “paññācakkhu anuttara”nti.",
  "atk-s0504a3:127_9": "Yassa cakkhussa paṭilābhāti yassa ariyassa paññācakkhussa uppattiyā bhāvanāya sabbasmā vaṭṭadukkhato pamuccati parimuccatīti.",
  "atk-s0504a3:128_0": "Dutiyasuttavaṇṇanā niṭṭhitā.",
  "atk-s0504a3:129_0": "3. Indriyasuttavaṇṇanā",
  "atk-s0504a3:130_0": "62.",
  "atk-s0504a3:130_1": "Tatiye indriyānīti adhipateyyaṭṭhena indriyāni.",
  "atk-s0504a3:130_2": "Yāni hi sahajātadhammesu issarā viya hutvā tehi anuvattitabbāni, tāni indriyāni nāma.",
  "atk-s0504a3:130_3": "Apica indo bhagavā dhammissaro paramena cittissariyena samannāgato.",
  "atk-s0504a3:130_4": "Tena indena sabbapaṭhamaṁ diṭṭhattā adhigatattā paresañca diṭṭhattā desitattā vihitattā gocarabhāvanāsevanāhi diṭṭhattā ca indriyāni.",
  "atk-s0504a3:130_5": "Indaṁ vā maggādhigamassa upanissayabhūtaṁ puññakammaṁ, tassa liṅgānītipi indriyāni.",
  "atk-s0504a3:130_6": "Anaññātaññassāmītindriyanti “anamatagge saṁsāre anaññātaṁ anadhigataṁ amatapadaṁ catusaccadhammameva vā jānissāmī”ti paṭipannassa iminā pubbabhāgena uppannaṁ indriyaṁ, sotāpattimaggapaññāyetaṁ adhivacanaṁ.",
  "atk-s0504a3:130_7": "Aññindriyanti ājānanaindriyaṁ.",
  "atk-s0504a3:130_8": "Tatrāyaṁ vacanattho –",
  "atk-s0504a3:130_9": "ājānāti paṭhamamaggañāṇena diṭṭhamariyādaṁ anatikkamitvāva jānātīti aññā.",
  "atk-s0504a3:130_10": "Yatheva hi paṭhamamaggapaññā dukkhādīsu pariññābhisamayādivasena pavattati, tatheva ayampi pavattatīti aññā ca sā yathāvuttenaṭṭhena indriyaṁ cāti aññindriyaṁ.",
  "atk-s0504a3:130_11": "Ājānanaṭṭheneva aññassa vā ariyapuggalassa indriyanti aññindriyaṁ, sotāpattiphalato paṭṭhāya chasu ṭhānesu ñāṇassetaṁ adhivacanaṁ.",
  "atk-s0504a3:130_12": "Aññātāvindriyanti aññātāvino catūsu saccesu niṭṭhitañāṇakiccassa khīṇāsavassa uppajjanato indriyaṭṭhasambhavato ca aññātāvindriyaṁ.",
  "atk-s0504a3:130_13": "Ettha ca paṭhamapacchimāni paṭhamamaggacatutthaphalavasena ekaṭṭhānikāni, itaraṁ itaramaggaphalavasena chaṭṭhānikanti veditabbaṁ.",
  "atk-s0504a3:131_0": "Gāthāsu sikkhamānassāti adhisīlasikkhādayo sikkhamānassa bhāventassa.",
  "atk-s0504a3:131_1": "Ujumaggānusārinoti ujumaggo vuccati ariyamaggo, antadvayavivajjitattā tassa anussaraṇato ujumaggānusārino, paṭipāṭiyā magge uppādentassāti attho.",
  "atk-s0504a3:131_2": "Khayasminti anavasesakilesānaṁ khepanato khayasaṅkhāte aggamagge ñāṇaṁ paṭhamaṁ pureyeva uppajjati.",
  "atk-s0504a3:131_3": "Tato aññā anantarāti tato maggañāṇato anantarā arahattaṁ uppajjati.",
  "atk-s0504a3:131_4": "Atha vā ujumaggānusārinoti līnuddhaccapatiṭṭhānāyūhanādike vajjetvā samathavipassanaṁ yuganaddhaṁ katvā bhāvanāvasena pavattaṁ pubbabhāgamaggaṁ anussarantassa anugacchantassa paṭipajjantassa gotrabhuñāṇānantaraṁ diṭṭhekaṭṭhānaṁ kilesānaṁ khepanato khayasmiṁ sotāpattimagge paṭhamaṁ ñāṇaṁ anaññātaññassāmītindriyaṁ uppajjati.",
  "atk-s0504a3:131_5": "Tato aññā anantarāti tato paṭhamañāṇato anantarā anantarato paṭṭhāya yāva aggamaggā aññā aññindriyaṁ uppajjati.",
  "atk-s0504a3:132_0": "Tatoaññā vimuttassāti tato aññā aññindriyato pacchā arahattamaggañāṇānantarā arahattaphalena paññāvimuttiyā aññātāvindriyena vimuttassa.",
  "atk-s0504a3:132_1": "Ñāṇaṁ ve hoti tādinoti arahattaphaluppattito uttarakāle iṭṭhāniṭṭhādīsu tādilakkhaṇappattassa khīṇāsavassa paccavekkhaṇañāṇaṁ uppajjati.",
  "atk-s0504a3:132_2": "Kathaṁ uppajjatīti āha “akuppā me vimuttī”ti.",
  "atk-s0504a3:132_3": "Tassa akuppabhāvassa kāraṇaṁ dasseti “bhavasaṁyojanakkhayā”ti.",
  "atk-s0504a3:133_0": "Idāni tādisaṁ khīṇāsavaṁ thomento “sa ve indriyasampanno”ti tatiyaṁ gāthamāha.",
  "atk-s0504a3:133_1": "Tattha indriyasampannoti yathāvuttehi tīhi lokuttarindriyehi samannāgato, suddhehipi vā paṭippassaddhiladdhehi saddhādīhi indriyehi samannāgato paripuṇṇo, tato eva cakkhādīhi suṭṭhu vūpasantehi nibbisevanehi indriyehi samannāgato.",
  "atk-s0504a3:133_2": "Tenāha “santo”ti, sabbakilesapariḷāhavūpasamena upasantoti attho.",
  "atk-s0504a3:133_3": "Santipade ratoti nibbāne abhirato adhimutto.",
  "atk-s0504a3:133_4": "Ettha ca “indriyasampanno”ti etena bhāvitamaggatā, pariññātakkhandhatā cassa dassitā.",
  "atk-s0504a3:133_5": "“Santo”ti etena pahīnakilesatā, “santipade rato”ti etena sacchikatanirodhatāti.",
  "atk-s0504a3:133_6": "Sesaṁ vuttanayameva.",
  "atk-s0504a3:134_0": "Tatiyasuttavaṇṇanā niṭṭhitā.",
  "atk-s0504a3:135_0": "4. Addhāsuttavaṇṇanā",
  "atk-s0504a3:136_0": "63.",
  "atk-s0504a3:136_1": "Catutthe addhāti kālā.",
  "atk-s0504a3:136_2": "Atīto addhātiādīsu dve pariyāyā –",
  "atk-s0504a3:136_3": "suttantapariyāyo, abhidhammapariyāyo ca.",
  "atk-s0504a3:136_4": "Tattha suttantapariyāyena paṭisandhito pubbe atīto addhā nāma, cutito pacchā anāgato addhā nāma, saha cutipaṭisandhīhi tadanantaraṁ paccuppanno addhā nāma.",
  "atk-s0504a3:136_5": "Abhidhammapariyāyena uppādo, ṭhiti, bhaṅgoti ime tayo khaṇe patvā niruddhadhammā atīto addhā nāma, tayopi khaṇe asampattā anāgato addhā nāma, khaṇattayasamaṅgino paccuppanno addhā nāma.",
  "atk-s0504a3:137_0": "Aparo nayo –",
  "atk-s0504a3:137_1": "ayañhi atītādivibhāgo addhāsantatisamayakhaṇavasena catudhā veditabbo.",
  "atk-s0504a3:137_2": "Tesu addhāvibhāgo vutto.",
  "atk-s0504a3:137_3": "Santativasena sabhāgā ekautusamuṭṭhānā, ekāhārasamuṭṭhānā ca pubbāpariyavasena vattamānāpi paccuppannā.",
  "atk-s0504a3:137_4": "Tato pubbe visabhāgautuāhārasamuṭṭhānā atītā pacchā anāgatā.",
  "atk-s0504a3:137_5": "Cittajā ekavīthiekajavanaekasamāpattisamuṭṭhānā paccuppannā nāma, tato pubbe atītā, pacchā anāgatā.",
  "atk-s0504a3:137_6": "Kammasamuṭṭhānānaṁ pāṭiyekkaṁ santativasena atītādibhedo natthi, tesaṁyeva pana utuāhāracittasamuṭṭhānānaṁ upatthambhakavasena tassa atītādibhāvo veditabbo.",
  "atk-s0504a3:137_7": "Samayavasena ekamuhuttapubbaṇhasāyanharattidivādīsu samayesu santānavasena pavattamānā taṁtaṁsamaye paccuppannā nāma, tato pubbe atītā, pacchā anāgatā.",
  "atk-s0504a3:137_8": "Ayaṁ tāva rūpadhammesu nayo.",
  "atk-s0504a3:137_9": "Arūpadhammesu pana khaṇavasena uppādādikkhaṇattayapariyāpannā paccuppannā, tato pubbe atītā, pacchā anāgatā.",
  "atk-s0504a3:137_10": "Apica atikkantahetupaccayakiccā atītā, niṭṭhitahetukiccā aniṭṭhitapaccayakiccā paccuppannā, ubhayakiccaṁ asampattā anāgatā.",
  "atk-s0504a3:137_11": "Attano vā kiccakkhaṇe paccuppannā, tato pubbe atītā, pacchā anāgatā.",
  "atk-s0504a3:137_12": "Ettha ca khaṇādikathāva nippariyāyā, sesā pariyāyā.",
  "atk-s0504a3:137_13": "Ayañhi atītādibhedo nāma dhammānaṁ hoti, na kālassa.",
  "atk-s0504a3:137_14": "Atītādibhede pana dhamme upādāya paramatthato avijjamānopi kālo idha teneva vohārena atītotiādinā vuttoti veditabbo.",
  "atk-s0504a3:138_0": "Gāthāsu akkheyyasaññinoti ettha akkhāyati, kathīyati, paññāpīyatīti akkheyyaṁ, kathāvatthu, atthato rūpādayo pañcakkhandhā.",
  "atk-s0504a3:138_1": "Vuttañhetaṁ –",
  "atk-s0504a3:139_0": "“Atītaṁ vā addhānaṁ ārabbha kathaṁ katheyya, anāgataṁ vā…pe…",
  "atk-s0504a3:139_1": "paccuppannaṁ vā addhānaṁ ārabbha kathaṁ katheyyā”ti.",
  "atk-s0504a3:140_0": "Tathā –",
  "atk-s0504a3:141_0": "“Yaṁ, bhikkhave, rūpaṁ atītaṁ niruddhaṁ vipariṇataṁ, ‘ahosī’ti tassa saṅkhā, ‘ahosī’ti tassa samaññā, ‘ahosī’ti tassa paññatti;",
  "atk-s0504a3:141_1": "na tassa saṅkhā atthīti, na tassa saṅkhā bhavissatī”ti –",
  "atk-s0504a3:142_0": "Evaṁ vuttena niruttipathasuttenapi ettha attho dīpetabbo.",
  "atk-s0504a3:142_1": "Evaṁ kathāvatthubhāvena akkheyyasaṅkhāte khandhapañcake ahanti ca mamanti ca devoti ca manussoti ca itthīti ca purisoti ca ādinā pavattasaññāvasena akkheyyasaññino, pañcasu upādānakkhandhesu sattapuggalādisaññinoti attho.",
  "atk-s0504a3:142_2": "Akkheyyasmiṁ taṇhādiṭṭhiggāhavasena patiṭṭhitā, rāgādivasena vā aṭṭhahākārehi patiṭṭhitā.",
  "atk-s0504a3:142_3": "Ratto hi rāgavasena patiṭṭhito hoti, duṭṭho dosavasena, mūḷho mohavasena, parāmaṭṭho diṭṭhivasena, thāmagato anusayavasena, vinibaddho mānavasena, aniṭṭhaṅgato vicikicchāvasena, vikkhepagato uddhaccavasena patiṭṭhito hotīti.",
  "atk-s0504a3:143_0": "Akkheyyaṁ apariññāyāti taṁ akkheyyaṁ tebhūmakadhamme tīhi pariññāhi aparijānitvā tassa aparijānanahetu.",
  "atk-s0504a3:143_1": "Yogamāyanti maccunoti maraṇassa yogaṁ tena saṁyogaṁ upagacchanti, na visaṁyoganti attho.",
  "atk-s0504a3:144_0": "Atha vā yoganti upāyaṁ, tena yojitaṁ pasāritaṁ mārasenaṭṭhāniyaṁ anatthajālaṁ kilesajālañca upagacchantīti vuttaṁ hoti.",
  "atk-s0504a3:144_1": "Tathā hi vuttaṁ –",
  "atk-s0504a3:145_0": "“Na hi no saṅgaraṁ tena, mahāsenena maccunā”ti. ;",
  "atk-s0504a3:146_0": "Ettāvatā vaṭṭaṁ dassetvā idāni vivaṭṭaṁ dassetuṁ “akkheyyañca pariññāyā”tiādi vuttaṁ.",
  "atk-s0504a3:146_1": "Tattha ca-saddo byatireke, tena akkheyyaparijānanena laddhabbaṁ vakkhamānameva visesaṁ joteti.",
  "atk-s0504a3:146_2": "Pariññāyāti vipassanāsahitāya maggapaññāya dukkhanti paricchijja jānitvā, tappaṭibaddhakilesappahānena vā taṁ samatikkamitvā tissannampi pariññānaṁ kiccaṁ matthakaṁ pāpetvā.",
  "atk-s0504a3:146_3": "Akkhātāraṁ na maññatīti sabbaso maññanānaṁ pahīnattā khīṇāsavo akkhātāraṁ na maññati, kārakādisabhāvaṁ kiñci attānaṁ na paccetīti attho.",
  "atk-s0504a3:146_4": "Phuṭṭhovimokkho manasā, santipadamanuttaranti yasmā sabbasaṅkhatavimuttattā “vimokkho”ti sabbakilesasantāpavūpasamanaṭṭhānatāya “santipada”nti laddhanāmo nibbānadhammo phuṭṭho phusito patto, tasmā akkhātāraṁ na maññatīti.",
  "atk-s0504a3:146_5": "Atha vā “pariññāyā”ti padena dukkhasaccassa pariññābhisamayaṁ samudayasaccassa pahānābhisamayañca vatvā idāni “phuṭṭho vimokkho manasā, santipadamanuttara”nti iminā magganirodhānaṁ bhāvanāsacchikiriyābhisamayaṁ vadati.",
  "atk-s0504a3:146_6": "Tassattho –",
  "atk-s0504a3:146_7": "samucchedavasena sabbakilesehi vimuccatīti vimokkho, ariyamaggo.",
  "atk-s0504a3:146_8": "So panassa maggacittena phuṭṭho phusito bhāvito, teneva anuttaraṁ santipadaṁ nibbānaṁ phuṭṭhaṁ phusitaṁ sacchikatanti.",
  "atk-s0504a3:147_0": "Akkheyyasampannoti akkheyyanimittaṁ vividhāhi vipattīhi upaddute loke pahīnavipallāsatāya tato suparimutto akkheyyapariññābhinibbattāhi sampattīhi sampanno samannāgato.",
  "atk-s0504a3:147_1": "Saṅkhāya sevīti paññāvepullappattiyā cīvarādipaccaye saṅkhāya parituletvāva sevanasīlo, saṅkhātadhammattā ca āpāthagataṁ sabbampi visayaṁ chaḷaṅgupekkhāvasena saṅkhāya sevanasīlo.",
  "atk-s0504a3:147_2": "Dhammaṭṭhoti asekkhadhammesu nibbānadhamme eva vā ṭhito.",
  "atk-s0504a3:147_3": "Vedagūti veditabbassa catusaccassa pāraṅgatattā vedagū.",
  "atk-s0504a3:147_4": "Evaṁguṇo arahā bhavādīsu katthaci āyatiṁ punabbhavābhāvato manussadevāti saṅkhyaṁ na upeti, apaññattikabhāvameva gacchatīti anupādāparinibbānena desanaṁ niṭṭhāpesi.",
  "atk-s0504a3:148_0": "Catutthasuttavaṇṇanā niṭṭhitā.",
  "atk-s0504a3:149_0": "5. Duccaritasuttavaṇṇanā",
  "atk-s0504a3:150_0": "64.",
  "atk-s0504a3:150_1": "Pañcame duṭṭhu caritāni, duṭṭhāni vā caritāni duccaritāni.",
  "atk-s0504a3:150_2": "Kāyena duccaritaṁ, kāyato vā pavattaṁ duccaritaṁ kāyaduccaritaṁ.",
  "atk-s0504a3:150_3": "Sesesupi eseva nayo.",
  "atk-s0504a3:150_4": "Imāni ca duccaritāni paññattiyā vā kathetabbāni kammapathehi vā.",
  "atk-s0504a3:150_5": "Tattha paññattiyā tāva kāyadvāre paññattasikkhāpadassa vītikkamo kāyaduccaritaṁ, vacīdvāre paññattasikkhāpadassa vītikkamo vacīduccaritaṁ, ubhayattha paññattassa vītikkamo manoduccaritanti ayaṁ paññattikathā.",
  "atk-s0504a3:150_6": "Pāṇātipātādayo pana tisso cetanā kāyadvārepi, vacīdvārepi, uppannā kāyaduccaritaṁ, tathā catasso musāvādādicetanā vacīduccaritaṁ, abhijjhā, byāpādo, micchādiṭṭhīti tayo cetanāsampayuttadhammā manoduccaritanti ayaṁ kammapathakathā.",
  "atk-s0504a3:151_0": "Gāthāyaṁ kammapathappattoyeva pāpadhammo kāyaduccaritādibhāvena vuttoti tadaññaṁ pāpadhammaṁ saṅgaṇhituṁ “yañcaññaṁ dosasañhita”nti vuttaṁ.",
  "atk-s0504a3:151_1": "Tattha dosasañhitanti rāgādikilesasaṁhitaṁ.",
  "atk-s0504a3:151_2": "Sesaṁ suviññeyyameva.",
  "atk-s0504a3:152_0": "Pañcamasuttavaṇṇanā niṭṭhitā.",
  "atk-s0504a3:153_0": "6. Sucaritasuttavaṇṇanā",
  "atk-s0504a3:154_0": "65.",
  "atk-s0504a3:154_1": "Chaṭṭhe suṭṭhu caritāni, sundarāni vā caritāni sucaritāni.",
  "atk-s0504a3:154_2": "Kāyena sucaritaṁ, kāyato vā pavattaṁ sucaritaṁ kāyasucaritaṁ.",
  "atk-s0504a3:154_3": "Sesesupi eseva nayo.",
  "atk-s0504a3:154_4": "Idhāpi pana paññattivasena, kammapathavasena cāti duvidhā kathā.",
  "atk-s0504a3:154_5": "Tattha kāyadvāre paññattasikkhāpadassa avītikkamo kāyasucaritaṁ, vacīdvāre paññattasikkhāpadassa avītikkamo vacīsucaritaṁ, ubhayattha paññattassa avītikkamo manosucaritanti ayaṁ paññattikathā.",
  "atk-s0504a3:154_6": "Pāṇātipātādīhi pana viramantassa uppannā tisso cetanāpi viratiyopi kāyasucaritaṁ, musāvādādīhi viramantassa catasso cetanāpi viratiyopi vacīsucaritaṁ, anabhijjhā, abyāpādo, sammādiṭṭhīti tayo cetanāsampayuttadhammā manosucaritanti ayaṁ kammapathakathā.",
  "atk-s0504a3:154_7": "Sesaṁ vuttanayameva.",
  "atk-s0504a3:155_0": "Chaṭṭhasuttavaṇṇanā niṭṭhitā.",
  "atk-s0504a3:156_0": "7. Soceyyasuttavaṇṇanā",
  "atk-s0504a3:157_0": "66.",
  "atk-s0504a3:157_1": "Sattame soceyyānīti sucibhāvā.",
  "atk-s0504a3:157_2": "Kāyasoceyyanti kāyasucaritaṁ, vacīmanosoceyyānipi vacīmanosucaritāneva.",
  "atk-s0504a3:157_3": "Tathā hi vuttaṁ “tattha katamaṁ kāyasoceyyaṁ?",
  "atk-s0504a3:157_4": "Pāṇātipātā veramaṇī”tiādi.",
  "atk-s0504a3:158_0": "Gāthāyaṁ samucchedavasena pahīnasabbakāyaduccaritattā kāyena sucīti kāyasuci.",
  "atk-s0504a3:158_1": "Soceyyasampannanti paṭippassaddhakilesattā suparisuddhāya soceyyasampattiyā upetaṁ.",
  "atk-s0504a3:158_2": "Sesaṁ vuttanayameva.",
  "atk-s0504a3:159_0": "Sattamasuttavaṇṇanā niṭṭhitā.",
  "atk-s0504a3:160_0": "8. Moneyyasuttavaṇṇanā",
  "atk-s0504a3:161_0": "67.",
  "atk-s0504a3:161_1": "Aṭṭhame moneyyānīti ettha idhalokaparalokaṁ attahitaparahitañca munātīti muni, kalyāṇaputhujjanena saddhiṁ satta sekkhā arahā ca.",
  "atk-s0504a3:161_2": "Idha pana arahāva adhippeto.",
  "atk-s0504a3:161_3": "Munino bhāvāti moneyyāni, arahato kāyavacīmanosamācārā.",
  "atk-s0504a3:162_0": "Atha vā munibhāvakarā moneyyapaṭipadādhammā moneyyāni. Tesamayaṁ vitthāro –",
  "atk-s0504a3:163_0": "“Tattha katamaṁ kāyamoneyyaṁ?",
  "atk-s0504a3:163_1": "Tividhakāyaduccaritassa pahānaṁ kāyamoneyyaṁ, tividhaṁ kāyasucaritaṁ kāyamoneyyaṁ, kāyārammaṇe ñāṇaṁ kāyamoneyyaṁ, kāyapariññā kāyamoneyyaṁ, pariññāsahagato maggo kāyamoneyyaṁ, kāyasmiṁ chandarāgappahānaṁ kāyamoneyyaṁ, kāyasaṅkhāranirodhā catutthajjhānasamāpatti kāyamoneyyaṁ.",
  "atk-s0504a3:164_0": "“Tattha katamaṁ vacīmoneyyaṁ?",
  "atk-s0504a3:164_1": "Catubbidhavacīduccaritassa pahānaṁ vacīmoneyyaṁ, catubbidhaṁ vacīsucaritaṁ, vācārammaṇe ñāṇaṁ, vācāpariññā, pariññāsahagato maggo, vācāya chandarāgappahānaṁ, vacīsaṅkhāranirodhā dutiyajjhānasamāpatti vacīmoneyyaṁ.",
  "atk-s0504a3:165_0": "“Tattha katamaṁ manomoneyyaṁ?",
  "atk-s0504a3:165_1": "Tividhamanoduccaritassa pahānaṁ manomoneyyaṁ, tividhaṁ manosucaritaṁ, manārammaṇe ñāṇaṁ, manopariññā, pariññāsahagato maggo, manasmiṁ chandarāgappahānaṁ, cittasaṅkhāranirodhā saññāvedayitanirodhasamāpatti manomoneyya”nti.",
  "atk-s0504a3:166_0": "Ninhātapāpakanti aggamaggajalena suṭṭhu vikkhālitapāpamalaṁ.",
  "atk-s0504a3:167_0": "Aṭṭhamasuttavaṇṇanā niṭṭhitā.",
  "atk-s0504a3:168_0": "9. Paṭhamarāgasuttavaṇṇanā",
  "atk-s0504a3:169_0": "68.",
  "atk-s0504a3:169_1": "Navame yassa kassacīti aniyamitavacanaṁ, tasmā yassa kassaci puggalassa gahaṭṭhassa vā pabbajitassa vā.",
  "atk-s0504a3:169_2": "Rāgo appahīnoti rañjanaṭṭhena rāgo samucchedavasena na pahīno, maggena anuppattidhammataṁ na āpādito.",
  "atk-s0504a3:169_3": "Dosamohesupi eseva nayo.",
  "atk-s0504a3:169_4": "Tattha apāyagamanīyā rāgadosamohā paṭhamamaggena, oḷārikā kāmarāgadosā dutiyamaggena, teyeva anavasesā tatiyamaggena, bhavarāgo avasiṭṭhamoho ca catutthamaggena pahīyanti.",
  "atk-s0504a3:169_5": "Evametesu pahīyantesu tadekaṭṭhato sabbepi kilesā pahīyanteva.",
  "atk-s0504a3:169_6": "Evamete rāgādayo yassa kassaci bhikkhussa vā bhikkhuniyā vā upāsakassa vā upāsikāya vā maggena appahīnā.",
  "atk-s0504a3:169_7": "Baddho mārassāti kilesamārena baddhoti vuccati.",
  "atk-s0504a3:169_8": "Yadaggena ca kilesamārena baddho, tadaggena abhisaṅkhāramārādīhipi baddhoyeva hoti.",
  "atk-s0504a3:169_9": "Paṭimukkassa mārapāsoti paṭimukko assa anena appahīnakilesena puggalena tāyeva appahīnakilesatāya mārapāsasaṅkhāto kileso attano cittasantāne paṭimukko pavesito, tena sayaṁ bandhāpitoti attho.",
  "atk-s0504a3:169_10": "Atha vā paṭimukko assa bhaveyya mārapāso.",
  "atk-s0504a3:169_11": "Sukkapakkhe omukkassāti avamukko mocito apanīto assa.",
  "atk-s0504a3:169_12": "Sesaṁ vuttavipariyāyena veditabbaṁ.",
  "atk-s0504a3:170_0": "Idha gāthā sukkapakkhavaseneva āgatā.",
  "atk-s0504a3:170_1": "Tatrāyaṁ saṅkhepattho –",
  "atk-s0504a3:170_2": "yassa ariyapuggalassa rāgadosāvijjā virājitā aggamaggena nirodhitā, taṁ bhāvitakāyasīlacittapaññatāya bhāvitattesu arahantesu aññataraṁ abbhantaraṁ ekaṁ brahmabhūtaṁ brahmaṁ vā seṭṭhaṁ arahattaphalaṁ pattaṁ.",
  "atk-s0504a3:170_3": "Yathā aññe khīṇāsavā pubbūpanissayasampattisamannāgatā hutvā āgatā, yathā ca te antadvayarahitāya sīlasamādhipaññākkhandhasahagatāya majjhimāya paṭipadāya nibbānaṁ gatā adhigatā.",
  "atk-s0504a3:170_4": "Yathā vā te khandhādīnaṁ tathalakkhaṇaṁ yāthāvato paṭivijjhiṁsu, yathā ca te tathadhamme dukkhādayo aviparītato abbhaññiṁsu, rūpādike ca visaye yathā te diṭṭhamattādivaseneva passiṁsu, yathā vā pana te aṭṭha anariyavohāre vajjetvā ariyavohāravaseneva pavattavācā, vācānurūpañca pavattakāyā, kāyānurūpañca pavattavācā, tathā ayampi ariyapuggaloti tathāgataṁ, catusaccabuddhatāya buddhaṁ, puggalaveraṁ kilesaveraṁ attānuvādādibhayañca atikkantanti verabhayātītaṁ.",
  "atk-s0504a3:170_5": "Sabbesaṁ kilesābhisaṅkhārādīnaṁ pahīnattā sabbappahāyinaṁ buddhādayo ariyā āhu kathenti kittentīti.",
  "atk-s0504a3:171_0": "Navamasuttavaṇṇanā niṭṭhitā.",
  "atk-s0504a3:172_0": "10. Dutiyarāgasuttavaṇṇanā",
  "atk-s0504a3:173_0": "69.",
  "atk-s0504a3:173_1": "Dasame atarīti tiṇṇo, na tiṇṇo atiṇṇo.",
  "atk-s0504a3:173_2": "Samuddanti saṁsārasamuddaṁ, cakkhāyatanādisamuddaṁ vā.",
  "atk-s0504a3:173_3": "Tadubhayampi duppūraṇaṭṭhena samuddo viyāti samuddaṁ.",
  "atk-s0504a3:173_4": "Atha vā samuddanaṭṭhena samuddaṁ, kilesavassanena sattasantānassa kilesasadanatoti attho.",
  "atk-s0504a3:173_5": "Savīcinti kodhūpāyāsavīcīhi savīciṁ.",
  "atk-s0504a3:173_6": "Vuttañhetaṁ “vīcibhayanti kho, bhikkhu, kodhūpāyāsassetaṁ adhivacana”nti.",
  "atk-s0504a3:173_7": "Sāvaṭṭanti pañcakāmaguṇāvaṭṭehi saha āvaṭṭaṁ.",
  "atk-s0504a3:173_8": "Vuttampi cetaṁ “āvaṭṭabhayanti kho, bhikkhu, pañcannetaṁ kāmaguṇānaṁ adhivacana”nti.",
  "atk-s0504a3:173_9": "Sagahaṁ sarakkhasanti attano gocaragatānaṁ anatthajananato caṇḍamakaramacchakacchaparakkhasasadisehi visabhāgapuggalehi sahitaṁ.",
  "atk-s0504a3:173_10": "Tathā cāha “sagahaṁ sarakkhasanti kho, bhikkhu, mātugāmassetaṁ adhivacana”nti.",
  "atk-s0504a3:173_11": "Atarīti maggapaññānāvāya yathāvuttaṁ samuddaṁ uttari.",
  "atk-s0504a3:173_12": "Tiṇṇoti nittiṇṇo.",
  "atk-s0504a3:173_13": "Pāraṅgatoti tassa samuddassa pāraṁ paratīraṁ nirodhaṁ upagato.",
  "atk-s0504a3:173_14": "Thale tiṭṭhatīti tato eva saṁsāramahoghaṁ kāmādimahoghañca atikkamitvā thale paratīre nibbāne bāhitapāpabrāhmaṇo tiṭṭhatīti vuccati.",
  "atk-s0504a3:174_0": "Idhāpi gāthā sukkapakkhavaseneva āgatā.",
  "atk-s0504a3:174_1": "Tattha ūmibhayanti yathāvuttaūmibhayaṁ, bhāyitabbaṁ etasmāti taṁ ūmi bhayaṁ.",
  "atk-s0504a3:174_2": "Duttaranti duratikkamaṁ.",
  "atk-s0504a3:174_3": "Accatārīti atikkami.",
  "atk-s0504a3:175_0": "Saṅgātigoti rāgādīnaṁ pañcannaṁ saṅgānaṁ atikkantattā pahīnattā saṅgātigo.",
  "atk-s0504a3:175_1": "Atthaṅgato so na pamāṇametīti so evaṁbhūto arahā rāgādīnaṁ pamāṇakaradhammānaṁ accantameva atthaṁ gatattā atthaṅgato, tato eva sīlādidhammakkhandhapāripūriyā ca “ediso sīlena samādhinā paññāyā”ti kenaci pamiṇituṁ asakkuṇeyyo pamāṇaṁ na eti, atha vā anupādisesanibbānasaṅkhātaṁ atthaṁ gato so arahā “imāya nāma gatiyā ṭhito, ediso ca nāmagottenā”ti pamiṇituṁ asakkuṇeyyatāya pamāṇaṁ na eti na upagacchati.",
  "atk-s0504a3:175_2": "Tato eva amohayi maccurājaṁ, tena anubandhituṁ asakkuṇeyyoti vadāmīti anupādisesanibbānadhātuyāva desanaṁ niṭṭhāpesi.",
  "atk-s0504a3:175_3": "Iti imasmiṁ vagge paṭhamapañcamachaṭṭhesu vaṭṭaṁ kathitaṁ, dutiyasattamaaṭṭhamesu vivaṭṭaṁ, sesesu vaṭṭavivaṭṭaṁ kathitanti veditabbaṁ.",
  "atk-s0504a3:176_0": "Dasamasuttavaṇṇanā niṭṭhitā.",
  "atk-s0504a3:177_0": "Dutiyavaggavaṇṇanā niṭṭhitā.",
  "atk-s0504a3:178_0": "3. Tatiyavaggo",
  "atk-s0504a3:179_0": "1. Micchādiṭṭhikasuttavaṇṇanā",
  "atk-s0504a3:180_0": "70.",
  "atk-s0504a3:180_1": "Tatiyavaggassa paṭhame diṭṭhā mayāti mayā diṭṭhā, mama samantacakkhunā dibbacakkhunā cāti dvīhipi cakkhūhi diṭṭhā paccakkhato viditā.",
  "atk-s0504a3:180_2": "Tena anussavādiṁ paṭikkhipati, ayañca attho idāneva pāḷiyaṁ āgamissati.",
  "atk-s0504a3:180_3": "Kāyaduccaritena samannāgatāti kāyaduccaritena samaṅgībhūtā.",
  "atk-s0504a3:180_4": "Ariyānaṁ upavādakāti buddhādīnaṁ ariyānaṁ antamaso gihisotāpannānampi guṇaparidhaṁsanena abhūtabbhakkhānena upavādakā akkosakā garahakā.",
  "atk-s0504a3:180_5": "Micchādiṭṭhikāti viparītadassanā.",
  "atk-s0504a3:180_6": "Micchādiṭṭhikammasamādānāti micchādassanahetu samādinnanānāvidhakammā ye ca, micchādiṭṭhimūlakesu kāyakammādīsu aññepi samādapenti.",
  "atk-s0504a3:180_7": "Ettha ca vacīmanoduccaritaggahaṇeneva ariyūpavādamicchādiṭṭhīsu gahitāsu punavacanaṁ mahāsāvajjabhāvadassanatthaṁ nesaṁ.",
  "atk-s0504a3:180_8": "Mahāsāvajjo hi ariyūpavādo ānantariyasadiso. Yathāha –",
  "atk-s0504a3:181_0": "“Seyyathāpi, sāriputta, bhikkhu sīlasampanno, samādhisampanno, paññāsampanno, diṭṭheva dhamme aññaṁ ārādheyya;",
  "atk-s0504a3:181_1": "evaṁsampadamidaṁ, sāriputta, vadāmi taṁ vācaṁ appahāya, taṁ cittaṁ appahāya, taṁ diṭṭhiṁ appaṭinissajjitvā yathābhataṁ nikkhitto evaṁ niraye”ti.",
  "atk-s0504a3:182_0": "Micchādiṭṭhito ca mahāsāvajjataraṁ nāma aññaṁ natthi. Yathāha –",
  "atk-s0504a3:183_0": "“Nāhaṁ, bhikkhave, aññaṁ ekadhammampi samanupassāmi, yaṁ evaṁ mahāsāvajjataraṁ yathayidaṁ, bhikkhave, micchādiṭṭhi.",
  "atk-s0504a3:183_1": "Micchādiṭṭhiparamāni, bhikkhave, vajjānī”ti.",
  "atk-s0504a3:184_0": "Taṁkho panātiādi yathāvuttassa atthassa attapaccakkhabhāvaṁ daḷhataraṁ katvā dassetuṁ āraddhaṁ.",
  "atk-s0504a3:184_1": "Tampi suviññeyyameva.",
  "atk-s0504a3:185_0": "Gāthāsu micchā manaṁ paṇidhāyāti abhijjhādīnaṁ vasena cittaṁ ayoniso ṭhapetvā.",
  "atk-s0504a3:185_1": "Micchāvācañca bhāsiyāti micchā musāvādādivasena vācaṁ bhāsitvā.",
  "atk-s0504a3:185_2": "Micchā kammāni katvānāti pāṇātipātādivasena kāyakammāni katvā.",
  "atk-s0504a3:185_3": "Atha vā micchā manaṁ paṇidhāyāti micchādiṭṭhivasena cittaṁ viparītaṁ ṭhapetvā.",
  "atk-s0504a3:185_4": "Sesapadadvayepi eseva nayo.",
  "atk-s0504a3:185_5": "Idānissa tathā duccaritacaraṇe kāraṇaṁ dasseti appassutoti, attano paresañca hitāvahena sutena virahitoti attho.",
  "atk-s0504a3:185_6": "Apuññakaroti tato eva ariyadhammassa akovidatāya kibbisakārī pāpadhammo.",
  "atk-s0504a3:185_7": "Appasmiṁ idha jīviteti idha manussaloke jīvite atiparitte.",
  "atk-s0504a3:185_8": "Tathā cāha “yo ciraṁ jīvati, so vassasataṁ appaṁ vā bhiyyo”ti, “appamāyu manussāna”nti ca.",
  "atk-s0504a3:185_9": "Tasmā bahussuto sappañño sīghaṁ puññāni katvā saggūpago nibbānapatiṭṭho vā hoti.",
  "atk-s0504a3:185_10": "Yo pana appassuto apuññakaro, kāyassa bhedā duppañño nirayaṁ so upapajjatīti.",
  "atk-s0504a3:186_0": "Paṭhamasuttavaṇṇanā niṭṭhitā.",
  "atk-s0504a3:187_0": "2. Sammādiṭṭhikasuttavaṇṇanā",
  "atk-s0504a3:188_0": "71. Dutiye paṭhamasutte vuttavipariyāyena attho veditabbo.",
  "atk-s0504a3:189_0": "Dutiyasuttavaṇṇanā niṭṭhitā.",
  "atk-s0504a3:190_0": "3. Nissaraṇiyasuttavaṇṇanā",
  "atk-s0504a3:191_0": "72.",
  "atk-s0504a3:191_1": "Tatiye nissaraṇiyāti nissaraṇapaṭisaṁyuttā.",
  "atk-s0504a3:191_2": "Dhātuyoti sattasuññasabhāvā.",
  "atk-s0504a3:191_3": "Kāmānanti kilesakāmānañceva vatthukāmānañca.",
  "atk-s0504a3:191_4": "Atha vā kāmānanti kilesakāmānaṁ.",
  "atk-s0504a3:191_5": "Kilesakāmato hi nissaraṇā vatthukāmehipi nissaraṇaṁyeva hoti, na aññathā.",
  "atk-s0504a3:191_6": "Vuttañhetaṁ –",
  "atk-s0504a3:192_0": "“Na te kāmā yāni citrāni loke,",
  "atk-s0504a3:193_0": "Saṅkapparāgo purisassa kāmo;",
  "atk-s0504a3:194_0": "Tiṭṭhanti citrāni tatheva loke,",
  "atk-s0504a3:195_0": "Athettha dhīrā vinayanti chanda”nti. ;",
  "atk-s0504a3:196_0": "Nissaraṇanti apagamo.",
  "atk-s0504a3:196_1": "Nekkhammanti paṭhamajjhānaṁ, visesato taṁ asubhārammaṇaṁ daṭṭhabbaṁ.",
  "atk-s0504a3:196_2": "Yo pana taṁ jhānaṁ pādakaṁ katvā saṅkhāre sammasitvā tatiyamaggaṁ patvā anāgāmimaggena nibbānaṁ sacchikaroti, tassa cittaṁ accantameva kāmehi nissaṭanti idaṁ ukkaṭṭhato kāmānaṁ nissaraṇaṁ veditabbaṁ.",
  "atk-s0504a3:196_3": "Rūpānanti rūpadhammānaṁ, visesena saddhiṁ ārammaṇehi kusalavipākakiriyābhedato sabbesaṁ rūpāvacaradhammānaṁ.",
  "atk-s0504a3:196_4": "Āruppanti arūpāvacarajjhānaṁ.",
  "atk-s0504a3:196_5": "Keci pana “kāmāna”nti padassa “sabbesaṁ kāmāvacaradhammāna”nti atthaṁ vadanti.",
  "atk-s0504a3:196_6": "“Nekkhamma”nti ca “pañca rūpāvacarajjhānānī”ti.",
  "atk-s0504a3:196_7": "Taṁ aṭṭhakathāsu natthi, na yujjati ca.",
  "atk-s0504a3:196_8": "Bhūtanti jātaṁ.",
  "atk-s0504a3:196_9": "Saṅkhatanti samecca sambhuyya paccayehi kataṁ.",
  "atk-s0504a3:196_10": "Paṭiccasamuppannanti kāraṇato nibbattaṁ.",
  "atk-s0504a3:196_11": "Tīhipi padehi tebhūmake dhamme anavasesato pariyādiyati.",
  "atk-s0504a3:196_12": "Nirodhoti nibbānaṁ.",
  "atk-s0504a3:196_13": "Ettha ca paṭhamāya dhātuyā kāmapariññā vuttā, dutiyāya rūpapariññā, tatiyāya sabbasaṅkhatapariññā sabbabhavasamatikkamo vutto.",
  "atk-s0504a3:197_0": "Gāthāsu kāmanissaraṇaṁ ñatvāti “idaṁ kāmanissaraṇaṁ –",
  "atk-s0504a3:197_1": "evañca kāmato nissaraṇa”nti jānitvā.",
  "atk-s0504a3:197_2": "Atikkamati etenāti atikkamo, atikkamanūpāyo, taṁ atikkamaṁ āruppaṁ ñatvā.",
  "atk-s0504a3:197_3": "Sabbe saṅkhārā samanti vūpasamanti etthāti sabbasaṅkhārasamatho, nibbānaṁ, taṁ phusaṁ phusanto.",
  "atk-s0504a3:197_4": "Sesaṁ heṭṭhā vuttanayameva.",
  "atk-s0504a3:198_0": "Tatiyasuttavaṇṇanā niṭṭhitā.",
  "atk-s0504a3:199_0": "4. Santatarasuttavaṇṇanā",
  "atk-s0504a3:200_0": "73.",
  "atk-s0504a3:200_1": "Catutthe rūpehīti rūpāvacaradhammehi.",
  "atk-s0504a3:200_2": "Santatarāti atisayena santā.",
  "atk-s0504a3:200_3": "Rūpāvacaradhammā hi kilesavikkhambhanato vitakkādioḷārikaṅgappahānato samādhibhūmibhāvato ca santā nāma, āruppā pana tehipi aṅgasantatāya ceva ārammaṇasantatāya ca atisayena santavuttikā, tena santatarāti vuttā.",
  "atk-s0504a3:200_4": "Nirodhoti nibbānaṁ.",
  "atk-s0504a3:200_5": "Saṅkhārāvasesasukhumabhāvappattitopi hi catutthāruppato phalasamāpattiyova santatarā kilesadarathapaṭipassaddhito nibbānārammaṇato ca, kimaṅgaṁ pana sabbasaṅkhārasamatho nibbānaṁ.",
  "atk-s0504a3:200_6": "Tena vuttaṁ “āruppehi nirodho santataro”ti.",
  "atk-s0504a3:201_0": "Gāthāsu rūpūpagāti rūpabhavūpagā.",
  "atk-s0504a3:201_1": "Rūpabhavo hi idha rūpanti vutto, “rūpūpapattiyā maggaṁ bhāvetī”tiādīsu viya.",
  "atk-s0504a3:201_2": "Arūpaṭṭhāyinoti arūpāvacarā.",
  "atk-s0504a3:201_3": "Nirodhaṁ appajānantā, āgantāro punabbhavanti etena rūpārūpāvacaradhammehi nirodhassa santabhāvameva dasseti.",
  "atk-s0504a3:201_4": "Arūpesu asaṇṭhitāti arūparāgena arūpabhavesu appatiṭṭhahantā, tepi parijānantāti attho.",
  "atk-s0504a3:201_5": "Nirodhe ye vimuccantīti ettha yeti nipātamattaṁ.",
  "atk-s0504a3:201_6": "Sesaṁ heṭṭhā vuttanayameva.",
  "atk-s0504a3:202_0": "Catutthasuttavaṇṇanā niṭṭhitā.",
  "atk-s0504a3:203_0": "5. Puttasuttavaṇṇanā",
  "atk-s0504a3:204_0": "74.",
  "atk-s0504a3:204_1": "Pañcame puttāti atrajā orasaputtā, dinnakādayopi vā.",
  "atk-s0504a3:204_2": "Santoti bhavantā saṁvijjamānā lokasminti imasmiṁ loke upalabbhamānā.",
  "atk-s0504a3:204_3": "Atthibhāvena santo, pākaṭabhāvena vijjamānā.",
  "atk-s0504a3:204_4": "Atijātoti attano guṇehi mātāpitaro atikkamitvā jāto, tehi adhikaguṇoti attho.",
  "atk-s0504a3:204_5": "Anujātoti guṇehi mātāpitūnaṁ anurūpo hutvā jāto, tehi samānaguṇoti attho.",
  "atk-s0504a3:204_6": "Avajātoti guṇehi mātāpitūnaṁ adhamo hutvā jāto, tehi hīnaguṇoti attho.",
  "atk-s0504a3:204_7": "Yehi pana guṇehi yutto mātāpitūnaṁ adhiko samo hīnoti ca adhippeto, te vibhajitvā dassetuṁ “kathañca, bhikkhave, putto atijāto hotī”ti kathetukamyatāya pucchaṁ katvā “idha, bhikkhave, puttassā”tiādinā niddeso āraddho.",
  "atk-s0504a3:205_0": "Tattha na buddhaṁ saraṇaṁ gatātiādīsu buddhoti sabbadhammesu appaṭihatañāṇanimittānuttaravimokkhādhigamaparibhāvitaṁ khandhasantānaṁ, sabbaññutaññāṇapadaṭṭhānaṁ vā saccābhisambodhiṁ upādāya paññattiko sattātisayo buddho. Yathāha –",
  "atk-s0504a3:206_0": "“Buddhoti yo so bhagavā sayambhū anācariyako pubbe ananussutesu dhammesu sāmaṁ saccāni abhisambujjhi, tattha ca sabbaññutaṁ patto, balesu ca vasībhāva”nti –",
  "atk-s0504a3:207_0": "Ayaṁ tāva atthato buddhavibhāvanā.",
  "atk-s0504a3:208_0": "Byañjanato pana savāsanāya kilesaniddāya accantavigamena buddhavā paṭibuddhavāti buddho, buddhiyā vā vikasitabhāvena buddhavā vibuddhavāti buddho, bujjhitāti buddho, bodhetāti buddhoti evamādinā nayena veditabbo. Yathāha –",
  "atk-s0504a3:209_0": "“Bujjhitā saccānīti buddho, bodhetā pajāyāti buddho, sabbaññutāya buddho, sabbadassāvitāya buddho, anaññaneyyatāya buddho, visavitāya buddho, khīṇāsavasaṅkhātena buddho, nirupakkilesasaṅkhātena buddho, ekantavītarāgoti buddho, ekantavītadosoti buddho, ekantavītamohoti buddho, ekantanikkilesoti buddho, ekāyanamaggaṁ gatoti buddho, eko anuttaraṁ sammāsambodhiṁ abhisambuddhoti buddho, abuddhivihatattā buddhipaṭilābhāti buddho, buddhoti cetaṁ nāmaṁ na mātarā kataṁ, na pitarā kataṁ, na bhātarā kataṁ, na bhaginiyā kataṁ, na mittāmaccehi kataṁ, na ñātisālohitehi kataṁ, na samaṇabrāhmaṇehi kataṁ, na devatāhi kataṁ, atha kho vimokkhantikametaṁ buddhānaṁ bhagavantānaṁ bodhiyā mūle saha sabbaññutaññāṇassa paṭilābhā sacchikā paññatti, yadidaṁ buddho”ti.",
  "atk-s0504a3:210_0": "Hiṁsatīti saraṇaṁ, sabbaṁ anatthaṁ apāyadukkhaṁ sabbaṁ saṁsāradukkhaṁ hiṁsati vināseti viddhaṁsetīti attho.",
  "atk-s0504a3:210_1": "Saraṇaṁ gatāti “buddho bhagavā amhākaṁ saraṇaṁ gati parāyaṇaṁ paṭisaraṇaṁ aghassa hantā hitassa vidhātā”ti iminā adhippāyena buddhaṁ bhagavantaṁ gacchāma bhajāma sevāma payirupāsāma.",
  "atk-s0504a3:210_2": "Evaṁ vā jānāma bujjhāmāti evaṁ gatā upagatā buddhaṁ saraṇaṁ gatā.",
  "atk-s0504a3:210_3": "Tappaṭikkhepena na buddhaṁ saraṇaṁ gatā.",
  "atk-s0504a3:211_0": "Dhammaṁ saraṇaṁ gatāti adhigatamagge sacchikatanirodhe yathānusiṭṭhaṁ paṭipajjamāne catūsu apāyesu apatamāne katvā dhāretīti dhammo.",
  "atk-s0504a3:211_1": "So atthato ariyamaggo ceva nibbānañca.",
  "atk-s0504a3:211_2": "Vuttañhetaṁ –",
  "atk-s0504a3:212_0": "“Yāvatā, bhikkhave, dhammā saṅkhatā, ariyo aṭṭhaṅgiko maggo tesaṁ aggamakkhāyatī”ti vitthāro.",
  "atk-s0504a3:213_0": "Na kevalañca ariyamagganibbānāni eva, apica kho ariyaphalehi saddhiṁ pariyattidhammo ca.",
  "atk-s0504a3:213_1": "Vuttañhetaṁ chattamāṇavakavimāne –",
  "atk-s0504a3:214_0": "“Rāgavirāgamanejamasokaṁ,",
  "atk-s0504a3:215_0": "Dhammamasaṅkhatamappaṭikūlaṁ;",
  "atk-s0504a3:216_0": "Madhuramimaṁ paguṇaṁ suvibhattaṁ,",
  "atk-s0504a3:217_0": "Dhammamimaṁ saraṇatthamupehī”ti. ;",
  "atk-s0504a3:218_0": "Tattha hi rāgavirāgoti maggo kathito, anejamasokanti phalaṁ, dhammasaṅkhatanti nibbānaṁ, appaṭikūlaṁ madhuramimaṁ paguṇaṁ suvibhattanti piṭakattayena vibhattā sabbadhammakkhandhā kathitā.",
  "atk-s0504a3:218_1": "Taṁ dhammaṁ vuttanayena saraṇanti gatā dhammaṁ saraṇaṁ gatā.",
  "atk-s0504a3:218_2": "Tappaṭikkhepena na dhammaṁ saraṇaṁ gatā.",
  "atk-s0504a3:219_0": "Diṭṭhisīlasaṅghātena saṁhatoti saṅgho.",
  "atk-s0504a3:219_1": "So atthato aṭṭhaariyapuggalasamūho.",
  "atk-s0504a3:219_2": "Vuttañhetaṁ tasmiṁ eva vimāne –",
  "atk-s0504a3:220_0": "“Yattha ca dinna mahapphalamāhu,",
  "atk-s0504a3:221_0": "Catūsu sucīsu purisayugesu;",
  "atk-s0504a3:222_0": "Aṭṭha ca puggala dhammadasā te,",
  "atk-s0504a3:223_0": "Saṅghamimaṁ saraṇatthamupehī”ti. ;",
  "atk-s0504a3:224_0": "Taṁ saṅghaṁ vuttanayena saraṇanti gatā saṅghaṁ saraṇaṁ gatā.",
  "atk-s0504a3:224_1": "Tappaṭikkhepena na saṅghaṁ saraṇaṁ gatāti.",
  "atk-s0504a3:225_0": "Ettha ca saraṇagamanakosallatthaṁ saraṇaṁ saraṇagamanaṁ, yo ca saraṇaṁ gacchati saraṇagamanappabhedo, phalaṁ, saṁkileso, bhedo, vodānanti ayaṁ vidhi veditabbo.",
  "atk-s0504a3:226_0": "Tattha padatthato tāva hiṁsatīti saraṇaṁ, saraṇagatānaṁ teneva saraṇagamanena bhayaṁ santāsaṁ dukkhaṁ duggatiṁ parikilesaṁ hanati vināsetīti attho, ratanattayassetaṁ adhivacanaṁ.",
  "atk-s0504a3:226_1": "Atha vā hite pavattanena ahitā nivattanena ca sattānaṁ bhayaṁ hiṁsatīti buddho saraṇaṁ, bhavakantārato uttāraṇena assāsadānena ca dhammo, appakānampi kārānaṁ vipulaphalapaṭilābhakaraṇena saṅgho.",
  "atk-s0504a3:226_2": "Tasmā imināpi pariyāyena ratanattayaṁ saraṇaṁ.",
  "atk-s0504a3:226_3": "Tappasādataggarutāhi vihatakileso tapparāyaṇatākārappavatto cittuppādo saraṇagamanaṁ.",
  "atk-s0504a3:226_4": "Taṁsamaṅgisatto saraṇaṁ gacchati, vuttappakārena cittuppādena “etāni me tīṇi ratanāni saraṇaṁ, etāni parāyaṇa”nti evaṁ upetīti attho.",
  "atk-s0504a3:226_5": "Evaṁ tāva saraṇaṁ saraṇagamanaṁ, yo ca saraṇaṁ gacchatīti idaṁ tayaṁ veditabbaṁ.",
  "atk-s0504a3:227_0": "Pabhedato pana duvidhaṁ saraṇagamanaṁ –",
  "atk-s0504a3:227_1": "lokiyaṁ, lokuttarañca.",
  "atk-s0504a3:227_2": "Tattha lokuttaraṁ diṭṭhasaccānaṁ maggakkhaṇe saraṇagamanupakkilesasamucchedena ārammaṇato nibbānārammaṇaṁ hutvā kiccato sakalepi ratanattaye ijjhati, lokiyaṁ puthujjanānaṁ saraṇagamanupakkilesavikkhambhanena ārammaṇato buddhādiguṇārammaṇaṁ hutvā ijjhati.",
  "atk-s0504a3:227_3": "Taṁ atthato buddhādīsu vatthūsu saddhāpaṭilābho, saddhāmūlikā ca sammādiṭṭhi dasasu puññakiriyavatthūsu diṭṭhijukammanti vuccati.",
  "atk-s0504a3:228_0": "Tayidaṁ catudhā pavattati –",
  "atk-s0504a3:228_1": "attasanniyyātanena, tapparāyaṇatāya, sissabhāvūpagamanena, paṇipātenāti.",
  "atk-s0504a3:228_2": "Tattha attasanniyyātanaṁ nāma “ajja ādiṁ katvā ahaṁ attānaṁ buddhassa niyyātemi, dhammassa, saṅghassā”ti evaṁ buddhādīnaṁ attapariccajanaṁ.",
  "atk-s0504a3:228_3": "Tapparāyaṇaṁ nāma “ajja ādiṁ katvā ahaṁ buddhaparāyaṇo, dhammaparāyaṇo, saṅghaparāyaṇo iti maṁ dhārehī”ti evaṁ tappaṭisaraṇabhāvo tapparāyaṇatā.",
  "atk-s0504a3:228_4": "Sissabhāvūpagamanaṁ nāma “ajja ādiṁ katvā ahaṁ buddhassa antevāsiko, dhammassa, saṅghassa iti maṁ dhāretū”ti evaṁ sissabhāvassa upagamanaṁ.",
  "atk-s0504a3:228_5": "Paṇipāto nāma “ajja ādiṁ katvā ahaṁ abhivādanapaccuṭṭhānaañjalikammasāmīcikammaṁ buddhādīnaṁ eva tiṇṇaṁ vatthūnaṁ karomi iti maṁ dhāretū”ti evaṁ buddhādīsu paramanipaccakāro.",
  "atk-s0504a3:228_6": "Imesañhi catunnaṁ ākārānaṁ aññataraṁ karontena gahitaṁ eva hoti saraṇagamanaṁ.",
  "atk-s0504a3:229_0": "Apica “bhagavato attānaṁ pariccajāmi, dhammassa, saṅghassa attānaṁ pariccajāmi, jīvitaṁ pariccajāmi, pariccatto eva me attā jīvitañca, jīvitapariyantikaṁ buddhaṁ saraṇaṁ gacchāmi, buddho me saraṇaṁ tāṇaṁ leṇa”nti evampi attasanniyyātanaṁ veditabbaṁ.",
  "atk-s0504a3:229_1": "“Satthārañca vatāhaṁ passeyyaṁ, bhagavantameva passeyyaṁ;",
  "atk-s0504a3:229_2": "sugatañca vatāhaṁ passeyyaṁ, bhagavantameva passeyyaṁ;",
  "atk-s0504a3:229_3": "sammāsambuddhañca vatāhaṁ passeyyaṁ;",
  "atk-s0504a3:229_4": "bhagavantameva passeyya”nti evaṁ mahākassapattherassa saraṇagamanaṁ viya sissabhāvūpagamanaṁ daṭṭhabbaṁ.",
  "atk-s0504a3:230_0": "“So ahaṁ vicarissāmi, gāmā gāmaṁ purā puraṁ;",
  "atk-s0504a3:231_0": "Namassamāno sambuddhaṁ, dhammassa ca sudhammata”nti. –",
  "atk-s0504a3:232_0": "Evaṁ āḷavakādīnaṁ saraṇagamanaṁ viya tapparāyaṇatā veditabbā.",
  "atk-s0504a3:232_1": "“Atha kho, brahmāyu, brāhmaṇo uṭṭhāyāsanā ekaṁsaṁ uttarāsaṅgaṁ karitvā bhagavato pādesu sirasā nipatitvā bhagavato pādāni mukhena ca paricumbati, pāṇīhi ca parisambāhati, nāmañca sāveti ‘brahmāyu ahaṁ, bho gotama, brāhmaṇo, brahmāyu ahaṁ, bho gotama, brāhmaṇo”’ti evaṁ paṇipāto daṭṭhabbo.",
  "atk-s0504a3:233_0": "So panesa ñātibhayācariyadakkhiṇeyyavasena catubbidho hoti.",
  "atk-s0504a3:233_1": "Tattha dakkhiṇeyyapaṇipātena saraṇagamanaṁ hoti, na itarehi.",
  "atk-s0504a3:233_2": "Seṭṭhavaseneva hi saraṇaṁ gayhati, seṭṭhavasena bhijjati.",
  "atk-s0504a3:233_3": "Tasmā yo “ayameva loke sabbasattuttamo aggadakkhiṇeyyo”ti vandati, teneva saraṇaṁ gahitaṁ hoti, na ñātibhayācariyasaññāya vandantena.",
  "atk-s0504a3:233_4": "Evaṁ gahitasaraṇassa upāsakassa vā upāsikāya vā aññatitthiyesu pabbajitampi “ñātako me aya”nti vandato saraṇaṁ na bhijjati, pageva apabbajitaṁ.",
  "atk-s0504a3:233_5": "Tathā rājānaṁ bhayena vandato.",
  "atk-s0504a3:233_6": "So hi raṭṭhapūjitattā avandiyamāno anatthampi kareyyāti.",
  "atk-s0504a3:233_7": "Tathā yaṁkiñci sippaṁ sikkhāpakaṁ titthiyampi “ācariyo me aya”nti vandatopi na bhijjati.",
  "atk-s0504a3:233_8": "Evaṁ saraṇagamanassa pabhedo veditabbo.",
  "atk-s0504a3:234_0": "Ettha ca lokuttarassa saraṇagamanassa cattāri sāmaññaphalāni vipākaphalaṁ, sabbadukkhakkhayo ānisaṁsaphalaṁ.",
  "atk-s0504a3:234_1": "Vuttañhetaṁ –",
  "atk-s0504a3:235_0": "“Yo ca buddhañca dhammañca, saṅghañca saraṇaṁ gato;",
  "atk-s0504a3:236_0": "Cattāri ariyasaccāni, sammappaññāya passati.",
  "atk-s0504a3:237_0": "“Dukkhaṁ dukkhasamuppādaṁ, dukkhassa ca atikkamaṁ;",
  "atk-s0504a3:238_0": "Ariyaṁ caṭṭhaṅgikaṁ maggaṁ, dukkhūpasamagāminaṁ.",
  "atk-s0504a3:239_0": "“Etaṁ kho saraṇaṁ khemaṁ, etaṁ saraṇamuttamaṁ;",
  "atk-s0504a3:240_0": "Etaṁ saraṇamāgamma, sabbadukkhā pamuccatī”ti. ;",
  "atk-s0504a3:241_0": "Apica niccato anupagamanādīnipi etassa ānisaṁsaphalaṁ veditabbaṁ. Vuttañhetaṁ –",
  "atk-s0504a3:242_0": "“Aṭṭhānametaṁ, bhikkhave, anavakāso, yaṁ diṭṭhisampanno puggalo kañci saṅkhāraṁ niccato upagaccheyya, sukhato upagaccheyya, kañci dhammaṁ attato upagaccheyya, mātaraṁ jīvitā voropeyya, pitaraṁ jīvitā voropeyya, arahantaṁ jīvitā voropeyya, duṭṭhacitto tathāgatassa lohitaṁ uppādeyya, saṅghaṁ bhindeyya, aññaṁ satthāraṁ uddiseyya netaṁ ṭhānaṁ vijjatī”ti.",
  "atk-s0504a3:243_0": "Lokiyassa pana saraṇagamanassa bhavasampadāpi bhogasampadāpi phalameva. Vuttañhetaṁ –",
  "atk-s0504a3:244_0": "“Ye keci buddhaṁ saraṇaṁ gatāse,",
  "atk-s0504a3:245_0": "Na te gamissanti apāyabhūmiṁ;",
  "atk-s0504a3:246_0": "Pahāya mānusaṁ dehaṁ,",
  "atk-s0504a3:247_0": "Devakāyaṁ paripūressantī”ti. ;",
  "atk-s0504a3:248_0": "Aparampi vuttaṁ –",
  "atk-s0504a3:249_0": "“Atha kho sakko devānamindo asītiyā devatāsahassehi saddhiṁ yenāyasmā mahāmoggallāno tenupasaṅkami…pe…",
  "atk-s0504a3:249_1": "ekamantaṁ ṭhitaṁ kho sakkaṁ devānamindaṁ āyasmā mahāmoggallāno etadavoca –",
  "atk-s0504a3:249_2": "‘sādhu kho, devānaminda, buddhaṁ saraṇagamanaṁ hoti.",
  "atk-s0504a3:249_3": "Buddhaṁ saraṇagamanahetu kho, devānaminda, evamidhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti.",
  "atk-s0504a3:249_4": "Te aññe deve dasahi ṭhānehi adhigaṇhanti –",
  "atk-s0504a3:249_5": "dibbena āyunā, dibbena vaṇṇena, dibbena sukhena, dibbena yasena, dibbena ādhipateyyena, dibbehi rūpehi, dibbehi saddehi, dibbehi gandhehi, dibbehi rasehi, dibbehi phoṭṭhabbehi…pe…",
  "atk-s0504a3:249_6": "dhammaṁ, saṅghaṁ…pe…",
  "atk-s0504a3:249_7": "phoṭṭhabbehī”’ti.",
  "atk-s0504a3:250_0": "Velāmasuttādivasenapi saraṇagamanassa phalaviseso veditabbo. Evaṁ saraṇagamanassa phalaṁ veditabbaṁ.",
  "atk-s0504a3:251_0": "Lokiyasaraṇagamanañcettha tīsu vatthūsu aññāṇasaṁsayamicchāñāṇādīhi saṁkilissati, na mahājutikaṁ hoti na mahāvipphāraṁ.",
  "atk-s0504a3:251_1": "Lokuttarassa pana saṁkileso natthi.",
  "atk-s0504a3:251_2": "Lokiyassa ca saraṇagamanassa duvidho bhedo –",
  "atk-s0504a3:251_3": "sāvajjo, anavajjo ca.",
  "atk-s0504a3:251_4": "Tattha sāvajjo aññasatthārādīsu attasanniyyātanādīhi hoti, so aniṭṭhaphalo.",
  "atk-s0504a3:251_5": "Anavajjo kālakiriyāya, so avipākattā aphalo.",
  "atk-s0504a3:251_6": "Lokuttarassa pana nevatthi bhedo.",
  "atk-s0504a3:251_7": "Bhavantarepi hi ariyasāvako aññaṁ satthāraṁ na uddisatīti evaṁ saraṇagamanassa saṁkileso ca bhedo ca veditabbo.",
  "atk-s0504a3:252_0": "Vodānampi ca lokiyasseva yassa hi saṁkileso, tasseva tato vodānena bhavitabbaṁ.",
  "atk-s0504a3:252_1": "Lokuttaraṁ pana niccavodānamevāti.",
  "atk-s0504a3:253_0": "Pāṇātipātāti ettha pāṇassa saraseneva patanasabhāvassa antarā eva atipātanaṁ atipāto, saṇikaṁ patituṁ adatvā sīghaṁ pātananti attho.",
  "atk-s0504a3:253_1": "Atikkamma vā satthādīhi abhibhavitvā pātanaṁ atipāto, pāṇaghātoti vuttaṁ hoti.",
  "atk-s0504a3:253_2": "Pāṇoti cettha khandhasantāno, yo sattoti voharīyati, paramatthato rūpārūpajīvitindriyaṁ.",
  "atk-s0504a3:253_3": "Rūpajīvitindriye hi vikopite itarampi taṁsambandhatāya vinassatīti.",
  "atk-s0504a3:253_4": "Tasmiṁ pana pāṇe pāṇasaññino jīvitindriyupacchedakaupakkamasamuṭṭhāpikā kāyavacīdvārānaṁ aññataradvārappavattā vadhakacetanā pāṇātipāto.",
  "atk-s0504a3:253_5": "Yāya hi cetanāya pavattamānassa jīvitindriyassa nissayabhūtesu upakkamakaraṇahetukamahābhūtapaccayā uppajjanakamahābhūtā purimasadisā na uppajjanti, visadisā eva uppajjanti, sā tādisappayogasamuṭṭhāpikā cetanā pāṇātipāto.",
  "atk-s0504a3:253_6": "Laddhūpakkamāni hi bhūtāni purimabhūtāni viya na visadānīti samānajātiyānaṁ kāraṇāni na hontīti.",
  "atk-s0504a3:253_7": "“Kāyavacīdvārānaṁ aññataradvārappavattā”ti idaṁ manodvāre pavattāya vadhakacetanāya pāṇātipātatāsambhavadassanaṁ.",
  "atk-s0504a3:253_8": "Kulumbasuttepi hi “idhekacco samaṇo vā brāhmaṇo vā iddhimā ceto vasippatto aññissā kucchigataṁ gabbhaṁ pāpakena manasā anupekkhitā hotī”ti vijjāmayiddhi adhippetā.",
  "atk-s0504a3:253_9": "Sā ca vacīdvāraṁ muñcitvā na sakkā nibbattetunti vacīdvāravaseneva nippajjati.",
  "atk-s0504a3:253_10": "Ye pana “bhāvanāmayiddhi tattha adhippetā”ti vadanti, tesaṁ vādo kusalattikavedanattikavitakkattikabhūmantarehi virujjhati.",
  "atk-s0504a3:254_0": "Svāyaṁ pāṇātipāto guṇarahitesu tiracchānagatādīsu khuddake pāṇe appasāvajjo, mahāsarīre mahāsāvajjo. Kasmā?",
  "atk-s0504a3:254_1": "Payogamahantatāya.",
  "atk-s0504a3:254_2": "Payogasamattepi vatthumahantatādīhi mahāsāvajjo, guṇavantesu manussādīsu appaguṇe pāṇe appasāvajjo, mahāguṇe mahāsāvajjo.",
  "atk-s0504a3:254_3": "Sarīraguṇānaṁ pana samabhāve sati kilesānaṁ upakkamānañca mudutāya appasāvajjo, tibbatāya mahāsāvajjo.",
  "atk-s0504a3:255_0": "Ettha ca payogavatthumahantatādīhi mahāsāvajjatā tehi paccayehi uppajjamānāya cetanāya balavabhāvato veditabbā.",
  "atk-s0504a3:255_1": "Yathādhippetassa payogassa sahasā nipphādanavasena sakiccasādhikāya bahukkhattuṁ pavattajavanehi laddhāsevanāya ca sanniṭṭhāpakacetanāya payogassa mahantabhāvo.",
  "atk-s0504a3:255_2": "Satipi kadāci khuddake ceva mahante ca pāṇe payogassa samabhāve mahantaṁ hanantassa cetanā tibbatarā uppajjatīti vatthumahantatāpi cetanāya balavabhāvassa kāraṇaṁ.",
  "atk-s0504a3:255_3": "Iti ubhayampetaṁ cetanābalavabhāveneva mahāsāvajjatāya hetu hoti.",
  "atk-s0504a3:255_4": "Tathā hantabbassa mahāguṇabhāve tattha pavattaupakāracetanā viya khettavisesanipphattiyā apakāracetanāpi balavatī tibbatarā uppajjatīti tassa mahāsāvajjatā daṭṭhabbā.",
  "atk-s0504a3:255_5": "Tasmā payogavatthuādipaccayānaṁ amahattepi guṇamahantatādipaccayehi cetanāya balavabhāvavaseneva mahāsāvajjatā veditabbā.",
  "atk-s0504a3:256_0": "Tassa pāṇo, pāṇasaññitā, vadhakacittaṁ, upakkamo, tena maraṇanti pañca sambhārā.",
  "atk-s0504a3:256_1": "Pañcasambhārayutto pāṇātipātoti pañcasambhārāvinimutto daṭṭhabbo.",
  "atk-s0504a3:256_2": "Tesu pāṇasaññitāvadhakacittāni pubbabhāgiyānipi honti, upakkamo vadhakacetanāsamuṭṭhāpito.",
  "atk-s0504a3:256_3": "Tassa cha payogā –",
  "atk-s0504a3:256_4": "sāhatthiko, āṇattiko, nissaggiyo, thāvaro, vijjāmayo, iddhimayoti.",
  "atk-s0504a3:256_5": "Tesu sahatthena nibbatto sāhatthiko.",
  "atk-s0504a3:256_6": "Paresaṁ āṇāpanavasena pavatto āṇattiko.",
  "atk-s0504a3:256_7": "Ususattiādīnaṁ nissajjanavasena pavatto nissaggiyo.",
  "atk-s0504a3:256_8": "Opātakhaṇanādivasena pavatto thāvaro.",
  "atk-s0504a3:256_9": "Āthabbaṇikādīnaṁ viya mantaparijappanapayogo vijjāmayo.",
  "atk-s0504a3:256_10": "Dāṭhākoṭṭanādīnaṁ viya kammavipākajiddhimayo.",
  "atk-s0504a3:257_0": "Etthāha –",
  "atk-s0504a3:257_1": "khaṇe khaṇe nirujjhanasabhāvesu saṅkhāresu, ko hantā, ko vā haññati?",
  "atk-s0504a3:257_2": "Yadi cittacetasikasantāno, so arūpitāya na chedanabhedanādivasena vikopanasamattho, nāpi vikopanīyo, atha rūpasantāno, so acetanatāya kaṭṭhakaliṅgarūpamoti na tattha chedanādinā pāṇātipāto labbhati, yathā matasarīre.",
  "atk-s0504a3:257_3": "Payogopi pāṇātipātassa yathāvutto paharaṇappahārādiko atītesu saṅkhāresu bhaveyya anāgatesu paccuppannesu vā.",
  "atk-s0504a3:257_4": "Tattha na tāva atītesu anāgatesu ca sambhavati tesaṁ avijjamānasabhāvattā, paccuppannesu ca saṅkhārānaṁ khaṇikattā saraseneva nirujjhanasabhāvatāya vināsābhimukhesu nippayojano payogo siyā, vināsassa ca kāraṇarahitattā na paharaṇappahārādippayogahetukaṁ maraṇaṁ, nirīhattā ca saṅkhārānaṁ kassa so payogo, khaṇikabhāvena vadhādhippāyasamakālameva bhijjanakassa yāva kiriyāpariyosānakālamanavaṭṭhānato kassa vā pāṇātipāto kammabandhoti?",
  "atk-s0504a3:258_0": "Vuccate –",
  "atk-s0504a3:258_1": "yathāvuttavadhakacetanāsamaṅgī saṅkhārānaṁ puñjo sattasaṅkhāto hantā.",
  "atk-s0504a3:258_2": "Tena pavattitavadhappayoganimittaṁ apagatusmāviññāṇajīvitindriyo matoti vohārassa vatthubhūto yathāvuttavadhappayogākaraṇe pubbe viya uddhaṁ pavattanāraho rūpārūpadhammapuñjo haññati, cittacetasikasantāno eva vā.",
  "atk-s0504a3:258_3": "Vadhappayogāvisayabhāvepi tassa pañcavokārabhave rūpasantānādhīnavuttitāya bhūtarūpesu katappayogavasena jīvitindriyavicchedena sopi vicchijjatīti na pāṇātipātassa asambhavo, nāpi ahetuko, na ca payogo nippayojano.",
  "atk-s0504a3:258_4": "Paccuppannesu saṅkhāresu katappayogavasena tadanantaraṁ uppajjanārahassa saṅkhārakalāpassa tathā anuppattito khaṇikānañca saṅkhārānaṁ khaṇikamaraṇassa idha maraṇabhāvena anadhippetattā santatimaraṇassa ca yathāvuttanayena sahetukabhāvato na ahetukaṁ maraṇaṁ, nirīhakesupi saṅkhāresu yathāpaccayaṁ uppajjitvā atthibhāvamatteneva attano attano anurūpaphaluppādananiyatāni kāraṇāniyeva karontīti vuccati, yathā padīpo pakāsetīti, tatheva ghātakavohāro.",
  "atk-s0504a3:258_5": "Na ca kevalassa vadhādhippāyasahabhuno cittacetasikakalāpassa pāṇātipāto icchito, santānavasena vattamānasseva pana icchitoti attheva pāṇātipātena kammabandho.",
  "atk-s0504a3:258_6": "Santānavasena vattamānānañca padīpādīnaṁ atthakiriyāsiddhi dissatīti.",
  "atk-s0504a3:258_7": "Ayañca vicāraṇā adinnādānādīsupi yathāsambhavaṁ vibhāvetabbā.",
  "atk-s0504a3:258_8": "Tasmā pāṇātipātā.",
  "atk-s0504a3:258_9": "Na paṭiviratāti appaṭiviratā.",
  "atk-s0504a3:259_0": "Adinnassa ādānaṁ adinnādānaṁ, parassa haraṇaṁ theyyaṁ corikāti vuttaṁ hoti.",
  "atk-s0504a3:259_1": "Tattha adinnanti parapariggahitaṁ, yattha paro yathākāmakāritaṁ āpajjanto adaṇḍāraho anupavajjo ca hoti.",
  "atk-s0504a3:259_2": "Tasmiṁ parapariggahite parapariggahitasaññino tadādāyakaupakkamasamuṭṭhāpikā theyyacetanā adinnādānaṁ.",
  "atk-s0504a3:259_3": "Taṁ hīne parasantake appasāvajjaṁ, paṇīte mahāsāvajjaṁ. Kasmā?",
  "atk-s0504a3:259_4": "Vatthupaṇītatāya.",
  "atk-s0504a3:259_5": "Tathā khuddake parasantake appasāvajjaṁ, mahante mahāsāvajjaṁ. Kasmā?",
  "atk-s0504a3:259_6": "Vatthumahantatāya payogamahantatāya ca.",
  "atk-s0504a3:259_7": "Vatthusamatte pana sati guṇādhikānaṁ santake vatthusmiṁ mahāsāvajjaṁ, taṁtaṁguṇādhikaṁ upādāya tato tato hīnaguṇassa santake vatthusmiṁ appasāvajjaṁ.",
  "atk-s0504a3:259_8": "Vatthuguṇānaṁ pana samabhāve sati kilesānaṁ payogassa ca mudubhāve appasāvajjaṁ, tibbabhāve mahāsāvajjaṁ.",
  "atk-s0504a3:260_0": "Tassa pañca sambhārā –",
  "atk-s0504a3:260_1": "parapariggahitaṁ, parapariggahitasaññitā, theyyacittaṁ, upakkamo, tena haraṇanti.",
  "atk-s0504a3:260_2": "Cha payogā sāhatthikādayova.",
  "atk-s0504a3:260_3": "Te ca kho yathānurūpaṁ theyyāvahāro, pasayhāvahāro, parikappāvahāro, paṭicchannāvahāro, kusāvahāroti imesaṁ avahārānaṁ vasena pavattā.",
  "atk-s0504a3:260_4": "Ettha ca mantaparijappanena parasantakaharaṇaṁ vijjāmayo payogo.",
  "atk-s0504a3:260_5": "Vinā mantena tādisena iddhānubhāvasiddhena kāyavacīpayogena parasantakassa ākaḍḍhanaṁ iddhimayo payogoti veditabbo.",
  "atk-s0504a3:261_0": "Kāmesūti methunasamācāresu.",
  "atk-s0504a3:261_1": "Micchācāroti ekantanindito lāmakācāro.",
  "atk-s0504a3:261_2": "Lakkhaṇato pana asaddhammādhippāyena kāyadvārappavattā agamanīyaṭṭhānavītikkamacetanā kāmesu micchācāro.",
  "atk-s0504a3:261_3": "Tattha agamanīyaṭṭhānaṁ nāma purisānaṁ tāva māturakkhitādayo dasa, dhanakkītādayo dasāti vīsati itthiyo, itthīsu pana dvinnaṁ sārakkhasaparidaṇḍānaṁ, dasannañca dhanakkītādīnanti dvādasannaṁ itthīnaṁ aññapurisā.",
  "atk-s0504a3:261_4": "Svāyaṁ micchācāro sīlādiguṇarahite agamanīyaṭṭhāne appasāvajjo, sīlādiguṇasampanne mahāsāvajjo.",
  "atk-s0504a3:261_5": "Guṇarahitepi ca abhibhavitvā micchā carantassa mahāsāvajjo, ubhinnaṁ samānacchandatāya appasāvajjo.",
  "atk-s0504a3:261_6": "Samānacchandabhāvepi kilesānaṁ upakkamānañca mudutāya appasāvajjo, tibbatāya mahāsāvajjo.",
  "atk-s0504a3:261_7": "Tassa cattāro sambhārā –",
  "atk-s0504a3:261_8": "agamanīyavatthu, tasmiṁ sevanacittaṁ, sevanapayogo, maggenamaggappaṭipattiadhivāsananti.",
  "atk-s0504a3:261_9": "Tattha attano ruciyā pavattitassa tayo, balakkārena pavattitassa tayoti anavasesaggahaṇena cattāro daṭṭhabbā, atthasiddhi pana tīheva.",
  "atk-s0504a3:261_10": "Eko payogo sāhatthikova.",
  "atk-s0504a3:262_0": "Musāti visaṁvādanapurekkhārassa atthabhañjako kāyavacīpayogo, visaṁvādanādhippāyena panassa paravisaṁvādakakāyavacīpayogasamuṭṭhāpikā cetanā musāvādo.",
  "atk-s0504a3:262_1": "Aparo nayo musāti abhūtaṁ vatthu, vādoti tassa bhūtato tacchato viññāpanaṁ.",
  "atk-s0504a3:262_2": "Tasmā atathaṁ vatthuṁ tathato paraṁ viññāpetukāmassa tathāviññāpanapayogasamuṭṭhāpikā cetanā musāvādo.",
  "atk-s0504a3:263_0": "So yamatthaṁ bhañjati, tassa appatāya appasāvajjo, mahantatāya mahāsāvajjo.",
  "atk-s0504a3:263_1": "Apica gahaṭṭhānaṁ attano santakaṁ adātukāmatāya natthīti ādinayappavatto appasāvajjo, sakkhinā hutvā atthabhañjanavasena vutto mahāsāvajjo.",
  "atk-s0504a3:263_2": "Pabbajitānaṁ appakampi telaṁ vā sappiṁ vā labhitvā hasādhippāyena “ajja gāme telaṁ nadī maññe sandatī”ti pūraṇakathānayena pavatto appasāvajjo, adiṭṭhaṁyeva pana “diṭṭha”ntiādinā nayena vadantānaṁ mahāsāvajjo.",
  "atk-s0504a3:263_3": "Tathā yassa atthaṁ bhañjati, tassa appaguṇatāya appasāvajjo, mahāguṇatāya mahāsāvajjo.",
  "atk-s0504a3:263_4": "Kilesānaṁ mudutibbatāvasena ca appasāvajjamahāsāvajjatā labbhateva.",
  "atk-s0504a3:264_0": "Tassa cattāro sambhārā –",
  "atk-s0504a3:264_1": "atathaṁ vatthu, visaṁvādanacittaṁ, tajjo vāyāmo, parassa tadatthavijānananti.",
  "atk-s0504a3:264_2": "Visaṁvādanādhippāyena hi payoge katepi parena tasmiṁ atthe aviññāte visaṁvādanassa asijjhanato parassa tadatthavijānanampi eko sambhāro veditabbo.",
  "atk-s0504a3:264_3": "Keci pana “abhūtavacanaṁ, visaṁvādanacittaṁ, parassa tadatthavijānananti tayo sambhārā”ti vadanti.",
  "atk-s0504a3:264_4": "Sace pana paro dandhatāya vicāretvā tamatthaṁ jānāti, sanniṭṭhāpakacetanāya pavattattā kiriyāsamuṭṭhāpakacetanākkhaṇeyeva musāvādakammunā bajjhati.",
  "atk-s0504a3:265_0": "Surāti piṭṭhasurā, pūvasurā, odanasurā, kiṇṇapakkhittā, sambhārasaṁyuttāti pañca surā.",
  "atk-s0504a3:265_1": "Merayanti pupphāsavo, phalāsavo, madhvāsavo, guḷāsavo sambhārasaṁyuttoti pañca āsavā.",
  "atk-s0504a3:265_2": "Tadubhayampi madanīyaṭṭhena majjaṁ.",
  "atk-s0504a3:265_3": "Yāya cetanāya taṁ pivati, sā pamādakāraṇattā pamādaṭṭhānaṁ.",
  "atk-s0504a3:265_4": "Lakkhaṇato pana yathāvuttassa surāmerayasaṅkhātassa majjassa bījato paṭṭhāya madavasena kāyadvārappavattā pamādacetanā surāmerayamajjapamādaṭṭhānaṁ.",
  "atk-s0504a3:265_5": "Tassa majjabhāvo, pātukamyatācittaṁ, tajjo vāyāmo, ajjhoharaṇanti cattāro sambhārā.",
  "atk-s0504a3:265_6": "Akusalacitteneva cassa pātabbato ekantena sāvajjabhāvo.",
  "atk-s0504a3:265_7": "Ariyasāvakānaṁ pana vatthuṁ ajānantānampi mukhaṁ na pavisati, pageva jānantānaṁ.",
  "atk-s0504a3:265_8": "Aḍḍhapasatamattassa pānaṁ appasāvajjaṁ, addhāḷhakamattassa pānaṁ tato mahantaṁ mahāsāvajjaṁ, kāyasañcālanasamatthaṁ bahuṁ pivitvā gāmaghātakādikammaṁ karontassa mahāsāvajjameva.",
  "atk-s0504a3:265_9": "Pāpakammañhi pāṇātipātaṁ patvā khīṇāsave mahāsāvajjaṁ, adinnādānaṁ patvā khīṇāsavassa santake mahāsāvajjaṁ, micchācāraṁ patvā khīṇāsavāya bhikkhuniyā vītikkame, musāvādaṁ patvā musāvādena saṅghabhede, surāpānaṁ patvā kāyasañcālanasamatthaṁ bahuṁ pivitvā gāmaghātakādikammaṁ mahāsāvajjaṁ.",
  "atk-s0504a3:265_10": "Sabbehipi cetehi musāvādena saṅghabhedova mahāsāvajjo.",
  "atk-s0504a3:265_11": "Tañhi katvā kappaṁ niraye paccati.",
  "atk-s0504a3:266_0": "Idāni etesu sabhāvato, ārammaṇato, vedanato, mūlato, kammato, phalatoti chahi ākārehi vinicchayo veditabbo.",
  "atk-s0504a3:266_1": "Tattha sabhāvato pāṇātipātādayo sabbepi cetanāsabhāvāva.",
  "atk-s0504a3:266_2": "Ārammaṇato pāṇātipāto jīvitindriyārammaṇato saṅkhārārammaṇo, adinnādānaṁ sattārammaṇaṁ vā saṅkhārārammaṇaṁ vā, micchācāro phoṭṭhabbavasena saṅkhārārammaṇo, sattārammaṇoti eke.",
  "atk-s0504a3:266_3": "Musāvādo sattārammaṇo vā saṅkhārārammaṇo vā, surāpānaṁ saṅkhārārammaṇaṁ.",
  "atk-s0504a3:266_4": "Vedanato pāṇātipāto dukkhavedano, adinnādānaṁ tivedanaṁ, micchācāro sukhamajjhattavasena dvivedano, tathā surāpānaṁ.",
  "atk-s0504a3:266_5": "Sanniṭṭhāpakacittena pana ubhayampi majjhattavedanaṁ na hoti.",
  "atk-s0504a3:266_6": "Musāvādo tivedano.",
  "atk-s0504a3:266_7": "Mūlato pāṇātipāto dosamohavasena dvimūlako, adinnādānaṁ musāvādo ca dosamohavasena vā lobhamohavasena vā, micchācāro surāpānañca lobhamohavasena dvimūlaṁ.",
  "atk-s0504a3:266_8": "Kammato musāvādoyevettha vacīkammaṁ, sesaṁ catubbidhampi kāyakammameva.",
  "atk-s0504a3:266_9": "Phalato sabbepi apāyūpapattiphalā ceva sugatiyampi appāyukatādinānāvidhaaniṭṭhaphalā cāti evamettha sabhāvādito vinicchayo veditabbo.",
  "atk-s0504a3:267_0": "Appaṭiviratāti samādānaviratiyā sampattaviratiyā ca abhāvena na paṭiviratā.",
  "atk-s0504a3:267_1": "Dussīlāti tato eva pañcasīlamattassāpi abhāvena nissīlā.",
  "atk-s0504a3:267_2": "Pāpadhammāti lāmakadhammā, hīnācārā.",
  "atk-s0504a3:267_3": "Pāṇātipātā paṭiviratoti sikkhāpadasamādānena pāṇātipātato virato, ārakā ṭhito.",
  "atk-s0504a3:267_4": "Esa nayo sesesupi.",
  "atk-s0504a3:268_0": "Idhāpi pāṇātipātāveramaṇiādīnaṁ sabhāvato ārammaṇato, vedanato, mūlato, kammato, samādānato, bhedato, phalato ca viññātabbo vinicchayo.",
  "atk-s0504a3:268_1": "Tattha sabhāvato pañcapi cetanāyopi honti viratiyopi, virativasena pana desanā āgatā.",
  "atk-s0504a3:268_2": "Yā pāṇātipātā viramantassa “yā tasmiṁ samaye pāṇātipātā ārati viratī”ti evaṁ vuttā kusalacittasampayuttā virati.",
  "atk-s0504a3:268_3": "Sā pabhedato tividhā –",
  "atk-s0504a3:268_4": "sampattavirati, samādānavirati, samucchedaviratīti.",
  "atk-s0504a3:268_5": "Tattha asamādinnasikkhāpadānaṁ attano jātivayabāhusaccādīni paccavekkhitvā “ayuttametaṁ amhākaṁ kātu”nti sampattavatthuṁ avītikkamantānaṁ uppajjamānā virati sampattavirati nāma.",
  "atk-s0504a3:268_6": "Samādinnasikkhāpadānaṁ sikkhāpadasamādāne taduttari ca attano jīvitampi pariccajitvā vatthuṁ avītikkamantānaṁ uppajjamānā virati samādānavirati nāma.",
  "atk-s0504a3:268_7": "Ariyamaggasampayuttā pana virati samucchedavirati nāma, yassā uppattito paṭṭhāya ariyapuggalānaṁ “pāṇaṁ ghātessāmā”ti cittampi na uppajjati.",
  "atk-s0504a3:268_8": "Tāsu samādānavirati idhādhippetā.",
  "atk-s0504a3:269_0": "Ārammaṇato pāṇātipātādīnaṁ ārammaṇāneva etesaṁ ārammaṇāni.",
  "atk-s0504a3:269_1": "Vītikkamitabbatoyeva hi virati nāma hoti.",
  "atk-s0504a3:269_2": "Yathā pana nibbānārammaṇo ariyamaggo kilese pajahati, evaṁ jīvitindriyādiārammaṇāyeva ete kusaladhammā pāṇātipātādīni dussīlyāni pajahanti.",
  "atk-s0504a3:269_3": "Vedanato sabbāpi sukhavedanāva.",
  "atk-s0504a3:270_0": "Mūlato ñāṇasampayuttacittena viramantassa alobhaadosaamohavasena timūlā honti, ñāṇavippayuttacittena viramantassa alobhaadosavasena dvimūlā.",
  "atk-s0504a3:270_1": "Kammato musāvādā veramaṇi vacīkammaṁ, sesā kāyakammaṁ.",
  "atk-s0504a3:270_2": "Samādānato aññassa garuṭṭhāniyassa santike taṁ alabhantena sayameva vā pañca sīlāni ekajjhaṁ pāṭiyekkaṁ vā samādiyantena samādinnāni honti.",
  "atk-s0504a3:270_3": "Bhedato gahaṭṭhānaṁ yaṁ yaṁ vītikkantaṁ, taṁ tadeva bhijjati, itaraṁ na bhijjati. Kasmā?",
  "atk-s0504a3:270_4": "Gahaṭṭhā hi anibaddhasīlā honti, yaṁ yaṁ sakkonti, taṁ tadeva rakkhanti.",
  "atk-s0504a3:270_5": "Pabbajitānaṁ pana ekasmiṁ vītikkante sabbāni bhijjantīti.",
  "atk-s0504a3:271_0": "Phalatoti pāṇātipātā veramaṇiyā cettha aṅgapaccaṅgasampannatā, ārohapariṇāhasampatti, javanasampatti, suppatiṭṭhitapādatā, cārutā, mudutā, sucitā, sūratā, mahabbalatā, vissaṭṭhavacanatā, sattānaṁ piyamanāpatā, abhijjaparisatā, acchambhitā, duppadhaṁsiyatā, parūpakkamena amaraṇatā, mahāparivāratā, suvaṇṇatā, susaṇṭhānatā, appābādhatā, asokatā, piyamanāpehi avippayogo, dīghāyukatāti evamādīni phalāni.",
  "atk-s0504a3:272_0": "Adinnādānā veramaṇiyā mahādhanadhaññatā, anantabhogatā, thirabhogatā, icchitānaṁ bhogānaṁ khippaṁ paṭilābho, rājādīhi asādhāraṇabhogatā, uḷārabhogatā, tattha tattha jeṭṭhakabhāvo, natthibhāvassa ajānanatā, sukhavihāritāti evamādīni.",
  "atk-s0504a3:273_0": "Abrahmacariyā veramaṇiyā vigatapaccatthikatā, sabbasattānaṁ piyamanāpatā, annapānavatthacchādanādīnaṁ lābhitā, sukhasupanatā, sukhapaṭibujjhanatā, apāyabhayavimokkho, itthibhāvanapuṁsakabhāvānaṁ abhabbatā, akkodhanatā, saccakāritā, amaṅkutā, ārādhanasukhatā, paripuṇṇindriyatā, paripuṇṇalakkhaṇatā, nirāsaṅkatā, appossukkatā, sukhavihāritā, akutobhayatā, piyavippayogābhāvoti evamādīni.",
  "atk-s0504a3:273_1": "Yasmā pana micchācārāveramaṇiyā phalānipi ettheva antogadhāni, tasmā (abrahmacariyā veramaṇiyā).",
  "atk-s0504a3:274_0": "Musāvādā veramaṇiyā vippasannindriyatā, vissaṭṭhamadhurabhāṇitā, samasitasuddhadantatā, nātithūlatā, nātikisatā, nātirassatā, nātidīghatā, sukhasamphassatā, uppalagandhamukhatā, sussūsakaparisatā, ādeyyavacanatā, kamaladalasadisamudulohitatanujivhatā, alīnatā, anuddhatatāti evamādīni.",
  "atk-s0504a3:275_0": "Surāmerayamajjapamādaṭṭhānā veramaṇiyā atītānāgatapaccuppannesu kiccakaraṇīyesu appamādatā, ñāṇavantatā, sadā upaṭṭhitassatitā, uppannesu kiccakaraṇīyesu ṭhānuppattikapaṭibhānavantatā, analasatā, ajaḷatā, anummattatā, acchambhitā, asārambhitā, anissukitā, amaccharitā, saccavāditā, apisuṇaapharusaasamphappalāpavāditā, kataññutā, kataveditā, cāgavantatā, sīlavantatā, ujukatā, akkodhanatā, hirottappasampannatā, ujudiṭṭhitā, mahantatā, paṇḍitatā, atthānatthakusalatāti evamādīni phalāni.",
  "atk-s0504a3:275_1": "Evamettha pāṇātipātāveramaṇiādīnampi sabhāvādito vinicchayo veditabbo.",
  "atk-s0504a3:276_0": "Sīlavāti yathāvuttapañcasīlavasena sīlavā.",
  "atk-s0504a3:276_1": "Kalyāṇadhammoti sundaradhammo, saraṇagamanaparidīpitāya diṭṭhisampattiyā sampannapaññoti attho.",
  "atk-s0504a3:276_2": "Yo pana putto mātāpitūsu assaddhesu dussīlesu ca sayampi tādiso, sopi avajātoyevāti veditabbo.",
  "atk-s0504a3:276_3": "Assaddhiyādayo hi idha avajātabhāvassa lakkhaṇaṁ vuttā, te ca tasmiṁ saṁvijjanti.",
  "atk-s0504a3:276_4": "Mātāpitaro pana upādāya puttassa atijātādibhāvo vuccatīti.",
  "atk-s0504a3:277_0": "Yo hoti kulagandhanoti kulacchedako kulavināsako.",
  "atk-s0504a3:277_1": "Chedanattho hi idha gandhasaddo, “uppalagandhapaccatthikā”tiādīsu viya.",
  "atk-s0504a3:277_2": "Keci pana “kuladhaṁsano”ti paṭhanti, so evattho.",
  "atk-s0504a3:278_0": "Ete kho puttā lokasminti ete atijātādayo tayo puttā eva imasmiṁ sattaloke puttā nāma, na ito vinimuttā atthi.",
  "atk-s0504a3:278_1": "Imesu pana ye bhavanti upāsakā ye saraṇagamanasampattiyā upāsakā bhavanti kammassakatāñāṇena kammassa kovidā, te ca paṇḍitā paññavanto, pañcasīladasasīlena sampannā paripuṇṇā.",
  "atk-s0504a3:278_2": "Yācakānaṁ vacanaṁ jānanti, tesaṁ mukhākāradassaneneva adhippāyapūraṇatoti vadaññū, tesaṁ vā “dehī”ti vacanaṁ sutvā “ime pubbe dānaṁ adatvā evaṁbhūtā, mayā pana evaṁ na bhavitabba”nti tesaṁ pariccāgena tadatthaṁ jānantīti vadaññū, paṇḍitānaṁ vā kammassakatādidīpakaṁ vacanaṁ jānantīti vadaññū.",
  "atk-s0504a3:278_3": "“Padaññū”ti ca paṭhanti, padāniyā pariccāgasīlāti attho.",
  "atk-s0504a3:278_4": "Tato eva vigatamaccheramalattā vītamaccharā.",
  "atk-s0504a3:278_5": "Abbhaghanāti abbhasaṅkhātā ghanā, ghanameghapaṭalā vā mutto candoviya, upāsakādiparisāsu khattiyādiparisāsu ca virocare virocanti, sobhantīti attho.",
  "atk-s0504a3:279_0": "Pañcamasuttavaṇṇanā niṭṭhitā.",
  "atk-s0504a3:280_0": "6. Avuṭṭhikasuttavaṇṇanā",
  "atk-s0504a3:281_0": "75.",
  "atk-s0504a3:281_1": "Chaṭṭhe avuṭṭhikasamoti avuṭṭhikameghasamo.",
  "atk-s0504a3:281_2": "Ekacco hi megho satapaṭalasahassapaṭalo hutvā uṭṭhahitvā thananto gajjanto vijjotanto ekaṁ udakabindumpi apātetvā vigacchati, tathūpamo ekacco puggaloti dassento āha “avuṭṭhikasamo”ti.",
  "atk-s0504a3:281_3": "Padesavassīti ekadesavassimeghasamo.",
  "atk-s0504a3:281_4": "Padesavassī viyāti hi padesavassī.",
  "atk-s0504a3:281_5": "Ekacco ekasmiṁyeva ṭhāne ṭhitesu manussesu yathā ekacce tementi, ekacce na tementi, evaṁ mandaṁ vassati, tathūpamaṁ ekaccaṁ puggalaṁ dasseti “padesavassī”ti.",
  "atk-s0504a3:281_6": "Sabbatthābhivassīti sabbasmiṁ pathavīpabbatasamuddādike jagatippadese abhivassimeghasamo.",
  "atk-s0504a3:281_7": "Ekacco hi sakalacakkavāḷagabbhaṁ pattharitvā sabbatthakameva abhivassati, taṁ cātuddīpikamahāmeghaṁ ekaccassa puggalassa upamaṁ katvā vuttaṁ “sabbatthābhivassī”ti.",
  "atk-s0504a3:282_0": "Sabbesānanti sabbesaṁ, ayameva vā pāṭho.",
  "atk-s0504a3:282_1": "Na dātā hotīti adānasīlo hoti, thaddhamaccharitāya na kassaci kiñci detīti attho.",
  "atk-s0504a3:282_2": "Idāni dānassa khettaṁ deyyadhammañca vibhāgena dassetuṁ “samaṇabrāhmaṇā”tiādimāha.",
  "atk-s0504a3:282_3": "Tattha samitapāpasamaṇā ceva pabbajjamattasamaṇā ca bāhitapāpabrāhmaṇā ceva jātimattabrāhmaṇā ca idha “samaṇabrāhmaṇā”ti adhippetā.",
  "atk-s0504a3:282_4": "Kapaṇā nāma duggatā daliddamanussā.",
  "atk-s0504a3:282_5": "Addhikā nāma pathāvino paribbayavihīnā.",
  "atk-s0504a3:282_6": "Vanibbakā nāma ye “iṭṭhaṁ detha kantaṁ manāpaṁ kālena anavajjaṁ udaggacittā pasannacittā, evaṁ dentā gacchatha sugatiṁ, gacchatha brahmaloka”ntiādinā nayena dāne niyojentā dānassa vaṇṇaṁ thomentā vicaranti.",
  "atk-s0504a3:282_7": "Yācakā nāma ye kevalaṁ “muṭṭhimattaṁ detha, pasatamattaṁ detha, sarāvamattaṁ dethā”ti appakampi yācamānā vicaranti.",
  "atk-s0504a3:282_8": "Tattha samaṇabrāhmaṇaggahaṇena guṇakhettaṁ upakārikhettañca dasseti, kapaṇādiggahaṇena karuṇākhettaṁ.",
  "atk-s0504a3:282_9": "Annanti yaṁkiñci khādanīyaṁ bhojanīyaṁ.",
  "atk-s0504a3:282_10": "Pānanti ambapānādipānakaṁ.",
  "atk-s0504a3:282_11": "Vatthanti nivāsanapārupanādiacchādanaṁ.",
  "atk-s0504a3:282_12": "Yānanti rathavayhādi antamaso upāhanaṁ upādāya gamanasādhanaṁ.",
  "atk-s0504a3:282_13": "Mālāti ganthitāganthitabhedaṁ sabbaṁ pupphaṁ.",
  "atk-s0504a3:282_14": "Gandhanti yaṁkiñci gandhajātaṁ pisitaṁ apisitaṁ gandhūpakaraṇañca.",
  "atk-s0504a3:282_15": "Vilepananti chavirāgakaraṇaṁ.",
  "atk-s0504a3:282_16": "Seyyāti mañcapīṭhādi ceva pāvārakojavādi ca sayitabbavatthu.",
  "atk-s0504a3:282_17": "Seyyaggahaṇena cettha āsanampi gahitanti daṭṭhabbaṁ.",
  "atk-s0504a3:282_18": "Āvasathanti vātātapādiparissayavinodanaṁ patissayaṁ.",
  "atk-s0504a3:282_19": "Padīpeyyanti dīpakapallikādipadīpūpakaraṇaṁ.",
  "atk-s0504a3:283_0": "Evaṁkho, bhikkhaveti vijjamānepi deyyadhamme paṭiggāhakānaṁ evaṁ dātabbavatthuṁ sabbena sabbaṁ adento puggalo avassikameghasadiso hoti.",
  "atk-s0504a3:283_1": "Idaṁ vuttaṁ hoti –",
  "atk-s0504a3:283_2": "bhikkhave, yathā so megho satapaṭalasahassapaṭalo hutvā uṭṭhahitvā na kiñci vassi vigacchati, evameva yo uḷāraṁ vipulañca bhogaṁ saṁharitvā gehaṁ āvasanto kassaci kaṭacchumattaṁ bhikkhaṁ vā uḷuṅkamattaṁ yāguṁ vā adatvā vigacchati, vivaso maccuvasaṁ gacchati, so avuṭṭhikasamo nāma hotīti.",
  "atk-s0504a3:283_3": "Iminā nayena sesesupi nigamanaṁ veditabbaṁ.",
  "atk-s0504a3:283_4": "Imesu ca tīsu puggalesu paṭhamo ekaṁseneva garahitabbo, dutiyo pasaṁsanīyo, tatiyo, pasaṁsanīyataro.",
  "atk-s0504a3:283_5": "Paṭhamo vā ekanteneva sabbanihīno, dutiyo majjhimo, tatiyo uttamoti veditabbo.",
  "atk-s0504a3:284_0": "Gāthāsu samaṇeti upayogavasena bahuvacanaṁ tathā sesesupi.",
  "atk-s0504a3:284_1": "Laddhānāti labhitvā, samaṇe dakkhiṇeyye pavāretvā puṭṭho na saṁvibhajati.",
  "atk-s0504a3:284_2": "Annaṁ pānañca bhojananti annaṁ vā pānaṁ vā aññaṁ vā bhuñjitabbayuttakaṁ bhojanaṁ, taṁ na saṁvibhajati.",
  "atk-s0504a3:284_3": "Ayañhettha saṅkhepattho –",
  "atk-s0504a3:284_4": "yo atthikabhāvena upagate sampaṭiggāhake labhitvā annādinā saṁvibhāgamattampi na karoti, kiṁ so aññaṁ dānaṁ dassati, taṁ evarūpaṁ thaddhamacchariyaṁ purisādhamaṁ nihīnapuggalaṁ paṇḍitā avuṭṭhikasamoti āhu kathayantīti.",
  "atk-s0504a3:285_0": "Ekaccānaṁna dadātīti vijjamānepi mahati dātabbadhamme ekesaṁ sattānaṁ tesu kodhavasena vā, deyyadhamme lobhavasena vā na dadāti.",
  "atk-s0504a3:285_1": "Ekaccānaṁ pavecchatīti ekesaṁyeva pana dadāti.",
  "atk-s0504a3:285_2": "Medhāvinoti paññavanto paṇḍitā janā.",
  "atk-s0504a3:286_0": "Subhikkhavācoti yo upagatānaṁ yācakānaṁ “annaṁ detha, pānaṁ dethā”tiādinā taṁ taṁ dāpeti, so sulabhabhikkhatāya subhikkhā vācā etassāti subhikkhavāco.",
  "atk-s0504a3:286_1": "“Subhikkhavassī”tipi paṭhanti.",
  "atk-s0504a3:286_2": "Yathā loko subhikkho hoti, evaṁ sabbatthābhivassitamahāmegho subhikkhavassī nāma hoti.",
  "atk-s0504a3:286_3": "Evamayampi mahādānehi sabbatthābhivassī subhikkhavassīti.",
  "atk-s0504a3:286_4": "Āmodamāno pakiretīti tuṭṭhahaṭṭhamānaso sahatthena dānaṁ dento paṭiggāhakakhette deyyadhammaṁ pakirento viya hoti, vācāyapi “detha dethā”ti bhāsati.",
  "atk-s0504a3:287_0": "Idāni naṁ subhikkhavassitabhāvaṁ dassetuṁ “yathāpi megho”tiādi vuttaṁ.",
  "atk-s0504a3:287_1": "Tatrāyaṁ saṅkhepattho –",
  "atk-s0504a3:287_2": "yathā mahāmegho paṭhamaṁ mandanigghosena thanayitvā puna sakalanadīkandarāni ekaninnādaṁ karonto gajjayitvā pavassati, sabbatthakameva vārinā udakena thalaṁ ninnañca abhisandanto pūreti ekoghaṁ karoti, evameva idha imasmiṁ sattaloke ekacco uḷārapuggalo sabbasamatāya so mahāmegho viya vassitabbattā tādiso yathā dhanaṁ uṭṭhānādhigataṁ attano uṭṭhānavīriyābhinibbattaṁ hoti, evaṁ analaso hutvā tañca dhammena ñāyena saṁharitvā tannibbattena annena pānena aññena ca deyyadhammena patte sampatte vanibbake sammā sammadeva desakālānurūpañceva icchānurūpañca tappeti sampavāretīti.",
  "atk-s0504a3:288_0": "Chaṭṭhasuttavaṇṇanā niṭṭhitā.",
  "atk-s0504a3:289_0": "7. Sukhapatthanāsuttavaṇṇanā",
  "atk-s0504a3:290_0": "76.",
  "atk-s0504a3:290_1": "Sattame sukhānīti sukhanimittāni.",
  "atk-s0504a3:290_2": "Patthayamānoti icchamāno ākaṅkhamāno.",
  "atk-s0504a3:290_3": "Sīlanti gahaṭṭhasīlaṁ pabbajitasīlañca.",
  "atk-s0504a3:290_4": "Gahaṭṭho ce gahaṭṭhasīlaṁ, pabbajito ce catupārisuddhisīlanti adhippāyo.",
  "atk-s0504a3:290_5": "Rakkheyyāti samādiyitvā avītikkamanto sammadeva gopeyya.",
  "atk-s0504a3:290_6": "Pasaṁsā me āgacchatūti “mama kalyāṇo kittisaddo āgacchatū”ti icchanto paṇḍito sappañño sīlaṁ rakkheyya.",
  "atk-s0504a3:290_7": "Sīlavato hi gahaṭṭhassa tāva “asuko asukakulassa putto sīlavā kalyāṇadhammo saddho pasanno dāyako kārako”tiādinā parisamajjhe kalyāṇo kittisaddo abbhuggacchati, pabbajitassa “asuko nāma bhikkhu sīlavā vattasampanno sorato sukhasaṁvāso sagāravo sappatisso”tiādinā…pe…",
  "atk-s0504a3:290_8": "abbhuggacchatīti.",
  "atk-s0504a3:290_9": "Vuttañhetaṁ –",
  "atk-s0504a3:291_0": "“Puna caparaṁ, gahapatayo, sīlavato sīlasampannassa kalyāṇo kittisaddo abbhuggacchatī”ti.",
  "atk-s0504a3:292_0": "Tathā –",
  "atk-s0504a3:293_0": "“Ākaṅkheyya ce, bhikkhave, bhikkhu –",
  "atk-s0504a3:293_1": "‘sabrahmacārīnaṁ piyo cassaṁ manāpo, garu ca bhāvanīyo cā’ti, sīlesvevassa paripūrakārī”tiādi.",
  "atk-s0504a3:294_0": "Bhogā me uppajjantūti ettha gahaṭṭhassa tāva sīlavato kalyāṇadhammassa yena yena sippaṭṭhānena jīvikaṁ kappeti –",
  "atk-s0504a3:294_1": "yadi kasiyā, yadi vaṇijjāya, yadi rājaporisena, taṁ taṁ yathākālaṁ yathāvidhiñca ativiya appamattabhāvato athassa anuppannā ceva bhogā uppajjanti, uppannā ca bhogā phātiṁ gamissanti.",
  "atk-s0504a3:294_2": "Pabbajitassa pana sīlācārasampannassa appamādavihārissa sato sīlasampannassa sīlasampadāya appicchatādiguṇesu ca pasannā manussā uḷāruḷāre paccaye abhiharanti, evamassa anuppannā ceva bhogā uppajjanti, uppannā ca thirā honti.",
  "atk-s0504a3:294_3": "Tathā hi vuttaṁ –",
  "atk-s0504a3:295_0": "“Puna caparaṁ, gahapatayo, sīlavā sīlasampanno appamādādhikaraṇaṁ mahantaṁ bhogakkhandhaṁ adhigacchatī”ti.",
  "atk-s0504a3:296_0": "Tathā –",
  "atk-s0504a3:297_0": "“Ākaṅkheyya ce, bhikkhave, bhikkhu –",
  "atk-s0504a3:297_1": "‘lābhī assa cīvarapiṇḍapātasenāsanagilānapaccayabhesajjaparikkhārāna’nti, sīlesvevassa paripūrakārī”ti ca –",
  "atk-s0504a3:298_0": "Sesaṁ vuttanayameva.",
  "atk-s0504a3:299_0": "Gāthāsu patthayānoti patthayanto.",
  "atk-s0504a3:299_1": "Tayo sukheti tīṇi sukhāni.",
  "atk-s0504a3:299_2": "Vittalābhanti dhanalābhaṁ, bhoguppattinti attho.",
  "atk-s0504a3:299_3": "Visesato cettha pasaṁsāya cetasikasukhaṁ, bhogehi kāyikasukhaṁ, itarena upapattisukhaṁ;",
  "atk-s0504a3:299_4": "tathā paṭhamena diṭṭhadhammasukhaṁ, tatiyena samparāyasukhaṁ, dutiyena ubhayasukhaṁ gahitanti veditabbaṁ.",
  "atk-s0504a3:300_0": "Idāni pasaṁsādikāraṇassa sīlassa viya pasaṁsādīnampi visesakāraṇaṁ pāpamittaparivajjanaṁ kalyāṇamittasevanañca ādīnavānisaṁsehi saddhiṁ dassento “akaronto”tiādimāha.",
  "atk-s0504a3:300_1": "Tattha saṅkiyoti pāpasmiṁ parisaṅkitabbo “addhā iminā pāpaṁ kataṁ vā karissati vā, tathā hesa pāpapurisehi saddhiṁ sañcaratī”ti.",
  "atk-s0504a3:300_2": "Assāti imassa pāpajanasevino puggalassa upari, assa vā puggalassa avaṇṇo abhūtopi pāpajanasevitāya ruhati virūḷhiṁ vepullaṁ āpajjati pattharati.",
  "atk-s0504a3:300_3": "Assāti vā bhummatthe sāmivacanaṁ, tasmiṁ puggaleti attho.",
  "atk-s0504a3:300_4": "Sa ve tādisako hotīti yo yādisaṁ pāpamittaṁ vā kalyāṇamittaṁ vā bhajati upasevati ca, so puggalo bhūmibhāgavasena udakaṁ viya tādisova hoti, pāpadhammo kalyāṇadhammo vā hoti. Kasmā?",
  "atk-s0504a3:300_5": "Sahavāso hi tādiso;",
  "atk-s0504a3:300_6": "yasmā sahavāso saṁsaggo uparāgo viya phalikamaṇīsu purisaupanissayabhūtaṁ puggalākāraṁ gāhāpeti, tasmā pāpapuggalena saha vāso na kātabboti adhippāyo.",
  "atk-s0504a3:301_0": "Sevamāno sevamānanti paraṁ pakatisuddhaṁ puggalaṁ kālena kālaṁ attānaṁ sevamānaṁ sevamāno bhajamāno pāpapuggalo, tena vā seviyamāno.",
  "atk-s0504a3:301_1": "Samphuṭṭho samphusanti tena pakatisuddhena puggalena sahavāsena saṁsaggena samphuṭṭho pāpapuggalo sayampi, tathā taṁ phusanto.",
  "atk-s0504a3:301_2": "Saro diddho kalāpaṁ vāti yathā nāma saro visena diddho litto sarakalāpagato sarasamūhasaṅkhātaṁ sarakalāpaṁ attanā phuṭṭhaṁ alittampi upalimpati, evaṁ pāpena upalepabhayā dhīroti dhitisampannattā dhīro paṇḍitapuriso pāpasahāyo na bhaveyya.",
  "atk-s0504a3:302_0": "Pūtimacchaṁ kusaggenāti yathā kucchitabhāvena pūtibhūtaṁ macchaṁ kusatiṇaggena yo puriso upanayhati puṭabandhavasena bandhati, tassa te kusā apūtikāpi pūtimacchasambandhena pūti duggandhameva vāyanti.",
  "atk-s0504a3:302_1": "Evaṁ bālūpasevanāti evaṁsampadā bālajanūpasevanā daṭṭhabbā.",
  "atk-s0504a3:302_2": "Evaṁ dhīrūpasevanāti yathā asurabhinopi pattā tagarasambandhena surabhiṁ vāyanti, evaṁ paṇḍitūpasevanā pakatiyā asīlavato sīlasamādānādivasena sīlagandhavāyanassa kāraṇaṁ hoti.",
  "atk-s0504a3:303_0": "Tasmāti yasmā akalyāṇamittasevanāya kalyāṇamittasevanāya ca ayaṁ ediso ādīnavo ānisaṁso ca, tasmā pattapuṭasseva palāsapuṭassa viya duggandhasugandhavatthusaṁsaggena asādhusādhujanasannissayena ca.",
  "atk-s0504a3:303_1": "Ñatvā sampākamattanoti attano dukkhudrayaṁ sukhudrayañca phalanipphattiṁ ñatvā jānitvā asante pāpamitte na upaseveyya, sante upasante vantadose pasatthe vā paṇḍite seveyya.",
  "atk-s0504a3:303_2": "Tathā hi asanto nirayaṁ nenti, santo pāpenti suggatinti.",
  "atk-s0504a3:303_3": "Iti bhagavā paṭhamagāthāya yathāvuttāni tīṇi sukhanimittāni dassetvā tato parāhi pañcahi gāthāhi paṭipakkhaparivajjanena saddhiṁ pasaṁsāsukhassa āgamanaṁ dassetvā osānagāthāya tiṇṇampi sukhānaṁ āgamanakāraṇena saddhiṁ osānasukhaṁ dasseti.",
  "atk-s0504a3:304_0": "Sattamasuttavaṇṇanā niṭṭhitā.",
  "atk-s0504a3:305_0": "8. Bhidurasuttavaṇṇanā",
  "atk-s0504a3:306_0": "77.",
  "atk-s0504a3:306_1": "Aṭṭhame bhidurāyanti bhiduro ayaṁ.",
  "atk-s0504a3:306_2": "Kāyoti rūpakāyo.",
  "atk-s0504a3:306_3": "So hi aṅgapaccaṅgānaṁ kesādīnañca samūhaṭṭhena, evaṁ kucchitānaṁ jegucchānaṁ āyo uppattidesotipi kāyo.",
  "atk-s0504a3:306_4": "Tatrāyaṁ vacanattho –",
  "atk-s0504a3:306_5": "āyanti etthāti āyo.",
  "atk-s0504a3:306_6": "Ke āyanti?",
  "atk-s0504a3:306_7": "Kucchitā kesādayo.",
  "atk-s0504a3:306_8": "Iti kucchitānaṁ āyotipi kāyo.",
  "atk-s0504a3:306_9": "Atthato pana catusantativasena pavattamānānaṁ bhūtupādāyadhammānaṁ puñjo.",
  "atk-s0504a3:306_10": "Idaṁ vuttaṁ hoti –",
  "atk-s0504a3:306_11": "bhikkhave, ayaṁ catumahābhūtamayo rūpakāyo bhiduro bhedanasīlo bhedanasabhāvo khaṇe khaṇe viddhaṁsanasabhāvoti.",
  "atk-s0504a3:306_12": "“Bhindarāya”ntipi pāṭho, so evattho.",
  "atk-s0504a3:306_13": "Viññāṇanti tebhūmakaṁ kusalādicittaṁ.",
  "atk-s0504a3:306_14": "Vacanattho pana –",
  "atk-s0504a3:306_15": "taṁ taṁ ārammaṇaṁ vijānātīti viññāṇaṁ.",
  "atk-s0504a3:306_16": "Yañhi sañjānanapajānanavidhuraṁ ārammaṇavijānanaṁ upaladdhi, taṁ viññāṇaṁ.",
  "atk-s0504a3:306_17": "Virāgadhammanti virajjanadhammaṁ, palujjanasabhāvanti attho.",
  "atk-s0504a3:306_18": "Sabbe upadhīti khandhūpadhi, kilesūpadhi, abhisaṅkhārūpadhi, pañcakāmaguṇūpadhīti ete “upadhīyati ettha dukkha”nti upadhisaññitā sabbepi upādānakkhandhakilesābhisaṅkhārapañcakāmaguṇadhammā hutvā abhāvaṭṭhena aniccā, udayabbayappaṭipīḷanaṭṭhena dukkhā, jarāya maraṇena cāti dvidhā vipariṇāmetabbasabhāvatāya pakativijahanaṭṭhena vipariṇāmadhammā.",
  "atk-s0504a3:306_19": "Evamettha aniccadassanasukhatāya rūpadhamme viññāṇañca visuṁ gahetvā puna upadhivibhāgena sabbepi tebhūmakadhamme ekajjhaṁ gahetvā aniccadukkhānupassanāmukhena tathābujjhanakānaṁ puggalānaṁ ajjhāsayena sammasanacāro.kathito.",
  "atk-s0504a3:306_20": "Kāmañcettha lakkhaṇadvayameva pāḷiyaṁ āgataṁ, “yaṁ dukkhaṁ, tadanattā”ti pana vacanato dukkhalakkhaṇeneva anattalakkhaṇampi dassitamevāti veditabbaṁ.",
  "atk-s0504a3:307_0": "Gāthāyaṁ upadhīsu bhayaṁ disvāti upadhīsu bhayatupaṭṭhānañāṇavasena bhayaṁ disvā, tesaṁ bhāyitabbataṁ passitvā.",
  "atk-s0504a3:307_1": "Iminā balavavipassanaṁ dasseti.",
  "atk-s0504a3:307_2": "Bhayatupaṭṭhānañāṇameva hi vibhajitvā visesavasena ādīnavānupassanā nibbidānupassanāti ca vuccati.",
  "atk-s0504a3:307_3": "Jātimaraṇamaccagāti evaṁ sammasanto vipassanāñāṇaṁ maggena ghaṭetvā maggaparamparāya arahattaṁ patto jātimaraṇaṁ atīto nāma hoti. Kathaṁ?",
  "atk-s0504a3:307_4": "Sampatvāparamaṁ santinti paramaṁ uttamaṁ anuttaraṁ santiṁ sabbasaṅkhārūpasamaṁ nibbānaṁ adhigantvā.",
  "atk-s0504a3:307_5": "Evaṁbhūto ca kālaṁ kaṅkhati bhāvitattoti catunnaṁ ariyamaggānaṁ vasena bhāvanābhisamayanipphattiyā bhāvitakāyasīlacittapaññattā bhāvitatto maraṇaṁ jīvitañca anabhinandanto kevalaṁ attano khandhaparinibbānakālaṁ kaṅkhati udikkhati, na tassa katthaci patthanā hotīti. Tenāha –",
  "atk-s0504a3:308_0": "“Nābhinandāmi maraṇaṁ, nābhinandāmi jīvitaṁ;",
  "atk-s0504a3:309_0": "Kālañca paṭikaṅkhāmi, nibbisaṁ bhatako yathā”ti. ;",
  "atk-s0504a3:310_0": "Aṭṭhamasuttavaṇṇanā niṭṭhitā.",
  "atk-s0504a3:311_0": "9. Dhātusosaṁsandanasuttavaṇṇanā",
  "atk-s0504a3:312_0": "78.",
  "atk-s0504a3:312_1": "Navame dhātusoti dhātuto.",
  "atk-s0504a3:312_2": "Dhātūti ca ajjhāsayadhātu ajjhāsayasabhāvo adhippeto, yo adhimuttītipi vuccati.",
  "atk-s0504a3:312_3": "Saṁsandantīti tāya dhātusabhāgatāya yathādhātu yathāajjhāsayaṁ allīyanti ekato honti.",
  "atk-s0504a3:312_4": "Samentīti tāya eva samānajjhāsayatāya ekacittā hutvā samāgacchanti aññamaññaṁ bhajanti upasaṅkamanti, attano rucibhāvakhantidiṭṭhiyo vā tattha tattha same karontā pavattanti.",
  "atk-s0504a3:312_5": "Hīnādhimuttikāti hīne kāmaguṇādike adhimutti etesanti hīnādhimuttikā, hīnajjhāsayā.",
  "atk-s0504a3:312_6": "Kalyāṇādhimuttikāti kalyāṇe nekkhammādike adhimutti etesanti kalyāṇādhimuttikā, paṇītajjhāsayā.",
  "atk-s0504a3:312_7": "Sace hi ācariyupajjhāyā na sīlavanto, antevāsikasaddhivihārikā ca sīlavanto, te ācariyupajjhāyepi na upasaṅkamanti, attano sadise sāruppabhikkhūyeva upasaṅkamanti.",
  "atk-s0504a3:312_8": "Sace pana ācariyupajjhāyā sīlavanto, itare na sīlavanto, tepi na ācariyupajjhāye upasaṅkamanti, attano sadise hīnādhimuttikeyeva upasaṅkamanti.",
  "atk-s0504a3:312_9": "Evaṁ upasaṅkamanaṁ pana na kevalaṁ etarahi eva, atha kho atītānāgatepīti dassento “atītampi, bhikkhave”tiādimāha.",
  "atk-s0504a3:312_10": "Saṅkhepato saṁkilesadhammesu abhiniviṭṭhā hīnādhimuttikā, vodānadhammesu abhiniviṭṭhā kalyāṇādhimuttikā.",
  "atk-s0504a3:313_0": "Idaṁ pana dussīlānaṁ dussīlasevanameva, sīlavantānaṁ sīlavantasevanameva, duppaññānaṁ duppaññasevanameva, paññavantānaṁ paññavantasevanameva ko niyāmetīti?",
  "atk-s0504a3:313_1": "Ajjhāsayadhātu niyāmeti.",
  "atk-s0504a3:313_2": "Sambahulā kira bhikkhū ekasmiṁ gāme bhikkhācāraṁ caranti.",
  "atk-s0504a3:313_3": "Te manussā bahuṁ bhattaṁ āharitvā pattāni pūretvā “yathāsabhāgaṁ paribhuñjathā”ti vatvā uyyojesuṁ.",
  "atk-s0504a3:313_4": "Bhikkhū āhaṁsu “āvuso, manussā dhātusaṁyuttakamme payojentī”ti.",
  "atk-s0504a3:313_5": "Evaṁ ajjhāsayadhātu niyāmetīti.",
  "atk-s0504a3:313_6": "Dhātusaṁyuttena ayamattho dīpetabbo –",
  "atk-s0504a3:313_7": "gijjhakūṭapabbatasmiñhi gilānaseyyāya nipanno bhagavā ārakkhatthāya parivāretvā vasantesu sāriputtamoggallānādīsu ekamekaṁ attano parisāya saddhiṁ caṅkamantaṁ oloketvā bhikkhū āmantesi “passatha no tumhe, bhikkhave, sāriputtaṁ sambahulehi bhikkhūhi saddhiṁ caṅkamantanti.",
  "atk-s0504a3:313_8": "Evaṁ, bhante.",
  "atk-s0504a3:313_9": "Sabbe kho ete, bhikkhave, bhikkhū mahāpaññā”ti sabbaṁ vitthāretabbaṁ.",
  "atk-s0504a3:314_0": "Gāthāsu saṁsaggāti saṁkilesato sahavāsādivasena samāyogato, atha vā dassanasaṁsaggo, savanasaṁsaggo, samullāpasaṁsaggo, sambhogasaṁsaggo, kāyasaṁsaggoti evaṁ pañcavidhe saṁsagge yato kutoci saṁsaggato.",
  "atk-s0504a3:314_1": "Vanatho jātoti kileso uppanno maggena asamūhato.",
  "atk-s0504a3:314_2": "Asaṁsaggena chijjatīti saṁsaggapaṭikkhepena kāyavivekādinā pubbabhāge chijjitvā puna accantāsaṁsaggena samucchedavivekena chijjati pahīyati.",
  "atk-s0504a3:314_3": "Ettāvatā saṅkhepato hīnādhimuttiyā samudayo atthaṅgamo ca dassito hoti.",
  "atk-s0504a3:315_0": "Yasmā pana te saṁsaggā te ca kilesā kosajjavasena uppajjanti ceva vaḍḍhanti ca, na vīriyārambhavasena, tasmā hīnādhimuttike kusītapuggale vajjetvā kalyāṇādhimuttike āraddhavīriye sevantena asaṁsaggena saṁsaggajo vanatho chinditabboti yathāvuttamatthaṁ vitthārato dassento kusītasevanāya tāva ādīnavaṁ pakāsetuṁ “parittaṁ dāru”ntiādimāha.",
  "atk-s0504a3:316_0": "Tattha parittaṁ dārunti khuddakaṁ kaṭṭhamayaṁ kullaṁ.",
  "atk-s0504a3:316_1": "Yathā sīde mahaṇṇaveti yathā khuddakaṁ kullaṁ āruhitvā mahāsamuddaṁ taritukāmo tīraṁ appatvā samuddamajjheyeva sīdeyya, patitvā macchakacchapabhakkho bhaveyya.",
  "atk-s0504a3:316_2": "Evaṁ kusītaṁ āgamma, sādhujīvīpi sīdatīti evameva kusītaṁ vīriyārambharahitaṁ kilesavasikaṁ puggalaṁ nissāya tena katasaṁsaggo sādhujīvīpi parisuddhājīvo parisuddhasīlopi samāno hīnasaṁsaggato uppannehi kāmavitakkādīhi khajjamāno pāraṁ gantuṁ asamattho saṁsāraṇṇaveyeva sīdati.",
  "atk-s0504a3:316_3": "Tasmāti yasmā evaṁ anatthāvaho kusītasaṁsaggo, tasmā taṁ āgamma ālasiyānuyogena kucchitaṁ sīdatīti kusītaṁ.",
  "atk-s0504a3:316_4": "Tato eva hīnavīriyaṁ nibbīriyaṁ akalyāṇamittaṁ parivajjeyya.",
  "atk-s0504a3:316_5": "Ekanteneva pana kāyavivekādīnañceva tadaṅgavivekādīnañca vasena pavivittehi, tato eva kilesehi ārakattā ariyehi parisuddhehi nibbānaṁ paṭipesitattabhāvato pahitattehi ārammaṇalakkhaṇūpanijjhānānaṁ vasena jhāyanato jhāyīhi sabbakālaṁ paggahitavīriyatāya āraddhavīriyehi paṇḍitehi sappaññehiyeva saha āvaseyya saṁvaseyyāti.",
  "atk-s0504a3:317_0": "Navamasuttavaṇṇanā niṭṭhitā.",
  "atk-s0504a3:318_0": "10. Parihānasuttavaṇṇanā",
  "atk-s0504a3:319_0": "79.",
  "atk-s0504a3:319_1": "Dasame parihānāya saṁvattantīti avuddhiyā bhavanti, maggādhigamassa paripanthāya honti.",
  "atk-s0504a3:319_2": "Adhigatassa pana maggassa parihāni nāma natthi.",
  "atk-s0504a3:319_3": "“Tayo dhammā”ti dhammādhiṭṭhānavasena uddiṭṭhadhamme puggalādhiṭṭhānāya desanāya vibhajanto “idha, bhikkhave, sekho bhikkhū”tiādimāha.",
  "atk-s0504a3:320_0": "Tattha kammaṁ āramitabbato ārāmo etassāti kammārāmo.",
  "atk-s0504a3:320_1": "Kamme ratoti kammarato.",
  "atk-s0504a3:320_2": "Kammārāmataṁ kammābhiratiṁ anuyutto payuttoti kammārāmatamanuyutto.",
  "atk-s0504a3:320_3": "Tattha kammaṁ nāma itikattabbaṁ kammaṁ, seyyathidaṁ –",
  "atk-s0504a3:320_4": "cīvaravicāraṇaṁ, cīvarakaraṇaṁ, upatthambhanaṁ, pattatthavikaṁ, aṁsabandhanaṁ, kāyabandhanaṁ, dhamakaraṇaṁ, ādhārakaṁ, pādakathalikaṁ, sammajjanīti evamādīnaṁ upakaraṇānaṁ karaṇaṁ, yañca vihāre khaṇḍaphullādipaṭisaṅkharaṇaṁ.",
  "atk-s0504a3:320_5": "Ekacco hi etāni karonto sakaladivasaṁ etāneva karoti.",
  "atk-s0504a3:320_6": "Taṁ sandhāyetaṁ vuttaṁ.",
  "atk-s0504a3:320_7": "Yo pana etesaṁ karaṇavelāyameva etāni karoti, uddesavelāyaṁ uddesaṁ gaṇhāti, sajjhāyavelāyaṁ sajjhāyati, cetiyaṅgaṇavattādikaraṇavelāyaṁ cetiyaṅgaṇavattādīni karoti, manasikāravelāyaṁ manasikāraṁ karoti sabbatthakakammaṭṭhāne vā pārihāriyakammaṭṭhāne vā, na so kammārāmo nāma.",
  "atk-s0504a3:320_8": "Tassa taṁ –",
  "atk-s0504a3:321_0": "“Yāni kho pana tāni sabrahmacārīnaṁ uccāvacāni kiṁkaraṇīyāni, tattha dakkho hoti analaso, tatrupāyāya vīmaṁsāya samannāgato, alaṁ kātuṁ alaṁ saṁvidhātu”nti –",
  "atk-s0504a3:322_0": "Ādinā satthārā anuññātakaraṇameva hoti.",
  "atk-s0504a3:323_0": "Bhassārāmoti yo bhagavatā paṭikkhittarājakathādivasena rattindivaṁ vītināmeti, ayaṁ bhasse pariyantakārī na hotīti bhassārāmo nāma.",
  "atk-s0504a3:323_1": "Yo pana rattimpi divāpi dhammaṁ katheti, pañhaṁ vissajjeti, ayaṁ appabhasso bhasse pariyantakārīyeva. Kasmā?",
  "atk-s0504a3:323_2": "“Sannipatitānaṁ vo, bhikkhave, dvayaṁ karaṇīyaṁ –",
  "atk-s0504a3:323_3": "dhammī vā kathā, ariyo vā tuṇhībhāvo”ti vuttavidhiṁyeva paṭipannoti.",
  "atk-s0504a3:324_0": "Niddārāmoti yo yāvadatthaṁ udarāvadehakaṁ bhuñjitvā seyyasukhaṁ, passasukhaṁ, middhasukhaṁ anuyuñjati, yo ca gacchantopi nisinnopi ṭhitopi thinamiddhābhibhūto niddāyati, ayaṁ niddārāmo nāma.",
  "atk-s0504a3:324_1": "Yassa pana karajakāyagelaññena cittaṁ bhavaṅgaṁ otarati, nāyaṁ niddārāmo, tenevāha –",
  "atk-s0504a3:325_0": "“Abhijānāmi kho panāhaṁ, aggivessana, gimhānaṁ pacchime māse pacchābhattaṁ piṇḍapātappaṭikkanto catugguṇaṁ saṅghāṭiṁ paññāpetvā dakkhiṇena passena sato sampajāno niddaṁ okkamitā”ti.",
  "atk-s0504a3:326_0": "Ettha ca puthujjanakalyāṇakopi sekhotveva veditabbo.",
  "atk-s0504a3:326_1": "Tasmā tassa sabbassapi visesādhigamassa itaresaṁ upari visesādhigamassa ca parihānāya vattantīti veditabbaṁ.",
  "atk-s0504a3:326_2": "Sukkapakkhassa vuttavipariyāyena atthavibhāvanā veditabbā.",
  "atk-s0504a3:327_0": "Gāthāsu uddhatoti cittavikkhepakarena uddhaccena uddhato avūpasanto.",
  "atk-s0504a3:327_1": "Appakiccassāti anuññātassapi vuttappakārassa kiccassa yuttappayuttakāleyeva karaṇato appakicco assa bhaveyya.",
  "atk-s0504a3:327_2": "Appamiddhoti “divasaṁ caṅkamena nisajjāyā”tiādinā vuttajāgariyānuyogena niddārahito assa.",
  "atk-s0504a3:327_3": "Anuddhatoti bhassārāmatāya uppajjanakacittavikkhepassa abhassārāmo hutvā parivajjanena na uddhato vūpasantacitto, samāhitoti attho.",
  "atk-s0504a3:327_4": "Sesaṁ pubbe vuttanayattā suviññeyyameva.",
  "atk-s0504a3:327_5": "Iti imasmiṁ vagge paṭhamadutiyapañcamachaṭṭhasattamaaṭṭhamanavamesu suttesu vaṭṭaṁ kathitaṁ, itaresu vaṭṭavivaṭṭaṁ.",
  "atk-s0504a3:328_0": "Dasamasuttavaṇṇanā niṭṭhitā.",
  "atk-s0504a3:329_0": "Tatiyavaggavaṇṇanā niṭṭhitā.",
  "atk-s0504a3:330_0": "4. Catutthavaggo",
  "atk-s0504a3:331_0": "1. Vitakkasuttavaṇṇanā",
  "atk-s0504a3:332_0": "80.",
  "atk-s0504a3:332_1": "Catutthavaggassa paṭhame akusalavitakkāti akosallasambhūtā vitakkā, micchāvitakkāti attho.",
  "atk-s0504a3:332_2": "Anavaññattipaṭisaṁyuttoti ettha anavaññattīti anavaññā parehi attano ahīḷitatā aparibhūtatā, “aho vata maṁ pare na avajāneyyu”nti evaṁ pavatto icchācāro, tāya anavaññattiyā paṭisaṁyutto saṁsaṭṭho, taṁ vā ārabbha pavatto anavaññattipaṭisaṁyutto vitakko.",
  "atk-s0504a3:332_3": "Tasmā “kathaṁ nu kho maṁ pare gahaṭṭhā ceva pabbajitā ca na orakato daheyyu”nti sambhāvanakamyatāya icchācāre, ṭhatvā pavattitavitakkassetaṁ adhivacanaṁ.",
  "atk-s0504a3:332_4": "Lābhasakkārasilokapaṭisaṁyuttoti cīvarādilābhena ceva sakkārena ca kittisaddena ca ārammaṇakaraṇavasena paṭisaṁyutto.",
  "atk-s0504a3:332_5": "Parānuddayatāpaṭisaṁyuttoti paresu anuddayatāpatirūpakena gehasitapemena paṭisaṁyutto.",
  "atk-s0504a3:332_6": "Yaṁ sandhāya vuttaṁ –",
  "atk-s0504a3:333_0": "“Saṁsaṭṭho viharati rājūhi rājamahāmattehi brāhmaṇehi gahapatikehi titthiyehi titthiyasāvakehi sahanandī sahasokī, sukhitesu sukhito, dukkhitesu dukkhito, uppannesu kiccakaraṇīyesu attanāva yogaṁ āpajjatī”ti.",
  "atk-s0504a3:334_0": "Gāthāsu anavaññattiyā paṭisaṁyutto puggalo anavaññattisaṁyutto.",
  "atk-s0504a3:334_1": "Lābhasakkāre gāravo etassa, na dhammeti lābhasakkāragāravo.",
  "atk-s0504a3:334_2": "Sukhadukkhesu amā saha bhavāti amaccā, sahāyasadisā upaṭṭhākā.",
  "atk-s0504a3:334_3": "Tehi gehasitapemavasena saha nandanasīlo sahanandī amaccehi, iminā parānuddayatāpaṭisaṁyuttaṁ vitakkaṁ dasseti.",
  "atk-s0504a3:334_4": "Ārā saṁyojanakkhayāti imehi tīhi vitakkehi abhibhūto puggalo saṁyojanakkhayato arahattato dūre, tassa taṁ dullabhanti attho.",
  "atk-s0504a3:335_0": "Puttapasunti putte ca pasavo ca.",
  "atk-s0504a3:335_1": "Puttasaddena cettha dārādayo;",
  "atk-s0504a3:335_2": "pasusaddena assamahiṁsakhettavatthādayo ca saṅgahitā.",
  "atk-s0504a3:335_3": "Vivāheti vivāhakārāpane.",
  "atk-s0504a3:335_4": "Iminā āvāhopi saṅgahito.",
  "atk-s0504a3:335_5": "Saṁharānīti pariggahāni, parikkhārasaṅgahānīti attho.",
  "atk-s0504a3:335_6": "“Santhavānī”ti ca paṭhanti, mittasanthavānīti attho.",
  "atk-s0504a3:335_7": "Sabbattha hitvāti sambandho.",
  "atk-s0504a3:335_8": "Bhabbo so tādiso bhikkhūti so yathāvuttaṁ sabbaṁ papañcaṁ pariccajitvā yathā satthārā vuttāya sammāpaṭipattiyā, tathā passitabbato tādiso saṁsāre bhayaṁ ikkhatīti bhikkhu uttamaṁ sambodhiṁ arahattaṁ pattuṁ arahati.",
  "atk-s0504a3:336_0": "Paṭhamasuttavaṇṇanā niṭṭhitā.",
  "atk-s0504a3:337_0": "2. Sakkārasuttavaṇṇanā",
  "atk-s0504a3:338_0": "81.",
  "atk-s0504a3:338_1": "Dutiye sakkārenāti sakkārena hetubhūtena, atha vā sakkārenāti sakkārahetunā, sakkārahetukena vā.",
  "atk-s0504a3:338_2": "Sakkārañhi nissāya idhekacce puggalā pāpicchā icchāpakatā icchācāre ṭhatvā “sakkāraṁ nibbattessāmā”ti anekavihitaṁ anesanaṁ appatirūpaṁ āpajjitvā ito cutā apāyesu nibbattanti, apare yathāsakkāraṁ labhitvā tannimittaṁ mānamadamacchariyādivasena pamādaṁ āpajjitvā ito cutā apāyesu nibbattanti.",
  "atk-s0504a3:338_3": "Yaṁ sandhāya vuttaṁ –",
  "atk-s0504a3:338_4": "“sakkārena abhibhūtā pariyādinnacittā”ti.",
  "atk-s0504a3:338_5": "Tattha abhibhūtāti ajjhotthaṭā.",
  "atk-s0504a3:338_6": "Pariyādinnacittāti khepitacittā, icchācārena mānamadādinā ca khayaṁ pāpitakusalacittā.",
  "atk-s0504a3:338_7": "Atha vā pariyādinnacittāti parito ādinnacittā, vuttappakārena akusalakoṭṭhāsena yathā kusalacittassa uppattivāro na hoti, evaṁ samantato gahitacittasantānāti attho.",
  "atk-s0504a3:338_8": "Asakkārenāti hīḷetvā paribhavitvā parehi attani pavattitena asakkārena hetunā, asakkārahetukena vā mānādinā.",
  "atk-s0504a3:338_9": "Sakkārena ca asakkārena cāti kehici pavattitena sakkārena kehici pavattitena asakkārena ca.",
  "atk-s0504a3:338_10": "Ye hi kehici paṭhamaṁ sakkatā hutvā tehiyeva asārabhāvaṁ ñatvā pacchā asakkatā honti, tādise sandhāya vuttaṁ “sakkārena ca asakkārena cā”ti.",
  "atk-s0504a3:339_0": "Ettha sakkārena abhibhūtā devadattādayo nidassetabbā. Vuttampi cetaṁ –",
  "atk-s0504a3:340_0": "“Phalaṁ ve kadaliṁ hanti, phalaṁ veḷuṁ phalaṁ naḷaṁ;",
  "atk-s0504a3:341_0": "Sakkāro kāpurisaṁ hanti, gabbho assatariṁ yathā”ti. ;",
  "atk-s0504a3:342_0": "Sādhūnaṁ upari katena asakkārena abhibhūtā daṇḍakīrājakāliṅgarājamajjharājādayo nidassetabbā.",
  "atk-s0504a3:342_1": "Vuttampi cetaṁ –",
  "atk-s0504a3:343_0": "“Kisañhi vacchaṁ avakiriya daṇḍakī,",
  "atk-s0504a3:344_0": "Ucchinnamūlo sajano saraṭṭho;",
  "atk-s0504a3:345_0": "Kukkuḷanāme nirayamhi paccati,",
  "atk-s0504a3:346_0": "Tassa phuliṅgāni patanti kāye.",
  "atk-s0504a3:347_0": "“Yo saññate pabbajite avañcayi,",
  "atk-s0504a3:348_0": "Dhammaṁ bhaṇante samaṇe adūsake;",
  "atk-s0504a3:349_0": "Taṁ nāḷikeraṁ sunakhā parattha,",
  "atk-s0504a3:350_0": "Saṅgamma khādanti viphandamānaṁ”. ;",
  "atk-s0504a3:351_0": "“Upahacca manaṁ majjho, mātaṅgasmiṁ yasassine;",
  "atk-s0504a3:352_0": "Sapārisajjo ucchinno, majjhāraññaṁ tadā ahū”ti. ;",
  "atk-s0504a3:353_0": "Sakkārena ca asakkārena ca abhibhūtā aññatitthiyā nāṭaputtādayo nidassetabbā.",
  "atk-s0504a3:354_0": "Gāthāsu ubhayanti ubhayena sakkārena ca asakkārena ca.",
  "atk-s0504a3:354_1": "Samādhi na vikampatīti na calati, ekaggabhāvena tiṭṭhati.",
  "atk-s0504a3:354_2": "Kassa pana na calatīti āha “appamādavihārino”ti.",
  "atk-s0504a3:354_3": "Yo pamādakaradhammānaṁ rāgādīnaṁ suṭṭhu pahīnattā appamādavihārī arahā, tassa.",
  "atk-s0504a3:354_4": "So hi lokadhammehi na vikampati.",
  "atk-s0504a3:354_5": "Sukhumadiṭṭhivipassakanti phalasamāpattiatthaṁ sukhumāya diṭṭhiyā paññāya abhiṇhaṁ pavattavipassanattā sukhumadiṭṭhivipassakaṁ.",
  "atk-s0504a3:354_6": "Upādānakkhayārāmanti catunnaṁ upādānānaṁ khayaṁ pariyosānabhūtaṁ arahattaphalaṁ āramitabbaṁ etassāti upādānakkhayārāmaṁ.",
  "atk-s0504a3:354_7": "Sesaṁ vuttanayameva.",
  "atk-s0504a3:355_0": "Dutiyasuttavaṇṇanā niṭṭhitā.",
  "atk-s0504a3:356_0": "3. Devasaddasuttavaṇṇanā",
  "atk-s0504a3:357_0": "82.",
  "atk-s0504a3:357_1": "Tatiye devesūti ṭhapetvā arūpāvacaradeve ceva asaññadeve ca tadaññesu upapattidevesu.",
  "atk-s0504a3:357_2": "Devasaddāti devānaṁ pītisamudāhārasaddā.",
  "atk-s0504a3:357_3": "Niccharantīti aññamaññaṁ ālāpasallāpavasena pavattanti.",
  "atk-s0504a3:357_4": "Samayā samayaṁ upādāyāti samayato samayaṁ paṭicca.",
  "atk-s0504a3:357_5": "Idaṁ vuttaṁ hoti –",
  "atk-s0504a3:357_6": "yasmiṁ kāle ṭhitā te devā taṁ kālaṁ āgamma naṁ passissanti, tato taṁ samayaṁ sampattaṁ āgammāti.",
  "atk-s0504a3:357_7": "“Samayaṁ samayaṁ upādāyā”ti ca keci paṭhanti, tesaṁ taṁ taṁ samayaṁ paṭiccāti attho.",
  "atk-s0504a3:357_8": "Yasmiṁ samayeti yadā “aṭṭhikaṅkalūpamā kāmā”tiādinā, “sambādho gharāvāso”tiādinā ca kāmesu gharāvāse ca ādīnavā, tappaṭipakkhato nekkhamme ānisaṁsā ca sudiṭṭhā honti, tasmiṁ samaye.",
  "atk-s0504a3:357_9": "Tadā hissa ekantena pabbajjāya cittaṁ namati.",
  "atk-s0504a3:357_10": "Ariyasāvakoti ariyassa buddhassa bhagavato sāvako, sāvakabhāvaṁ upagantukāmo, ariyasāvako vā avassaṁbhāvī.",
  "atk-s0504a3:357_11": "Antimabhavikaṁ sāvakabodhisattaṁ sandhāya ayamārambho.",
  "atk-s0504a3:357_12": "Kesamassuṁ ohāretvāti kese ca massuñca ohāretvā apanetvā.",
  "atk-s0504a3:357_13": "Kāsāyāni vatthāni acchādetvāti kasāyena rattatāya kāsāyāni brahmacariyaṁ carantānaṁ anucchavikāni vatthāni nivāsetvā ceva pārupitvā ca.",
  "atk-s0504a3:357_14": "Agārasmā anagāriyaṁ pabbajjāya cetetīti agārasmā gharā nikkhamitvā anagāriyaṁ pabbajjaṁ pabbajeyyanti pabbajjāya ceteti pakappeti, pabbajatīti attho.",
  "atk-s0504a3:357_15": "Ettha ca yasmā agārassa hitaṁ kasivaṇijjādikammaṁ agāriyanti vuccati, tañca pabbajjāya natthi, tasmā pabbajjā anagāriyanti ñātabbā.",
  "atk-s0504a3:358_0": "Mārenāti kilesamārena.",
  "atk-s0504a3:358_1": "Saṅgāmāya cetetīti yujjhanatthāya cittaṁ uppādeti, māraṁ abhivijetuṁ sannayhati.",
  "atk-s0504a3:358_2": "Yasmā pana evarūpassa paṭipajjanakapuggalassa devaputtamāropi antarāyāya upakkamati, tasmā tassapi vasena mārenāti ettha devaputtamārenātipi attho veditabbo.",
  "atk-s0504a3:358_3": "Tassāpi ayaṁ icchāvighātaṁ karissatevāti.",
  "atk-s0504a3:358_4": "Yasmā pana pabbajitadivasato paṭṭhāya khuraggato vā paṭṭhāya sīlāni samādiyanto parisodhento samathavipassanāsu kammaṁ karonto yathārahaṁ tadaṅgappahānavikkhambhanappahānānaṁ vasena kilesamāraṁ paripāteti nāma, na yujjhati nāma sampahārassa abhāvato, tasmā vuttaṁ “mārena saddhiṁ saṅgāmāya cetetī”ti.",
  "atk-s0504a3:359_0": "Sattannanti koṭṭhāsato sattannaṁ, pabhedato pana te sattatiṁsa honti. Kathaṁ?",
  "atk-s0504a3:359_1": "Cattāro satipaṭṭhānā, cattāro sammappadhānā, cattāro iddhipādā, pañcindriyāni, pañca balāni, satta bojjhaṅgā, ariyo aṭṭhaṅgiko maggoti.",
  "atk-s0504a3:359_2": "Evaṁ pabhedato sattatiṁsavidhāpi satipaṭṭhānādikoṭṭhāsato satteva hontīti vuttaṁ “sattanna”nti.",
  "atk-s0504a3:359_3": "Bodhipakkhiyānanti bujjhanaṭṭhena bodhīti laddhanāmassa ariyapuggalassa maggañāṇasseva vā pakkhe bhavānaṁ bodhipakkhiyānaṁ, bodhikoṭṭhāsiyānanti attho.",
  "atk-s0504a3:359_4": "“Bodhipakkhikāna”ntipi pāṭho, bodhipakkhavantānaṁ, bodhipakkhe vā niyuttānanti attho.",
  "atk-s0504a3:359_5": "Bhāvanānuyogamanuyuttoti vipassanaṁ ussukkāpetvā ariyamaggabhāvanānuyogamanuyutto.",
  "atk-s0504a3:359_6": "Vipassanākkhaṇe hi satipaṭṭhānādayo pariyāyena bodhipakkhiyā nāma, maggakkhaṇeyeva pana te nippariyāyena bodhipakkhiyā nāma honti.",
  "atk-s0504a3:360_0": "Āsavānaṁ khayāti kāmāsavādīnaṁ sabbesaṁ āsavānaṁ khayā.",
  "atk-s0504a3:360_1": "Āsavesu hi khīṇesu sabbe kilesā khīṇāyeva honti.",
  "atk-s0504a3:360_2": "Tena arahattamaggo vutto hoti.",
  "atk-s0504a3:360_3": "Anāsavanti āsavavirahitaṁ.",
  "atk-s0504a3:360_4": "Cetovimuttiṁ paññāvimuttinti ettha cetovacanena arahattaphalasamādhi, paññāvacanena taṁsampayuttā ca paññā vuttā.",
  "atk-s0504a3:360_5": "Tattha samādhi rāgato vimuttattā cetovimutti, paññā avijjāya vimuttattā paññāvimuttīti veditabbā.",
  "atk-s0504a3:360_6": "Vuttañhetaṁ bhagavatā –",
  "atk-s0504a3:361_0": "“Yo hissa, bhikkhave, samādhi, tadassa samādhindriyaṁ.",
  "atk-s0504a3:361_1": "Yā hissa, bhikkhave, paññā, tadassa paññindriyaṁ.",
  "atk-s0504a3:361_2": "Iti kho, bhikkhave, rāgavirāgā cetovimutti, avijjāvirāgā paññāvimuttī”ti.",
  "atk-s0504a3:362_0": "Apicettha samathaphalaṁ cetovimutti, vipassanāphalaṁ paññāvimuttīti veditabbā.",
  "atk-s0504a3:362_1": "Diṭṭheva dhammeti imasmiṁyeva attabhāve.",
  "atk-s0504a3:362_2": "Sayaṁ abhiññā sacchikatvāti attanāyeva abhivisiṭṭhāya paññāya paccakkhaṁ katvā aparappaccayena ñatvā.",
  "atk-s0504a3:362_3": "Upasampajja viharatīti pāpuṇitvā sampādetvā viharati.",
  "atk-s0504a3:362_4": "Tameva saṅgāmasīsaṁ abhivijiya ajjhāvasatīti māraṁ abhivijinitvā vijitavijayattā tena katasaṅgāmasaṅkhātassa ariyamaggassa sīsabhūtaṁ arahattaphalasamāpattiissariyaṭṭhānaṁ, abhibhavanto āvasati, samāpajjati icceva attho.",
  "atk-s0504a3:362_5": "Ime ca devasaddā diṭṭhasaccesu devesu pavattanti, visesato suddhāvāsadevesūti veditabbaṁ.",
  "atk-s0504a3:363_0": "Gāthāsu mahantanti sīlādiguṇamahattena mahantaṁ.",
  "atk-s0504a3:363_1": "Vītasāradanti sārajjakarānaṁ kilesānaṁ abhāvena vigatasārajjaṁ apagatamaṅkubhāvaṁ.",
  "atk-s0504a3:363_2": "Purisājaññāti assādīsu assājānīyādayo viya purisesu ājānīyabhūtā uttamapurisā.",
  "atk-s0504a3:363_3": "Dujjayamajjhabhūti pacurajanehi jetuṁ asakkuṇeyyaṁ kilesavāhiniṁ abhibhavi ajjhotthari.",
  "atk-s0504a3:363_4": "“Ajjayī”tipi paṭhanti, ajinīti attho.",
  "atk-s0504a3:363_5": "Jetvāna maccunosenaṁ, vimokkhena anāvaranti lokattayābhibyāpanato diyaḍḍhasahassādivibhāgato ca vipulattā aññehi āvarituṁ paṭisedhetuṁ asakkuṇeyyattā ca anāvaraṁ, maccuno mārassa senaṁ vimokkhena ariyamaggena jetvā yo tvaṁ dujjayaṁ ajayi, tassa namo, te purisājaññāti sambandho.",
  "atk-s0504a3:364_0": "Itīti vuttappakārena.",
  "atk-s0504a3:364_1": "Hi-iti nipātamattaṁ.",
  "atk-s0504a3:364_2": "Etaṁ pattamānasaṁ adhigatārahattaṁ khīṇāsavaṁ devatānamassantīti vuttamevatthaṁ nigamanavasena dasseti.",
  "atk-s0504a3:364_3": "Atha vā itīti iminā kāraṇena.",
  "atk-s0504a3:364_4": "Kiṁ pana etaṁ kāraṇaṁ?",
  "atk-s0504a3:364_5": "Namucisenāvijayena pattamānasattaṁ.",
  "atk-s0504a3:364_6": "Iminā kāraṇena taṁ devatā namassantīti attho.",
  "atk-s0504a3:364_7": "Idāni taṁ kāraṇaṁ phalato dassetuṁ “tañhi tassa na passanti, yena maccuvasaṁ vaje”ti vuttaṁ.",
  "atk-s0504a3:364_8": "Tassattho –",
  "atk-s0504a3:364_9": "yasmā tassa purisājaññassa paṇidhāya gavesantāpi devā aṇumattampi taṁ kāraṇaṁ na passanti, yena so maccuno maraṇassa vasaṁ vaje upagaccheyya.",
  "atk-s0504a3:364_10": "Tasmā taṁ visuddhidevā namassantīti.",
  "atk-s0504a3:365_0": "Tatiyasuttavaṇṇanā niṭṭhitā.",
  "atk-s0504a3:366_0": "4. Pañcapubbanimittasuttavaṇṇanā",
  "atk-s0504a3:367_0": "83.",
  "atk-s0504a3:367_1": "Catutthe yadāti yasmiṁ kāle.",
  "atk-s0504a3:367_2": "Devoti upapattidevo.",
  "atk-s0504a3:367_3": "Tayo hi devā –",
  "atk-s0504a3:367_4": "sammutidevā, upapattidevā, visuddhidevāti.",
  "atk-s0504a3:367_5": "Tesu sammutidevā nāma rājāno khattiyā.",
  "atk-s0504a3:367_6": "Upapattidevā nāma cātumahārājikato paṭṭhāya taduparidevā.",
  "atk-s0504a3:367_7": "Visuddhidevā nāma khīṇāsavā.",
  "atk-s0504a3:367_8": "Idha pana kāmāvacaradevo adhippeto.",
  "atk-s0504a3:367_9": "Tena vuttaṁ “devoti upapattidevo”ti.",
  "atk-s0504a3:367_10": "Devakāyāti devasamūhato, devaṭṭhānato vā, devalokatoti attho.",
  "atk-s0504a3:367_11": "Samūhanivāsavācako hi ayaṁ kāyasaddo.",
  "atk-s0504a3:367_12": "Cavanadhammoti maraṇadhammo, āyukkhayena vā puññakkhayena vā upaṭṭhitamaraṇoti attho.",
  "atk-s0504a3:368_0": "Pañcassapubbanimittāni pātubhavantīti assa upaṭṭhitamaraṇassa devaputtassa pañca maraṇassa pubbanimittāni uppajjanti, pakāsāni vā honti.",
  "atk-s0504a3:368_1": "Mālā milāyantīti tena piḷandhitamālā majjhanhikasamaye ātape khittā viya milātā vihatasobhā honti.",
  "atk-s0504a3:369_0": "Vatthāni kilissantīti saradasamaye vigatavalāhake ākāse abbhussakkamānabālasūriyasadisappabhāni nānāvirāgavaṇṇāni tena nivatthapārutavatthāni taṁ khaṇaṁyeva kaddame khipitvā madditāni viya vihatappabhāni malināni honti.",
  "atk-s0504a3:370_0": "Kacchehi sedā muccantīti suparisuddhajātimaṇi viya susikkhitasippācariyaracitasuvaṇṇapaṭimā viya ca pubbe sedamalajallikārahitasarīrassa tasmiṁ khaṇe ubhohi kacchehi sedadhārā sandanti paggharanti.",
  "atk-s0504a3:370_1": "Na kevalañca kacchehiyeva, sakalasarīratopi panassa sedajalakaṇṇikā muccatiyeva, yena āmuttamuttājālagavacchito viya tassa kāyo hoti.",
  "atk-s0504a3:371_0": "Kāye dubbaṇṇiyaṁ okkamatīti pubbe paṭisandhito paṭṭhāya yathānubhāvaṁ ekayojanaṁ dviyojanaṁ yāva dvādasayojanamattampi padesaṁ ābhāya pharitvā vijjotamāno kāyo hoti khaṇḍiccapāliccādivirahito, na sītaṁ na uṇhaṁ upaghātakaṁ, devadhītā soḷasavassuddesikā viya hoti, devaputto vīsativassuddesiko viya, taṁ khaṇaṁyeva nippabhe nitteje kāye virūpabhāvo anupavisati saṇṭhāti.",
  "atk-s0504a3:372_0": "Sake devo devāsane nābhiramatīti attano accharāgaṇehi saddhiṁ kīḷanaparicaraṇakadibbāsane na ramati, na cittassādaṁ labhati.",
  "atk-s0504a3:372_1": "Tassa kira manussagaṇanāya sattahi divasehi maraṇaṁ bhavissatīti imāni pubbanimittāni pātubhavanti.",
  "atk-s0504a3:372_2": "So tesaṁ uppattiyā “evarūpāya nāma sampattiyā vinā bhavissāmī”ti balavasokābhibhūto hoti.",
  "atk-s0504a3:372_3": "Tenassa kāye mahāpariḷāho uppajjati, tena sabbato gattehi sedā muccanti.",
  "atk-s0504a3:372_4": "Cirataraṁ kālaṁ aparicitadukkho taṁ adhivāsetuṁ asakkonto ekacco “dayhāmi dayhāmī”ti kandanto paridevanto katthaci assādaṁ alabhanto vijappanto vilapanto tahiṁ tahiṁ āhiṇḍati.",
  "atk-s0504a3:372_5": "Ekacco satiṁ upaṭṭhapetvā kāyavācāhi vikāraṁ akarontopi piyavippayogadukkhaṁ asahanto vihaññamāno vicarati.",
  "atk-s0504a3:373_0": "Imāni pana pubbanimittāni yathā loke mahāpuññānaṁ rājarājamahāmattādīnaṁyeva ukkāpātabhūmicālacandaggāhādīni nimittāni paññāyanti, na sabbesaṁ;",
  "atk-s0504a3:373_1": "evameva mahesakkhadevānaṁyeva paññāyati.",
  "atk-s0504a3:373_2": "Uppannāni ca tāni “imāni maraṇassa pubbanimittāni nāmā”ti keci devā jānanti, na sabbe.",
  "atk-s0504a3:373_3": "Tattha yo mandena kusalakammena nibbatto, so “idāni ko jānāti, ‘kuhiṁ nibbattissāmī”’ti bhāyati.",
  "atk-s0504a3:373_4": "Yo pana mahāpuñño, so “bahuṁ mayā dānaṁ dinnaṁ, sīlaṁ rakkhitaṁ, puññaṁ upacitaṁ, ito cutassa me sugatiyeva pāṭikaṅkhā”ti na bhāyati na vikampati.",
  "atk-s0504a3:373_5": "Evaṁ upaṭṭhitapubbanimittaṁ pana taṁ gahetvā devatā nandanavanaṁ pavesenti sabbadevalokesu nandanavanaṁ atthiyeva.",
  "atk-s0504a3:374_0": "Tīhi vācāhi anumodentīti idāni vuccamānehi tīhi vacanehi anumodenti, modaṁ pamodaṁ uppādenti, assāsenti, abhivadanavasena vā taṁkhaṇānurūpaṁ pamodaṁ karonti.",
  "atk-s0504a3:374_1": "Keci pana “anumodentī”ti padassa “ovadantī”ti vadanti.",
  "atk-s0504a3:374_2": "Itoti devalokato.",
  "atk-s0504a3:374_3": "Bhoti ālapanaṁ.",
  "atk-s0504a3:374_4": "Sugatinti sundaragatiṁ, manussalokaṁ sandhāya vadanti.",
  "atk-s0504a3:374_5": "Gacchāti paṭisandhiggahaṇavasena upehi.",
  "atk-s0504a3:375_0": "Evaṁ vutteti evaṁ tadā tehi devehi tassa “ito bho sugatiṁ gacchā”tiādinā vattabbavacane bhagavatā vutte aññataro nāmagottena apākaṭo tassaṁ parisāyaṁ nisinno anusandhikusalo eko bhikkhu “ete sugatiādayo bhagavatā avisesato vuttā avibhūtā, handa te vibhūtatare kārāpessāmī”ti etaṁ “kiṁnu kho, bhante”tiādivacanaṁ avoca.",
  "atk-s0504a3:375_1": "Saddhādiguṇavisesapaṭilābhakāraṇato devūpapattihetuto ca manussattaṁ devānaṁ abhisammatanti āha “manussattaṁ kho bhikkhu devānaṁ sugatigamanasaṅkhāta”nti.",
  "atk-s0504a3:376_0": "Sugatigamanasaṅkhātanti “sugatigamana”nti sammā kathitaṁ, vaṇṇitaṁ thomitanti attho.",
  "atk-s0504a3:376_1": "Yaṁ manussabhūtoti ettha yanti kiriyāparāmasanaṁ, tena paṭilabhatīti ettha paṭilabhanakiriyā āmasīyati, yo saddhāpaṭilābhoti attho.",
  "atk-s0504a3:376_2": "Manussabhūtoti manussesu uppanno, manussabhāvaṁ vā patto.",
  "atk-s0504a3:376_3": "Yasmā devaloke uppannānaṁ tathāgatassa dhammadesanā yebhuyyena dullabhā savanāya, na tathā manussānaṁ, tasmā vuttaṁ “manussabhūto”ti.",
  "atk-s0504a3:376_4": "Tathāgatappavedite dhammavinayeti tathāgatena bhagavatā desite sikkhattayasaṅgahe sāsane.",
  "atk-s0504a3:376_5": "Tañhi dhammato anapetattā dhammo ca, āsayānurūpaṁ vineyyānaṁ vinayanato vinayo cāti dhammavinayo, upanissayasampattiyā vā dhammato anapetattā dhammaṁ apparajakkhajātikaṁ vinetīti dhammavinayo.",
  "atk-s0504a3:376_6": "Dhammeneva vā vinayo, na daṇḍasatthehīti dhammavinayo, dhammayutto vā vinayoti dhammavinayo, dhammāya vā saha maggaphalanibbānāya vinayoti dhammavinayo, mahākaruṇāsabbaññutaññāṇādidhammato vā pavatto vinayoti dhammavinayo.",
  "atk-s0504a3:376_7": "Dhammo vā bhagavā dhammabhūto dhammakāyo dhammassāmī, tassa dhammassa vinayo, na takkiyānanti dhammavinayo, dhamme vā maggaphale nipphādetabbavisayabhūte vā pavatto vinayoti dhammavinayoti vuccati.",
  "atk-s0504a3:376_8": "Tasmiṁ dhammavinaye.",
  "atk-s0504a3:377_0": "Saddhaṁpaṭilabhatīti “svākkhāto bhagavatā dhammo”tiādinā saddhaṁ uppādeti.",
  "atk-s0504a3:377_1": "Saddho hi imasmiṁ dhammavinaye yathānusiṭṭhaṁ paṭipajjamāno diṭṭhadhammikasamparāyikaparamatthe ārādhessati.",
  "atk-s0504a3:377_2": "Suladdhalābhasaṅkhātanti ettha yathā hiraññasuvaṇṇakhettavatthādilābho sattānaṁ upabhogasukhaṁ āvahati, khuppipāsādidukkhaṁ paṭibāhati, dhanadāliddiyaṁ vūpasameti, muttādiratanapaṭilābhahetu hoti, lokasantatiñca āvahati;",
  "atk-s0504a3:377_3": "evaṁ lokiyalokuttarā saddhāpi yathāsambhavaṁ lokiyalokuttaraṁ vipākasukhamāvahati, saddhādhurena paṭipannānaṁ jātijarādidukkhaṁ paṭibāhati, guṇadāliddiyaṁ vūpasameti, satisambojjhaṅgādiratanapaṭilābhahetu hoti, lokasantatiñca āvahati.",
  "atk-s0504a3:377_4": "Vuttañhetaṁ –",
  "atk-s0504a3:378_0": "“Saddho sīlena sampanno, yaso bhogasamappito;",
  "atk-s0504a3:379_0": "Yaṁ yaṁ padesaṁ bhajati, tattha tattheva pūjito”ti. ;",
  "atk-s0504a3:380_0": "Evaṁ saddhāpaṭilābhassa suladdhalābhatā veditabbā.",
  "atk-s0504a3:380_1": "Yasmā panāyaṁ saddhāpaṭilābho anugāmiko anaññasādhāraṇo sabbasampattihetu, lokiyassa ca hiraññasuvaṇṇādidhanalābhassa kāraṇaṁ.",
  "atk-s0504a3:380_2": "Saddhoyeva hi dānādīni puññāni katvā uḷāruḷāravittūpakaraṇāni adhigacchati, tehi ca attano paresañca atthameva sampādeti.",
  "atk-s0504a3:380_3": "Assaddhassa pana tāni anatthāvahāni honti, idha ceva samparāye cāti, evampi saddhāya suladdhalābhatā veditabbā.",
  "atk-s0504a3:380_4": "Tathā hi –",
  "atk-s0504a3:381_0": "“Saddhā bandhati pātheyyaṁ”..",
  "atk-s0504a3:382_0": "“Saddhā dutiyā purisassa hotī”ti ca..",
  "atk-s0504a3:383_0": "“Saddhīdha vittaṁ purisassa seṭṭha”nti ca..",
  "atk-s0504a3:384_0": "“Saddhāhattho mahānāgo”ti ca..",
  "atk-s0504a3:385_0": "“Saddhā bījaṁ tapo vuṭṭhī”ti ca..",
  "atk-s0504a3:386_0": "“Saddhesiko, bhikkhave, ariyasāvako”ti ca.",
  "atk-s0504a3:387_0": "“Saddhāya tarati ogha”nti ca. –",
  "atk-s0504a3:388_0": "Anekesu ṭhānesu anekehi kāraṇehi saddhā saṁvaṇṇitā.",
  "atk-s0504a3:389_0": "Idāni yāya saddhāya sāsane kusaladhammesu suppatiṭṭhito nāma hoti niyāmokkantiyā, taṁ saddhaṁ dassetuṁ “sā kho panassā”tiādi vuttaṁ.",
  "atk-s0504a3:389_1": "Tattha assāti imassa bhaveyyāti attho.",
  "atk-s0504a3:389_2": "Niviṭṭhāti abhiniviṭṭhā cittasantānaṁ anupaviṭṭhā.",
  "atk-s0504a3:389_3": "Mūlajātāti jātamūlā.",
  "atk-s0504a3:389_4": "Kiṁ pana saddhāya mūlaṁ nāma?",
  "atk-s0504a3:389_5": "Saddheyyavatthusmiṁ okappanahetubhūto upāyamanasikāro.",
  "atk-s0504a3:389_6": "Apica sappurisasevanā saddhammassavanaṁ yonisomanasikāro dhammānudhammappaṭipattīti cattāri sotāpattiyaṅgāni mūlāni veditabbāni.",
  "atk-s0504a3:389_7": "Patiṭṭhitāti ariyamaggādhigamena kenaci akampanīyabhāvena avaṭṭhitā.",
  "atk-s0504a3:389_8": "Tenevāha “daḷhā asaṁhāriyā”ti.",
  "atk-s0504a3:389_9": "Daḷhāti thirā.",
  "atk-s0504a3:389_10": "Asaṁhāriyāti kenaci saṁharituṁ vā hāpetuṁ vā apanetuṁ vā asakkuṇeyyā.",
  "atk-s0504a3:389_11": "Iti te devā tassa sotāpattimaggasamadhigamaṁ āsīsantā evaṁ vadanti.",
  "atk-s0504a3:389_12": "Attano devaloke kāmasukhūpabhogārahameva hi ariyapuggalaṁ te icchanti.",
  "atk-s0504a3:389_13": "Tenāha “ehi, deva, punappuna”nti.",
  "atk-s0504a3:390_0": "Gāthāsu puññakkhayamaraṇampi jīvitindriyupacchedeneva hotīti āha “cavati āyusaṅkhayā”ti.",
  "atk-s0504a3:390_1": "Anumodatanti anumodantānaṁ.",
  "atk-s0504a3:390_2": "Manussānaṁ sahabyatanti manussehi sahabhāvaṁ.",
  "atk-s0504a3:390_3": "Saha byetīti sahabyo, sahapavattanako, tassa bhāvo sahabyatā.",
  "atk-s0504a3:390_4": "Niviṭṭhassāti niviṭṭhā bhaveyya.",
  "atk-s0504a3:390_5": "Yāvajīvanti yāva jīvitappavattiyā, yāva parinibbānāti attho.",
  "atk-s0504a3:391_0": "Appamāṇanti sakkaccaṁ bahuṁ uḷāraṁ bahukkhattuñca karaṇavasena pamāṇarahitaṁ.",
  "atk-s0504a3:391_1": "Nirūpadhinti kilesūpadhirahitaṁ, suvisuddhaṁ nimmalanti attho.",
  "atk-s0504a3:391_2": "Yasmā pana te devā mahaggatakusalaṁ na icchanti kāmalokasamatikkamanato, kāmāvacarapuññameva icchanti, tasmā evamettha attho veditabbo –",
  "atk-s0504a3:391_3": "“ito devalokato cuto manussesu uppajjitvā viññutaṁ patto kāyaduccaritādiṁ sabbaṁ duccaritaṁ pahāya kāyasucaritādiṁ sabbaṁ sucaritaṁ uḷāraṁ vipulaṁ upacinitvā ariyamaggena āgatasaddho bhavāhī”ti.",
  "atk-s0504a3:391_4": "Yasmā pana lokuttaresu paṭhamamaggaṁ dutiyamaggampi vā icchanti attano devalokūpapattiyā anativattanato, tasmā tesampi vasena “appamāṇaṁ nirūpadhi”ntipadānaṁ attho veditabbo –",
  "atk-s0504a3:391_5": "pamāṇakarānaṁ diṭṭhekaṭṭhaoḷārikakāmarāgādikilesānaṁ upacchedena appamāṇaṁ, sattamabhavato vā uppajjanārahassa khandhūpadhissa taṁnibbattakaabhisaṅkhārūpadhissa taṁtaṁmaggavajjhakilesūpadhissa ca pahānena tesaṁ anibbattanato nirupadhisaṅkhātanibbānasannissitattā ca nirupadhīti.",
  "atk-s0504a3:392_0": "Evaṁ accantameva apāyadvārapidhāyakaṁ kammaṁ dassetvā idāni saggasampattinibbattakakammaṁ dassetuṁ “tato opadhika”ntiādi vuttaṁ.",
  "atk-s0504a3:392_1": "Tattha opadhikanti upadhivepakkaṁ attabhāvasampattiyā ceva bhogasampattiyā ca nibbattakanti attho.",
  "atk-s0504a3:392_2": "Upadhīti hi attabhāvo vuccati.",
  "atk-s0504a3:392_3": "Yathāha “santekaccāni pāpakāni kammasamādānāni upadhisampattipaṭibāhitāni na vipaccantī”ti.",
  "atk-s0504a3:392_4": "Kāmaguṇāpi.",
  "atk-s0504a3:392_5": "Yathāha “upadhīhi narassa socanā”ti.",
  "atk-s0504a3:392_6": "Tatrāyaṁ vacanattho –",
  "atk-s0504a3:392_7": "upadhīyati ettha sukhadukkhanti upadhi, attabhāvo kāmaguṇā ca.",
  "atk-s0504a3:392_8": "Upadhikaraṇaṁ sīlaṁ etassa, upadhiṁ vā arahatīti opadhikaṁ, puññaṁ, taṁ bahuṁ uḷāraṁ katvā. Kathaṁ? Dānena.",
  "atk-s0504a3:392_9": "Dānañhi itarehi sukaranti evaṁ vuttaṁ.",
  "atk-s0504a3:392_10": "Dānenāti vā padena abhayadānampi vuttaṁ, na āmisadānamevāti sīlassāpi saṅgaho daṭṭhabbo.",
  "atk-s0504a3:392_11": "Yasmā pana te devā asurakāyahāniṁ ekanteneva devakāyapāripūriñca icchanti, tasmā tassa upāyaṁ dassentā “aññepi macce saddhamme, brahmacariye nivesayā”ti dhammadāne niyojenti.",
  "atk-s0504a3:392_12": "Yadā vidūti yasmiṁ kāle devā devaṁ cavantaṁ vidū vijāneyyuṁ, tadā imāya yathāvuttāya anukampāya dukkhāpanayanakamyatāya “deva, ime devakāye punappunaṁ uppajjanavasena ehi āgacchāhī”ti ca anumodentīti.",
  "atk-s0504a3:393_0": "Catutthasuttavaṇṇanā niṭṭhitā.",
  "atk-s0504a3:394_0": "5. Bahujanahitasuttavaṇṇanā",
  "atk-s0504a3:395_0": "84.",
  "atk-s0504a3:395_1": "Pañcame loketi ettha tayo lokā –",
  "atk-s0504a3:395_2": "sattaloko, saṅkhāraloko, okāsalokoti.",
  "atk-s0504a3:395_3": "Tesu indriyabaddhānaṁ rūpadhammānaṁ arūpadhammānaṁ rūpārūpadhammānañca santānavasena vattamānānaṁ samūho sattaloko, pathavīpabbatādibhedo okāsaloko, ubhayepi khandhā saṅkhāraloko.",
  "atk-s0504a3:395_4": "Tesu sattaloko idha adhippeto.",
  "atk-s0504a3:395_5": "Tasmā loketi sattaloke.",
  "atk-s0504a3:395_6": "Tatthāpi na devaloke, na brahmaloke, manussaloke.",
  "atk-s0504a3:395_7": "Manussalokepi na aññasmiṁ cakkavāḷe, imasmiṁyeva cakkavāḷe.",
  "atk-s0504a3:395_8": "Tatrāpi na sabbaṭṭhānesu, “puratthimāya disāya gajaṅgalaṁ nāma nigamo, tassa aparena mahāsālā, tato paraṁ paccantimā janapadā, orato majjhe;",
  "atk-s0504a3:395_9": "puratthimadakkhiṇāya disāya sallavatī nāma nadī, tato paraṁ paccantimā janapadā, orato majjhe;",
  "atk-s0504a3:395_10": "dakkhiṇāya disāya setakaṇṇikaṁ nāma nigamo, tato paraṁ paccantimā janapadā, orato majjhe;",
  "atk-s0504a3:395_11": "pacchimāya disāya thūṇaṁ nāma brāhmaṇagāmo, tato paraṁ paccantimā janapadā, orato majjhe;",
  "atk-s0504a3:395_12": "uttarāya disāya usiraddhajo nāma pabbato, tato paraṁ paccantimā janapadā, orato majjhe”ti evaṁ paricchinne āyāmato tiyojanasate vitthārato aḍḍhateyyayojanasate parikkhepato navayojanasate majjhimadese uppajjati tathāgato.",
  "atk-s0504a3:395_13": "Na kevalañca tathāgatova paccekabuddhā aggasāvakā asītimahātherā buddhamātā buddhapitā cakkavattirājā aññe ca sārappattā brāhmaṇagahapatikā ettheva uppajjanti.",
  "atk-s0504a3:395_14": "Idha pana tathāgatavāreyeva sabbatthakavasena ayaṁ nayo labbhati, itaresu ekadesavasena.",
  "atk-s0504a3:396_0": "Uppajjamānāuppajjantīti idaṁ pana ubhayampi vippakatavacanameva, uppajjantā bahujanahitatthāya uppajjanti, na aññena kāraṇenāti evamettha attho veditabbo.",
  "atk-s0504a3:396_1": "Evarūpañhettha saddalakkhaṇaṁ na sakkā aññena saddalakkhaṇena paṭibāhituṁ.",
  "atk-s0504a3:397_0": "Apica uppajjamāno nāma uppajjati nāma uppanno nāmāti ayaṁ pabhedo veditabbo.",
  "atk-s0504a3:397_1": "Tathāgato hi mahābhinīhāraṁ karonto, buddhakare dhamme pariyesanto, pāramiyo pūrento, pañca mahāpariccāge pariccajanto, ñātatthacariyaṁ caranto, lokatthacariyaṁ, buddhatthacariyaṁ koṭiṁ pāpento, pāramiyo pūretvā tusitabhavane tiṭṭhanto, tato otaritvā carimabhave paṭisandhiṁ gaṇhanto, agāramajjhe vasanto, abhinikkhamanto, mahāpadhānaṁ padahanto, paripakkañāṇo bodhimaṇḍaṁ āruyha mārabalaṁ vidhamento paṭhamayāme pubbenivāsaṁ anussaranto, majjhimayāme dibbacakkhuṁ visodhento, pacchimayāme paṭiccasamuppāde ñāṇaṁ otāretvā anekākāraṁ sabbasaṅkhāre sammasitvā sotāpattimaggaṁ paṭivijjhanto yāva anāgāmiphalaṁ sacchikarontopi uppajjamāno eva nāma, arahattamaggakkhaṇe uppajjati nāma, arahattaphalakkhaṇe pana uppanno nāma.",
  "atk-s0504a3:397_2": "Buddhānañhi sāvakānaṁ viya na paṭipāṭiyā iddhividhañāṇādīnaṁ uppādanakiccaṁ atthi, saheva pana arahattamaggena sakalopi buddhaguṇarāsi āgatova nāma hoti.",
  "atk-s0504a3:397_3": "Tasmā te nibbattasabbakiccattā arahattaphalakkhaṇe uppannā nāma honti.",
  "atk-s0504a3:397_4": "Idha arahattaphalakkhaṇaṁ sandhāya “uppajjatī”ti vutto.",
  "atk-s0504a3:397_5": "Uppanno hotīti ayañhettha attho.",
  "atk-s0504a3:398_0": "Sāvakopi khīṇāsavo sāvakabodhiyā hetubhūte puññasambhāre sambharanto pubbayogaṁ pubbacariyaṁ gatapaccāgatavattaṁ pūrento carimabhave nibbattanto anukkamena viññutaṁ patvā saṁsāre ādīnavaṁ disvā pabbajjāya cetayamāno pabbajjaṁ matthakaṁ pāpetvā sīlādīni paripūrento dhutadhamme samādāya vattamāno jāgariyaṁ anuyuñjanto ñāṇāni nibbattento vipassanaṁ paṭṭhapetvā heṭṭhimamagge adhigacchantopi uppajjamāno eva nāma, arahattamaggakkhaṇe uppajjati nāma, arahattaphalakkhaṇe pana uppanno nāma.",
  "atk-s0504a3:398_1": "Sekkho pana pubbūpanissayato paṭṭhāya yāva gotrabhuñāṇā uppajjamāno nāma, paṭhamamaggakkhaṇe uppajjati nāma, paṭhamaphalakkhaṇato paṭṭhāya uppanno nāma.",
  "atk-s0504a3:398_2": "Ettāvatā “tayome, bhikkhave, puggalā loke uppajjamānā uppajjantī”ti padānaṁ attho vutto hoti.",
  "atk-s0504a3:399_0": "Idāni bahujanahitāyātiādīsu bahujanahitāyāti mahājanassa hitatthāya.",
  "atk-s0504a3:399_1": "Bahujanasukhāyāti mahājanassa sukhatthāya.",
  "atk-s0504a3:399_2": "Lokānukampāyāti sattalokassa anukampaṁ paṭicca.",
  "atk-s0504a3:399_3": "Katarasattalokassāti ?",
  "atk-s0504a3:399_4": "Yo tathāgatassa dhammadesanaṁ sutvā dhammaṁ paṭivijjhati, amatapānaṁ pivati, tassa.",
  "atk-s0504a3:399_5": "Bhagavato hi dhammacakkappavattanasuttantadesanāya aññātakoṇḍaññappamukhā aṭṭhārasa brahmakoṭiyo dhammaṁ paṭivijjhiṁsu.",
  "atk-s0504a3:399_6": "Evaṁ yāva subhaddaparibbājakavinayanā dhammaṁ paṭividdhasattānaṁ gaṇanā natthi, mahāsamayasuttantadesanāyaṁ maṅgalasuttaṁ, cūḷarāhulovādaṁ, samacittadesanāyanti imesu catūsu ṭhānesu abhisamayaṁ pattasattānaṁ paricchedo natthi.",
  "atk-s0504a3:399_7": "Evametassa aparimāṇassa sattalokassa anukampāya.",
  "atk-s0504a3:399_8": "Sāvakassa pana arahato sekkhassa ca lokānukampāya uppatti dhammasenāpatiādīhi dhammabhaṇḍāgārikādīhi ca desitadesanāya paṭivedhappattasattānaṁ vasena, aparabhāge ca mahāmahindattherādīhi desitadesanāya paṭividdhasaccānaṁ vasena, yāvajjatanā ito paraṁ anāgate ca sāsanaṁ nissāya saggamokkhamaggesu patiṭṭhahantānaṁ vasenapi ayamattho vibhāvetabbo.",
  "atk-s0504a3:400_0": "Apica bahujanahitāyāti bahujanassa hitatthāya, nesaṁ paññāsampattiyā diṭṭhadhammikasamparāyikahitūpadesakoti.",
  "atk-s0504a3:400_1": "Bahujanasukhāyāti bahujanassa sukhatthāya, cāgasampattiyā upakaraṇasukhasampadāyakoti.",
  "atk-s0504a3:400_2": "Lokānukampāyāti lokassa anukampanatthāya, mettākaruṇāsampattiyā mātāpitaro viya lokassa rakkhitā gopitāti.",
  "atk-s0504a3:400_3": "Atthāya hitāya sukhāya devamanussānanti idha devamanussaggahaṇena bhabbapuggale veneyyasatte eva gahetvā tesaṁ nibbānamaggaphalādhigamāya tathāgatassa uppatti dassitā paṭhamavāre, dutiyatatiyavāresu pana arahato sekkhassa ca vasena yojetabbaṁ.",
  "atk-s0504a3:400_4": "Tattha atthāyāti iminā paramatthāya, nibbānāyāti vuttaṁ hoti.",
  "atk-s0504a3:400_5": "Hitāyāti taṁsampāpakamaggatthāyāti vuttaṁ hoti.",
  "atk-s0504a3:400_6": "Nibbānasampāpakamaggato hi uttariṁ hitaṁ nāma natthi.",
  "atk-s0504a3:400_7": "Sukhāyāti phalasamāpattisukhatthāyāti vuttaṁ hoti, tato uttari sukhābhāvato.",
  "atk-s0504a3:400_8": "Vuttañhetaṁ “ayaṁ samādhi paccuppannasukho ceva āyatiñca sukhavipāko”ti.",
  "atk-s0504a3:401_0": "Tathāgatotiādīnaṁ padānaṁ attho heṭṭhā vutto.",
  "atk-s0504a3:401_1": "Vijjācaraṇasampannotiādīsu tissopi vijjā bhayabherave āgatanayena, chapi vijjā chaḷabhiññāvasena, aṭṭhapi vijjā ambaṭṭhasutte āgatāti vijjāhi, sīlasaṁvarādīhi, pannarasahi caraṇadhammehi ca, anaññasādhāraṇehi sampanno samannāgatoti vijjācaraṇasampanno.",
  "atk-s0504a3:401_2": "Sobhanagamanattā, sundaraṁ ṭhānaṁ gatattā, sammā gatattā, sammā gadattā ca sugato.",
  "atk-s0504a3:401_3": "Sabbathā viditalokattā lokavidū.",
  "atk-s0504a3:401_4": "Natthi etassa uttaroti anuttaro.",
  "atk-s0504a3:401_5": "Purisadamme purisaveneyye sāreti vinetīti purisadammasārathi.",
  "atk-s0504a3:401_6": "Diṭṭhadhammikasamparāyikaparamatthehi yathārahaṁ anusāsatīti satthā.",
  "atk-s0504a3:401_7": "Sabbassāpi neyyassa sabbappakārena sayambhuñāṇena buddhattā buddhoti ayamettha saṅkhepo, vitthāro pana visuddhimaggato gahetabbo.",
  "atk-s0504a3:402_0": "So dhammaṁ deseti ādi…pe…",
  "atk-s0504a3:402_1": "pariyosānakalyāṇanti so bhagavā sattesu kāruññaṁ paṭicca hitvāpi anuttaraṁ vivekasukhaṁ dhammaṁ deseti.",
  "atk-s0504a3:402_2": "Tañca kho appaṁ vā bahuṁ vā desento ādikalyāṇādippakārameva deseti. Kathaṁ?",
  "atk-s0504a3:402_3": "Ekagāthāpi hi samantabhaddakattā dhammassa paṭhamapādena ādikalyāṇā, dutiyatatiyehi majjhekalyāṇā, pacchimena pariyosānakalyāṇā.",
  "atk-s0504a3:402_4": "Ekānusandhikaṁ suttaṁ nidānena ādikalyāṇaṁ, nigamanena pariyosānakalyāṇaṁ, sesena majjhekalyāṇaṁ.",
  "atk-s0504a3:402_5": "Nānānusandhikaṁ suttaṁ paṭhamena anusandhinā ādikalyāṇaṁ, pacchimena pariyosānakalyāṇaṁ, sesehi majjhekalyāṇaṁ.",
  "atk-s0504a3:402_6": "Sakalopi vā sāsanadhammo attano atthabhūtena sīlena ādikalyāṇo, samathavipassanāmaggaphalehi majjhekalyāṇo, nibbānena pariyosānakalyāṇo.",
  "atk-s0504a3:402_7": "Sīlasamādhīhi vā ādikalyāṇo, vipassanāmaggehi majjhekalyāṇo, phalanibbānehi pariyosānakalyāṇo.",
  "atk-s0504a3:402_8": "Buddhasubuddhatāya vā ādikalyāṇo, dhammasudhammatāya majjhekalyāṇo, saṅghasuppaṭipattiyā pariyosānakalyāṇo.",
  "atk-s0504a3:402_9": "Taṁ sutvā tathattāya paṭipannena adhigantabbāya abhisambodhiyā vā ādikalyāṇo, paccekabodhiyā majjhekalyāṇo, sāvakabodhiyā pariyosānakalyāṇo.",
  "atk-s0504a3:402_10": "Suyyamāno cesa nīvaraṇavikkhambhanato savanenapi kalyāṇameva āvahatīti ādikalyāṇo, paṭipajjiyamāno samathavipassanāsukhāvahanato paṭipattiyāpi sukhameva āvahatīti majjhekalyāṇo, tathāpaṭipanno ca paṭipattiphale niṭṭhite tādibhāvāvahanato paṭipattiphalenapi kalyāṇameva āvahatīti pariyosānakalyāṇo.",
  "atk-s0504a3:402_11": "Nāthappabhavattā ca pabhavasuddhiyā ādikalyāṇo, atthasuddhiyā majjhekalyāṇo, kiccasuddhiyā pariyosānakalyāṇo.",
  "atk-s0504a3:402_12": "Tena vuttaṁ “so dhammaṁ deseti ādi…pe…",
  "atk-s0504a3:402_13": "pariyosānakalyāṇa”nti.",
  "atk-s0504a3:403_0": "Yaṁ pana bhagavā dhammaṁ desento sāsanabrahmacariyaṁ maggabrahmacariyañca pakāseti, nānānayehi dīpeti, taṁ yathānurūpaṁ atthasampattiyā sātthaṁ, byañjanasampattiyā sabyañjanaṁ.",
  "atk-s0504a3:403_1": "Saṅkāsana, pakāsana, vivaraṇa, vibhajana, uttānīkaraṇa paññattiatthapadasamāyogato sātthaṁ, akkharapadabyañjanākāraniruttiniddesasampattiyā sabyañjanaṁ, atthagambhīratāpaṭivedhagambhīratāhi vā sātthaṁ, dhammagambhīratādesanāgambhīratāhi sabyañjanaṁ.",
  "atk-s0504a3:403_2": "Atthapaṭibhānapaṭisambhidāvisayato vā sātthaṁ, dhammaniruttipaṭisambhidāvisayato sabyañjanaṁ.",
  "atk-s0504a3:403_3": "Paṇḍitavedanīyato parikkhakajanappasādakanti sātthaṁ, saddheyyato lokiyajanappasādakanti sabyañjanaṁ.",
  "atk-s0504a3:403_4": "Gambhīrādhippāyato sātthaṁ, uttānapadato sabyañjanaṁ.",
  "atk-s0504a3:403_5": "Upanetabbassa abhāvato sakalaparipuṇṇabhāvena kevalaparipuṇṇaṁ, apanetabbassa abhāvato niddosabhāvena parisuddhaṁ, apica paṭipattiyā adhigamabyattito sātthaṁ, pariyattiyā āgamabyattito sabyañjanaṁ, sīlādipañcadhammakkhandhapāripūriyā paripuṇṇaṁ, nirupakkilesato nittharaṇatthāya pavattito lokāmisanirapekkhato ca parisuddhaṁ, sikkhattayapariggahitattā brahmabhūtehi seṭṭhehi caritabbato tesaṁ cariyabhāvato ca brahmacariyaṁ.",
  "atk-s0504a3:403_6": "Tasmā “sātthaṁ sabyañjanaṁ…pe…",
  "atk-s0504a3:403_7": "pakāsetī”ti vuccati.",
  "atk-s0504a3:403_8": "Paṭhamoti gaṇanānupubbato sabbalokuttamabhāvato ca paṭhamo puggalo.",
  "atk-s0504a3:404_0": "Tasseva satthu sāvakoti tasseva yathāvuttaguṇassa satthu sammāsambuddhassa dhammadesanāya savanante jāto dhammasenāpatisadiso sāvako, na pūraṇādi viya paṭiññāmattena satthu sāvako.",
  "atk-s0504a3:404_1": "Pāṭipadoti paṭipadāsaṅkhātena ariyamaggena ariyāya jātiyā jāto bhavoti pāṭipado, aniṭṭhitapaṭipattikicco paṭipajjamānoti attho.",
  "atk-s0504a3:404_2": "Suttageyyādi pariyattidhammo bahuṁ suto etenāti bahussuto.",
  "atk-s0504a3:404_3": "Pātimokkhasaṁvarādisīlena ceva āraññikaṅgādidhutaṅgavatehi ca upapanno sampanno samannāgatoti sīlavatūpapanno.",
  "atk-s0504a3:404_4": "Iti bhagavā “lokānukampā nāma hitajjhāsayena dhammadesanā, sā ca imesu eva tīsu puggalesu paṭibaddhā”ti dasseti.",
  "atk-s0504a3:404_5": "Sesaṁ suviññeyyameva.",
  "atk-s0504a3:405_0": "Gāthāsu tassanvayoti tasseva satthu paṭipattiyā dhammadesanāya ca anugamanena tassanvayo anujāto.",
  "atk-s0504a3:405_1": "Avijjandhakāraṁ vidhamitvā saparasantānesu dhammālokasaṅkhātāya pabhāya karaṇato pabhaṅkarā.",
  "atk-s0504a3:405_2": "Dhammamudīrayantāti catusaccadhammaṁ kathentā.",
  "atk-s0504a3:405_3": "Apāpurantīti ugghāṭenti.",
  "atk-s0504a3:405_4": "Amatassa nibbānassa.",
  "atk-s0504a3:405_5": "Dvāraṁ ariyamaggaṁ.",
  "atk-s0504a3:405_6": "Yogāti kāmayogādito.",
  "atk-s0504a3:405_7": "Satthavāhenāti veneyyasatthavāhanato bhavakantāranittharaṇato satthavāho, bhagavā, tena satthavāhena.",
  "atk-s0504a3:405_8": "Sudesitaṁ maggamanukkamantīti tena sammā desitaṁ ariyamaggaṁ tassa desanānusārena anugacchanti paṭipajjanti.",
  "atk-s0504a3:405_9": "Idhevāti imasmiṁyeva attabhāve.",
  "atk-s0504a3:405_10": "Sesaṁ uttānameva.",
  "atk-s0504a3:406_0": "Pañcamasuttavaṇṇanā niṭṭhitā.",
  "atk-s0504a3:407_0": "6. Asubhānupassīsuttavaṇṇanā",
  "atk-s0504a3:408_0": "85.",
  "atk-s0504a3:408_1": "Chaṭṭhe asubhānupassīti asubhaṁ anupassantā dvattiṁsākāravasena ceva uddhumātakādīsu gahitanimittassa upasaṁharaṇavasena ca kāyasmiṁ asubhaṁ asubhākāraṁ anupassakā hutvā viharatha.",
  "atk-s0504a3:408_2": "Ānāpānassatīti ānāpāne sati, taṁ ārabbha pavattā sati, assāsapassāsapariggāhikā satīti attho.",
  "atk-s0504a3:408_3": "Vuttañhetaṁ “ānanti assāso, no passāso.",
  "atk-s0504a3:408_4": "Pānanti passāso, no assāso”tiādi.",
  "atk-s0504a3:409_0": "Voti tumhākaṁ.",
  "atk-s0504a3:409_1": "Ajjhattanti idha gocarajjhattaṁ adhippetaṁ.",
  "atk-s0504a3:409_2": "Parimukhanti abhimukhaṁ.",
  "atk-s0504a3:409_3": "Sūpaṭṭhitāti suṭṭhu upaṭṭhitā.",
  "atk-s0504a3:409_4": "Idaṁ vuttaṁ hoti –",
  "atk-s0504a3:409_5": "ānāpānassati ca tumhākaṁ kammaṭṭhānābhimukhaṁ suṭṭhu upaṭṭhitā hotūti.",
  "atk-s0504a3:409_6": "Atha vā parimukhanti pariggahitaniyyānaṁ.",
  "atk-s0504a3:409_7": "Vuttañhetaṁ paṭisambhidāyaṁ –",
  "atk-s0504a3:409_8": "“parīti pariggahaṭṭho, mukhanti niyyānaṭṭho, satīti upaṭṭhānaṭṭho, tena vuccati parimukhaṁ sati”nti.",
  "atk-s0504a3:409_9": "Iminā catusatipaṭṭhānasoḷasappabhedā ānāpānassatikammaṭṭhānabhāvanā dassitāti daṭṭhabbā.",
  "atk-s0504a3:410_0": "Evaṁ saṅkhepeneva rāgacaritavitakkacaritānaṁ sappāyaṁ paṭikūlamanasikārakāyānupassanāvasena samathakammaṭṭhānaṁ vipassanākammaṭṭhānañca upadisitvā idāni suddhavipassanākammaṭṭhānameva dassento “sabbasaṅkhāresu aniccānupassino viharathā”ti āha.",
  "atk-s0504a3:410_1": "Tattha aniccaṁ, aniccalakkhaṇaṁ, aniccānupassanā, aniccānupassīti idaṁ catukkaṁ veditabbaṁ.",
  "atk-s0504a3:410_2": "Hutvā, abhāvato, udayabbayayogato, tāvakālikato, niccapaṭikkhepato ca khandhapañcakaṁ aniccaṁ nāma.",
  "atk-s0504a3:410_3": "Tassa yo hutvā abhāvākāro, taṁ aniccalakkhaṇaṁ nāma.",
  "atk-s0504a3:410_4": "Taṁ ārabbha pavattā vipassanā aniccānupassanā.",
  "atk-s0504a3:410_5": "Taṁ aniccanti vipassako aniccānupassī.",
  "atk-s0504a3:410_6": "Ettha ca ekādasavidhā asubhakathā paṭhamajjhānaṁ pāpetvā, soḷasavatthukā ca ānāpānakathā catutthajjhānaṁ pāpetvā, vipassanākathā ca vitthārato vattabbā, sā pana sabbākārato visuddhimagge kathitāti tattha vuttanayeneva veditabbā.",
  "atk-s0504a3:411_0": "Idāni asubhānupassanādīhi nipphādetabbaṁ phalavisesaṁ dassetuṁ “asubhānupassīna”ntiādimāha.",
  "atk-s0504a3:411_1": "Tattha subhāya dhātuyāti subhabhāve, subhanimitteti attho.",
  "atk-s0504a3:411_2": "Rāgānusayoti subhārammaṇe uppajjanāraho kāmarāgānusayo.",
  "atk-s0504a3:411_3": "So kesādīsu uddhumātakādīsu vā asubhānupassīnaṁ asubhanimittaṁ gahetvā tattha paṭhamajjhānaṁ nibbattetvā taṁ pādakaṁ katvā vipassanaṁ paṭṭhapetvā adhigatena anāgāmimaggena pahīyati, sabbaso samucchindīyatīti attho.",
  "atk-s0504a3:411_4": "Vuttañhetaṁ “asubhā bhāvetabbā kāmarāgassa pahānāyā”ti.",
  "atk-s0504a3:411_5": "Bāhirāti bahiddhāvatthukattā anatthāvahattā ca bāhirā bahibhūtā.",
  "atk-s0504a3:411_6": "Vitakkāsayāti kāmasaṅkappādimicchāvitakkā.",
  "atk-s0504a3:411_7": "Te hi appahīnā āsayānugatā sati paccayasamavāye uppajjanato vitakkāsayāti vuttā.",
  "atk-s0504a3:411_8": "Kāmavitakko cettha kāmarāgaggahaṇena gahito evāti tadavasesā vitakkā eva vuttāti veditabbā.",
  "atk-s0504a3:411_9": "Vighātapakkhikāti dukkhabhāgiyā, icchāvighātanibbattanakā vā.",
  "atk-s0504a3:411_10": "Te na hontīti te pahīyanti.",
  "atk-s0504a3:411_11": "Byāpādavitakko, vihiṁsāvitakko, ñātivitakko, janapadavitakko, amarāvitakko, anavaññattipaṭisaṁyutto vitakko, lābhasakkārasilokapaṭisaṁyutto vitakko, parānuddayatāpaṭisaṁyutto vitakkoti aṭṭha, kāmavitakkena saddhiṁ navavidhā mahāvitakkā ānāpānassatisamādhinā tannissitāya ca vipassanāya pubbabhāge vikkhambhitā.",
  "atk-s0504a3:411_12": "Taṁ pādakaṁ katvā adhigatena ariyamaggena yathārahaṁ anavasesato pahīyanti.",
  "atk-s0504a3:411_13": "Vuttampi cetaṁ “ānāpānassati bhāvetabbā vitakkupacchedāyā”ti.",
  "atk-s0504a3:412_0": "Yā avijjā, sā pahīyatīti yā saccasabhāvapaṭicchādinī sabbānatthakārī sakalassa vaṭṭadukkhassa mūlabhūtā avijjā, sā aniccānupassīnaṁ viharataṁ samucchijjati.",
  "atk-s0504a3:412_1": "Idaṁ kira bhagavatā aniccākārato vuṭṭhitassa sukkhavipassakakhīṇāsavassa vasena vuttaṁ.",
  "atk-s0504a3:412_2": "Tassāyaṁ saṅkhepattho –",
  "atk-s0504a3:412_3": "tebhūmakesu sabbasaṅkhāresu aniccādito sammasanaṁ paṭṭhapetvā vipassantānaṁ yadā aniccanti pavattamānā vuṭṭhānagāminīvipassanā maggena ghaṭīyati, anukkamena arahattamaggo uppajjati, tesaṁ aniccānupassīnaṁ viharataṁ avijjā anavasesato pahīyati, arahattamaggavijjā uppajjatīti.",
  "atk-s0504a3:412_4": "Aniccānupassīnaṁ viharatanti idaṁ aniccalakkhaṇassa tesaṁ pākaṭabhāvato itarassa lakkhaṇadvayassa gahaṇe upāyabhāvato vā vuttaṁ, na pana ekasseva lakkhaṇassa anupassitabbato.",
  "atk-s0504a3:412_5": "Vuttañhetaṁ “yadaniccaṁ taṁ dukkhaṁ, yaṁ dukkhaṁ tadanattā”ti.",
  "atk-s0504a3:412_6": "Aparampi vuttaṁ “aniccasaññino hi, meghiya, anattasaññā saṇṭhāti, anattasaññī asmimānasamugghātaṁ pāpuṇātī”ti.",
  "atk-s0504a3:413_0": "Gāthāsu ānāpāne paṭissatoti ānāpānanimittasmiṁ paṭi paṭi sato, upaṭṭhitassatīti attho.",
  "atk-s0504a3:413_1": "Passanti āsavakkhayañāṇacakkhunā saṅkhārūpasamaṁ nibbānaṁ passanto.",
  "atk-s0504a3:413_2": "Ātāpī sabbadāti antarāvosānaṁ anāpajjitvā asubhānupassanādīsu satataṁ ātāpī yuttappayutto, tato eva yato vāyamamāno, niyato vā sammattaniyāmena tattha sabbasaṅkhārasamathe nibbāne arahattaphalavimuttiyā vimuccati.",
  "atk-s0504a3:413_3": "Sesaṁ vuttanayameva.",
  "atk-s0504a3:414_0": "Chaṭṭhasuttavaṇṇanā niṭṭhitā.",
  "atk-s0504a3:415_0": "7. Dhammānudhammapaṭipannasuttavaṇṇanā",
  "atk-s0504a3:416_0": "86.",
  "atk-s0504a3:416_1": "Sattame dhammānudhammapaṭipannassāti ettha dhammo nāma navavidho lokuttaradhammo, tassa dhammassa anudhammo sīlavisuddhiādi pubbabhāgapaṭipadādhammo, taṁ dhammānudhammaṁ paṭipannassa adhigantuṁ paṭipajjamānassa.",
  "atk-s0504a3:416_2": "Ayamanudhammo hotīti ayaṁ anucchavikasabhāvo patirūpasabhāvo hoti.",
  "atk-s0504a3:416_3": "Veyyākaraṇāyāti kathanāya.",
  "atk-s0504a3:416_4": "Dhammānudhammapaṭipannoyanti yanti karaṇatthe paccattavacanaṁ.",
  "atk-s0504a3:416_5": "Idaṁ vuttaṁ hoti –",
  "atk-s0504a3:416_6": "yena anudhammena taṁ dhammānudhammaṁ paṭipannoti byākaramāno sammadeva byākaronto nāma siyā, na tatonidānaṁ viññūhi garahitabbo siyāti.",
  "atk-s0504a3:416_7": "Yanti vā kiriyāparāmasanaṁ, tenetaṁ dasseti “yadidaṁ dhammasseva bhāsanaṁ, dhammavitakkasseva ca vitakkanaṁ tadubhayābhāve ñāṇupekkhāya, ayaṁ dhammānudhammapaṭipannassa bhikkhuno tathārūpo ayanti kathanāyānurūpahetu anucchavikakāraṇaṁ.",
  "atk-s0504a3:416_8": "Bhāsamāno dhammaṁyeva bhāseyyāti kathento ce dasakathāvatthudhammaṁyeva katheyya, na tappaṭipakkhamahicchatādiadhammaṁ.",
  "atk-s0504a3:416_9": "Vuttañhetaṁ –",
  "atk-s0504a3:417_0": "“Yāyaṁ kathā abhisallekhikā cetovivaraṇasappāyā ekantanibbidāya virāgāya nirodhāya upasamāya abhiññāya sambodhāya nibbānāya saṁvattati.",
  "atk-s0504a3:417_1": "Seyyathidaṁ –",
  "atk-s0504a3:417_2": "appicchakathā, santuṭṭhikathā, pavivekakathā, asaṁsaggakathā, vīriyārambhakathā, sīlakathā, samādhikathā, paññākathā, vimuttikathā, vimuttiñāṇadassanakathā, evarūpāya kathāya nikāmalābhī hoti akicchalābhī akasiralābhī”ti.",
  "atk-s0504a3:418_0": "Abhisallekhikāya kathāya lābhī eva hi taṁ bhāseyya. Etena kalyāṇamittasampadā dassitā.",
  "atk-s0504a3:419_0": "Dhammavitakkanti nekkhammavitakkādiṁ dhammato anapetaṁ vitakkayato “sīlādipaṭipadaṁ paripūressāmī”ti uparūpari ussāho abhivaḍḍhissati.",
  "atk-s0504a3:419_1": "So pana vitakko sīlādīnaṁ anupakāradhamme vajjetvā upakāradhamme anubrūhanavasena hānabhāgiyabhāvaṁ apanetvā ṭhitibhāgiyabhāvepi aṭṭhatvā visesabhāgiyataṁ nibbedhabhāgiyatañca pāpanavasena pavattiyā anekappabhedo veditabbo.",
  "atk-s0504a3:419_2": "No adhammavitakkanti kāmavitakkaṁ no vitakkeyyāti attho.",
  "atk-s0504a3:419_3": "Tadubhayaṁ vā panāti yadetaṁ paresaṁ anuggahaṇatthaṁ dhammabhāsanaṁ attano anuggahaṇatthaṁ dhammavitakkanañca vuttaṁ.",
  "atk-s0504a3:419_4": "Atha vā pana taṁ ubhayaṁ abhinivajjetvā appaṭipajjitvā akatvā.",
  "atk-s0504a3:419_5": "Upekkhakoti tathāpaṭipattiyaṁ udāsīno samathavipassanābhāvanameva anubrūhanto vihareyya, samathapaṭipattiyaṁ upekkhako hutvā vipassanāyameva kammaṁ karonto vihareyya.",
  "atk-s0504a3:419_6": "Vipassanampi ussukkāpetvā tatthapi saṅkhārupekkhāñāṇavasena upekkhako yāva vipassanāñāṇaṁ maggena ghaṭīyati, tāva yathā taṁ tikkhaṁ sūraṁ pasannaṁ hutvā vahati, tathā vihareyya sato sampajānoti.",
  "atk-s0504a3:420_0": "Gāthāsu samathavipassanādhammo āramitabbaṭṭhena ārāmo etassāti dhammārāmo.",
  "atk-s0504a3:420_1": "Tasmiṁyeva dhamme ratoti dhammarato.",
  "atk-s0504a3:420_2": "Tasseva dhammassa punappunaṁ vicintanato dhammaṁ anuvicintayaṁ taṁ dhammaṁ āvajjento, manasi karontoti attho.",
  "atk-s0504a3:420_3": "Anussaranti tameva dhammaṁ uparūparibhāvanāvasena anussaranto.",
  "atk-s0504a3:420_4": "Atha vā vimuttāyatanasīse ṭhatvā paresaṁ desanāvasena sīlādidhammo āramitabbaṭṭhena ārāmo etassāti dhammārāmo.",
  "atk-s0504a3:420_5": "Tatheva tasmiṁ dhamme rato abhiratoti dhammarato.",
  "atk-s0504a3:420_6": "Tesaṁyeva sīlādidhammānaṁ gatiyo samanvesanto kāmavitakkādīnaṁ okāsaṁ adatvā nekkhammasaṅkappādidhammaṁyeva anuvicintanato dhammaṁ anuvicintayaṁ.",
  "atk-s0504a3:420_7": "Tadubhayaṁ vā pana oḷārikato dahanto ajjhupekkhitvā samathavipassanādhammameva uparūpari bhāvanāvasena anussaranto anubrūhanavasena pavattento.",
  "atk-s0504a3:420_8": "Saddhammāti sattatiṁsappabhedā bodhipakkhiyadhammā navavidhalokuttaradhammā ca na parihāyati, na cirasseva taṁ adhigacchatīti attho.",
  "atk-s0504a3:421_0": "Idāni tassa anussaraṇavidhiṁ dassento “caraṁ vā”tiādimāha.",
  "atk-s0504a3:421_1": "Tattha caraṁ vāti bhikkhācāravasena caṅkamanavasena ca caranto vā.",
  "atk-s0504a3:421_2": "Yadi vā tiṭṭhanti tiṭṭhanto vā nisinno vā, uda vā sayanti sayanto vā.",
  "atk-s0504a3:421_3": "Evaṁ catūsupi iriyāpathesu.",
  "atk-s0504a3:421_4": "Ajjhattaṁ samayaṁ cittanti yathāvutte kammaṭṭhānasaṅkhāte gocarajjhatte attano cittaṁ rāgādikilesānaṁ vūpasamanavasena pajahanavasena samayaṁ samento.",
  "atk-s0504a3:421_5": "Santimevādhigacchatīti accantasantiṁ nibbānameva pāpuṇātīti.",
  "atk-s0504a3:422_0": "Sattamasuttavaṇṇanā niṭṭhitā.",
  "atk-s0504a3:423_0": "8. Andhakaraṇasuttavaṇṇanā",
  "atk-s0504a3:424_0": "87.",
  "atk-s0504a3:424_1": "Aṭṭhame akusalavitakkāti akosallasambhūtā vitakkā.",
  "atk-s0504a3:424_2": "Andhakaraṇātiādīsu yassa sayaṁ uppajjanti, taṁ yathābhūtadassananivāraṇena andhaṁ karontīti andhakaraṇā.",
  "atk-s0504a3:424_3": "Na paññācakkhuṁ karontīti acakkhukaraṇā.",
  "atk-s0504a3:424_4": "Aññāṇaṁ karontīti aññāṇakaraṇā.",
  "atk-s0504a3:424_5": "Paññānirodhikāti kammassakatāpaññā, jhānapaññā, vipassanāpaññāti imā tisso paññā appavattikaraṇena nirodhentīti paññānirodhikā.",
  "atk-s0504a3:424_6": "Aniṭṭhaphaladāyakattā dukkhasaṅkhātassa vighātassa pakkhe vattantīti vighātapakkhikā.",
  "atk-s0504a3:424_7": "Kilesanibbānaṁ na saṁvattayantīti anibbānasaṁvattanikā.",
  "atk-s0504a3:425_0": "Kāmavitakkoti kāmapaṭisaṁyutto vitakko.",
  "atk-s0504a3:425_1": "So hi kilesakāmasahito hutvā vatthukāmesu pavattati.",
  "atk-s0504a3:425_2": "Byāpādapaṭisaṁyutto vitakko byāpādavitakko.",
  "atk-s0504a3:425_3": "Vihiṁsāpaṭisaṁyutto vitakko vihiṁsāvitakko.",
  "atk-s0504a3:425_4": "Ime dve ca sattesupi saṅkhāresupi uppajjanti.",
  "atk-s0504a3:425_5": "Kāmavitakko hi piyamanāpe satte vā saṅkhāre vā vitakkentassa uppajjati, byāpādavitakko appiye amanāpe satte vā saṅkhāre vā kujjhitvā olokanakālato paṭṭhāya yāva nāsanā uppajjati, vihiṁsāvitakko saṅkhāresu na uppajjati, saṅkhārā dukkhāpetabbā nāma natthi, “ime sattā haññantu vā bajjhantu vā ucchijjantu vā vinassantu vā mā vā ahesu”nti cintanakāle pana sattesu uppajjati.",
  "atk-s0504a3:426_0": "Imeyeva pana kāmasaṅkappādayo.",
  "atk-s0504a3:426_1": "Atthato hi kāmavitakkādīnaṁ kāmasaṅkappādīnañca nānākaraṇaṁ natthi, taṁsampayuttā pana saññādayo kāmasaññādayo.",
  "atk-s0504a3:426_2": "Kāmadhātuādīnaṁ pana yasmā pāḷiyaṁ –",
  "atk-s0504a3:427_0": "“Kāmapaṭisaṁyutto takko vitakko…pe…",
  "atk-s0504a3:427_1": "micchāsaṅkappo, ayaṁ vuccati kāmadhātu, sabbepi akusalā dhammā kāmadhātu.",
  "atk-s0504a3:427_2": "Byāpādapaṭisaṁyutto takko vitakko…pe…",
  "atk-s0504a3:427_3": "micchāsaṅkappo, ayaṁ vuccati byāpādadhātu.",
  "atk-s0504a3:427_4": "Dasasu āghātavatthūsu cittassa āghāto paṭighāto…pe…",
  "atk-s0504a3:427_5": "anattamanatā cittassa, ayaṁ vuccati byāpādadhātu.",
  "atk-s0504a3:427_6": "Vihiṁsāpaṭisaṁyutto takko vitakko micchāsaṅkappo, ayaṁ vuccati vihiṁsādhātu.",
  "atk-s0504a3:427_7": "Idhekacco pāṇinā vā leḍḍunā vā daṇḍena vā satthena vā rajjuyā vā aññataraññatarena satte viheṭheti, ayaṁ vihiṁsādhātū”ti –",
  "atk-s0504a3:428_0": "Āgatattā viseso labbhati.",
  "atk-s0504a3:429_0": "Tattha dve kathā sabbasaṅgāhikā ca asambhinnā ca.",
  "atk-s0504a3:429_1": "Tattha kāmadhātuyā gahitāya itarā dvepi gahitā nāma honti.",
  "atk-s0504a3:429_2": "Tato pana nīharitvā ayaṁ byāpādadhātu, ayaṁ vihiṁsādhātūti dassetīti ayaṁ sabbasaṅgāhikā nāma.",
  "atk-s0504a3:429_3": "Kāmadhātuṁ kathento pana bhagavā byāpādadhātuṁ byāpādadhātuṭṭhāne, vihiṁsādhātuṁ vihiṁsādhātuṭṭhāne ṭhapetvāva avasesaṁ kāmadhātu nāmāti kathesīti ayaṁ asambhinnakathā nāma.",
  "atk-s0504a3:430_0": "Sukkapakkhe vuttavipariyāyena attho veditabbo.",
  "atk-s0504a3:430_1": "Nekkhammapaṭisaṁyutto vitakko nekkhammavitakko.",
  "atk-s0504a3:430_2": "So asubhapubbabhāge kāmāvacaro hoti, asubhajjhāne rūpāvacaro, taṁ jhānaṁ pādakaṁ katvā uppannamaggaphalakāle lokuttaro.",
  "atk-s0504a3:430_3": "Abyāpādapaṭisaṁyutto vitakko abyāpādavitakko.",
  "atk-s0504a3:430_4": "So mettāpubbabhāge kāmāvacaro hoti, mettājhāne rūpāvacaro, taṁ jhānaṁ pādakaṁ katvā uppannamaggaphalakāle lokuttaro.",
  "atk-s0504a3:430_5": "Avihiṁsāpaṭisaṁyutto vitakko avihiṁsāvitakko.",
  "atk-s0504a3:430_6": "So karuṇāpubbabhāge kāmāvacaro, karuṇājjhāne rūpāvacaro, taṁ jhānaṁ pādakaṁ katvā uppannamaggaphalakāle lokuttaro.",
  "atk-s0504a3:430_7": "Yadā pana alobho sīsaṁ hoti, tadā itare dve tadanvāyikā honti.",
  "atk-s0504a3:430_8": "Yadā mettā sīsaṁ hoti, tadā itare dve tadanvāyikā honti.",
  "atk-s0504a3:430_9": "Yadā karuṇā sīsaṁ hoti, tadā itare dve tadanvāyikā honti.",
  "atk-s0504a3:431_0": "Imeyeva pana nekkhammasaṅkappādayo.",
  "atk-s0504a3:431_1": "Atthato hi nekkhammavitakkādīnaṁ nekkhammasaṅkappādīnañca nānākaraṇaṁ natthi, taṁsampayuttā pana saññādayo nekkhammasaññādayo.",
  "atk-s0504a3:431_2": "Nekkhammadhātuādīnaṁ pana yasmā pāḷiyaṁ –",
  "atk-s0504a3:432_0": "“Nekkhammapaṭisaṁyutto takko vitakko saṅkappo, ayaṁ vuccati nekkhammadhātu, sabbepi kusalā dhammā nekkhammadhātu.",
  "atk-s0504a3:432_1": "Abyāpādapaṭisaṁyutto takko vitakko saṅkappo, ayaṁ vuccati abyāpādadhātu.",
  "atk-s0504a3:432_2": "Yā sattesu metti mettāyanā mettācetovimutti, ayaṁ vuccati abyāpādadhātu.",
  "atk-s0504a3:432_3": "Avihiṁsāpaṭisaṁyutto takko vitakko saṅkappo –",
  "atk-s0504a3:432_4": "ayaṁ vuccati avihiṁsādhātu.",
  "atk-s0504a3:432_5": "Yā sattesu karuṇā karuṇāyanā karuṇācetovimutti –",
  "atk-s0504a3:432_6": "ayaṁ vuccati avihiṁsādhātū”ti. –",
  "atk-s0504a3:433_0": "Āgatattā viseso labbhati.",
  "atk-s0504a3:433_1": "Idhāpi sabbasaṅgāhikā, asambhinnāti dve kathā vuttanayeneva veditabbā.",
  "atk-s0504a3:433_2": "Sesaṁ suviññeyyameva.",
  "atk-s0504a3:434_0": "Gāthāsu vitakkayeti vitakkeyya.",
  "atk-s0504a3:434_1": "Nirākareti attano santānato nīhareyya vinodeyya, pajaheyyāti attho.",
  "atk-s0504a3:434_2": "Save vitakkāni vicāritāni, sameti vuṭṭhīva rajaṁ samūhatanti yathā nāma gimhānaṁ pacchime māse pathaviyaṁ samūhataṁ samantato uṭṭhitaṁ rajaṁ mahato akālameghassa vassato vuṭṭhi ṭhānaso vūpasameti, evameva so yogāvacaro vitakkāni micchāvitakke ca vicāritāni taṁsampayuttavicāre ca sameti vūpasameti samucchindati.",
  "atk-s0504a3:434_3": "Tathābhūto ca vitakkūpasamena cetasā sabbesaṁ micchāvitakkānaṁ upasamanato vitakkūpasamena ariyamaggacittena.",
  "atk-s0504a3:434_4": "Idheva diṭṭheva dhamme, santipadaṁ nibbānaṁ, samajjhagā samadhigato hotīti.",
  "atk-s0504a3:435_0": "Aṭṭhamasuttavaṇṇanā niṭṭhitā.",
  "atk-s0504a3:436_0": "9. Antarāmalasuttavaṇṇanā",
  "atk-s0504a3:437_0": "88. Navame antarāmalāti ettha antarāsaddo –",
  "atk-s0504a3:438_0": "“Nadītīresu saṇṭhāne, sabhāsu rathiyāsu ca;",
  "atk-s0504a3:439_0": "Janā saṅgamma mantenti, mañca tañca kimantara”nti. –",
  "atk-s0504a3:440_0": "Ādīsu kāraṇe āgato.",
  "atk-s0504a3:440_1": "“Addasā maṁ, bhante, aññatarā itthī vijjantarikāya bhājanaṁ dhovantī”tiādīsu khaṇe.",
  "atk-s0504a3:440_2": "“Apicāyaṁ tapodā dvinnaṁ mahānirayānaṁ antarikāya āgacchatī”tiādīsu vivare.",
  "atk-s0504a3:441_0": "“Pītavatthe pītadhaje, pītālaṅkārabhūsite;",
  "atk-s0504a3:442_0": "Pītantarāhi vaggūhi, apiḷandhāva sobhasī”ti. –",
  "atk-s0504a3:443_0": "Ādīsu uttarisāṭake.",
  "atk-s0504a3:443_1": "“Yassantarato na santi kopā”tiādīsu citte.",
  "atk-s0504a3:443_2": "Idhāpi citte eva daṭṭhabbo.",
  "atk-s0504a3:443_3": "Tasmā antare citte bhavā antarā.",
  "atk-s0504a3:443_4": "Yasmiṁ santāne uppannā, tassa malinabhāvakaraṇato malā.",
  "atk-s0504a3:443_5": "Tattha malaṁ nāma duvidhaṁ –",
  "atk-s0504a3:443_6": "sarīramalaṁ, cittamalanti.",
  "atk-s0504a3:443_7": "Tesu sarīramalaṁ sedajallikādi sarīre nibbattaṁ, tattha laggaṁ āgantukarajañca, taṁ udakenapi nīharaṇīyaṁ, na tathā saṁkilesikaṁ.",
  "atk-s0504a3:443_8": "Cittamalaṁ pana rāgādisaṁkilesikaṁ, taṁ ariyamaggeheva nīharaṇīyaṁ.",
  "atk-s0504a3:443_9": "Vuttañhetaṁ porāṇehi –",
  "atk-s0504a3:444_0": "“Rūpena saṁkiliṭṭhena, saṁkilissanti māṇavā;",
  "atk-s0504a3:445_0": "Rūpe suddhe visujjhanti, anakkhātaṁ mahesinā.",
  "atk-s0504a3:446_0": "“Cittena saṁkiliṭṭhena, saṁkilissanti māṇavā;",
  "atk-s0504a3:447_0": "Citte suddhe visujjhanti, iti vuttaṁ mahesinā”ti. ;",
  "atk-s0504a3:448_0": "Tenāha bhagavā “cittasaṁkilesā, bhikkhave, sattā saṁkilissanti, cittavodānā visujjhantī”ti.",
  "atk-s0504a3:448_1": "Tasmā bhagavā idhāpi cittamalavisodhanāya paṭipajjitabbanti dassento “tayome, bhikkhave, antarāmalā”ti āha.",
  "atk-s0504a3:449_0": "Yathā cete lobhādayo sattānaṁ citte uppajjitvā malinabhāvakarā nānappakārasaṁkilesavidhāyakāti antarāmalā, evaṁ ekato bhuñjitvā, ekato sayitvā, otāragavesī amittasattu viya citte eva uppajjitvā sattānaṁ nānāvidhaanatthāvahā, nānappakāradukkhanibbattakāti dassento “antarāamittā”tiādimāha.",
  "atk-s0504a3:449_1": "Tattha mittapaṭipakkhato amittā, sapattakiccakaraṇato sapattā, hiṁsanato vadhakā, ujuvipaccanīkato paccatthikā.",
  "atk-s0504a3:450_0": "Tattha dvīhi ākārehi lobhādīnaṁ amittādibhāvo veditabbo.",
  "atk-s0504a3:450_1": "Verīpuggalo hi antaraṁ labhamāno attano verissa satthena vā sīsaṁ pāteti, upāyena vā mahantaṁ anatthaṁ uppādeti.",
  "atk-s0504a3:450_2": "Ime ca lobhādayo paññāsirapātanena yonisampaṭipādanena ca tādisaṁ tato balavataraṁ anatthaṁ nibbattenti. Kathaṁ?",
  "atk-s0504a3:450_3": "Cakkhudvārasmiñhi iṭṭhādīsu ārammaṇesu āpāthagatesu yathārahaṁ tāni ārabbha lobhādayo uppajjanti, ettāvatāssa paññāsiraṁ pātitaṁ nāma hoti.",
  "atk-s0504a3:450_4": "Sotadvārādīsupi eseva nayo.",
  "atk-s0504a3:450_5": "Evaṁ tāva paññāsirapātanato amittādisadisatā veditabbā.",
  "atk-s0504a3:450_6": "Lobhādayo pana kammanidānā hutvā aṇḍajādibhedā catasso yoniyo upanenti.",
  "atk-s0504a3:450_7": "Tassa yoniupagamanamūlakāni pañcavīsati mahābhayāni dvattiṁsa kammakaraṇāni ca āgatāneva honti.",
  "atk-s0504a3:450_8": "Evaṁ yonisampaṭipādanatopi nesaṁ amittādisadisatā veditabbā.",
  "atk-s0504a3:450_9": "Iti lobhādayo amittādisadisatāya cittasambhūtatāya ca “antarāamittā”tiādinā vuttā.",
  "atk-s0504a3:450_10": "Apica amittehi kātuṁ asakkuṇeyyaṁ lobhādayo karonti, amittādibhāvo ca lobhādīhi jāyatīti tesaṁ amittādibhāvo veditabbo.",
  "atk-s0504a3:450_11": "Vuttañhetaṁ –",
  "atk-s0504a3:451_0": "“Diso disaṁ yantaṁ kayirā, verī vā pana verinaṁ;",
  "atk-s0504a3:452_0": "Micchāpaṇihitaṁ cittaṁ, pāpiyo naṁ tato kare”ti. ;",
  "atk-s0504a3:453_0": "Gāthāsu attano paresañca anatthaṁ janetīti anatthajanano. Vuttañhetaṁ –",
  "atk-s0504a3:454_0": "“Yadapi luddho abhisaṅkharoti kāyena vācāya manasā tadapi akusalaṁ;",
  "atk-s0504a3:454_1": "yadapi luddho lobhena abhibhūto pariyādinnacitto parassa asatā dukkhaṁ uppādeti vadhena vā bandhena vā jāniyā vā garahāya vā pabbājanāya vā balavamhi balattho iti, tadapi akusalaṁ, itissame lobhajā lobhanidānā lobhasamudayā lobhapaccayā aneke pāpakā akusalā dhammā sambhavantī”ti.",
  "atk-s0504a3:455_0": "Aparampi vuttaṁ –",
  "atk-s0504a3:456_0": "“Ratto kho, brāhmaṇa, rāgena abhibhūto pariyādinnacitto attabyābādhāyapi ceteti, parabyābādhāyapi ceteti, ubhayabyābādhāyapi ceteti, cetasikampi dukkhaṁ domanassaṁ paṭisaṁvedetī”tiādi.",
  "atk-s0504a3:457_0": "Cittappakopanoti cittasaṅkhobhano.",
  "atk-s0504a3:457_1": "Lobho hi lobhanīye vatthusmiṁ uppajjamāno cittaṁ khobhento pakopento vipariṇāmento vikāraṁ āpādento uppajjati, pasādādivasena pavattituṁ na deti.",
  "atk-s0504a3:457_2": "Bhayamantarato jātaṁ, taṁ jano nāvabujjhatīti taṁ lobhasaṅkhātaṁ antarato abbhantare attano citteyeva jātaṁ anatthajananacittappakopanādiṁ bhayaṁ bhayahetuṁ ayaṁ bālamahājano nāvabujjhati na jānātīti.",
  "atk-s0504a3:458_0": "Luddho atthaṁ na jānātīti attatthaparatthādibhedaṁ atthaṁ hitaṁ luddhapuggalo yathābhūtaṁ na jānāti.",
  "atk-s0504a3:458_1": "Dhammaṁ na passatīti dasakusalakammapathadhammampi luddho lobhena abhibhūto pariyādinnacitto na passati paccakkhato na jānāti, pageva uttarimanussadhammaṁ.",
  "atk-s0504a3:458_2": "Vuttampi cetaṁ –",
  "atk-s0504a3:459_0": "“Ratto kho, brāhmaṇa, rāgena abhibhūto pariyādinnacitto attatthampi yathābhūtaṁ na pajānāti, paratthampi yathābhūtaṁ na pajānāti, ubhayatthampi yathābhūtaṁ na pajānātī”tiādi.",
  "atk-s0504a3:460_0": "Andhatamanti andhabhāvakaraṁ tamaṁ.",
  "atk-s0504a3:460_1": "Yanti yattha.",
  "atk-s0504a3:460_2": "Bhummatthe hi etaṁ paccattavacanaṁ.",
  "atk-s0504a3:460_3": "Yasmiṁ kāle lobho sahate abhibhavati naraṁ, andhatamaṁ tadā hotīti.",
  "atk-s0504a3:460_4": "Yanti vā kāraṇavacanaṁ.",
  "atk-s0504a3:460_5": "Yasmā lobho uppajjamāno naraṁ sahate abhibhavati, tasmā andhatamaṁ tadā hotīti yojanā, ya-ta-saddānaṁ ekantasambandhabhāvato.",
  "atk-s0504a3:460_6": "Atha vā yanti kiriyāparāmasanaṁ, “lobho sahate”ti ettha yadetaṁ lobhassa sahanaṁ abhibhavanaṁ vuttaṁ.",
  "atk-s0504a3:460_7": "Etaṁ andhabhāvakarassa tamassa gamanaṁ uppādoti attho.",
  "atk-s0504a3:460_8": "Atha vā yaṁ naraṁ lobho sahate abhibhavati, tassa andhatamaṁ tadā hoti, tato ca luddho atthaṁ na jānāti, luddho dhammaṁ na passatīti evamettha attho daṭṭhabbo.",
  "atk-s0504a3:461_0": "Yo ca lobhaṁ pahantvānāti yo pubbabhāge tadaṅgavasena vikkhambhanavasena ca yathārahaṁ samathavipassanāhi lobhaṁ pajahitvā tathā pajahanahetu lobhaneyye dibbepi rūpādike upaṭṭhite na lubbhati, balavavipassanānubhāvena lobho pahīyate tamhāti tasmā ariyapuggalā ariyamaggena lobho pahīyati pajahīyati, accantameva pariccajīyati.",
  "atk-s0504a3:461_1": "Yathā kiṁ?",
  "atk-s0504a3:461_2": "Udabindūva pokkharāti paduminipaṇṇato udakabindu viya.",
  "atk-s0504a3:461_3": "Sesagāthānampi iminā nayena attho veditabbo.",
  "atk-s0504a3:462_0": "Tathā dosassa –",
  "atk-s0504a3:463_0": "“Yadapi duṭṭho abhisaṅkharoti kāyena vācāya manasā tadapi akusalaṁ;",
  "atk-s0504a3:463_1": "yadapi duṭṭho dosena abhibhūto pariyādinnacitto parassa asatā dukkhaṁ uppādeti vadhena vā bandhena vā jāniyā vā garahāya vā pabbājanāya vā balavamhi balattho iti, tadapi akusalaṁ.",
  "atk-s0504a3:463_2": "Itissame dosajā dosanidānā dosasamudayā dosapaccayā aneke pāpakā akusalā dhammā sambhavantī”ti.",
  "atk-s0504a3:464_0": "Tathā –",
  "atk-s0504a3:465_0": "“Duṭṭho kho, brāhmaṇa, dosena abhibhūto pariyādinnacitto attabyābādhāyapi ceteti, parabyābādhāyapi ceteti, ubhayabyābādhāyapi ceteti cetasikampi dukkhaṁ domanassaṁ paṭisaṁvedetī”ti.",
  "atk-s0504a3:466_0": "Tathā –",
  "atk-s0504a3:467_0": "“Duṭṭho kho, brāhmaṇa, dosena abhibhūto pariyādinnacitto attatthampi yathābhūtaṁ na pajānāti, paratthampi yathābhūtaṁ na pajānāti, ubhayatthampi yathā bhūtaṁ na pajānātī”ti –",
  "atk-s0504a3:468_0": "Ādisuttapadānusārena anatthajananatā atthahānihetutā ca veditabbā.",
  "atk-s0504a3:469_0": "Tathā mohassa “yadapi mūḷho abhisaṅkharoti kāyena vācāya manasā”tiādinā, “mūḷho kho, brāhmaṇa, mohena abhibhūto pariyādinnacitto attabyābādhāyapi cetetī”tiādinā, “attatthampi yathābhūtaṁ na pajānātī”tiādinā ca āgatasuttapadānusārena veditabbā.",
  "atk-s0504a3:470_0": "Tālapakkaṁvabandhanāti tālaphalaṁ viya usumuppādena vaṇṭato, tatiyamaggañāṇuppādena tassa cittato doso pahīyati, pariccajīyatīti attho.",
  "atk-s0504a3:470_1": "Mohaṁ vihanti so sabbanti so ariyapuggalo sabbaṁ anavasesaṁ mohaṁ catutthamaggena vihanti vidhamati samucchindati.",
  "atk-s0504a3:470_2": "Ādiccovudayaṁ tamanti ādicco viya udayaṁ uggacchanto tamaṁ andhakāraṁ.",
  "atk-s0504a3:471_0": "Navamasuttavaṇṇanā niṭṭhitā.",
  "atk-s0504a3:472_0": "10. Devadattasuttavaṇṇanā",
  "atk-s0504a3:473_0": "89.",
  "atk-s0504a3:473_1": "Dasame tīhi, bhikkhave, asaddhammehi abhibhūtoti kā uppatti?",
  "atk-s0504a3:473_2": "Devadatte hi avīcimahānirayaṁ paviṭṭhe devadattapakkhiyā aññatitthiyā ca “samaṇena gotamena abhisapito devadatto pathaviṁ paviṭṭho”ti abbhācikkhiṁsu.",
  "atk-s0504a3:473_3": "Taṁ sutvā sāsane anabhippasannā manussā “siyā nu kho etadevaṁ, yathā ime bhaṇantī”ti āsaṅkaṁ uppādesuṁ.",
  "atk-s0504a3:473_4": "Taṁ pavattiṁ bhikkhū bhagavato ārocesuṁ.",
  "atk-s0504a3:473_5": "Atha bhagavā “na, bhikkhave, tathāgatā kassaci abhisapaṁ denti, tasmā na devadatto mayā abhisapito, attano kammeneva nirayaṁ paviṭṭho”ti vatvā tesaṁ micchāgāhaṁ paṭisedhento imāya aṭṭhuppattiyā idaṁ suttaṁ abhāsi.",
  "atk-s0504a3:474_0": "Tattha asaddhammehīti asataṁ dhammehi, asantehi vā dhammehi.",
  "atk-s0504a3:474_1": "Atekicchoti buddhehipi anivattanīyattā avīcinibbattiyā tikicchābhāvato atekiccho, atikicchanīyoti attho.",
  "atk-s0504a3:474_2": "Asantaguṇasambhāvanādhippāyena pavattā pāpā icchā etassāti pāpiccho, tassa bhāvo pāpicchatā, tāya.",
  "atk-s0504a3:474_3": "“Ahaṁ buddho bhavissāmi, saṅghaṁ pariharissāmī”ti tassa icchā uppannā.",
  "atk-s0504a3:474_4": "Kokālikādayo pāpā lāmakā mittā etassāti pāpamitto, tassa bhāvo pāpamittatā, tāya.",
  "atk-s0504a3:474_5": "Uttarikaraṇīyeti jhānābhiññāhi uttarikaraṇīye adhigantabbe maggaphale anadhigate sati eva, taṁ anadhigantvāti attho.",
  "atk-s0504a3:474_6": "Oramattakenāti appamattakena jhānābhiññāmattena.",
  "atk-s0504a3:474_7": "Visesādhigamenāti uttarimanussadhammādhigamena.",
  "atk-s0504a3:474_8": "Antarāti vemajjhe.",
  "atk-s0504a3:474_9": "Vosānaṁ āpādīti akatakiccova samāno “katakiccomhī”ti maññamāno samaṇadhammato vigamaṁ āpajji.",
  "atk-s0504a3:474_10": "Iti bhagavā iminā suttena visesato puthujjanabhāve ādīnavaṁ pakāsesi bhāriyo puthujjanabhāvo, yatra hi nāma jhānābhiññāpariyosānā sampattiyo nibbattetvāpi anekānatthāvahaṁ nānāvidhaṁ dukkhahetuṁ asantaguṇasambhāvanaṁ asappurisasaṁsaggaṁ ālasiyānuyogañca avijahanto avīcimhi kappaṭṭhiyaṁ atekicchaṁ kibbisaṁ pasavissatīti.",
  "atk-s0504a3:475_0": "Gāthāsu māti paṭisedhe nipāto.",
  "atk-s0504a3:475_1": "Jātūti ekaṁsena.",
  "atk-s0504a3:475_2": "Kocīti sabbasaṅgāhakavacanaṁ.",
  "atk-s0504a3:475_3": "Lokasminti sattaloke.",
  "atk-s0504a3:475_4": "Idaṁ vuttaṁ hoti “imasmiṁ sattaloke koci puggalo ekaṁsena pāpiccho mā hotū”ti.",
  "atk-s0504a3:475_5": "Tadamināpi jānātha, pāpicchānaṁ yathā gatīti pāpicchānaṁ puggalānaṁ yathā gati yādisī nipphatti, yādiso abhisamparāyo, taṁ imināpi kāraṇena jānāthāti devadattaṁ nidassento evamāha.",
  "atk-s0504a3:475_6": "Paṇḍitoti samaññātoti pariyattibāhusaccena paṇḍitoti ñāto.",
  "atk-s0504a3:475_7": "Bhāvitattoti sammatoti jhānābhiññāhi bhāvitacittoti sambhāvito.",
  "atk-s0504a3:475_8": "Tathā hi so pubbe “mahiddhiko godhiputto, mahānubhāvo godhiputto”ti dhammasenāpatināpi pasaṁsito ahosi.",
  "atk-s0504a3:475_9": "Jalaṁva yasasā aṭṭhā, devadattoti vissutoti attano kittiyā parivārena jalanto viya obhāsento viya ṭhito devadattoti evaṁ vissuto pākaṭo ahosi.",
  "atk-s0504a3:475_10": "“Me sutta”ntipi pāṭho, mayā sutaṁ sutamattaṁ, katipāheneva atathābhūtattā tassa taṁ paṇḍiccādi savanamattamevāti attho.",
  "atk-s0504a3:476_0": "So samānamanuciṇṇo, āsajja naṁ tathāgatanti so evaṁbhūto devadatto “buddhopi sakyaputto, ahampi sakyaputto, buddhopi samaṇo, ahampi samaṇo, buddhopi iddhimā, ahampi iddhimā, buddhopi dibbacakkhuko, ahampi dibbacakkhuko, buddhopi dibbasotako, ahampi dibbasotako, buddhopi cetopariyañāṇalābhī, ahampi cetopariyañāṇalābhī, buddhopi atītānāgatapaccuppanne dhamme jānāti, ahampi te jānāmī”ti attano pamāṇaṁ ajānitvā sammāsambuddhaṁ attanā samasamaṭṭhapanena samānaṁ āpajjanto “idānāhaṁ buddho bhavissāmi, bhikkhusaṅghaṁ pariharissāmī”ti abhimārapayojanā tathāgataṁ āsajja āsādetvā viheṭhetvā.",
  "atk-s0504a3:476_1": "“Pamādamanujīno”tipi paṭhanti.",
  "atk-s0504a3:476_2": "Tassattho “vuttanayena pamādaṁ āpajjanto pamādaṁ nissāya bhagavatā saddhiṁ yugaggāhacittuppādena saheva jhānābhiññāhi anujīno parihīno”ti.",
  "atk-s0504a3:476_3": "Avīcinirayaṁ patto, catudvāraṁ bhayānakanti jālānaṁ tattha uppannasattānaṁ vā nirantaratāya “avīcī”ti laddhanāmaṁ catūsu passesu catumahādvārayogena catudvāraṁ atibhayānakaṁ mahānirayaṁ paṭisandhiggahaṇavasena patto.",
  "atk-s0504a3:476_4": "Tathā hi vuttaṁ –",
  "atk-s0504a3:477_0": "“Catukkaṇṇo catudvāro, vibhatto bhāgaso mito;",
  "atk-s0504a3:478_0": "Ayopākārapariyanto, ayasā paṭikujjito.",
  "atk-s0504a3:479_0": "“Tassa ayomayā bhūmi, jalitā tejasā yutā;",
  "atk-s0504a3:480_0": "Samantā yojanasataṁ, pharitvā tiṭṭhati sabbadā”ti. ;",
  "atk-s0504a3:481_0": "Aduṭṭhassāti aduṭṭhacittassa.",
  "atk-s0504a3:481_1": "Dubbheti dūseyya.",
  "atk-s0504a3:481_2": "Tameva pāpaṁ phusatīti tameva aduṭṭhadubbhiṁ pāpapuggalaṁ pāpaṁ nihīnaṁ pāpaphalaṁ phusati pāpuṇāti abhibhavati.",
  "atk-s0504a3:481_3": "Bhesmāti vipulabhāvena gambhīrabhāvena ca bhiṁsāpento viya, vipulagambhīroti attho.",
  "atk-s0504a3:481_4": "Vādenāti dosena.",
  "atk-s0504a3:481_5": "Vihiṁsatīti bādhati āsādeti.",
  "atk-s0504a3:481_6": "Vādo tamhi na rūhatīti tasmiṁ tathāgate parena āropiyamāno doso na ruhati, na tiṭṭhati, visakumbho viya samuddassa, na tassa vikāraṁ janetīti attho.",
  "atk-s0504a3:482_0": "Evaṁ chahi gāthāhi pāpicchatādisamannāgatassa nirayūpagabhāvadassanena dukkhato aparimuttataṁ dassetvā idāni tappaṭipakkhadhammasamannāgatassa dukkhakkhayaṁ dassento “tādisaṁ mitta”nti osānagāthamāha.",
  "atk-s0504a3:482_1": "Tassattho –",
  "atk-s0504a3:482_2": "yassa sammā paṭipannassa maggānugo paṭipattimaggaṁ anugato sammā paṭipanno appicchatādiguṇasamannāgamena sakalavaṭṭadukkhassa khayaṁ pariyosānaṁ pāpuṇeyya.",
  "atk-s0504a3:482_3": "Tādisaṁ buddhaṁ vā buddhasāvakaṁ vā paṇḍito sappañño, attano mittaṁ kubbetha tena mettikaṁ kareyya, tañca seveyya tameva payirupāseyyāti.",
  "atk-s0504a3:483_0": "Iti imasmiṁ vagge chaṭṭhasattamasuttesu vivaṭṭaṁ kathitaṁ, itaresu vaṭṭavivaṭṭaṁ kathitaṁ.",
  "atk-s0504a3:484_0": "Dasamasuttavaṇṇanā niṭṭhitā.",
  "atk-s0504a3:485_0": "Catutthavaggavaṇṇanā niṭṭhitā.",
  "atk-s0504a3:486_0": "5. Pañcamavaggo",
  "atk-s0504a3:487_0": "1. Aggappasādasuttavaṇṇanā",
  "atk-s0504a3:488_0": "90.",
  "atk-s0504a3:488_1": "Pañcamavaggassa paṭhame aggappasādāti ettha ayaṁ aggasaddo ādikoṭikoṭṭhāsaseṭṭhesu dissati.",
  "atk-s0504a3:488_2": "Tathā hesa “ajjatagge, samma dovārika, āvarāmi dvāraṁ nigaṇṭhānaṁ nigaṇṭhīnaṁ.",
  "atk-s0504a3:488_3": "Ajjatagge pāṇupetaṁ saraṇaṁ gata”nti ca ādīsu ādimhi dissati.",
  "atk-s0504a3:488_4": "“Teneva aṅgulaggena taṁ aṅgulaggaṁ parāmaseyya.",
  "atk-s0504a3:488_5": "Ucchaggaṁ veḷagga”nti ca ādīsu koṭiyaṁ.",
  "atk-s0504a3:488_6": "“Ambilaggaṁ vā madhuraggaṁ vā tittakaggaṁ vā.",
  "atk-s0504a3:488_7": "Anujānāmi, bhikkhave, vihāraggena vā pariveṇaggena vā bhājetu”nti ca ādīsu koṭṭhāse.",
  "atk-s0504a3:488_8": "“Ayaṁ imesaṁ catunnaṁ puggalānaṁ aggo ca seṭṭho ca uttamo ca pavaro ca.",
  "atk-s0504a3:488_9": "Aggohamasmi lokassā”ti ca ādīsu seṭṭhe.",
  "atk-s0504a3:488_10": "Svāyamidhāpi seṭṭheyeva daṭṭhabbo.",
  "atk-s0504a3:488_11": "Tasmā aggesu seṭṭhesu pasādā, aggabhūtā seṭṭhabhūtā vā pasādā aggappasādāti attho.",
  "atk-s0504a3:489_0": "Purimasmiñca atthe aggasaddena buddhādiratanattayaṁ vuccati.",
  "atk-s0504a3:489_1": "Tesu bhagavā tāva asadisaṭṭhena, guṇavisiṭṭhaṭṭhena, asamasamaṭṭhena ca aggo.",
  "atk-s0504a3:489_2": "So hi mahābhinīhāraṁ dasannaṁ pāramīnaṁ pavicayañca ādiṁ katvā tehi bodhisambhāraguṇehi ceva buddhaguṇehi ca sesajanehi asadisoti asadisaṭṭhena aggo.",
  "atk-s0504a3:489_3": "Ye cassa guṇā mahākaruṇādayo, te sesasattānaṁ guṇehi visiṭṭhāti guṇavisiṭṭhaṭṭhenapi sabbasattuttamatāya aggo.",
  "atk-s0504a3:489_4": "Ye pana purimakā sammāsambuddhā sabbasattehi asamā, tehi saddhiṁ ayameva rūpakāyaguṇehi ceva dhammakāyaguṇehi ca samoti asamasamaṭṭhenapi aggo.",
  "atk-s0504a3:489_5": "Tathā dullabhapātubhāvato acchariyamanussabhāvato bahujanahitasukhāvahato adutiyaasahāyādibhāvato ca bhagavā loke aggoti vuccati. Yathāha –",
  "atk-s0504a3:490_0": "“Ekapuggalassa, bhikkhave, pātubhāvo dullabho lokasmiṁ, katamassa ekapuggalassa?",
  "atk-s0504a3:490_1": "Tathāgatassa arahato sammāsambuddhassa.",
  "atk-s0504a3:491_0": "“Ekapuggalo, bhikkhave, loke uppajjamāno uppajjati acchariyamanusso.",
  "atk-s0504a3:492_0": "“Ekapuggalo, bhikkhave, loke uppajjamāno uppajjati bahujana…pe… sammāsambuddho.",
  "atk-s0504a3:493_0": "“Ekapuggalo, bhikkhave, loke uppajjamāno uppajjati, adutiyo asahāyo appaṭimo appaṭisamo appaṭibhāgo appaṭipuggalo asamo asamasamo dvipadānaṁ aggo.",
  "atk-s0504a3:493_1": "Katamo ekapuggalo?",
  "atk-s0504a3:493_2": "Tathāgato arahaṁ sammāsambuddho”ti.",
  "atk-s0504a3:494_0": "Dhammasaṅghāpi aññadhammasaṅghehi asadisaṭṭhena visiṭṭhaguṇatāya dullabhapātubhāvādinā ca aggā.",
  "atk-s0504a3:494_1": "Tathā hi tesaṁ svākkhātatādisuppaṭipannatādiguṇavisesehi aññadhammasaṅghā sadisā appataranihīnā vā natthi, kuto seṭṭhā.",
  "atk-s0504a3:494_2": "Sayameva ca pana tehi visiṭṭhaguṇatāya seṭṭhā.",
  "atk-s0504a3:494_3": "Tathā dullabhuppādaacchariyabhāvabahujanahitasukhāvahā adutiyaasahāyādisabhāvā ca te.",
  "atk-s0504a3:494_4": "Yadaggena hi bhagavā dullabhapātubhāvo, tadaggena dhammasaṅghāpīti.",
  "atk-s0504a3:494_5": "Acchariyādibhāvepi eseva nayo.",
  "atk-s0504a3:494_6": "Evaṁ aggesu seṭṭhesu uttamesu pavaresu guṇavisiṭṭhesu pasādāti aggappasādā.",
  "atk-s0504a3:495_0": "Dutiyasmiṁ pana atthe yathāvuttesu aggesu buddhādīsu uppattiyā aggabhūtā pasādā aggappasādā.",
  "atk-s0504a3:495_1": "Ye pana ariyamaggena āgatā aveccappasādā, te ekanteneva aggabhūtā pasādāti aggappasādā.",
  "atk-s0504a3:495_2": "Yathāha “idha, bhikkhave, ariyasāvako buddhe aveccappasādena samannāgato hotī”tiādi.",
  "atk-s0504a3:495_3": "Aggavipākattāpi cete aggappasādā.",
  "atk-s0504a3:495_4": "Vuttañhi “agge kho pana pasannānaṁ aggo vipāko”ti.",
  "atk-s0504a3:496_0": "Yāvatāti yattakā.",
  "atk-s0504a3:496_1": "Sattāti pāṇino.",
  "atk-s0504a3:496_2": "Apadāti apādakā.",
  "atk-s0504a3:496_3": "Dvipadāti dvipādakā.",
  "atk-s0504a3:496_4": "Sesapadadvayepi eseva nayo.",
  "atk-s0504a3:496_5": "Vā-saddo samuccayattho, na vikappattho.",
  "atk-s0504a3:496_6": "Yathā “anuppanno vā kāmāsavo uppajjati, uppanno vā kāmāsavo pavaḍḍhatī”ti ettha anuppanno ca uppanno cāti attho.",
  "atk-s0504a3:496_7": "Yathā ca “bhūtānaṁ vā sattānaṁ ṭhitiyā sambhavesīnaṁ vā anuggahāyā”ti ettha bhūtānañca sambhavesīnañcāti attho.",
  "atk-s0504a3:496_8": "Yathā ca “aggito vā udakato vā mithubhedato vā”ti ettha aggito ca udakato ca mithubhedato cāti attho, evaṁ “apadā vā…pe…",
  "atk-s0504a3:496_9": "aggamakkhāyatī”ti etthāpi apadā ca dvipadā cāti sampiṇḍanavasena attho daṭṭhabbo.",
  "atk-s0504a3:496_10": "Tena vuttaṁ “vā-saddo samuccayattho, na vikappattho”ti.",
  "atk-s0504a3:497_0": "Rūpinoti rūpavanto.",
  "atk-s0504a3:497_1": "Na rūpinoti arūpino.",
  "atk-s0504a3:497_2": "Saññinoti saññāvanto.",
  "atk-s0504a3:497_3": "Na saññinoti asaññino.",
  "atk-s0504a3:497_4": "Nevasaññināsaññino nāma bhavaggapariyāpannā.",
  "atk-s0504a3:497_5": "Ettāvatā ca kāmabhavo, rūpabhavo, arūpabhavo, ekavokārabhavo, catuvokārabhavo, pañcavokārabhavo, saññībhavo, asaññībhavo, nevasaññīnāsaññībhavoti navavidhepi bhave satte anavasesato pariyādiyitvā dassesi dhammarājā.",
  "atk-s0504a3:497_6": "Ettha hi rūpiggahaṇena kāmabhavo rūpabhavo pañcavokārabhavo ekavokārabhavo ca dassito, arūpiggahaṇena arūpabhavo catuvokārabhavo ca dassito.",
  "atk-s0504a3:497_7": "Saññībhavādayo pana sarūpeneva dassitā.",
  "atk-s0504a3:497_8": "Apadādiggahaṇena kāmabhavapañcavokārabhavasaññībhavānaṁ ekadeso dassitoti.",
  "atk-s0504a3:498_0": "Kasmā panettha yathā adutiyasutte “dvipadānaṁ aggo”ti dvipadānaṁ gahaṇameva akatvā apadādiggahaṇaṁ katanti? Vuccate –",
  "atk-s0504a3:498_1": "adutiyasutte tāva seṭṭhataravasena dvipadaggahaṇameva kataṁ.",
  "atk-s0504a3:498_2": "Imasmiñhi loke seṭṭho nāma uppajjamāno apadacatuppadabahuppadesu na uppajjati, dvipadesuyeva uppajjati.",
  "atk-s0504a3:498_3": "Kataresu dvipadesu?",
  "atk-s0504a3:498_4": "Manussesu ceva devesu ca.",
  "atk-s0504a3:498_5": "Manussesu uppajjamāno sakalalokaṁ vase vattetuṁ samattho buddho hutvā uppajjati.",
  "atk-s0504a3:498_6": "Aṅguttaraṭṭhakathāyaṁ pana “tisahassimahāsahassilokadhātuṁ vase vattetuṁ samattho”ti vuttaṁ.",
  "atk-s0504a3:498_7": "Devesu uppajjamāno dasasahassilokadhātuṁ vase vattanako mahābrahmā hutvā uppajjati, so tassa kappiyakārako vā ārāmiko vā sampajjati.",
  "atk-s0504a3:498_8": "Iti tatopi seṭṭhataravasenesa “dvipadānaṁ aggo”ti tattha vutto, idha pana anavasesapariyādānavasena evaṁ vuttaṁ.",
  "atk-s0504a3:498_9": "Yāvattakā hi sattā attabhāvapariyāpannā apadā vā…pe…",
  "atk-s0504a3:498_10": "nevasaññīnāsaññino vā, tathāgato tesaṁ aggamakkhāyatīti.",
  "atk-s0504a3:498_11": "Niddhāraṇe cetaṁ sāmivacanaṁ, makāro padasandhikaro.",
  "atk-s0504a3:498_12": "Aggo akkhāyatīti padavibhāgo.",
  "atk-s0504a3:499_0": "Aggo vipāko hotīti agge sammāsambuddhe pasannānaṁ yo pasādo, so aggo seṭṭho uttamo koṭibhūto vā, tasmā tassa vipākopi aggo seṭṭho uttamo koṭibhūto uḷāratamo paṇītatamo hoti.",
  "atk-s0504a3:499_1": "So pana pasādo duvidho lokiyalokuttarabhedato.",
  "atk-s0504a3:499_2": "Tesu lokiyassa tāva –",
  "atk-s0504a3:500_0": "“Ye keci buddhaṁ saraṇaṁ gatāse, na te gamissanti apāyabhūmiṁ;",
  "atk-s0504a3:501_0": "Pahāya mānusaṁ dehaṁ, devakāyaṁ paripūressanti. ;",
  "atk-s0504a3:502_0": "“Buddhoti kittayantassa, kāye bhavati yā pīti;",
  "atk-s0504a3:503_0": "Varameva hi sā pīti, kasiṇenapi jambudīpassa.",
  "atk-s0504a3:504_0": "“Sataṁ hatthī sataṁ assā, sataṁ assatarī rathā;",
  "atk-s0504a3:505_0": "Sataṁ kaññāsahassāni, āmukkamaṇikuṇḍalā;",
  "atk-s0504a3:506_0": "Ekassa padavītihārassa, kalaṁ nāgghanti soḷasiṁ”. ;",
  "atk-s0504a3:507_0": "“Sādhu kho, devānaminda, buddhaṁ saraṇagamanaṁ hoti, buddhaṁ saraṇagamanahetu kho, devānaminda, evamidhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti.",
  "atk-s0504a3:507_1": "Te aññe deve dasahi ṭhānehi adhigaṇhanti –",
  "atk-s0504a3:507_2": "dibbena āyunā, dibbena vaṇṇena, dibbena sukhena, dibbena yasena, dibbena ādhipateyyena, dibbehi rūpehi, dibbehi saddehi, dibbehi gandhehi, dibbehi rasehi, dibbehi phoṭṭhabbehī”ti –",
  "atk-s0504a3:508_0": "Evamādīnaṁ suttapadānaṁ vasena pasādassa phalavisesayogo veditabbo.",
  "atk-s0504a3:508_1": "Tasmā so apāyadukkhavinivattanena saddhiṁ sampattibhavesu sukhavipākadāyakoti daṭṭhabbo.",
  "atk-s0504a3:508_2": "Lokuttaro pana sāmaññaphalavipākadāyako vaṭṭadukkhavinivattako ca.",
  "atk-s0504a3:508_3": "Sabbopi cāyaṁ pasādo paramparāya vaṭṭadukkhaṁ vinivattetiyeva.",
  "atk-s0504a3:508_4": "Vuttañhetaṁ –",
  "atk-s0504a3:509_0": "“Yasmiṁ, bhikkhave, samaye ariyasāvako attano saddhaṁ anussarati, nevassa tasmiṁ samaye rāgapariyuṭṭhitaṁ cittaṁ hoti, na dosapariyuṭṭhitaṁ, na mohapariyuṭṭhitaṁ cittaṁ hoti, ujugatamevassa tasmiṁ samaye cittaṁ hoti.",
  "atk-s0504a3:509_1": "Ujugatacittassa pāmojjaṁ jāyati, pamuditassa pīti jāyati…pe…",
  "atk-s0504a3:509_2": "nāparaṁ itthattāyāti pajānātī”ti.",
  "atk-s0504a3:510_0": "Dhammāti sabhāvadhammā.",
  "atk-s0504a3:510_1": "Saṅkhatāti samecca sambhuyya paccayehi katāti saṅkhatā, sappaccayadhammā.",
  "atk-s0504a3:510_2": "Hetūhi paccayehi ca na kehici katāti asaṅkhatā, appaccayanibbānaṁ.",
  "atk-s0504a3:510_3": "Saṅkhatānaṁ paṭiyogibhāvena “asaṅkhatā”ti puthuvacanaṁ.",
  "atk-s0504a3:510_4": "Virāgo tesaṁ aggamakkhāyatīti tesaṁ saṅkhatāsaṅkhatadhammānaṁ yo virāgasaṅkhāto asaṅkhatadhammo, so sabhāveneva saṇhasukhumabhāvato santatarapaṇītatarabhāvato gambhīrādibhāvato madanimmadanādibhāvato ca aggaṁ seṭṭhaṁ uttamaṁ pavaranti vuccati.",
  "atk-s0504a3:510_5": "Yadidanti nipāto, yo ayanti attho.",
  "atk-s0504a3:510_6": "Madanimmadanotiādīni sabbāni nibbānavevacanāniyeva.",
  "atk-s0504a3:510_7": "Tathā hi taṁ āgamma mānamadapurisamadādiko sabbo mado nimmadīyati pamaddīyati, kāmapipāsādikā sabbā pipāsā vinīyati, kāmālayādikā sabbepi ālayā samugghātīyanti, sabbepi kammavaṭṭakilesavaṭṭavipākavaṭṭā upacchijjanti, aṭṭhasatabhedā sabbāpi taṇhā khīyati, sabbepi kilesā virajjanti, sabbaṁ dukkhaṁ nirujjhati, tasmā madanimmadano…pe…",
  "atk-s0504a3:510_8": "nirodhoti vuccati.",
  "atk-s0504a3:510_9": "Yā panesā taṇhā bhavena bhavaṁ, phalena kammaṁ vinati saṁsibbatīti katvā vānanti vuccati.",
  "atk-s0504a3:510_10": "Taṁ vānaṁ ettha natthi, etasmiṁ vā adhigate ariyapuggalassa na hotīti nibbānaṁ.",
  "atk-s0504a3:511_0": "Aggo vipāko hotīti etthāpi –",
  "atk-s0504a3:512_0": "“Ye keci dhammaṁ saraṇaṁ gatāse…pe…. ;",
  "atk-s0504a3:513_0": "“Dhammoti kittayantassa, kāye bhavati yā pīti…pe….",
  "atk-s0504a3:514_0": "“Sādhu kho, devānaminda, dhammaṁ saraṇagamanaṁ hoti.",
  "atk-s0504a3:514_1": "Dhammaṁ saraṇagamanahetu kho, devānaminda, evamidhekacce…pe…",
  "atk-s0504a3:514_2": "dibbehi phoṭṭhabbehī”ti –",
  "atk-s0504a3:515_0": "Evamādīnaṁ suttapadānaṁ vasena dhamme pasādassa phalavisesayogo veditabbo.",
  "atk-s0504a3:515_1": "Evamettha asaṅkhatadhammavaseneva aggabhāvo āgato, sabbasaṅkhatanissaraṇadassanatthaṁ ariyamaggavasenapi ayamattho labbhateva.",
  "atk-s0504a3:515_2": "Vuttañhetaṁ –",
  "atk-s0504a3:516_0": "“Yāvatā, bhikkhave, dhammā saṅkhatā, ariyo aṭṭhaṅgiko maggo tesaṁ aggamakkhāyatī”ti.",
  "atk-s0504a3:517_0": "“Maggānaṭṭhaṅgiko seṭṭho”ti ca..",
  "atk-s0504a3:518_0": "Saṅghā vā gaṇā vāti janasamūhasaṅkhātā yāvatā loke saṅghā vā gaṇā vā.",
  "atk-s0504a3:518_1": "Tathāgatasāvakasaṅghoti aṭṭhaariyapuggalasamūhasaṅkhāto diṭṭhisīlasāmaññena saṁhato tathāgatassa sāvakasaṅgho.",
  "atk-s0504a3:518_2": "Tesaṁ aggamakkhāyatīti attano sīlasamādhipaññāvimuttiādiguṇavisesena tesaṁ saṅghānaṁ aggo seṭṭho uttamo pavaroti vuccati.",
  "atk-s0504a3:518_3": "Yadidanti yāni imāni.",
  "atk-s0504a3:518_4": "Cattāri purisayugānīti yugaḷavasena paṭhamamaggaṭṭho paṭhamaphalaṭṭhoti idamekaṁ yugaḷaṁ, yāva catutthamaggaṭṭho catutthaphalaṭṭhoti idamekaṁ yugaḷanti evaṁ cattāri purisayugāni.",
  "atk-s0504a3:518_5": "Aṭṭha purisapuggalāti purisapuggalavasena eko paṭhamamaggaṭṭho eko paṭhamaphalaṭṭhoti iminā nayena aṭṭha purisapuggalā.",
  "atk-s0504a3:518_6": "Ettha ca purisoti vā puggaloti vā ekatthāni etāni padāni, veneyyavasena panevaṁ vuttaṁ.",
  "atk-s0504a3:518_7": "Esa bhagavato sāvakasaṅghoti yānimāni yugavasena cattāri purisayugāni, pāṭekkato aṭṭha purisapuggalā, esa bhagavato sāvakasaṅgho.",
  "atk-s0504a3:519_0": "Āhuneyyotiādīsu ānetvā hunitabbanti āhunaṁ, dūratopi āgantvā sīlavantesu dātabbanti attho.",
  "atk-s0504a3:519_1": "Catunnaṁ paccayānametaṁ adhivacanaṁ.",
  "atk-s0504a3:519_2": "Mahapphalabhāvakaraṇato taṁ āhunaṁ paṭiggahetuṁ yuttoti āhuneyyo.",
  "atk-s0504a3:519_3": "Atha vā dūratopi āgantvā sabbaṁ sāpateyyampi ettha hunitabbaṁ, sakkādīnampi āhavanaṁ arahatīti vā āhavanīyo.",
  "atk-s0504a3:519_4": "Yo cāyaṁ brāhmaṇānaṁ āhavanīyo nāma aggi, yattha hutaṁ mahapphalanti tesaṁ laddhi, so ce hutassa mahapphalatāya āhavanīyo, saṅghova āhavanīyo.",
  "atk-s0504a3:519_5": "Saṅghe hutañhi mahapphalaṁ hoti. Yathāha –",
  "atk-s0504a3:520_0": "“Yo ca vassasataṁ jantu, aggiṁ paricare vane;",
  "atk-s0504a3:521_0": "Ekañca bhāvitattānaṁ, muhuttamapi pūjaye;",
  "atk-s0504a3:522_0": "Sā eva pūjanā seyyo, yañce vassasataṁ huta”nti. ;",
  "atk-s0504a3:523_0": "Tayidaṁ nikāyantare “āhavanīyo”ti padaṁ idha “āhuneyyo”ti iminā padena atthato ekaṁ, byañjanato pana kiñcimattameva nānaṁ, tasmā evamatthavaṇṇanā katā.",
  "atk-s0504a3:524_0": "Pāhuneyyoti ettha pana pāhunaṁ vuccati disāvidisato āgatānaṁ piyamanāpānaṁ ñātimittānaṁ atthāya sakkārena paṭiyattaṁ āgantukadānaṁ, tampi ṭhapetvā te tathārūpe pāhunake saṅghasseva dātuṁ yuttaṁ.",
  "atk-s0504a3:524_1": "Tathā hesa ekabuddhantarepi dissati abbokiṇṇañca.",
  "atk-s0504a3:524_2": "Ayaṁ panettha padattho –",
  "atk-s0504a3:524_3": "“piyamanāpattakarehi dhammehi samannāgato”ti evaṁ pāhunamassa dātuṁ yuttaṁ, pāhunañca paṭiggahetuṁ yuttoti pāhuneyyo.",
  "atk-s0504a3:524_4": "Yesaṁ pana pāhavanīyoti pāḷi, tesaṁ yasmā saṅgho pubbakāraṁ arahati, tasmā saṅgho sabbapaṭhamaṁ ānetvā ettha hunitabbanti pāhavanīyo, sabbappakārena vā āhavanaṁ arahatīti pāhavanīyo.",
  "atk-s0504a3:524_5": "Svāyamidha teneva atthena pāhuneyyoti vuccati.",
  "atk-s0504a3:525_0": "“Dakkhiṇā”ti paralokaṁ saddahitvā dātabbadānaṁ, taṁ dakkhiṇaṁ arahati dakkhiṇāya vā hito mahapphalabhāvakaraṇena visodhanatoti dakkhiṇeyyo.",
  "atk-s0504a3:525_1": "Ubho hatthe sirasi patiṭṭhapetvā sabbalokena kariyamānaṁ añjalikammaṁ arahatīti añjalikaraṇīyo.",
  "atk-s0504a3:525_2": "Anuttaraṁ puññakkhettaṁ lokassāti sabbalokassa asadisaṁ puññavirūhanaṭṭhānaṁ.",
  "atk-s0504a3:525_3": "Yathā hi rattasālīnaṁ vā yavānaṁ vā virūhanaṭṭhānaṁ “rattasālikkhettaṁ yavakkhetta”nti vuccati, evaṁ saṅgho sadevakassa lokassa puññavirūhanaṭṭhānaṁ.",
  "atk-s0504a3:525_4": "Saṅghaṁ nissāya hi lokassa nānappakārahitasukhanibbattakāni puññāni virūhanti, tasmā saṅgho anuttaraṁ puññakkhettaṁ lokassa. Idhāpi –",
  "atk-s0504a3:526_0": "“Ye keci saṅghaṁ saraṇaṁ gatāse…pe…. ;",
  "atk-s0504a3:527_0": "“Saṅghoti kittayantassa, kāye bhavati yā pīti…pe…”.",
  "atk-s0504a3:528_0": "“Sādhu kho, devānaminda, saṅghaṁ saraṇagamanaṁ hoti, saṅghaṁ saraṇagamanahetu kho devānaminda…pe…",
  "atk-s0504a3:528_1": "dibbehi phoṭṭhabbehī”ti –",
  "atk-s0504a3:529_0": "Ādīnaṁ suttapadānaṁ vasena saṅghe pasādassa phalavisesayogo, tenassa aggatā aggavipākatā ca veditabbā.",
  "atk-s0504a3:529_1": "Tathā anuttariyapaṭilābho sattamabhavādito paṭṭhāya vaṭṭadukkhasamucchedo anuttarasukhādhigamoti evamādiuḷāraphalanipphādanavasena aggavipākatā veditabbā.",
  "atk-s0504a3:530_0": "Gāthāsu aggatoti agge ratanattaye, aggabhāvato vā pasannānaṁ.",
  "atk-s0504a3:530_1": "Aggaṁ dhammanti aggasabhāvaṁ buddhasubuddhataṁ dhammasudhammataṁ saṅghasuppaṭipattiṁ ratanattayassa anaññasādhāraṇaṁ uttamasabhāvaṁ, dasabalādisvākkhātatādisuppaṭipannatādiguṇasabhāvaṁ vā vijānataṁ vijānantānaṁ.",
  "atk-s0504a3:530_2": "Evaṁ sādhāraṇato aggappasādavatthuṁ dassetvā idāni asādhāraṇato taṁ vibhāgena dassetuṁ “agge buddhe”tiādi vuttaṁ.",
  "atk-s0504a3:530_3": "Tattha pasannānanti aveccappasādena itarappasādena ca pasannānaṁ adhimuttānaṁ.",
  "atk-s0504a3:530_4": "Virāgūpasameti virāge upasame ca, sabbassa rāgassa sabbesaṁ kilesānaṁ accantavirāgahetubhūte accantaupasamahetubhūte cāti attho.",
  "atk-s0504a3:530_5": "Sukheti vaṭṭadukkhakkhayabhāvena saṅkhārūpasamasukhabhāvena ca sukhe.",
  "atk-s0504a3:531_0": "Aggasmiṁ dānaṁ dadatanti agge ratanattaye dānaṁ dentānaṁ deyyadhammaṁ pariccajantānaṁ.",
  "atk-s0504a3:531_1": "Tattha dharamānaṁ bhagavantaṁ catūhi paccayehi upaṭṭhahantā pūjentā sakkarontā parinibbutañca bhagavantaṁ uddissa dhātucetiyādike upaṭṭhahantā pūjentā sakkarontā buddhe dānaṁ dadanti nāma.",
  "atk-s0504a3:531_2": "“Dhammaṁ pūjessāmā”ti dhammadhare puggale catūhi paccayehi upaṭṭhahantā pūjentā sakkarontā dhammañca ciraṭṭhitikaṁ karontā dhamme dānaṁ dadanti nāma.",
  "atk-s0504a3:531_3": "Tathā ariyasaṅghaṁ catūhi paccayehi upaṭṭhahantā pūjentā sakkarontā taṁ uddissa itarasmimpi tathā paṭipajjantā saṅghe dānaṁ dadanti nāma.",
  "atk-s0504a3:531_4": "Aggaṁ puññaṁ pavaḍḍhatīti evaṁ ratanattaye pasannena cetasā uḷāraṁ pariccāgaṁ uḷārañca pūjāsakkāraṁ pavattentānaṁ divase divase aggaṁ uḷāraṁ kusalaṁ upacīyati.",
  "atk-s0504a3:531_5": "Idāni tassa puññassa aggavipākatāya aggabhāvaṁ dassetuṁ “aggaṁ āyū”tiādi vuttaṁ.",
  "atk-s0504a3:531_6": "Tattha aggaṁ āyūti dibbaṁ vā mānusaṁ vā aggaṁ uḷāratamaṁ āyu.",
  "atk-s0504a3:531_7": "Pavaḍḍhatīti uparūpari brūhati.",
  "atk-s0504a3:531_8": "Vaṇṇoti rūpasampadā.",
  "atk-s0504a3:531_9": "Yasoti parivārasampadā.",
  "atk-s0504a3:531_10": "Kittīti thutighoso.",
  "atk-s0504a3:531_11": "Sukhanti kāyikaṁ cetasikañca sukhaṁ.",
  "atk-s0504a3:531_12": "Balanti kāyabalaṁ ñāṇabalañca.",
  "atk-s0504a3:532_0": "Aggassa dātāti aggassa ratanattayassa dātā, atha vā aggassa deyyadhammassa dānaṁ uḷāraṁ katvā tattha puññaṁ pavattetā.",
  "atk-s0504a3:532_1": "Aggadhammasamāhitoti aggena pasādadhammena dānādidhammena ca samāhito samannāgato acalappasādayutto, tassa vā vipākabhūtehi bahujanassa piyamanāpatādidhammehi yutto.",
  "atk-s0504a3:532_2": "Aggappatto pamodatīti yattha yattha sattanikāye uppanno, tattha tattha aggabhāvaṁ seṭṭhabhāvaṁ adhigato, aggabhāvaṁ vā lokuttaramaggaphalaṁ adhigato pamodati abhiramati paritussatīti.",
  "atk-s0504a3:533_0": "Paṭhamasuttavaṇṇanā niṭṭhitā.",
  "atk-s0504a3:534_0": "2. Jīvikasuttavaṇṇanā",
  "atk-s0504a3:535_0": "91.",
  "atk-s0504a3:535_1": "Dutiyaṁ aṭṭhuppattivasena desitaṁ.",
  "atk-s0504a3:535_2": "Ekasmiñhi samaye bhagavati kapilavatthusmiṁ nigrodhārāme viharante bhikkhū āgantukabhikkhūnaṁ senāsanāni paññāpentā pattacīvarāni paṭisāmentā sāmaṇerā ca lābhabhājanīyaṭṭhāne sampattasampattānaṁ lābhaṁ gaṇhantā uccāsaddā mahāsaddā ahesuṁ.",
  "atk-s0504a3:535_3": "Taṁ sutvā bhagavā bhikkhū paṇāmesi.",
  "atk-s0504a3:535_4": "Te kira sabbeva navā adhunāgatā imaṁ dhammavinayaṁ.",
  "atk-s0504a3:535_5": "Taṁ ñatvā mahābrahmā āgantvā “abhinandatu, bhante, bhagavā bhikkhusaṅgha”nti tesaṁ paṇāmitabhikkhūnaṁ anuggaṇhanaṁ yāci.",
  "atk-s0504a3:535_6": "Bhagavā tassa okāsaṁ akāsi.",
  "atk-s0504a3:535_7": "Atha mahābrahmā “katāvakāso khomhi bhagavatā”ti bhagavantaṁ abhivādetvā padakkhiṇaṁ katvā pakkāmi.",
  "atk-s0504a3:535_8": "Atha bhagavā “bhikkhusaṅgho āgacchatū”ti ānandattherassa ākāraṁ dassesi.",
  "atk-s0504a3:535_9": "Atha te bhikkhū ānandattherena pakkositā bhagavantaṁ upasaṅkamitvā sārajjamānarūpā ekamantaṁ nisīdiṁsu.",
  "atk-s0504a3:535_10": "Bhagavā tesaṁ sappāyadesanaṁ vīmaṁsanto “ime āmisahetu paṇāmitā, piṇḍiyālopadhammadesanā nesaṁ sappāyā”ti cintetvā “antamidaṁ, bhikkhave”ti imaṁ desanaṁ desesi.",
  "atk-s0504a3:536_0": "Tatrāyaṁ antasaddo “santi, bhikkhave, eke samaṇabrāhmaṇā pubbantakappikā pubbantānudiṭṭhino”tiādīsu koṭṭhāse āgato.",
  "atk-s0504a3:536_1": "“Antamakāsi dukkhassa, antavā ayaṁ loko parivaṭumo”tiādīsu paricchede.",
  "atk-s0504a3:536_2": "“Haritantaṁ vā pathantaṁ vā selantaṁ vā”tiādīsu mariyādāyaṁ.",
  "atk-s0504a3:536_3": "“Antaṁ antaguṇa”ntiādīsu sarīrāvayave “caranti loke parivārachannā, anto asuddhā bahi sobhamānā”tiādīsu citte.",
  "atk-s0504a3:536_4": "“Appekaccāni uppalāni vā padumāni vā puṇḍarīkāni vā udake jātāni udake saṁvaḍḍhāni udakānuggatāni anto nimuggaposīnī”tiādīsu abbhantare.",
  "atk-s0504a3:537_0": "“Migānaṁ koṭṭhuko anto, pakkhīnaṁ pana vāyaso;",
  "atk-s0504a3:538_0": "Eraṇḍo anto rukkhānaṁ, tayo antā samāgatā”ti. –",
  "atk-s0504a3:539_0": "Ādīsu lāmake.",
  "atk-s0504a3:539_1": "Idhāpi lāmake eva daṭṭhabbo.",
  "atk-s0504a3:539_2": "Tasmā antamidaṁ bhikkhave jīvikānanti bhikkhave idaṁ jīvikānaṁ antaṁ pacchimaṁ lāmakaṁ, sabbanihīnaṁ jīvitanti attho.",
  "atk-s0504a3:539_3": "Yadidaṁ piṇḍolyanti yaṁ idaṁ piṇḍapariyesanena bhikkhācariyāya jīvikaṁ kappentassa jīvitaṁ.",
  "atk-s0504a3:539_4": "Ayaṁ panettha padattho –",
  "atk-s0504a3:539_5": "piṇḍāya ulatīti piṇḍolo, tassa kammaṁ piṇḍolyaṁ, piṇḍapariyesanena jīvikāti attho.",
  "atk-s0504a3:540_0": "Abhisāpoti akkoso.",
  "atk-s0504a3:540_1": "Kupitā hi manussā attano paccatthikaṁ “pilotikakhaṇḍaṁ nivāsetvā kapālahattho piṇḍaṁ pariyesamāno careyyāsī”ti akkosanti.",
  "atk-s0504a3:540_2": "Atha vā “kiṁ tuyhaṁ akātabbaṁ atthi, yo tvaṁ evaṁ balavīriyūpapannopi hirottappaṁ pahāya kapaṇo piṇḍolo vicarasi pattapāṇī”ti evampi akkosantiyeva.",
  "atk-s0504a3:540_3": "Tañcakho etanti taṁ etaṁ abhisapampi samānaṁ piṇḍolyaṁ.",
  "atk-s0504a3:540_4": "Kulaputtā upenti atthavasikāti mama sāsane jātikulaputtā ca ācārakulaputtā ca atthavasikā kāraṇavasikā hutvā kāraṇavasaṁ paṭicca upenti upagacchanti.",
  "atk-s0504a3:541_0": "Rājābhinītātiādīsu ye rañño santakaṁ khāditvā raññā bandhanāgāre bandhāpitā palāyitvā pabbajanti, te raññā bandhanaṁ abhinītattā rājābhinītā nāma.",
  "atk-s0504a3:541_1": "Ye pana corehi aṭaviyaṁ gahetvā ekaccesu māriyamānesu ekacce “mayaṁ sāmi tumhehi vissaṭṭhā gehaṁ anajjhāvasitvā pabbajissāma, tattha tattha yaṁ yaṁ buddhapūjādipuññaṁ karissāma, tato tato tumhākaṁ pattiṁ dassāmā”ti tehi vissaṭṭhā pabbajanti, te corābhinītā nāma corehi māretabbataṁ abhinītattā.",
  "atk-s0504a3:541_2": "Ye pana iṇaṁ gahetvā paṭidātuṁ asakkontā palāyitvā pabbajanti, te iṇaṭṭā nāma.",
  "atk-s0504a3:541_3": "Tañca kho etaṁ piṇḍolyaṁ kulaputtā mama sāsane neva rājābhinītā…pe…",
  "atk-s0504a3:541_4": "na ājīvikāpakatā upenti, apica kho “otiṇṇamhā jātiyā…pe…",
  "atk-s0504a3:541_5": "paññāyethā”ti upentīti padasambandho.",
  "atk-s0504a3:542_0": "Tattha otiṇṇamhāti otiṇṇā amhā.",
  "atk-s0504a3:542_1": "Jātiyātiādīsu tamhi tamhi sattanikāye khandhānaṁ paṭhamābhinibbatti jāti, paripāko jarā, bhedo maraṇaṁ.",
  "atk-s0504a3:542_2": "Ñātirogabhogasīladiṭṭhibyasanehi phuṭṭhassa santāpo anto nijjhānaṁ soko, tehi phuṭṭhassa vacīvippalāpo paridevo.",
  "atk-s0504a3:542_3": "Aniṭṭhaphoṭṭhabbapaṭihatakāyassa kāyapīḷanaṁ dukkhaṁ, āghātavatthūsu upahatacittassa cetopīḷanaṁ domanassaṁ.",
  "atk-s0504a3:542_4": "Ñātibyasanādīhi eva phuṭṭhassa paridevenapi adhivāsetuṁ asamatthassa cittasantāpasamuṭṭhito bhuso āyāso upāyāso.",
  "atk-s0504a3:542_5": "Etehi jātiādīhi otiṇṇā dukkhotiṇṇā, tehi jātiādidukkhehi anto anupaviṭṭhā.",
  "atk-s0504a3:542_6": "Dukkhaparetāti tehi dukkhadukkhavatthūhi abhibhūtā.",
  "atk-s0504a3:542_7": "Jātiādayo hi dukkhassa vatthubhāvato dukkhā, dukkhabhāvato ca sokaparidevadukkhadomanassupāyāsā dukkhāti.",
  "atk-s0504a3:542_8": "Appeva nāma…pe…",
  "atk-s0504a3:542_9": "paññāyethāti imassa sakalassa vaṭṭadukkharāsissa paricchedakaraṇaṁ osānakiriyā api nāma paññāyeyya.",
  "atk-s0504a3:543_0": "So ca hoti abhijjhālūti idaṁ yo kulaputto “dukkhassantaṁ karissāmī”ti pubbe cittaṁ uppādetvā pabbajito aparabhāge taṁ pabbajjaṁ tathārūpaṁ kātuṁ na sakkoti, taṁ dassetuṁ vuttaṁ.",
  "atk-s0504a3:543_1": "Tattha abhijjhālūti parabhaṇḍānaṁ abhijjhāyitā.",
  "atk-s0504a3:543_2": "Tibbasārāgoti balavarāgo.",
  "atk-s0504a3:543_3": "Byāpannacittoti byāpādena pūtibhūtattā vipannacitto.",
  "atk-s0504a3:543_4": "Paduṭṭhamanasaṅkappoti tikhiṇasiṅgo viya caṇḍagoṇo paresaṁ upaghātavasena duṭṭhacitto.",
  "atk-s0504a3:543_5": "Muṭṭhassatīti bhattanikkhittakāko viya, maṁsanikkhittasunakho viya ca naṭṭhassati, idha kataṁ ettha na sarati.",
  "atk-s0504a3:543_6": "Asampajānoti nippañño khandhādiparicchedarahito.",
  "atk-s0504a3:543_7": "Asamāhitoti caṇḍasote baddhanāvā viya asaṇṭhito.",
  "atk-s0504a3:543_8": "Vibbhantacittoti panthāruḷhamigo viya bhantamano.",
  "atk-s0504a3:543_9": "Pākatindriyoti yathā gihī saṁvarābhāvena pariggahaparijane olokenti asaṁvutindriyā, evaṁ asaṁvutindriyo hoti.",
  "atk-s0504a3:544_0": "Chavālātanti chavānaṁ daḍḍhaṭṭhāne alātaṁ.",
  "atk-s0504a3:544_1": "Ubhatopadittaṁ majjhe gūthagatanti pamāṇena aṭṭhaṅgulamattaṁ ubhato dvīsu koṭīsu ādittaṁ majjhe gūthamakkhitaṁ.",
  "atk-s0504a3:544_2": "Neva gāmeti sace hi taṁ yuganaṅgalagopānasipakkhapāsakādīnaṁ atthāya upanetuṁ sakkā assa gāme kaṭṭhatthaṁ phareyya.",
  "atk-s0504a3:544_3": "Sace khettakuṭiyā kaṭṭhattharamañcakādīnaṁ atthāya upanetuṁ sakkā assa, araññe kaṭṭhatthaṁ phareyya.",
  "atk-s0504a3:544_4": "Yasmā pana ubhayatthāpi na sakkā, tasmā evaṁ vuttaṁ.",
  "atk-s0504a3:544_5": "Tathūpamāhanti tathūpamaṁ chavālātasadisaṁ ahaṁ imaṁ yathāvuttapuggalaṁ vadāmi.",
  "atk-s0504a3:544_6": "Gihibhogā ca parihīnoti yo agāre vasantehi gihīhi dāyajje bhājiyamāne aññathā ca bhogo laddhabbo assa, tato ca parihīno.",
  "atk-s0504a3:544_7": "Sāmaññatthañcāti ācariyupajjhāyānaṁ ovāde ṭhatvā pariyattipaṭivedhavasena pattabbaṁ sāmaññatthañca na paripūreti.",
  "atk-s0504a3:544_8": "Imaṁ pana upamaṁ satthā na dussīlassa vasena āhari, parisuddhasīlassa pana alasassa abhijjhādīhi dosehi dūsitacittassa puggalassa vasena āharīti veditabbaṁ.",
  "atk-s0504a3:545_0": "Gāthāsu gihibhogāti kāmasukhasambhogato.",
  "atk-s0504a3:545_1": "Parihīnoti jīno.",
  "atk-s0504a3:545_2": "Sāmaññatthanti paṭivedhabāhusaccañceva pariyattibāhusaccañca.",
  "atk-s0504a3:545_3": "Tādiso hi asutaṁ sotuṁ sutaṁ pariyodāpetuṁ na sakkoti alasabhāvato.",
  "atk-s0504a3:545_4": "Duṭṭhu bhagoti dubbhago, alakkhiko kāḷakaṇṇipuriso.",
  "atk-s0504a3:545_5": "Paridhaṁsamānoti vinassamāno.",
  "atk-s0504a3:545_6": "Pakiretīti vikireti viddhaṁseti.",
  "atk-s0504a3:545_7": "Sabbametaṁ bhāvino sāmaññatthassa anuppādanameva sandhāya vuttaṁ.",
  "atk-s0504a3:545_8": "Chavālātaṁva nassatīti so tādiso puggalo yathāvuttaṁ chavālātaṁ viya kassaci anupayujjamāno eva nassati ubhato paribhaṭṭhabhāvato.",
  "atk-s0504a3:545_9": "Evaṁ “kāyavācāhi akatavītikkamopi cittaṁ avisodhento nassati, pageva katavītikkamo dussīlo”ti tassa apāyadukkhabhāgibhāvadassanena dussīle ādīnavaṁ dassetvā tato satte vivecetukāmo “kāsāvakaṇṭhā”tiādinā gāthādvayamāha.",
  "atk-s0504a3:545_10": "Tassattho heṭṭhā vutto eva.",
  "atk-s0504a3:546_0": "Dutiyasuttavaṇṇanā niṭṭhitā.",
  "atk-s0504a3:547_0": "3. Saṅghāṭikaṇṇasuttavaṇṇanā",
  "atk-s0504a3:548_0": "92.",
  "atk-s0504a3:548_1": "Tatiye saṅghāṭikaṇṇeti cīvarakoṭiyaṁ.",
  "atk-s0504a3:548_2": "Gahetvāti parāmasitvā.",
  "atk-s0504a3:548_3": "Anubandho assāti anugato bhaveyya.",
  "atk-s0504a3:548_4": "Idaṁ vuttaṁ hoti –",
  "atk-s0504a3:548_5": "“bhikkhave, idhekacco bhikkhu attano hatthena mayā pārutassa sugatamahācīvarassa kaṇṇe parāmasanto viya maṁ anugaccheyya, evaṁ mayhaṁ āsannataro hutvā vihareyyā”ti.",
  "atk-s0504a3:548_6": "Pāde pādaṁ nikkhipantoti gacchantassa mama pāde pādaṁ nikkhittaṭṭhāne pāduddhāraṇānantaraṁ attano pādaṁ nikkhipanto.",
  "atk-s0504a3:548_7": "Ubhayenāpi “ṭhānagamanādīsu avijahanto sabbakālaṁ mayhaṁ samīpe eva vihareyya cepī”ti dasseti.",
  "atk-s0504a3:548_8": "So ārakāva mayhaṁ, ahañca tassāti so bhikkhu mayā vuttaṁ paṭipadaṁ apūrento mama dūreyeva, ahañca tassa dūreyeva.",
  "atk-s0504a3:548_9": "Etena maṁsacakkhunā tathāgatadassanaṁ rūpakāyasamodhānañca akāraṇaṁ, ñāṇacakkhunāva dassanaṁ dhammakāyasamodhānameva ca pamāṇanti dasseti.",
  "atk-s0504a3:548_10": "Tenevāha “dhammañhi so, bhikkhave, bhikkhu na passati, dhammaṁ apassanto na maṁ passatī”ti.",
  "atk-s0504a3:548_11": "Tattha dhammo nāma navavidho lokuttaradhammo.",
  "atk-s0504a3:548_12": "So ca abhijjhādīhi dūsitacittena na sakkā passituṁ, tasmā dhammassa adassanato dhammakāyañca na passatīti.",
  "atk-s0504a3:548_13": "Tathā hi vuttaṁ –",
  "atk-s0504a3:549_0": "“Kiṁ te, vakkali, iminā pūtikāyena diṭṭhena?",
  "atk-s0504a3:549_1": "Yo kho, vakkali, dhammaṁ passati so maṁ passati;",
  "atk-s0504a3:549_2": "yo maṁ passati, so dhammaṁ passatī”ti.",
  "atk-s0504a3:550_0": "“Dhammabhūto brahmabhūto”ti ca.",
  "atk-s0504a3:551_0": "“Dhammakāyo itipi, brahmakāyo itipī”ti ca ādi.",
  "atk-s0504a3:552_0": "Yojanasateti yojanasate padese, yojanasatamatthaketi attho.",
  "atk-s0504a3:552_1": "Sesaṁ vuttavipariyāyena veditabbaṁ.",
  "atk-s0504a3:552_2": "Ariyamaggādhigamavasena cassa anabhijjhāluādibhāvo daṭṭhabbo.",
  "atk-s0504a3:553_0": "Gāthāsu mahicchoti kāmesu tibbasārāgatāya mahāiccho.",
  "atk-s0504a3:553_1": "Vighātavāti paduṭṭhamanasaṅkappatāya sattesu āghātavasena mahicchatāya icchitālābhena ca vighātavā.",
  "atk-s0504a3:553_2": "Ejānugoti ejāsaṅkhātāya taṇhāya dāso viya hutvā taṁ anugacchanto.",
  "atk-s0504a3:553_3": "Rāgādikilesapariḷāhābhibhavena anibbuto.",
  "atk-s0504a3:553_4": "Rūpādivisayānaṁ abhikaṅkhanena giddho.",
  "atk-s0504a3:553_5": "Passa yāvañca ārakāti anejassa nibbutassa vītagedhassa sammāsambuddhassa okāsavasena samīpepi samāno mahiccho vighātavā ejānugo anibbuto giddho bālaputhujjano dhammasabhāvato yattakaṁ dūre, tassa so dūrabhāvo passa, vattumpi na sukaranti attho.",
  "atk-s0504a3:553_6": "Vuttañhetaṁ –",
  "atk-s0504a3:554_0": "“Nabhañca dūre pathavī ca dūre,",
  "atk-s0504a3:555_0": "Pāraṁ samuddassa tathāhu dūre;",
  "atk-s0504a3:556_0": "Tato have dūrataraṁ vadanti,",
  "atk-s0504a3:557_0": "Satañca dhammo asatañca rājā”ti. ;",
  "atk-s0504a3:558_0": "Dhammamabhiññāyāti catusaccadhammaṁ abhiññāya aññāya ñātatīraṇapariññāhi yathārahaṁ pubbabhāge jānitvā.",
  "atk-s0504a3:558_1": "Dhammamaññāyāti tameva dhammaṁ aparabhāge maggañāṇena pariññādivasena yathāmariyādaṁ jānitvā.",
  "atk-s0504a3:558_2": "Paṇḍitoti paṭivedhabāhusaccena paṇḍito.",
  "atk-s0504a3:558_3": "Rahadova nivāte cāti nivātaṭṭhāne rahado viya anejo kilesacalanarahito upasammati, yathā so rahado nivātaṭṭhāne vātena anabbhāhato sannisinnova hoti, evaṁ ayampi sabbathāpi paṭippassaddhakileso kilesacalanarahito arahattaphalasamādhinā vūpasammati, sabbakālaṁ upasantasabhāvova hoti.",
  "atk-s0504a3:558_4": "Anejoti so evaṁ anejādisabhāvo arahā anejādisabhāvassa sammāsambuddhassa okāsato dūrepi samāno dhammasabhāvato adūre santike evāti.",
  "atk-s0504a3:559_0": "Tatiyasuttavaṇṇanā niṭṭhitā.",
  "atk-s0504a3:560_0": "4. Aggisuttavaṇṇanā",
  "atk-s0504a3:561_0": "93.",
  "atk-s0504a3:561_1": "Catutthe anudahanaṭṭhena aggi, rāgo eva aggi rāgaggi.",
  "atk-s0504a3:561_2": "Rāgo hi uppajjamāno satte anudahati jhāpeti, tasmā “aggī”ti vuccati.",
  "atk-s0504a3:561_3": "Itaresupi dvīsu eseva nayo.",
  "atk-s0504a3:561_4": "Tattha yathā aggi yadeva indhanaṁ nissāya uppajjati, taṁ nidahati, mahāpariḷāho ca hoti, evamimepi rāgādayo yasmiṁ santāne sayaṁ uppannā, taṁ nidahanti, mahāpariḷāhā ca honti dunnibbāpayā.",
  "atk-s0504a3:561_5": "Tesu rāgapariḷāhena santattahadayānaṁ icchitālābhadukkhena maraṇappattānaṁ sattānaṁ pamāṇaṁ natthi.",
  "atk-s0504a3:561_6": "Ayaṁ tāva rāgassa anudahanatā.",
  "atk-s0504a3:561_7": "Dosassa pana anudahanatāya visesato manopadosikā devā, mohassa anudahanatāya khiḍḍāpadosikā devā ca nidassanaṁ.",
  "atk-s0504a3:561_8": "Mohavasena hi tesaṁ satisammoso hoti, tasmā khiḍḍāvasena āhāravelaṁ ativattentā kālaṁ karonti.",
  "atk-s0504a3:561_9": "Ayaṁ tāva rāgādīnaṁ diṭṭhadhammiko anudahanabhāvo.",
  "atk-s0504a3:561_10": "Samparāyiko pana nirayādīsu nibbattāpanavasena ghorataro duradhivāso ca.",
  "atk-s0504a3:561_11": "Ayañca attho ādittapariyāyena vibhāvetabbo.",
  "atk-s0504a3:562_0": "Gāthāsu kāmesu mucchiteti vatthukāmesu pātabyatāvasena mucchaṁ bālyaṁ pamādaṁ micchācāraṁ āpanne.",
  "atk-s0504a3:562_1": "Byāpanneti byāpannacitte dahatīti sambandho.",
  "atk-s0504a3:562_2": "Nare pāṇātipātinoti idaṁ dosaggissa.",
  "atk-s0504a3:562_3": "Ariyadhamme akovideti ye khandhāyatanādīsu sabbena sabbaṁ uggahaparipucchāya manasikārarahitā ariyadhammassa akusalā, te sammohena abhibhūtā visesena sammūḷhā nāmāti vuttā.",
  "atk-s0504a3:562_4": "Ete aggī ajānantāti “ete rāgaggiādayo idha ceva samparāye ca anudahantī”ti ajānanttāā pariññābhisamayavasena pahānābhisamayavasena ca appaṭivijjhantā.",
  "atk-s0504a3:562_5": "Sakkāyābhiratāti sakkāye upādānakkhandhapañcake taṇhādiṭṭhimānanandanābhiratā.",
  "atk-s0504a3:562_6": "Vaḍḍhayantīti punappunaṁ uppajjanena vaḍḍhayanti ācinanti.",
  "atk-s0504a3:562_7": "Nirayanti aṭṭhavidhaṁ mahānirayaṁ, soḷasavidhaṁ ussadanirayanti sabbampi nirayaṁ.",
  "atk-s0504a3:562_8": "Tiracchānañca yoniyoti tiracchānayoniyo ca.",
  "atk-s0504a3:562_9": "Asuranti asurakāyaṁ pettivisayañca vaḍḍhayantīti sambandho.",
  "atk-s0504a3:563_0": "Ettāvatā rāgaggiādīnaṁ idha ceva samparāye ca anudahanabhāvadassanamukhena vaṭṭaṁ dassetvā idāni nesaṁ nibbāpanena vivaṭṭaṁ dassetuṁ “ye ca rattindivā”tiādi vuttaṁ.",
  "atk-s0504a3:563_1": "Tattha yuttāti bhāvanānuyogavasena yuttā. Kattha?",
  "atk-s0504a3:563_2": "Sammāsambuddhasāsane.",
  "atk-s0504a3:563_3": "Tena aññasāsane rāgaggiādīnaṁ nibbāpanābhāvaṁ dasseti.",
  "atk-s0504a3:563_4": "Tathā hi anaññasādhāraṇaṁ tesaṁ nibbāpanavidhiṁ asubhakammaṭṭhānaṁ saṅkhepeneva dassento –",
  "atk-s0504a3:564_0": "“Te nibbāpenti rāgaggiṁ, niccaṁ asubhasaññino;",
  "atk-s0504a3:565_0": "Dosaggiṁ pana mettāya, nibbāpenti naruttamā;",
  "atk-s0504a3:566_0": "Mohaggiṁ pana paññāya, yāyaṁ nibbedhagāminī”ti. –",
  "atk-s0504a3:567_0": "Āha.",
  "atk-s0504a3:567_1": "Tattha asubhasaññinoti dvattiṁsākāravasena ceva uddhumātakādivasena ca asubhabhāvanānuyogena asubhasaññino.",
  "atk-s0504a3:567_2": "Mettāyāti “so mettāsahagatena cetasā ekaṁ disaṁ pharitvā viharatī”ti vuttāya mettābhāvanāya.",
  "atk-s0504a3:567_3": "Ettha ca asubhajjhānañca pādakaṁ katvā nibbattitaanāgāmimaggena rāgaggidosaggīnaṁ nibbāpanaṁ veditabbaṁ.",
  "atk-s0504a3:567_4": "Paññāyāti vipassanāpaññāsahitāya maggapaññāya.",
  "atk-s0504a3:567_5": "Tenevāha “yāyaṁ nibbedhagāminī”ti.",
  "atk-s0504a3:567_6": "Sā hi kilesakkhandhaṁ vinivijjhantī gacchati pavattatīti nibbedhagāminīti vuccati.",
  "atk-s0504a3:567_7": "Asesaṁ parinibbantīti arahattamaggena asesaṁ rāgaggiādiṁ nibbāpetvā saupādisesāya nibbānadhātuyā ṭhitā paññāvepullappattiyā nipakā pubbeva sammappadhānena sabbaso kosajjassa suppahīnattā phalasamāpattisamāpajjanena akilāsubhāvena ca rattindivamatanditā carimakacittanirodhena anupādisesāya nibbānadhātuyā asesaṁ parinibbanti.",
  "atk-s0504a3:567_8": "Tato ca asesaṁ nissesaṁ vaṭṭadukkhaṁ accaguṁ atikkamaṁsu.",
  "atk-s0504a3:568_0": "Evaṁ ye rāgaggiādike nibbāpenti, tesaṁ anupādisesanibbānena nibbutiṁ dassetvā idāni paṭividdhaguṇehi thomento osānagāthamāha.",
  "atk-s0504a3:568_1": "Tattha ariyaddasāti ariyehi buddhādīhi passitabbaṁ kilesehi vā ārakattā ariyaṁ nibbānaṁ, ariyaṁ catusaccameva vā diṭṭhavantoti ariyaddasā.",
  "atk-s0504a3:568_2": "Vedassa maggañāṇassa, tena vā vedena saṁsārassa pariyosānaṁ gatāti vedaguno.",
  "atk-s0504a3:568_3": "Sammadaññāyāti sammadeva sabbaṁ ājānitabbaṁ kusalādiṁ khandhādiñca jānitvā.",
  "atk-s0504a3:568_4": "Sesaṁ vuttanayameva.",
  "atk-s0504a3:569_0": "Catutthasuttavaṇṇanā niṭṭhitā.",
  "atk-s0504a3:570_0": "5. Upaparikkhasuttavaṇṇanā",
  "atk-s0504a3:571_0": "94.",
  "atk-s0504a3:571_1": "Pañcame tathā tathāti tena tena pakārena.",
  "atk-s0504a3:571_2": "Upaparikkheyyāti vīmaṁseyya parituleyya sammaseyya vā.",
  "atk-s0504a3:571_3": "Yathā yathāssa upaparikkhatoti yathā yathā assa bhikkhuno upaparikkhantassa.",
  "atk-s0504a3:571_4": "Bahiddhācassa viññāṇaṁ avikkhittaṁ avisaṭanti bahiddhā rūpādiārammaṇe uppajjanakavikkhepābhāvato avikkhittaṁ samāhitaṁ, tato eva avisaṭaṁ siyā.",
  "atk-s0504a3:571_5": "Idaṁ vuttaṁ hoti –",
  "atk-s0504a3:571_6": "bhikkhave, yena yena pakārena imassa āraddhavipassakassa bhikkhuno upaparikkhato saṅkhāre sammasantassa pubbe samāhitākārasallakkhaṇavasena samathanimittaṁ gahetvā sakkaccaṁ nirantaraṁ sammasanañāṇaṁ pavattentassa attano vipassanācittaṁ kammaṭṭhānato bahiddhā rūpādiārammaṇe uppajjanakaṁ na siyā, accāraddhavīriyatāya uddhaccapakkhiyaṁ na siyā, tena tena pakārena bhikkhu upaparikkheyya parituleyyāti.",
  "atk-s0504a3:571_7": "Ajjhattaṁ asaṇṭhitanti yasmā vīriye mandaṁ vahante samādhissa balavabhāvato kosajjābhibhavena ajjhattaṁ gocarajjhattasaṅkhāte kammaṭṭhānārammaṇe saṅkocavasena ṭhitattā saṇṭhitaṁ nāma hoti, vīriyasamatāya pana yojitāya asaṇṭhitaṁ hoti vīthiṁ paṭipannaṁ.",
  "atk-s0504a3:571_8": "Tasmā yathā yathāssa upaparikkhato viññāṇaṁ ajjhattaṁ asaṇṭhitaṁ assa, vīthipaṭipannaṁ siyā, tathā tathā upaparikkheyya.",
  "atk-s0504a3:571_9": "Anupādāya na paritasseyyāti yathā yathāssa upaparikkhato “etaṁ mama, eso me attā”ti taṇhādiṭṭhiggāhavasena rūpādīsu kañci saṅkhāraṁ aggahetvā tato eva taṇhādiṭṭhiggāhavasena na paritasseyya, tathā tathā upaparikkheyyāti sambandho.",
  "atk-s0504a3:571_10": "Kathaṁ pana upaparikkhato tividhampetaṁ siyāti?",
  "atk-s0504a3:571_11": "Uddhaccapakkhiye kosajjapakkhiye ca dhamme vajjento vīriyasamataṁ yojetvā pubbeva vipassanupakkilesehi cittaṁ visodhetvā yathā sammadeva vipassanāñāṇaṁ vipassanāvīthiṁ paṭipajjati, tathā sammasato.",
  "atk-s0504a3:572_0": "Iti bhagavā catusaccakammaṭṭhānikassa bhikkhuno anukkamena paṭipadāñāṇadassanavisuddhiyā āraddhāya accāraddhavīriyaatisithilavīriyavipassanupakkilesehi cittassa visodhanūpāyaṁ dassetvā idāni tathā visodhite vipassanāñāṇe na cirasseva vipassanaṁ maggena ghaṭetvā sakalavaṭṭadukkhasamatikkamāya saṁvattantīti dassento “bahiddhā, bhikkhave, viññāṇe”tiādimāha, taṁ vuttanayameva.",
  "atk-s0504a3:572_1": "Yaṁ pana vuttaṁ –",
  "atk-s0504a3:572_2": "“āyatiṁ jātijarāmaraṇadukkhasamudayasambhavo na hotī”ti, tassattho –",
  "atk-s0504a3:572_3": "evaṁ vipassanaṁ maggena ghaṭetvā maggapaṭipāṭiyā aggamaggena anavasesato kilesesu khīṇesu āyatiṁ anāgate jātijarāmaraṇasakalavaṭṭadukkhasamudayasaṅkhāto sambhavo uppādo ca na hoti, jātisaṅkhāto vā dukkhasamudayo jarāmaraṇasaṅkhāto dukkhasambhavo ca na hoti.",
  "atk-s0504a3:573_0": "Gāthāyaṁ sattasaṅgappahīnassāti taṇhāsaṅgo, diṭṭhisaṅgo, mānasaṅgo, kodhasaṅgo, avijjāsaṅgo, kilesasaṅgo, duccaritasaṅgoti imesaṁ sattannaṁ saṅgānaṁ pahīnattā sattasaṅgappahīnassa.",
  "atk-s0504a3:573_1": "Keci pana “sattānusayā eva satta saṅgā”ti vadanti.",
  "atk-s0504a3:573_2": "Netticchinnassāti chinnabhavanettikassa.",
  "atk-s0504a3:573_3": "Vikkhīṇo jātisaṁsāroti punappunaṁ jāyanavasena pavattiyā jātihetukattā ca jātibhūto saṁsāroti jātisaṁsāro, so bhavanettiyā chinnattā vikkhīṇo parikkhīṇo, tato eva natthi tassa punabbhavoti.",
  "atk-s0504a3:574_0": "Pañcamasuttavaṇṇanā niṭṭhitā.",
  "atk-s0504a3:575_0": "6. Kāmūpapattisuttavaṇṇanā",
  "atk-s0504a3:576_0": "95.",
  "atk-s0504a3:576_1": "Chaṭṭhe kāmūpapattiyoti kāmapaṭilābhā kāmapaṭisevanā vā.",
  "atk-s0504a3:576_2": "Paccupaṭṭhitakāmāti nibaddhakāmā nibaddhārammaṇā yathā taṁ manussā.",
  "atk-s0504a3:576_3": "Manussā hi nibaddhavatthusmiṁ vasaṁ vattenti.",
  "atk-s0504a3:576_4": "Yattha paṭibaddhacittā honti, satampi sahassampi datvā tameva mātugāmaṁ ānetvā nibaddhabhogaṁ bhuñjanti.",
  "atk-s0504a3:576_5": "Ekacce ca devā.",
  "atk-s0504a3:576_6": "Cātumahārājikato paṭṭhāya hi catudevalokavāsino nibaddhavatthusmiṁyeva vasaṁ vattenti.",
  "atk-s0504a3:576_7": "Pañcasikhavatthu cettha nidassanaṁ.",
  "atk-s0504a3:576_8": "Tathā ekacce āpāyike nerayike ṭhapetvā sesaapāyasattāpi nibaddhavatthusmiṁyeva vasaṁ vattenti.",
  "atk-s0504a3:576_9": "Macchā hi attano macchiyā, kacchapo kacchapiyāti evaṁ sabbepi tiracchānā petā vinipātikā ca.",
  "atk-s0504a3:576_10": "Tasmā nerayike ṭhapetvā sesaapāyasatte upādāya yāva tusitakāyā ime sattā paccupaṭṭhitakāmā nāma, nimmānaratinoti sayaṁ nimmite nimmāne rati etesanti nimmānaratino.",
  "atk-s0504a3:576_11": "Te hi nīlapītādivasena yādisaṁ yādisaṁ rūpaṁ icchanti, tādisaṁ tādisaṁ nimminitvā ramanti āyasmato anuruddhassa purato manāpakāyikā devatā viya.",
  "atk-s0504a3:576_12": "Paranimmitavasavattinoti parehi nimmite kāme vasaṁ vattentīti paranimmitavasavattino.",
  "atk-s0504a3:576_13": "Tesañhi manaṁ ñatvā pare yathārucitaṁ kāmabhogaṁ nimminanti, te tattha vasaṁ vattenti.",
  "atk-s0504a3:576_14": "Kathaṁ te parassa manaṁ jānantīti?",
  "atk-s0504a3:576_15": "Pakatisevanāvasena.",
  "atk-s0504a3:576_16": "Yathā hi kusalo sūdo rañño bhuñjantassa yaṁ yaṁ ruccati, taṁ taṁ jānāti, evaṁ pakatiyā abhirucitārammaṇaṁ ñatvā tādiseyeva nimminanti, te tattha vasaṁ vattenti, methunasevanādivasena kāme paribhuñjanti.",
  "atk-s0504a3:576_17": "Keci pana “hasitamattena olokitamattena āliṅgitamattena hatthaggahaṇamattena ca tesaṁ kāmakiccaṁ ijjhatī”ti vadanti, taṁ aṭṭhakathāyaṁ “etaṁ pana natthī”ti paṭikkhittaṁ.",
  "atk-s0504a3:576_18": "Na hi kāyena aphusantassa phoṭṭhabbaṁ kāmakiccaṁ sādheti.",
  "atk-s0504a3:576_19": "Channampi kāmāvacaradevānaṁ kāmā pākatikā eva.",
  "atk-s0504a3:576_20": "Vuttañhetaṁ –",
  "atk-s0504a3:577_0": "“Cha ete kāmāvacarā, sabbakāmasamiddhino;",
  "atk-s0504a3:578_0": "Sabbesaṁ ekasaṅkhātaṁ, āyu bhavati kittaka”nti. ;",
  "atk-s0504a3:579_0": "Gāthāsu ye caññeti ye yathāvuttadevehi aññe ca kāmabhogino manussā ceva ekacce apāyūpagā ca sabbe te.",
  "atk-s0504a3:579_1": "Itthabhāvaññathābhāvanti imaṁ yathāpaṭiladdhattabhāvañceva, upapattibhavantarasaṅkhātaṁ ito aññathābhāvañcāti dvippabhedaṁ saṁsāraṁ nātivattare na atikkamanti.",
  "atk-s0504a3:579_2": "Sabbe pariccaje kāmeti dibbādibhede sabbepi kāme vatthukāme ca kilesakāme ca pariccajeyya.",
  "atk-s0504a3:579_3": "Kilesakāme anāgāmimaggena pajahantoyeva hi vatthukāme pariccajati nāma.",
  "atk-s0504a3:579_4": "Piyarūpasātagadhitanti piyarūpesu rūpādīsu sukhavedanassādena gadhitaṁ giddhaṁ.",
  "atk-s0504a3:579_5": "Chetvā sotaṁ duraccayanti aññehi duraccayaṁ duratikkamaṁ taṇhāsotaṁ arahattamaggena samucchinditvā.",
  "atk-s0504a3:579_6": "Sesaṁ heṭṭhā vuttanayamevāti.",
  "atk-s0504a3:580_0": "Chaṭṭhasuttavaṇṇanā niṭṭhitā.",
  "atk-s0504a3:581_0": "7. Kāmayogasuttavaṇṇanā",
  "atk-s0504a3:582_0": "96.",
  "atk-s0504a3:582_1": "Sattame kāmayogayuttoti pañcakāmaguṇiko rāgo kāmayogo, tena yutto kāmayogayutto, asamucchinnakāmarāgassetaṁ adhivacanaṁ.",
  "atk-s0504a3:582_2": "Rūpārūpabhavesu chandarāgo bhavayogo, tathā jhānanikanti sassatadiṭṭhisahagato ca rāgo, tena yutto bhavayogayutto, appahīnabhavarāgoti attho.",
  "atk-s0504a3:582_3": "Āgāmīti brahmaloke ṭhitopi paṭisandhiggahaṇavasena imaṁ manussalokaṁ āgamanasīlo.",
  "atk-s0504a3:582_4": "Tenevāha “āgantā itthatta”nti.",
  "atk-s0504a3:582_5": "Manussattabhāvasaṅkhātaṁ itthabhāvaṁ āgamanadhammo, manussesu upapajjanasīloti attho.",
  "atk-s0504a3:582_6": "Kāmañcettha kāmayogo itthattaṁ āgamanassa kāraṇaṁ.",
  "atk-s0504a3:582_7": "Yo pana kāmayogayutto, so ekantena bhavayogayuttopi hotīti dassanatthaṁ “kāmayogayutto, bhikkhave, bhavayogayutto”ti ubhayampi ekajjhaṁ katvā vuttaṁ.",
  "atk-s0504a3:583_0": "Kāmayogavisaṁyuttoti ettha asubhajjhānampi kāmayogavisaṁyogo, taṁ pādakaṁ katvā adhigato anāgāmimaggo ekanteneva kāmayogavisaṁyogo nāma, tasmā tatiyamaggaphale ṭhito ariyapuggalo “kāmayogavisaṁyutto”ti vutto.",
  "atk-s0504a3:583_1": "Yasmā pana rūpārūpabhavesu chandarāgo anāgāmimaggena na pahīyati, tasmā so appahīnabhavayogattā “bhavayogayutto”ti vutto.",
  "atk-s0504a3:583_2": "Anāgāmīti kāmalokaṁ paṭisandhiggahaṇavasena anāgamanato anāgāmī.",
  "atk-s0504a3:583_3": "Kāmayogavisaṁyogavaseneva hi saddhiṁ anavasesaorambhāgiyasaṁyojanasamugghātena ajjhattasaṁyojanābhāvasiddhito itthattaṁ anāgantvā hoti, tattha parinibbāyī anāvattidhammo.",
  "atk-s0504a3:583_4": "Yassa pana anavasesaṁ bhavayogo pahīno, tassa avijjāyogādiavasiṭṭhakilesāpi tadekaṭṭhabhāvato pahīnā eva hontīti, so parikkhīṇabhavasaṁyojano “arahaṁ khīṇāsavo”ti vuccati.",
  "atk-s0504a3:583_5": "Tena vuttaṁ “kāmayogavisaṁyutto, bhikkhave, bhavayogavisaṁyutto arahaṁ hoti khīṇāsavo”ti.",
  "atk-s0504a3:583_6": "Ettha ca kāmayogavisaṁyogo anāgāmī catutthajjhānassa sukhadukkhasomanassadomanassappahānaṁ viya, tatiyamaggassa diṭṭhivicikicchāsīlabbataparāmāsasaṁyojanaparikkhayo viya ca catutthamaggassa vaṇṇabhaṇanatthaṁ vuttoti daṭṭhabbaṁ.",
  "atk-s0504a3:583_7": "Paṭhamapadena sotāpannasakadāgāmīhi saddhiṁ sabbo puthujjano gahito, dutiyapadena pana sabbo anāgāmī, tatiyapadena arahāti arahattanikūṭena desanaṁ niṭṭhāpesi.",
  "atk-s0504a3:584_0": "Gāthāsu ubhayanti ubhayena, kāmayogena, bhavayogena ca saṁyuttāti attho.",
  "atk-s0504a3:584_1": "Sattā gacchanti saṁsāranti puthujjanā sotāpannā sakadāgāminoti ime tividhā sattā kāmayogabhavayogānaṁ appahīnattā gacchanti saṁsāranti.",
  "atk-s0504a3:584_2": "Tato eva jātimaraṇagāmino honti.",
  "atk-s0504a3:584_3": "Ettha ekabījī, kolaṁkolo, sattakkhattuparamoti tīsu sotāpannesu sabbamudu sattakkhattuparamo, so aṭṭhamaṁ bhavaṁ na nibbatteti, attano paricchinnajātivasena pana saṁsarati, tathā itarepi.",
  "atk-s0504a3:584_4": "Sakadāgāmīsupi yo idha sakadāgāmimaggaṁ patvā devaloke uppajjitvā puna idha nibbattati, so attano paricchinnajātivaseneva saṁsarati.",
  "atk-s0504a3:584_5": "Ye pana sakadāgāmino vomissakanayena vinā tattha tattha devesuyeva manussesuyeva vā nibbattanti, te uparimaggādhigamāya yāva indriyaparipākā punappunaṁ uppajjanato saṁsarantiyeva.",
  "atk-s0504a3:584_6": "Puthujjane pana vattabbameva natthi sabbabhavasaṁyojanānaṁ aparikkhīṇattā.",
  "atk-s0504a3:584_7": "Tena vuttaṁ –",
  "atk-s0504a3:585_0": "“Kāmayogena saṁyuttā, bhavayogena cūbhayaṁ;",
  "atk-s0504a3:586_0": "Sattā gacchanti saṁsāraṁ, jātimaraṇagāmino”ti.",
  "atk-s0504a3:587_0": "Kāme pahantvānāti kāmarāgasaṅkhāte kilesakāme anāgāmimaggena pajahitvā.",
  "atk-s0504a3:587_1": "Chinnasaṁsayāti samucchinnakaṅkhā, tañca kho sotāpattimaggeneva.",
  "atk-s0504a3:587_2": "Vaṇṇabhaṇanatthaṁ pana catutthamaggassa evaṁ vuttaṁ.",
  "atk-s0504a3:587_3": "Arahanto hi idha “chinnasaṁsayā”ti adhippetā.",
  "atk-s0504a3:587_4": "Tenevāha “khīṇamānapunabbhavā”ti.",
  "atk-s0504a3:587_5": "Sabbaso khīṇo navavidhopi māno āyatiṁ punabbhavo ca etesanti khīṇamānapunabbhavā.",
  "atk-s0504a3:587_6": "Mānaggahaṇena cettha tadekaṭṭhatāya lakkhaṇavasena vā sabbo catutthamaggavajjho kileso gahitoti.",
  "atk-s0504a3:587_7": "Khīṇamānatāya ca saupādisesā nibbānadhātu vuttā hoti, khīṇapunabbhavatāya anupādisesā.",
  "atk-s0504a3:587_8": "Sesaṁ suviññeyyameva.",
  "atk-s0504a3:588_0": "Sattamasuttavaṇṇanā niṭṭhitā.",
  "atk-s0504a3:589_0": "8. Kalyāṇasīlasuttavaṇṇanā",
  "atk-s0504a3:590_0": "97.",
  "atk-s0504a3:590_1": "Aṭṭhame kalyāṇasīloti sundarasīlo, pasatthasīlo, paripuṇṇasīlo.",
  "atk-s0504a3:590_2": "Tattha sīlapāripūrī dvīhi kāraṇehi hoti sammadeva sīlavipattiyā ādīnavadassanena, sīlasampattiyā ca ānisaṁsadassanena.",
  "atk-s0504a3:590_3": "Idha pana sabbaparibandhavippamuttassa sabbākāraparipuṇṇassa maggasīlassa phalasīlassa ca vasena kalyāṇatā veditabbā.",
  "atk-s0504a3:590_4": "Kalyāṇadhammoti sabbe bodhipakkhiyadhammā adhippetā, tasmā kalyāṇā satipaṭṭhānādibodhipakkhiyadhammā etassāti kalyāṇadhammo.",
  "atk-s0504a3:590_5": "Kalyāṇapaññoti ca maggaphalapaññāvaseneva kalyāṇapañño.",
  "atk-s0504a3:590_6": "Lokuttarā eva hi sīlādidhammā ekantakalyāṇā nāma akuppasabhāvattā.",
  "atk-s0504a3:590_7": "Keci pana “catupārisuddhisīlavasena kalyāṇasīlo, vipassanāmaggadhammavasena kalyāṇadhammo, maggaphalapaññāvasena kalyāṇapañño”ti vadanti.",
  "atk-s0504a3:590_8": "Asekkhā eva te sīladhammapaññāti eke.",
  "atk-s0504a3:590_9": "Apare pana bhaṇanti –",
  "atk-s0504a3:590_10": "sotāpannasakadāgāmīnaṁ maggaphalasīlaṁ kalyāṇasīlaṁ nāma, tasmā “kalyāṇasīlo”ti iminā sotāpanno sakadāgāmī ca gahitā honti.",
  "atk-s0504a3:590_11": "Te hi sīlesu paripūrakārino nāma.",
  "atk-s0504a3:590_12": "Anāgāmimaggaphaladhammā aggamaggadhammā ca kalyāṇadhammā nāma.",
  "atk-s0504a3:590_13": "Tattha hi bodhipakkhiyadhammā bhāvanāpāripūriṁ gacchanti.",
  "atk-s0504a3:590_14": "Tasmā “kalyāṇadhammo”ti iminā tatiyamaggaṭṭhato paṭṭhāya tayo ariyā gahitā honti.",
  "atk-s0504a3:590_15": "Paññākiccassa matthakappattiyā aggaphale paññā kalyāṇapaññā nāma, tasmā paññāvepullappatto arahā “kalyāṇapañño”ti vutto.",
  "atk-s0504a3:590_16": "Evameva puggalā gahitā hontīti.",
  "atk-s0504a3:590_17": "Kiṁ iminā papañcena?",
  "atk-s0504a3:590_18": "Aggamaggaphaladhammā idha kalyāṇasīlādayo vuttāti ayamamhākaṁ khanti.",
  "atk-s0504a3:590_19": "Dhammavibhāgena hi ayaṁ puggalavibhāgo, na dhammavibhāgoti.",
  "atk-s0504a3:591_0": "Kevalīti ettha kevalaṁ vuccati kenaci avomissakatāya sabbasaṅkhatavivittaṁ nibbānaṁ, tassa adhigatattā arahā kevalī.",
  "atk-s0504a3:591_1": "Atha vā pahānabhāvanāpāripūriyā pariyosānaanavajjadhammapāripūriyā ca kalyāṇakaṭṭhena abyāsekasukhatāya ca kevalaṁ arahattaṁ, tadadhigamena kevalī khīṇāsavo.",
  "atk-s0504a3:591_2": "Maggabrahmacariyavāsaṁ vasitvā pariyosāpetvā ṭhitoti vusitavā.",
  "atk-s0504a3:591_3": "Uttamehi aggabhūtehi vā asekkhadhammehi samannāgatattā “uttamapuriso”ti vuccati.",
  "atk-s0504a3:592_0": "Sīlavāti ettha kenaṭṭhena sīlaṁ?",
  "atk-s0504a3:592_1": "Sīlanaṭṭhena sīlaṁ.",
  "atk-s0504a3:592_2": "Kimidaṁ sīlanaṁ nāma?",
  "atk-s0504a3:592_3": "Samādhānaṁ, susīlyavasena kāyakammādīnaṁ avippakiṇṇatāti attho.",
  "atk-s0504a3:592_4": "Atha vā upadhāraṇaṁ, jhānādikusaladhammānaṁ patiṭṭhānavasena ādhārabhāvoti attho.",
  "atk-s0504a3:592_5": "Tasmā sīlati, sīletīti vā sīlaṁ.",
  "atk-s0504a3:592_6": "Ayaṁ tāva saddalakkhaṇanayena sīlaṭṭho.",
  "atk-s0504a3:592_7": "Apare pana “siraṭṭho sīlaṭṭho, sītalaṭṭho sīlaṭṭho, sivaṭṭho sīlaṭṭho”ti niruttinayena atthaṁ vaṇṇayanti.",
  "atk-s0504a3:592_8": "Tayidaṁ pāripūrito atisayato vā sīlaṁ assa atthīti sīlavā, catupārisuddhisīlavasena sīlasampannoti attho.",
  "atk-s0504a3:592_9": "Tattha yaṁ jeṭṭhakasīlaṁ, taṁ vitthāretvā dassetuṁ “pātimokkhasaṁvarasaṁvuto”tiādi vuttanti ekaccānaṁ ācariyānaṁ adhippāyo.",
  "atk-s0504a3:593_0": "Aparena pana bhaṇanti –",
  "atk-s0504a3:593_1": "ubhayatthāpi pātimokkhasaṁvaro bhagavatā vutto.",
  "atk-s0504a3:593_2": "Pātimokkhasaṁvaro eva hi sīlaṁ, itaresu indriyasaṁvaro chadvārarakkhaṇamattameva, ājīvapārisuddhi dhammena paccayuppādanamattameva, paccayasannissitaṁ paṭiladdhapaccaye “idamattha”nti paccavekkhitvā paribhuñjanamattameva.",
  "atk-s0504a3:593_3": "Nippariyāyena pātimokkhasaṁvarova sīlaṁ.",
  "atk-s0504a3:593_4": "Yassa so bhinno, so sīsacchinno puriso viya hatthapāde “sesāni rakkhissatī”ti na vattabbo.",
  "atk-s0504a3:593_5": "Yassa pana so arogo, acchinnasīso viya puriso, tāni puna pākatikāni katvā rakkhituṁ sakkoti.",
  "atk-s0504a3:593_6": "Tasmā sīlavāti iminā pātimokkhasīlameva uddisitvā taṁ vitthāretuṁ “pātimokkhasaṁvarasaṁvuto”tiādi vuttanti.",
  "atk-s0504a3:594_0": "Tattha pātimokkhanti sikkhāpadasīlaṁ.",
  "atk-s0504a3:594_1": "Tañhi yo naṁ pāti rakkhati, taṁ mokkheti moceti āpāyikādīhi dukkhehīti pātimokkhaṁ.",
  "atk-s0504a3:594_2": "Saṁvaraṇaṁ saṁvaro, kāyavācāhi avītikkamo.",
  "atk-s0504a3:594_3": "Pātimokkhameva saṁvaro pātimokkhasaṁvaro, tena saṁvuto pihitakāyavācoti pātimokkhasaṁvarasaṁvuto.",
  "atk-s0504a3:594_4": "Idamassa tasmiṁ sīle patiṭṭhitabhāvaparidīpanaṁ.",
  "atk-s0504a3:594_5": "Viharatīti tadanurūpavihārasamaṅgibhāvaparidīpanaṁ.",
  "atk-s0504a3:594_6": "Ācāragocarasampannoti heṭṭhā pātimokkhasaṁvarassa, upari visesānuyogassa ca upakārakadhammaparidīpanaṁ.",
  "atk-s0504a3:594_7": "Aṇumattesu vajjesu bhayadassāvīti pātimokkhasīlato acavanadhammatāparidīpanaṁ.",
  "atk-s0504a3:594_8": "Samādāyāti sikkhāpadānaṁ anavasesato ādānaparidīpanaṁ.",
  "atk-s0504a3:594_9": "Sikkhatīti sikkhāya samaṅgibhāvaparidīpanaṁ.",
  "atk-s0504a3:594_10": "Sikkhāpadesūti sikkhitabbadhammaparidīpanaṁ.",
  "atk-s0504a3:595_0": "Aparo nayo –",
  "atk-s0504a3:595_1": "kilesānaṁ balavabhāvato pāpakiriyāya sukarabhāvato puññakiriyāya ca dukkarabhāvato bahukkhattuṁ apāyesu patanasīloti pātī, puthujjano.",
  "atk-s0504a3:595_2": "Aniccatāya vā bhavādīsu kammavegakkhitto ghaṭiyantaṁ viya anavaṭṭhānena paribbhamanato gamanasīloti pātī, maraṇavasena vā tamhi tamhi sattanikāye attabhāvassa pātanasīloti pātī, sattasantāno, cittameva vā.",
  "atk-s0504a3:595_3": "Taṁ pātinaṁ saṁsāradukkhato mokkhetīti pātimokkho.",
  "atk-s0504a3:595_4": "Cittassa hi vimokkhena satto vimutto.",
  "atk-s0504a3:595_5": "“Cittavodānā visujjhantī”ti “anupādāya āsavehi cittaṁ vimutta”nti ca vuttaṁ.",
  "atk-s0504a3:595_6": "Atha vā avijjādinā hetunā saṁsāre patati gacchati pavattatīti pāti.",
  "atk-s0504a3:595_7": "“Avijjānīvaraṇānaṁ sattānaṁ taṇhāsaṁyojanānaṁ sandhāvataṁ saṁsarata”nti hi vuttaṁ.",
  "atk-s0504a3:595_8": "Tassa pātino sattassa taṇhādisaṁkilesattayato mokkho etenāti pātimokkho.",
  "atk-s0504a3:595_9": "“Kaṇṭhekālo”tiādīnaṁ viyassa samāsasiddhi veditabbā.",
  "atk-s0504a3:596_0": "Atha vā pāteti vinipāteti dukkheti pāti, cittaṁ.",
  "atk-s0504a3:596_1": "Vuttañhi “cittena nīyati loko, cittena parikassatī”ti.",
  "atk-s0504a3:596_2": "Tassa pātino mokkho etenāti pātimokkho.",
  "atk-s0504a3:596_3": "Patati vā etena apāyadukkhe saṁsāradukkhe cāti pāti, taṇhādisaṁkileso.",
  "atk-s0504a3:596_4": "Vuttañhi “taṇhā janeti purisaṁ, taṇhādutiyo puriso”ti ca ādi.",
  "atk-s0504a3:596_5": "Tato pātito mokkhoti pātimokkho.",
  "atk-s0504a3:596_6": "Atha vā patati etthāti pāti, cha ajjhattikāni bāhirāni ca āyatanāni.",
  "atk-s0504a3:596_7": "Vuttañhi “chasu loko samuppanno, chasu kubbati santhava”nti.",
  "atk-s0504a3:596_8": "Tato chaajjhattikabāhirāyatanasaṅkhātato pātito mokkhoti pātimokkho.",
  "atk-s0504a3:596_9": "Atha vā pāto vinipāto assa atthīti pātī, saṁsāro.",
  "atk-s0504a3:596_10": "Tato mokkhoti pātimokkho.",
  "atk-s0504a3:596_11": "Atha vā sabbalokādhipatibhāvato dhammissaro bhagavā patīti vuccati, muccati etenāti mokkho, patino mokkho tena paññattattāti patimokkho, patimokkho eva pātimokkho.",
  "atk-s0504a3:596_12": "Sabbaguṇānaṁ vā mūlabhāvato uttamaṭṭhena pati ca so yathāvuttaṭṭhena mokkho cāti patimokkho, patimokkho eva pātimokkho.",
  "atk-s0504a3:596_13": "Tathā hi vuttaṁ “pātimokkhanti mukhametaṁ pamukhameta”nti vitthāro.",
  "atk-s0504a3:597_0": "Atha vā paiti pakāre, atīti accantatthe nipāto.",
  "atk-s0504a3:597_1": "Tasmā pakārehi accantaṁ mokkhetīti pātimokkho.",
  "atk-s0504a3:597_2": "Idañhi sīlaṁ sayaṁ tadaṅgavasena, samādhisahitaṁ paññāsahitañca vikkhambhanavasena samucchedavasena ca accantaṁ mokkheti mocetīti pātimokkhaṁ.",
  "atk-s0504a3:597_3": "Pati pati mokkhoti vā patimokkho, tamhā tamhā vītikkamitabbadosato pati paccekaṁ mokkhoti attho.",
  "atk-s0504a3:597_4": "Patimokkho eva pātimokkho.",
  "atk-s0504a3:597_5": "Mokkhoti vā nibbānaṁ, tassa mokkhassa paṭibimbabhūtanti patimokkhaṁ.",
  "atk-s0504a3:597_6": "Pātimokkhasīlasaṁvaro hi sūriyassa aruṇuggamanaṁ viya nibbānassa udayabhūto tappaṭibhāgo viya hoti yathārahaṁ kilesanibbāpanatoti patimokkhaṁ, patimokkhaṁ eva pātimokkhaṁ.",
  "atk-s0504a3:597_7": "Atha vā mokkhaṁ pati vattati mokkhābhimukhanti patimokkhaṁ, patimokkhameva pātimokkhanti evaṁ tāvettha pātimokkhasaddassa attho veditabbo.",
  "atk-s0504a3:598_0": "Saṁvarati pidahati etenāti saṁvaro, pātimokkhameva saṁvaroti pātimokkhasaṁvaro.",
  "atk-s0504a3:598_1": "Atthato pana tato tato vītikkamitabbato viratiyo cetanā vā, tena pātimokkhasaṁvarena upeto samannāgato pātimokkhasaṁvarasaṁvutoti vutto.",
  "atk-s0504a3:598_2": "Vuttañhetaṁ vibhaṅge –",
  "atk-s0504a3:599_0": "“Iminā pātimokkhasaṁvarena upeto hoti samupeto upagato samupagato sampanno samannāgato.",
  "atk-s0504a3:599_1": "Tena vuccati pātimokkhasaṁvarasaṁvuto”ti.",
  "atk-s0504a3:600_0": "Viharatīti iriyāpathavihārena viharati, iriyati, vattati.",
  "atk-s0504a3:600_1": "Ācāragocarasampannoti veḷudānādimicchājīvassa kāyapāgabbhiyādīnañca akaraṇena, sabbaso anācāraṁ vajjetvā “kāyiko avītikkamo, vācasiko avītikkamo”ti evaṁ vuttabhikkhusāruppaācārasampattiyā vesiyādiagocaraṁ vajjetvā piṇḍapātādiatthaṁ upasaṅkamituṁ yuttaṭṭhānasaṅkhātagocarena ca sampannattā ācāragocarasampanno.",
  "atk-s0504a3:600_2": "Apica yo bhikkhu satthari sagāravo sappatisso sabrahmacārīsu sagāravo sappatisso hirottappasampanno sunivattho supāruto pāsādikena abhikkantena paṭikkantena ālokitena vilokitena samiñjitena pasāritena okkhittacakkhu iriyāpathasampanno indriyesu guttadvāro bhojane mattaññū jāgariyānuyutto satisampajaññena samannāgato appiccho santuṭṭho pavivitto asaṁsaṭṭho ābhisamācārikesu sakkaccakārī garucittīkārabahulo viharati, ayaṁ vuccati ācārasampanno.",
  "atk-s0504a3:601_0": "Gocaro pana –",
  "atk-s0504a3:601_1": "upanissayagocaro, ārakkhagocaro, upanibandhagocaroti tividho.",
  "atk-s0504a3:601_2": "Tattha dasakathāvatthuguṇasamannāgato vuttalakkhaṇo kalyāṇamitto yaṁ nissāya asutaṁ suṇāti, sutaṁ pariyodapeti, kaṅkhaṁ vitarati, diṭṭhiṁ ujukaṁ karoti, cittaṁ pasādeti, yassa ca anusikkhanto saddhāya vaḍḍhati, sīlena, sutena, cāgena, paññāya vaḍḍhati, ayaṁ upanissayagocaro.",
  "atk-s0504a3:601_3": "Yo bhikkhu antaragharaṁ paviṭṭho vīthiṁ paṭipanno okkhittacakkhu yugamattadassāvī saṁvuto gacchati, na hatthiṁ olokento, na assaṁ, na rathaṁ, na pattiṁ, na itthiṁ, na purisaṁ olokento, na uddhaṁ olokento, na adho olokento, na disāvidisā pekkhamāno gacchati, ayaṁ ārakkhagocaro.",
  "atk-s0504a3:601_4": "Upanibandhagocaro pana cattāro satipaṭṭhānā, yattha bhikkhu attano cittaṁ upanibandhati.",
  "atk-s0504a3:601_5": "Vuttañhetaṁ bhagavatā –",
  "atk-s0504a3:602_0": "“Ko ca, bhikkhave, bhikkhuno gocaro sako pettiko visayo? Yadidaṁ – cattāro satipaṭṭhānā”ti.",
  "atk-s0504a3:603_0": "Iti yathāvuttāya ācārasampattiyā imāya ca gocarasampattiyā samannāgatattā ācāragocarasampanno.",
  "atk-s0504a3:604_0": "Aṇumattesu vajjesu bhayadassāvīti appamattakesu aṇuppamāṇesu asañcicca āpannasekhiyaakusalacittuppādādibhedesu vajjesu bhayadassanasīlo.",
  "atk-s0504a3:604_1": "Yo hi bhikkhu paramāṇumattaṁ vajjaṁ aṭṭhasaṭṭhiyojanasatasahassubbedhasinerupabbatarājasadisaṁ katvā passati, yopi bhikkhu sabbalahukaṁ dubbhāsitamattaṁ pārājikasadisaṁ katvā passati, ayaṁ aṇumattesu vajjesu bhayadassāvī nāma.",
  "atk-s0504a3:604_2": "Samādāya sikkhati sikkhāpadesūti yaṁ kiñci sikkhāpadesu sikkhitabbaṁ, taṁ sabbena sabbaṁ sabbathā sabbaṁ anavasesaṁ samādiyitvā sikkhati vattati, pūretīti attho.",
  "atk-s0504a3:604_3": "Iti kalyāṇasīloti iminā pakārena kalyāṇasīlo samāno.",
  "atk-s0504a3:604_4": "Puggalādhiṭṭhānavasena hi niddiṭṭhaṁ sīlaṁ “evaṁ kho, bhikkhave, bhikkhu kalyāṇasīlo hotī”ti vuttapuggalādhiṭṭhānavaseneva nigametvā “kalyāṇadhammo”ti ettha vuttadhamme niddisitukāmena “tesaṁ dhammānaṁ idaṁ sīlaṁ adhiṭṭhāna”nti dassetuṁ puna “iti kalyāṇasīlo”ti vuttaṁ.",
  "atk-s0504a3:604_5": "Sattannaṁ bodhipakkhiyānantiādi sabbaṁ heṭṭhā vuttatthameva.",
  "atk-s0504a3:604_6": "Puna kalyāṇasīlotiādi nigamanaṁ.",
  "atk-s0504a3:605_0": "Gāthāsu dukkaṭanti duṭṭhu kataṁ, duccaritanti attho.",
  "atk-s0504a3:605_1": "Hirimananti hirimantaṁ hirisampannaṁ, sabbaso pāpapavattiyā jigucchanasabhāvanti attho.",
  "atk-s0504a3:605_2": "Hirimananti vā hirisahitacittaṁ.",
  "atk-s0504a3:605_3": "Hiriggahaṇeneva cettha ottappampi gahitanti veditabbaṁ.",
  "atk-s0504a3:605_4": "Hirottappaggahaṇena ca sabbaso duccaritābhāvassa hetuṁ dassento kalyāṇasīlataṁ hetuto vibhāveti.",
  "atk-s0504a3:605_5": "Sambodhīti ariyañāṇaṁ, taṁ gacchanti bhajantīti sambodhigāmino, bodhipakkhikāti attho.",
  "atk-s0504a3:605_6": "Anussadanti rāgussadādirahitaṁ.",
  "atk-s0504a3:605_7": "“Tathāvidha”ntipi paṭhanti.",
  "atk-s0504a3:605_8": "“Bodhipakkhikānaṁ dhammānaṁ bhāvanānuyogamanuyutto”ti yathā yathā pubbe vuttaṁ, tathāvidhaṁ tādisanti attho.",
  "atk-s0504a3:605_9": "Dukkhassāti vaṭṭadukkhassa, vaṭṭadukkhahetuno vā.",
  "atk-s0504a3:605_10": "Idheva khayamattanoti āsavakkhayādhigamena attano vaṭṭadukkhahetuno samudayapakkhiyassa kilesagaṇassa idheva imasmiṁyeva attabhāve khayaṁ anuppādaṁ pajānāti, vaṭṭadukkhasseva vā idheva carimakacittanirodhena khayaṁ khīṇabhāvaṁ pajānāti.",
  "atk-s0504a3:605_11": "Tehi dhammehi sampannanti tehi yathāvuttasīlādidhammehi samannāgataṁ.",
  "atk-s0504a3:605_12": "Asitanti taṇhādiṭṭhinissayānaṁ pahīnattā asitaṁ, katthaci anissitaṁ.",
  "atk-s0504a3:605_13": "Sabbalokassāti sabbasmiṁ sattaloke.",
  "atk-s0504a3:605_14": "Sesaṁ vuttanayameva.",
  "atk-s0504a3:606_0": "Aṭṭhamasuttavaṇṇanā niṭṭhitā.",
  "atk-s0504a3:607_0": "9. Dānasuttavaṇṇanā",
  "atk-s0504a3:608_0": "98.",
  "atk-s0504a3:608_1": "Navame dānanti dātabbaṁ, savatthukā vā cetanā dānaṁ, sampattipariccāgassetaṁ adhivacanaṁ.",
  "atk-s0504a3:608_2": "Āmisadānanti cattāro paccayā deyyabhāvavasena āmisadānaṁ nāma.",
  "atk-s0504a3:608_3": "Te hi taṇhādīhi āmasitabbato āmisanti vuccanti.",
  "atk-s0504a3:608_4": "Tesaṁ vā pariccāgacetanā āmisadānaṁ.",
  "atk-s0504a3:608_5": "Dhammadānanti idhekacco “ime dhammā kusalā, ime dhammā akusalā, ime dhammā sāvajjā, ime dhammā anavajjā, ime viññugarahitā, ime viññuppasatthā;",
  "atk-s0504a3:608_6": "ime samattā samādinnā ahitāya dukkhāya saṁvattanti, ime hitāya sukhāya saṁvattantī”ti kusalākusalakammapathe vibhajanto kammakammavipāke idhalokaparaloke paccakkhato dassento viya pākaṭaṁ karonto akusalehi dhammehi nivattāpento, kusalesu dhammesu patiṭṭhāpento, dhammaṁ deseti, idaṁ dhammadānaṁ.",
  "atk-s0504a3:608_7": "Yo pana “ime dhammā abhiññeyyā, ime pariññeyyā, ime pahātabbā, ime sacchikātabbā, ime bhāvetabbā”ti saccāni vibhāvento amatādhigamāya paṭipattidhammaṁ deseti, idaṁ sikhāppattaṁ dhammadānaṁ nāma.",
  "atk-s0504a3:608_8": "Etadagganti etaṁ aggaṁ.",
  "atk-s0504a3:608_9": "Yadidanti yaṁ idaṁ dhammadānaṁ vuttaṁ, etaṁ imesu dvīsu dānesu aggaṁ seṭṭhaṁ uttamaṁ.",
  "atk-s0504a3:608_10": "Vivaṭṭagāmidhammadānañhi nissāya sabbānatthato parimuccati, sakalaṁ vaṭṭadukkhaṁ atikkamati.",
  "atk-s0504a3:608_11": "Lokiyaṁ pana dhammadānaṁ sabbesaṁ dānānaṁ nidānaṁ sabbasampattīnaṁ mūlaṁ. Tenāha –",
  "atk-s0504a3:609_0": "“Sabbadānaṁ dhammadānaṁ jināti, sabbarasaṁ dhammaraso jināti;",
  "atk-s0504a3:610_0": "Sabbaratiṁ dhammaratī jināti, taṇhakkhayo sabbadukkhaṁ jinātī”ti. –",
  "atk-s0504a3:611_0": "Abhayadānamettha dhammadāneneva saṅgahitanti daṭṭhabbaṁ.",
  "atk-s0504a3:612_0": "Sādhāraṇabhogitādhippāyena attanā paribhuñjitabbato catupaccayato sayameva abhuñjitvā paresaṁ saṁvibhajanaṁ āmisasaṁvibhāgo.",
  "atk-s0504a3:612_1": "Sādhāraṇabhogitādhippāyeneva attanā viditassa adhigatassa dhammassa appossukko ahutvā paresaṁ upadeso dhammasaṁvibhāgo.",
  "atk-s0504a3:612_2": "Catūhi paccayehi catūhi ca saṅgahavatthūhi paresaṁ anuggaṇhanaṁ anukampanaṁ āmisānuggaho.",
  "atk-s0504a3:612_3": "Vuttanayeneva dhammena paresaṁ anuggaṇhanaṁ anukampanaṁ dhammānuggaho.",
  "atk-s0504a3:612_4": "Sesaṁ vuttanayameva.",
  "atk-s0504a3:613_0": "Gāthāsu yamāhu dānaṁ paramanti yaṁ dānaṁ cittakhettadeyyadhammānaṁ uḷārabhāvena paramaṁ uttamaṁ, bhogasampattiādīnaṁ vā pūraṇato phalanato, parassa vā lobhamacchariyādikassa paṭipakkhassa maddanato hiṁsanato “parama”nti buddhā bhagavanto āhu.",
  "atk-s0504a3:613_1": "Anuttaranti yaṁ dānaṁ cetanādisampattiyā sātisayapavattiyā aggabhāvena aggavipākattā ca uttararahitaṁ anuttarabhāvasādhanaṁ cāti āhu.",
  "atk-s0504a3:613_2": "Yaṁ saṁvibhāganti etthāpi “paramaṁ anuttara”nti padadvayaṁ ānetvā yojetabbaṁ.",
  "atk-s0504a3:613_3": "Avaṇṇayīti kittayi, “bhojanaṁ, bhikkhave, dadamāno dāyako paṭiggāhakānaṁ pañca ṭhānāni detī”tiādinā, “evaṁ ce, bhikkhave, sattā jāneyyuṁ dānasaṁvibhāgassa vipāka”ntiādinā ca pasaṁsayi.",
  "atk-s0504a3:613_4": "Yathā pana dānaṁ saṁvibhāgo ca paramaṁ anuttarañca hoti, taṁ dassetuṁ “aggamhī”tiādi vuttaṁ.",
  "atk-s0504a3:613_5": "Tattha aggamhīti sīlādiguṇavisesayogena seṭṭhe anuttare puññakkhette sammāsambuddhe ariyasaṅghe ca.",
  "atk-s0504a3:613_6": "Pasannacittoti kammaphalasaddhāya ratanattayasaddhāya ca cittaṁ pasādento okappento.",
  "atk-s0504a3:613_7": "Cittasampattiyā hi khettasampattiyā ca parittepi deyyadhamme dānaṁ mahānubhāvaṁ hoti mahājutikaṁ mahāvipphāraṁ.",
  "atk-s0504a3:613_8": "Vuttañhetaṁ –",
  "atk-s0504a3:614_0": "“Natthi citte pasannamhi, appakā nāma dakkhiṇā;",
  "atk-s0504a3:615_0": "Tathāgate vā sambuddhe, atha vā tassa sāvake”ti. ;",
  "atk-s0504a3:616_0": "Viññūti sappañño.",
  "atk-s0504a3:616_1": "Pajānanti sammadeva dānaphalaṁ dānānisaṁsaṁ pajānanto.",
  "atk-s0504a3:616_2": "Ko na yajetha kāleti yuttappattakāle ko nāma dānaṁ na dadeyya?",
  "atk-s0504a3:616_3": "Saddhā, deyyadhammo, paṭiggāhakāti imesaṁ tiṇṇaṁ sammukhibhūtakāleyeva hi dānaṁ sambhavati, na aññathā, paṭiggāhakānaṁ vā dātuṁ yuttakāle.",
  "atk-s0504a3:617_0": "Evaṁ paṭhamagāthāya āmisadānasaṁvibhāgānuggahe dassetvā idāni dhammadānasaṁvibhāgānuggahe dassetuṁ “ye ceva bhāsantī”ti dutiyagāthamāha.",
  "atk-s0504a3:617_1": "Tattha ubhayanti “bhāsanti suṇantī”ti vuttā desakā paṭiggāhakāti ubhayaṁ.",
  "atk-s0504a3:617_2": "Ayaṁ panettha saṅkhepattho –",
  "atk-s0504a3:617_3": "ye sugatassa bhagavato sāsane saddhamme pasannacittā vimuttāyatanasīse ṭhatvā desenti paṭiggaṇhanti ca, tesaṁ desakapaṭiggāhakānaṁ so dhammadānadhammasaṁvibhāgadhammānuggahasaṅkhāto attho.",
  "atk-s0504a3:617_4": "Paramatthasādhanato paramo.",
  "atk-s0504a3:617_5": "Taṇhāsaṁkilesādisabbasaṁkilesamalavisodhanena visujjhati.",
  "atk-s0504a3:617_6": "Kīdisānaṁ?",
  "atk-s0504a3:617_7": "Ye appamattā sugatassa sāsane. Ye ca –",
  "atk-s0504a3:618_0": "“Sabbapāpassa akaraṇaṁ, kusalassa upasampadā;",
  "atk-s0504a3:619_0": "Sacittapariyodapanaṁ, etaṁ buddhāna sāsana”nti. –",
  "atk-s0504a3:620_0": "Saṅkhepato evaṁ pakāsite sammāsambuddhassa sāsane ovāde anusiṭṭhiyaṁ appamattā adhisīlasikkhādayo sakkaccaṁ sampādenti.",
  "atk-s0504a3:620_1": "Tesaṁ visujjhati, arahattaphalavisuddhiyā ativiya vodāyatīti.",
  "atk-s0504a3:621_0": "Navamasuttavaṇṇanā niṭṭhitā.",
  "atk-s0504a3:622_0": "10. Tevijjasuttavaṇṇanā",
  "atk-s0504a3:623_0": "99.",
  "atk-s0504a3:623_1": "Dasame dhammenāti ñāyena, sammāpaṭipattisaṅkhātena hetunā kāraṇena.",
  "atk-s0504a3:623_2": "Yāya hi paṭipadāya tevijjo hoti, sā paṭipadā idha dhammoti veditabbā.",
  "atk-s0504a3:623_3": "Kā pana sā paṭipadāti?",
  "atk-s0504a3:623_4": "Caraṇasampadā ca vijjāsampadā ca.",
  "atk-s0504a3:623_5": "Tevijjanti pubbenivāsānussatiñāṇādīhi tīhi vijjāhi samannāgataṁ.",
  "atk-s0504a3:623_6": "Brāhmaṇanti bāhitapāpabrāhmaṇaṁ.",
  "atk-s0504a3:623_7": "Paññāpemīti “brāhmaṇo”ti jānāpemi patiṭṭhapemi.",
  "atk-s0504a3:623_8": "Nāññaṁ lapitalāpanamattenāti aññaṁ jātimattabrāhmaṇaṁ aṭṭhakādīhi lapitamattavippalapanamattena brāhmaṇaṁ na paññāpemīti.",
  "atk-s0504a3:623_9": "Atha vā lapitalāpanamattenāti mantānaṁ ajjhenaajjhāpanamattena.",
  "atk-s0504a3:623_10": "Ubhayathāpi yaṁ pana brāhmaṇā sāmavedādivedattayaajjhenena tevijjaṁ brāhmaṇaṁ vadanti, taṁ paṭikkhipati.",
  "atk-s0504a3:623_11": "Bhagavatā hi “paramatthato atevijjaṁ brāhmaṇaṁyeva cete bhovādino avijjānivutā ‘tevijjo brāhmaṇo’ti vadanti, evaṁ pana tevijjo brāhmaṇo hotī”ti dassanatthaṁ tathā bujjhanakānaṁ puggalānaṁ ajjhāsayena ayaṁ desanā āraddhā.",
  "atk-s0504a3:624_0": "Tattha yasmā vijjāsampanno caraṇasampannoyeva hoti caraṇasampadāya vinā vijjāsampattiyā abhāvato, tasmā caraṇasampadaṁ antogadhaṁ katvā vijjāsīseneva brāhmaṇaṁ paññāpetukāmo “dhammenāhaṁ, bhikkhave, tevijjaṁ brāhmaṇaṁ paññāpemī”ti desanaṁ samuṭṭhāpetvā “kathañcāhaṁ, bhikkhave, dhammena tevijjaṁ brāhmaṇaṁ paññāpemī”ti kathetukamyatāya pucchaṁ katvā puggalādhiṭṭhānāya desanāya vijjattayaṁ vibhajanto “idha, bhikkhave, bhikkhū”tiādimāha.",
  "atk-s0504a3:625_0": "Tattha anekavihitanti anekavidhaṁ, anekehi vā pakārehi pavattitaṁ, saṁvaṇṇitanti attho.",
  "atk-s0504a3:625_1": "Pubbenivāsanti samanantarātītabhavaṁ ādiṁ katvā tattha tattha nivutthakkhandhasantānaṁ.",
  "atk-s0504a3:625_2": "Nivutthanti ajjhāvutthaṁ anubhūtaṁ, attano santāne uppajjitvā niruddhaṁ, nivutthadhammaṁ vā nivutthaṁ, gocaranivāsena nivutthaṁ, attano viññāṇena viññātaṁ paraviññāṇaviññātampi vā chinnavaṭumakānussaraṇādīsu.",
  "atk-s0504a3:625_3": "Anussaratīti “ekampi jātiṁ dvepi jātiyo”ti evaṁ jātipaṭipāṭivasena anugantvā sarati, anudeva vā sarati, citte abhininnāmite parikammasamanantaraṁ sarati.",
  "atk-s0504a3:626_0": "Seyyathidanti āraddhappakāradassanatthe nipāto.",
  "atk-s0504a3:626_1": "Teneva yvāyaṁ pubbenivāso āraddho hoti, tassa pakāraṁ dassento “ekampi jāti”ntiādimāha.",
  "atk-s0504a3:626_2": "Tattha ekampi jātinti ekampi paṭisandhimūlakaṁ cutipariyosānaṁ ekabhavapariyāpannaṁ khandhasantānaṁ.",
  "atk-s0504a3:626_3": "Esa nayo dvepi jātiyotiādīsu.",
  "atk-s0504a3:626_4": "Anekepi saṁvaṭṭakappetiādīsu pana parihāyamāno kappo saṁvaṭṭakappo, vaḍḍhamāno vivaṭṭakappo.",
  "atk-s0504a3:626_5": "Tattha saṁvaṭṭena saṁvaṭṭaṭṭhāyī gahito hoti tammūlakattā, vivaṭṭena ca vivaṭṭaṭṭhāyī.",
  "atk-s0504a3:626_6": "Evañhi sati yāni tāni “cattārimāni, bhikkhave, kappassa asaṅkhyeyyāni.",
  "atk-s0504a3:626_7": "Katamāni cattāri?",
  "atk-s0504a3:626_8": "Saṁvaṭṭo, saṁvaṭṭaṭṭhāyī, vivaṭṭo, vivaṭṭaṭṭhāyī”ti vuttāni cattāri asaṅkhyeyyāni, tāni pariggahitāni honti.",
  "atk-s0504a3:627_0": "Tattha tayo saṁvaṭṭā –",
  "atk-s0504a3:627_1": "tejosaṁvaṭṭo, āposaṁvaṭṭo, vāyosaṁvaṭṭoti.",
  "atk-s0504a3:627_2": "Tisso saṁvaṭṭasīmā –",
  "atk-s0504a3:627_3": "ābhassarā, subhakiṇhā, vehapphalāti.",
  "atk-s0504a3:627_4": "Yadā kappo tejena saṁvaṭṭati, ābhassarato heṭṭhā agginā ḍayhati.",
  "atk-s0504a3:627_5": "Yadā udakena saṁvaṭṭati, subhakiṇhato heṭṭhā udakena vilīyati.",
  "atk-s0504a3:627_6": "Yadā vātena saṁvaṭṭati, vehapphalato heṭṭhā vātena viddhaṁsiyati.",
  "atk-s0504a3:627_7": "Vitthārato pana koṭisatasahassacakkavāḷaṁ ekato vinassati.",
  "atk-s0504a3:627_8": "Iti evarūpo ayaṁ pubbenivāsaṁ anussaranto bhikkhu anekepi saṁvaṭṭakappe anekepi vivaṭṭakappe anekepi saṁvaṭṭavivaṭṭakappe anussarati. Kathaṁ?",
  "atk-s0504a3:627_9": "Amutrāsintiādinā nayena.",
  "atk-s0504a3:628_0": "Tattha amutrāsinti amumhi saṁvaṭṭakappe amumhi bhave vā yoniyā vā gatiyā vā viññāṇaṭṭhitiyā vā sattāvāse vā sattanikāye vā ahamahosiṁ.",
  "atk-s0504a3:628_1": "Evaṁnāmoti tisso vā phusso vā.",
  "atk-s0504a3:628_2": "Evaṁgottoti gotamo vā kassapo vā.",
  "atk-s0504a3:628_3": "Evaṁvaṇṇoti odāto vā sāmo vā.",
  "atk-s0504a3:628_4": "Evamāhāroti sālimaṁsodanāhāro vā pavattaphalabhojano vā.",
  "atk-s0504a3:628_5": "Evaṁsukhadukkhappaṭisaṁvedīti anekappakārānaṁ kāyikacetasikānaṁ sāmisanirāmisādippabhedānaṁ vā sukhadukkhānaṁ paṭisaṁvedī.",
  "atk-s0504a3:628_6": "Evamāyupariyantoti evaṁ vassasataparimāṇāyupariyanto vā caturāsītikappasatasahassaparimāṇāyupariyanto vā.",
  "atk-s0504a3:628_7": "So tato cuto amutra udapādinti sohaṁ tato bhavato yonito gatito viññāṇaṭṭhitito sattāvāsato sattanikāyato vā cuto puna amukasmiṁ nāma bhave yoniyā gatiyā viññāṇaṭṭhitiyā sattāvāse sattanikāye vā udapādiṁ.",
  "atk-s0504a3:628_8": "Tatrāpāsinti atha tatrapi bhave yoniyā gatiyā viññāṇaṭṭhitiyā sattāvāse sattanikāye vā puna ahosiṁ.",
  "atk-s0504a3:628_9": "Evaṁnāmotiādi vuttanayameva.",
  "atk-s0504a3:629_0": "Atha vā yasmā “amutrāsi”nti idaṁ anupubbena ārohantassa attano abhinīhārānurūpaṁ yathābalaṁ saraṇaṁ, “so tato cuto”ti paṭinivattantassa paccavekkhaṇaṁ, tasmā “idhūpapanno”ti imissā idhūpapattiyā anantaraṁ “amutra udapādi”nti vuttaṁ.",
  "atk-s0504a3:629_1": "Tatrāpāsinti tatrapi bhave…pe…",
  "atk-s0504a3:629_2": "sattanikāye vā āsiṁ.",
  "atk-s0504a3:629_3": "Evaṁnāmoti datto vā mitto vā, evaṁgottoti vāseṭṭho vā kassapo vā.",
  "atk-s0504a3:629_4": "Evaṁvaṇṇoti kāḷo vā odāto vā.",
  "atk-s0504a3:629_5": "Evamāhāroti sudhāhāro vā sāliodanādiāhāro vā.",
  "atk-s0504a3:629_6": "Evaṁsukhadukkhappaṭisaṁvedīti dibbasukhappaṭisaṁvedī vā mānusasukhadukkhappaṭisaṁvedī vā.",
  "atk-s0504a3:629_7": "Evamāyupariyantoti evaṁ taṁtaṁparamāyupariyanto.",
  "atk-s0504a3:629_8": "So tato cutoti sohaṁ tato bhavādito cuto.",
  "atk-s0504a3:629_9": "Idhūpapannoti idha imasmiṁ carimabhave manusso hutvā upapanno nibbatto.",
  "atk-s0504a3:630_0": "Itīti evaṁ.",
  "atk-s0504a3:630_1": "Sākāraṁ sauddesanti nāmagottādivasena sauddesaṁ, vaṇṇādivasena sākāraṁ.",
  "atk-s0504a3:630_2": "Nāmagottena hi sattā “tisso gotamo”ti uddisīyanti, vaṇṇādīhi “sāmo odāto”ti nānattato paññāyanti.",
  "atk-s0504a3:630_3": "Tasmā nāmagottaṁ uddeso, itare ākārā.",
  "atk-s0504a3:630_4": "Ayamassa paṭhamā vijjā adhigatāti ayaṁ iminā bhikkhunā paṭhamaṁ adhigamavasena paṭhamā, viditakaraṇaṭṭhena vijjā adhigatā sacchikatā hoti.",
  "atk-s0504a3:630_5": "Kiṁ panāyaṁ viditaṁ karoti?",
  "atk-s0504a3:630_6": "Pubbenivāsaṁ.",
  "atk-s0504a3:630_7": "Avijjāti tasseva pubbenivāsassa aviditakaraṇaṭṭhena tassa paṭicchādakamoho vuccati.",
  "atk-s0504a3:630_8": "Tamoti sveva moho paṭicchādakaṭṭhena tamoti vuccati.",
  "atk-s0504a3:630_9": "Ālokoti sā eva vijjā obhāsakaraṇaṭṭhena āloko.",
  "atk-s0504a3:630_10": "Ettha ca vijjā adhigatāti ayaṁ attho, sesaṁ pasaṁsāvacanaṁ.",
  "atk-s0504a3:630_11": "Yojanā panettha –",
  "atk-s0504a3:630_12": "ayaṁ kho tena bhikkhunā vijjā adhigatā, tassa adhigatavijjassa avijjā vihatā, vinaṭṭhāti attho. Kasmā?",
  "atk-s0504a3:630_13": "Yasmā vijjā uppannāti.",
  "atk-s0504a3:630_14": "Sesapadadvayepi eseva nayo.",
  "atk-s0504a3:631_0": "Yathā tanti ettha yathāti opammatthe, tanti nipātamattaṁ.",
  "atk-s0504a3:631_1": "Satiyā avippavāsena appamattassa.",
  "atk-s0504a3:631_2": "Vīriyātāpena ātāpino.",
  "atk-s0504a3:631_3": "Kāye ca jīvite ca anapekkhatāya pahitattassa pesitacittassāti attho.",
  "atk-s0504a3:631_4": "Idaṁ vuttaṁ hoti –",
  "atk-s0504a3:631_5": "yathā appamattassa ātāpino pahitattassa viharato avijjā vihaññeyya, vijjā uppajjeyya, tamo vihaññeyya, āloko uppajjeyya;",
  "atk-s0504a3:631_6": "evameva tassa bhikkhuno avijjā vihatā, vijjā uppannā, tamo vihato, āloko uppanno, tassa padhānānuyogassa anurūpameva phalaṁ labhitvā viharatīti.",
  "atk-s0504a3:632_0": "Dibbenacakkhunāti ettha yaṁ vattabbaṁ, taṁ heṭṭhā vuttameva.",
  "atk-s0504a3:632_1": "Visuddhenāti cutūpapātadassanena diṭṭhivisuddhihetubhāvato visuddhaṁ.",
  "atk-s0504a3:632_2": "Yo hi cutimattameva passati na upapātaṁ, so ucchedadiṭṭhiṁ gaṇhāti.",
  "atk-s0504a3:632_3": "Yo upapātamattameva passati na cutiṁ, so navasattapātubhāvadiṭṭhiṁ gaṇhāti.",
  "atk-s0504a3:632_4": "Yo pana tadubhayaṁ passati, so yasmā duvidhampi taṁ diṭṭhigataṁ ativattati, tasmāssa taṁ dassanaṁ diṭṭhivisuddhihetu hoti, tadubhayampāyaṁ buddhaputto passati.",
  "atk-s0504a3:632_5": "Tena vuttaṁ “cutūpapātadassanena diṭṭhivisuddhihetubhāvato visuddha”nti.",
  "atk-s0504a3:632_6": "Ekādasaupakkilesavirahato vā visuddhaṁ.",
  "atk-s0504a3:632_7": "Yathāha “vicikicchā cittassa upakkilesoti –",
  "atk-s0504a3:632_8": "iti viditvā vicikicchaṁ cittassa upakkilesaṁ pajahiṁ, amanasikāro…pe…",
  "atk-s0504a3:632_9": "thinamiddhaṁ, chambhitattaṁ, uppillaṁ, duṭṭhullaṁ, accāraddhavīriyaṁ, atilīnavīriyaṁ, abhijappā, nānattasaññā, atinijjhāyitattaṁ rūpānaṁ cittassa upakkileso”ti evaṁ vuttehi ekādasahi upakkilesehi anupakkiliṭṭhattā visuddhaṁ.",
  "atk-s0504a3:632_10": "Manussūpacāraṁ atikkamitvā rūpadassanena atikkantamānusakaṁ, maṁsacakkhuṁ vā atikkantattā atikkantamānusakaṁ.",
  "atk-s0504a3:632_11": "Tena dibbena cakkhunā visuddhena atikkantamānusakena.",
  "atk-s0504a3:632_12": "Satte passatīti manussamaṁsacakkhunā viya satte passati dakkhati āloketi.",
  "atk-s0504a3:633_0": "Cavamāne upapajjamāneti ettha cutikkhaṇe upapattikkhaṇe vā dibbacakkhunāpi daṭṭhuṁ na sakkā.",
  "atk-s0504a3:633_1": "Ye pana āsannacutikā idāni cavissanti, te cavamānā.",
  "atk-s0504a3:633_2": "Ye ca gahitapaṭisandhikā sampatinibbattā vā, te upapajjamānāti adhippetā.",
  "atk-s0504a3:633_3": "Te evarūpe cavamāne upapajjamāne ca passatīti dasseti.",
  "atk-s0504a3:633_4": "Hīneti mohanissandayuttattā hīnānaṁ jātikulabhogādīnaṁ vasena hīḷite paribhūte.",
  "atk-s0504a3:633_5": "Paṇīteti amohanissandayuttattā tabbiparīte.",
  "atk-s0504a3:633_6": "Suvaṇṇeti adosanissandayuttattā iṭṭhakantamanāpavaṇṇayutte.",
  "atk-s0504a3:633_7": "Dubbaṇṇeti dosanissandayuttattā aniṭṭhaakantāmanāpavaṇṇayutte.",
  "atk-s0504a3:633_8": "Abhirūpe virūpetipi attho.",
  "atk-s0504a3:633_9": "Sugateti sugatigate, alobhanissandayuttattā vā aḍḍhe mahaddhane.",
  "atk-s0504a3:633_10": "Duggateti duggatigate, lobhanissandayuttattā vā dalidde appannapānabhojane.",
  "atk-s0504a3:633_11": "Yathākammūpageti yaṁ yaṁ kammaṁ upacitaṁ, tena tena upagate.",
  "atk-s0504a3:633_12": "Tattha purimehi “cavamāne”tiādīhi dibbacakkhukiccaṁ vuttaṁ, iminā pana padena yathākammūpagañāṇakiccaṁ.",
  "atk-s0504a3:634_0": "Tassa ca ñāṇassa ayaṁ uppattikkamo –",
  "atk-s0504a3:634_1": "idha bhikkhu heṭṭhā nirayābhimukhaṁ ālokaṁ vaḍḍhetvā nerayike satte passati mahantaṁ dukkhaṁ anubhavamāne, idaṁ dassanaṁ dibbacakkhuñāṇakiccameva.",
  "atk-s0504a3:634_2": "So ca evaṁ manasi karoti “kiṁ nu kho kammaṁ katvā ime sattā etaṁ dukkhaṁ anubhavantī”ti, athassa “idaṁ nāma katvā”ti taṁkammārammaṇaṁ ñāṇaṁ uppajjati.",
  "atk-s0504a3:634_3": "Tathā upari devalokābhimukhaṁ ālokaṁ vaḍḍhetvā nandanavanamissakavanaphārusakavanādīsu satte passati dibbasampattiṁ anubhavamāne, idampi dassanaṁ dibbacakkhuñāṇakiccameva.",
  "atk-s0504a3:634_4": "So evaṁ manasi karoti “kiṁ nu kho kammaṁ katvā ime sattā etaṁ sampattiṁ anubhavantī”ti?",
  "atk-s0504a3:634_5": "Athassa “idaṁ nāma katvā”ti taṁkammārammaṇaṁ ñāṇaṁ uppajjati, idaṁ yathākammūpagañāṇaṁ nāma.",
  "atk-s0504a3:634_6": "Imassa visuṁ parikammaṁ nāma natthi.",
  "atk-s0504a3:634_7": "Yathā cimassa, evaṁ anāgataṁsañāṇassapi.",
  "atk-s0504a3:634_8": "Dibbacakkhupādakāneva hi imāni dibbacakkhunā saheva ijjhanti.",
  "atk-s0504a3:634_9": "Kāyaduccaritenātiādīsu yaṁ vattabbaṁ, taṁ heṭṭhā vuttanayameva.",
  "atk-s0504a3:634_10": "Idha vijjāti dibbacakkhuñāṇavijjā.",
  "atk-s0504a3:634_11": "Avijjāti sattānaṁ cutipaṭisandhicchādikā avijjā.",
  "atk-s0504a3:634_12": "Sesaṁ vuttanayameva.",
  "atk-s0504a3:635_0": "Tatiyavāre vijjāti arahattamaggañāṇavijjā.",
  "atk-s0504a3:635_1": "Avijjāti catusaccappaṭicchādikā avijjā.",
  "atk-s0504a3:635_2": "Sesaṁ heṭṭhā vuttanayattā suviññeyyameva.",
  "atk-s0504a3:635_3": "Evaṁ khotiādi nigamanaṁ.",
  "atk-s0504a3:636_0": "Gāthāsu ayaṁ saṅkhepattho –",
  "atk-s0504a3:636_1": "yo yathāvuttaṁ pubbenivāsaṁ aveti avagacchati, vuttanayena pākaṭaṁ katvā jānāti.",
  "atk-s0504a3:636_2": "“Yovedī”tipi pāṭho, yo avedi viditaṁ katvā ṭhitoti attho.",
  "atk-s0504a3:636_3": "Chabbīsatidevalokasaṅkhātaṁ saggaṁ catubbidhaṁ apāyañca vuttanayeneva dibbacakkhunā passati.",
  "atk-s0504a3:636_4": "Athoti tato paraṁ jātikkhayasaṅkhātaṁ arahattaṁ nibbānameva vā patto adhigato.",
  "atk-s0504a3:636_5": "Tato eva abhiññā abhivisiṭṭhāya maggapaññāya jānitabbaṁ catusaccadhammaṁ jānitvā kiccavosānena vosito niṭṭhānappatto.",
  "atk-s0504a3:636_6": "Moneyyadhammasamannāgamena muni, khīṇāsavo yasmā etāhi yathāvuttāhi tīhi vijjāhi samannāgatattā tato tatiyavijjāya sabbathā bāhitapāpattā ca tevijjo brāhmaṇo nāma hoti.",
  "atk-s0504a3:636_7": "Tasmā tameva ahaṁ tevijjaṁ brāhmaṇaṁ vadāmi, aññaṁ pana lapitalāpanaṁ yajuādimantapadānaṁ ajjhāpanaparaṁ tevijjaṁ brāhmaṇaṁ na vadāmi, tevijjoti taṁ na kathemīti.",
  "atk-s0504a3:637_0": "Iti imasmiṁ vagge dutiyasutte vaṭṭaṁ kathitaṁ, pañcamaaṭṭhamadasamasuttesu vivaṭṭaṁ kathitaṁ, itaresu vaṭṭavivaṭṭaṁ kathitanti veditabbaṁ.",
  "atk-s0504a3:638_0": "Dasamasuttavaṇṇanā niṭṭhitā.",
  "atk-s0504a3:639_0": "Pañcamavaggavaṇṇanā niṭṭhitā.",
  "atk-s0504a3:640_0": "Paramatthadīpaniyā khuddakanikāya-aṭṭhakathāya",
  "atk-s0504a3:641_0": "Itivuttakassa tikanipātavaṇṇanā niṭṭhitā."
}