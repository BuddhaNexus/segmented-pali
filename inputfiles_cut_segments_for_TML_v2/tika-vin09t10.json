{
  "tika-vin09t10:0_0": "Saṅghādisesakaṇḍaṁ",
  "tika-vin09t10:1_0": "1. Ussayavādikāsikkhāpadavaṇṇanā",
  "tika-vin09t10:2_0": "Bhikkhunīnaṁ saṅghādisesaṁ patvā vuṭṭhānavidhayo sandassanatthaṁ “ayaṁ bhikkhunī…pe…",
  "tika-vin09t10:2_1": "āpannā”ti puggalaniyamaṁ katvā pārājikato adhippāyanti “nissāraṇīyaṁ saṅghādisesa”nti āpattināmaggahaṇañca kataṁ.",
  "tika-vin09t10:2_2": "“Samuṭṭhānādīni paṭhamakathinasadisāni, idaṁ pana kiriyamevā”ti pāṭho.",
  "tika-vin09t10:3_0": "Ussayavādikāsikkhāpadavaṇṇanā niṭṭhitā.",
  "tika-vin09t10:4_0": "2. Corivuṭṭhāpikāsikkhāpadavaṇṇanā",
  "tika-vin09t10:5_0": "Katthaci agantvā nisinnaṭṭhāne eva nisīditvā karontiyā vācācittato, khaṇḍasīmādigatāya kāyavācācittato.",
  "tika-vin09t10:6_0": "Corivuṭṭhāpikāsikkhāpadavaṇṇanā niṭṭhitā.",
  "tika-vin09t10:7_0": "3. Ekagāmantaragamanasikkhāpadavaṇṇanā",
  "tika-vin09t10:8_0": "“Ābhogaṁ vinā”ti vuttattā ābhoge sati anāpatti, imasmiṁ pana sikkhāpade samantapāsādikāyaṁ upacārātikkame āpatti vuttā, idha okkame.",
  "tika-vin09t10:8_1": "Dvīsupi vuttaṁ atthato ekameva gāmantaragamanasaṅghādisesaṁ upacārassa sandhāya vuttattā.",
  "tika-vin09t10:8_2": "Gaṇamhā ohīyanassa virodho.",
  "tika-vin09t10:8_3": "“Araññe”ti idaṁ atthavasena vuttaṁ, gāmantarepi hoti eva.",
  "tika-vin09t10:9_0": "Sikkhāpadābuddhavarena vaṇṇitāti gāthāya vasena, aṭṭhakathāyampi gāmantarapariyāpannaṁ nadipāranti vuttaṁ.",
  "tika-vin09t10:10_0": "Ekagāmantaragamanasikkhāpadavaṇṇanā niṭṭhitā.",
  "tika-vin09t10:11_0": "“Chādanapaccayāpana dukkaṭaṁ āpajjatī”ti idaṁ –",
  "tika-vin09t10:12_0": "“Āpajjati garukaṁ sāvasesaṁ;",
  "tika-vin09t10:13_0": "Chādeti anādariyaṁ paṭicca;",
  "tika-vin09t10:14_0": "Na bhikkhunī no ca phuseyya vajjaṁ;",
  "tika-vin09t10:15_0": "Pañhāmesā kusalehi cintitā”ti. –",
  "tika-vin09t10:16_0": "Imāya virujjhati.",
  "tika-vin09t10:16_1": "Tasmā pamādalekhā viya dissatīti gavesitabbo ettha attho.",
  "tika-vin09t10:16_2": "Bhikkhūnaṁ mānattakathāyaṁ “parikkhittassa vihārassa parikkhepato, aparikkhittassa parikkhepārahaṭṭhānato dve leḍḍupāte atikkamitvā”ti vuttaṁ, idha pana “gāmūpacārato ca bhikkhūnaṁ vihārūpacārato ca dve leḍḍupāte”tiādi vuttaṁ.",
  "tika-vin09t10:16_3": "Tatra bhikkhūnaṁ vuttappakārappadesaṁ atikkamitvā gāmepi taṁ kammaṁ kātuṁ vaṭṭati, bhikkhunīnaṁ pana gāme na vaṭṭati.",
  "tika-vin09t10:16_4": "Tasmā evaṁ vuttanti eke.",
  "tika-vin09t10:16_5": "Apare pana bhikkhūnampi gāme na vaṭṭati.",
  "tika-vin09t10:16_6": "Bhikkhuvihāro nāma pubbe eva gāmūpacāraṁ atikkamitvā ṭhito, tasmā gāmaṁ avatvā vihārūpacārameva heṭṭhā vuttaṁ.",
  "tika-vin09t10:16_7": "Bhikkhunīnaṁ vihāro gāme eva vaṭṭati, na bahi, tasmā gāmūpacārañca vihārūpacārañca ubhayamevettha dassitaṁ.",
  "tika-vin09t10:16_8": "Tasmā ubhayatthāpi atthato nānāttaṁ natthīti vadanti.",
  "tika-vin09t10:16_9": "Yaṁ yujjati, taṁ gahetabbaṁ.",
  "tika-vin09t10:17_0": "Saṅghādisesavaṇṇanā niṭṭhitā."
}