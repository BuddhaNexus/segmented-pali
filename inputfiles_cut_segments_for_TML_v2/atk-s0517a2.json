{
  "atk-s0517a2:0.1_0": "(1) Mahāvaggo",
  "atk-s0517a2:0.2_0": "1. Ñāṇakathā",
  "atk-s0517a2:1_0": "Mātikāvaṇṇanā",
  "atk-s0517a2:2_0": "1.",
  "atk-s0517a2:2_1": "Tattha uddese tāva sotāvadhāne paññā sutamaye ñāṇanti ettha sotasaddo anekatthappabhedo.",
  "atk-s0517a2:2_2": "Tathā hesa –",
  "atk-s0517a2:3_0": "Maṁsaviññāṇañāṇesu, taṇhādīsu ca dissati;",
  "atk-s0517a2:4_0": "Dhārāyaṁ ariyamagge, cittasantatiyampi ca.",
  "atk-s0517a2:5_0": "“Sotāyatanaṁ sotadhātu sotindriya”ntiādīsu hi ayaṁ sotasaddo maṁsasote dissati.",
  "atk-s0517a2:5_1": "“Sotena saddaṁ sutvā”tiādīsu sotaviññāṇe.",
  "atk-s0517a2:5_2": "“Dibbāya sotadhātuyā”tiādīsu ñāṇasote.",
  "atk-s0517a2:5_3": "“Yāni sotāni lokasminti yāni etāni sotāni mayā kittitāni pakittitāni ācikkhitāni desitāni paññapitāni paṭṭhapitāni vivaritāni vibhattāni uttānīkatāni pakāsitāni.",
  "atk-s0517a2:5_4": "Seyyathidaṁ –",
  "atk-s0517a2:5_5": "taṇhāsoto diṭṭhisoto kilesasoto duccaritasoto avijjāsoto”tiādīsu taṇhādīsu pañcasu dhammesu.",
  "atk-s0517a2:5_6": "“Addasā kho bhagavā mahantaṁ dārukkhandhaṁ gaṅgāya nadiyā sotena vuyhamāna”ntiādīsu udakadhārāyaṁ.",
  "atk-s0517a2:5_7": "“Ariyassetaṁ, āvuso, aṭṭhaṅgikassa maggassa adhivacanaṁ, yadidaṁ soto”tiādīsu ariyamagge.",
  "atk-s0517a2:5_8": "“Purisassa ca viññāṇasotaṁ pajānāti ubhayato abbocchinnaṁ idha loke patiṭṭhitañca paraloke patiṭṭhitañcā”tiādīsu cittasantatiyaṁ.",
  "atk-s0517a2:5_9": "Idha panāyaṁ maṁsasote daṭṭhabbo.",
  "atk-s0517a2:5_10": "Tena sotena hetubhūtena, karaṇabhūtena vā avadhīyati avatthāpīyati appīyatīti sotāvadhānaṁ. Kiṁ taṁ? Sutaṁ.",
  "atk-s0517a2:5_11": "Sutañca nāma “bahussuto hoti sutadharo sutasannicayo”tiādīsu viya sotadvārānusārena viññātaṁ avadhāritaṁ dhammajātaṁ, taṁ idha sotāvadhānanti vuttaṁ.",
  "atk-s0517a2:5_12": "Tasmiṁ sotāvadhānasaṅkhāte sute pavattā paññā sotāvadhāne paññā.",
  "atk-s0517a2:5_13": "Paññāti ca tassa tassa atthassa pākaṭakaraṇasaṅkhātena paññāpanaṭṭhena paññā, tena tena vā aniccādinā pakārena dhamme jānātītipi paññā.",
  "atk-s0517a2:6_0": "Sutamayeñāṇanti ettha sutasaddo tāva saupasaggo anupasaggo ca –",
  "atk-s0517a2:7_0": "Gamane vissute tintenuyogopacitepi ca;",
  "atk-s0517a2:8_0": "Sadde ca sotadvārānusārañāte ca dissati.",
  "atk-s0517a2:9_0": "Tathā hissa “senāya pasuto”tiādīsu gacchantoti attho.",
  "atk-s0517a2:9_1": "“Sutadhammassa passato”tiādīsu vissutadhammassāti attho.",
  "atk-s0517a2:9_2": "“Avassutā avassutassa purisapuggalassā”tiādīsu tintā tintassāti attho.",
  "atk-s0517a2:9_3": "“Ye jhānapasutā dhīrā”tiādīsu anuyuttāti attho.",
  "atk-s0517a2:9_4": "“Tumhehi puññaṁ pasutaṁ anappaka”ntiādīsu upacitanti attho.",
  "atk-s0517a2:9_5": "“Diṭṭhaṁ sutaṁ mutaṁ viññāta”ntiādīsu saddoti attho.",
  "atk-s0517a2:9_6": "“Bahussuto hoti sutadharo sutasannicayo”tiādīsu sotadvārānusāraviññātadharoti attho.",
  "atk-s0517a2:9_7": "Idha panassa sotadvārānusārena viññātaṁ upadhāritanti attho.",
  "atk-s0517a2:9_8": "Sutamaye ñāṇanti yā esā etaṁ sutaṁ viññātaṁ avadhāritaṁ saddhammaṁ ārabbha ārammaṇaṁ katvā sabbapaṭhamañca aparāparañca pavattā paññā, taṁ “sutamaye ñāṇa”nti vuttaṁ hoti, sutamayaṁ ñāṇanti attho.",
  "atk-s0517a2:9_9": "Sutamayeti ca paccattavacanametaṁ, yathā “na hevaṁ vattabbe”.",
  "atk-s0517a2:9_10": "“Vanappagumbe yathā phussitagge”.",
  "atk-s0517a2:9_11": "“Natthi attakāre natthi parakāre natthi purisakāre”tiādīsu paccattavacanaṁ, evamidhāpi daṭṭhabbaṁ.",
  "atk-s0517a2:9_12": "Tena vuttaṁ –",
  "atk-s0517a2:9_13": "“sutamayaṁ ñāṇanti attho”ti.",
  "atk-s0517a2:10_0": "Atha vā sutena pakato phassādiko dhammapuñjo sutamayo, tasmiṁ sutamaye dhammapuñje pavattaṁ taṁsampayuttaṁ ñāṇaṁ sutamaye ñāṇaṁ.",
  "atk-s0517a2:10_1": "Sabhāvasāmaññalakkhaṇavasena dhamme jānātīti ñāṇaṁ.",
  "atk-s0517a2:10_2": "Taṁyeva ñāṇaṁ pariyāyavacanena adhippāyapakāsanatthaṁ aniyamena “paññā”ti vatvā pacchā adhippetaṁ “ñāṇa”nti niyametvā vuttanti veditabbaṁ.",
  "atk-s0517a2:10_3": "Ñāṇañca nāma sabhāvapaṭivedhalakkhaṇaṁ, akkhalitapaṭivedhalakkhaṇaṁ vā kusalissāsakhittausupaṭivedho viya, visayobhāsanarasaṁ padīpo viya, asammohapaccupaṭṭhānaṁ araññagatasudesako viya.",
  "atk-s0517a2:10_4": "“Samāhito, bhikkhave, bhikkhu yathābhūtaṁ pajānātī”ti vacanato samādhipadaṭṭhānaṁ.",
  "atk-s0517a2:10_5": "Lakkhaṇādīsu hi sabhāvo vā sāmaññaṁ vā lakkhaṇaṁ nāma, kiccaṁ vā sampatti vā raso nāma, upaṭṭhānākāro vā phalaṁ vā paccupaṭṭhānaṁ nāma, āsannakāraṇaṁ padaṭṭhānaṁ nāmāti veditabbaṁ.",
  "atk-s0517a2:11_0": "2. Sutvāna saṁvare paññāti –",
  "atk-s0517a2:12_0": "Pātimokkho satī ceva, ñāṇaṁ khanti tatheva ca;",
  "atk-s0517a2:13_0": "Vīriyaṁ pañcime dhammā, saṁvarāti pakāsitā.",
  "atk-s0517a2:14_0": "“Iminā pātimokkhasaṁvarena upeto hoti samupeto upāgato samupāgato upapanno sampanno samannāgato”ti āgato pātimokkhasaṁvaro.",
  "atk-s0517a2:14_1": "“Cakkhunā rūpaṁ disvā na nimittaggāhī hoti nānubyañjanaggāhī.",
  "atk-s0517a2:14_2": "Yatvādhikaraṇamenaṁ cakkhundriyaṁ asaṁvutaṁ viharantaṁ abhijjhādomanassā pāpakā akusalā dhammā anvāssaveyyuṁ, tassa saṁvarāya paṭipajjati, rakkhati cakkhundriyaṁ, cakkhundriye saṁvaraṁ āpajjatī”tiādinā nayena āgato satisaṁvaro.",
  "atk-s0517a2:15_0": "“Yāni sotāni lokasmiṁ (ajitāti bhagavā),",
  "atk-s0517a2:16_0": "Sati tesaṁ nivāraṇaṁ;",
  "atk-s0517a2:17_0": "Sotānaṁ saṁvaraṁ brūmi, paññāyete pidhīyare”ti. –",
  "atk-s0517a2:18_0": "Āgato ñāṇasaṁvaro.",
  "atk-s0517a2:18_1": "“Katame ca, bhikkhave, āsavā paṭisevanā pahātabbā?",
  "atk-s0517a2:18_2": "Idha, bhikkhave, bhikkhu paṭisaṅkhā yoniso cīvaraṁ paṭisevatī”tiādinā nayena āgato paccayapaṭisevanāsaṁvaro, sopi ñāṇasaṁvareneva saṅgahito.",
  "atk-s0517a2:18_3": "“Khamo hoti sītassa uṇhassa jighacchāya pipāsāya ḍaṁsamakasavātātapasarisapasamphassānaṁ duruttānaṁ durāgatānaṁ vacanapathānaṁ uppannānaṁ sārīrikānaṁ vedanānaṁ dukkhānaṁ tibbānaṁ kharānaṁ kaṭukānaṁ asātānaṁ amanāpānaṁ pāṇaharānaṁ adhivāsakajātiko hotī”ti āgato khantisaṁvaro.",
  "atk-s0517a2:18_4": "“Uppannaṁ kāmavitakkaṁ nādhivāseti pajahati vinodeti byantīkaroti anabhāvaṁ gametī”tiādinā nayena āgato vīriyasaṁvaro.",
  "atk-s0517a2:18_5": "“Idha ariyasāvako micchāājīvaṁ pahāya sammāājīvena jīvikaṁ kappetī”ti āgato ājīvapārisuddhisaṁvaro, sopi vīriyasaṁvareneva saṅgahito.",
  "atk-s0517a2:18_6": "Tesu sattasu saṁvaresu pātimokkhasaṁvaraindriyasaṁvaraājīvapārisuddhipaccayapaṭisevanasaṅkhātā cattāro saṁvarā idhādhippetā, tesu ca visesena pātimokkhasaṁvaro.",
  "atk-s0517a2:18_7": "Sabbopi cāyaṁ saṁvaro yathāsakaṁ saṁvaritabbānaṁ kāyaduccaritādīnaṁ saṁvaraṇato saṁvaroti vuccati.",
  "atk-s0517a2:18_8": "Sutamayañāṇe vuttaṁ dhammaṁ sutvā saṁvarantassa saṁvaraṁ karontassa tasmiṁ saṁvare pavattā taṁsampayuttā paññā “sutvāna saṁvare paññā”ti vuttā.",
  "atk-s0517a2:18_9": "Atha vā hetuatthe sutvāti vacanassa sambhavato sutahetunā saṁvare paññātipi attho.",
  "atk-s0517a2:19_0": "Sīlamaye ñāṇanti ettha sīlanti sīlanaṭṭhena sīlaṁ.",
  "atk-s0517a2:19_1": "Kimidaṁ sīlanaṁ nāma?",
  "atk-s0517a2:19_2": "Samādhānaṁ vā, kāyakammādīnaṁ susīlyavasena avippakiṇṇatāti attho.",
  "atk-s0517a2:19_3": "Upadhāraṇaṁ vā, kusalānaṁ dhammānaṁ patiṭṭhāvasena ādhārabhāvoti attho.",
  "atk-s0517a2:19_4": "Etadeva hi ettha atthadvayaṁ saddalakkhaṇavidū anujānanti.",
  "atk-s0517a2:19_5": "Aññe pana “adhisevanaṭṭhena ācāraṭṭhena tassīlaṭṭhena siraṭṭhena sītalaṭṭhena sivaṭṭhena sīla”nti vaṇṇayanti.",
  "atk-s0517a2:20_0": "Sīlanaṁ lakkhaṇaṁ tassa, bhinnassāpi anekadhā;",
  "atk-s0517a2:21_0": "Sanidassanattaṁ rūpassa, yathā bhinnassa nekadhā.",
  "atk-s0517a2:22_0": "Yathā hi nīlapītādibhedena anekadhā bhinnassāpi rūpāyatanassa sanidassanattaṁ lakkhaṇaṁ nīlādibhedena bhinnassāpi sanidassanabhāvānatikkamanato, tathā sīlassa cetanādibhedena anekadhā bhinnassāpi yadetaṁ kāyakammādīnaṁ samādhānavasena kusalānañca dhammānaṁ patiṭṭhānavasena vuttaṁ sīlanaṁ, tadeva lakkhaṇaṁ cetanādibhedena bhinnassāpi samādhānapatiṭṭhānabhāvānatikkamanato.",
  "atk-s0517a2:22_1": "Evaṁlakkhaṇassa panassa –",
  "atk-s0517a2:23_0": "“Dussīlyaviddhaṁsanatā, anavajjaguṇo tathā;",
  "atk-s0517a2:24_0": "Kiccasampatti atthena, raso nāma pavuccati”.",
  "atk-s0517a2:25_0": "Tasmā idaṁ sīlaṁ nāma kiccaṭṭhena rasena dussīlyaviddhaṁsanarasaṁ, sampattiatthena rasena anavajjarasanti veditabbaṁ.",
  "atk-s0517a2:26_0": "Soceyyapaccupaṭṭhānaṁ, tayidaṁ tassa viññuhi;",
  "atk-s0517a2:27_0": "Ottappañca hirī ceva, padaṭṭhānanti vaṇṇitaṁ. –",
  "atk-s0517a2:28_0": "Tayidaṁ sīlaṁ “kāyasoceyyaṁ vacīsoceyyaṁ manosoceyya”nti evaṁ vuttasoceyyapaccupaṭṭhānaṁ, sucibhāvena paccupaṭṭhāti gahaṇabhāvaṁ gacchati.",
  "atk-s0517a2:28_1": "Hirottappañca pana tassa viññūhi padaṭṭhānanti vaṇṇitaṁ, āsannakāraṇanti attho.",
  "atk-s0517a2:28_2": "Hirottappe hi sati sīlaṁ uppajjati ceva tiṭṭhati ca, asati neva uppajjati na tiṭṭhatīti evaṁvidhena sīlena sahagataṁ taṁsampayuttaṁ ñāṇaṁ sīlamaye ñāṇaṁ.",
  "atk-s0517a2:28_3": "Atha vā sīlameva pakataṁ sīlamayaṁ, tasmiṁ sīlamaye taṁsampayuttaṁ ñāṇaṁ.",
  "atk-s0517a2:28_4": "Asaṁvare ādīnavapaccavekkhaṇā ca, saṁvare ānisaṁsapaccavekkhaṇā ca, saṁvarapārisuddhipaccavekkhaṇā ca, saṁvarasaṁkilesavodānapaccavekkhaṇā ca sīlamayañāṇeneva saṅgahitā.",
  "atk-s0517a2:29_0": "3.Saṁvaritvā samādahane paññāti sīlamayañāṇe vuttasīlasaṁvarena saṁvaritvā saṁvaraṁ katvā sīle patiṭṭhāya samādahantassa upacārappanāvasena cittekaggataṁ karontassa tasmiṁ samādahane pavattā taṁsampayuttā paññā.",
  "atk-s0517a2:29_1": "Samaṁ sammā ca ādahanaṁ ṭhapananti ca samādahanaṁ, samādhissevetaṁ pariyāyavacanaṁ.",
  "atk-s0517a2:30_0": "Samādhibhāvanāmaye ñāṇanti ettha kusalacittekaggatā samādhi.",
  "atk-s0517a2:30_1": "Kenaṭṭhena samādhi?",
  "atk-s0517a2:30_2": "Samādhānaṭṭhena samādhi.",
  "atk-s0517a2:30_3": "Kimidaṁ samādhānaṁ nāma?",
  "atk-s0517a2:30_4": "Ekārammaṇe cittacetasikānaṁ samaṁ sammā ca ādhānaṁ, ṭhapananti vuttaṁ hoti.",
  "atk-s0517a2:30_5": "Tasmā yassa dhammassānubhāvena ekārammaṇe cittacetasikā samaṁ sammā ca avikkhipamānā avippakiṇṇā ca hutvā tiṭṭhanti, idaṁ samādhānanti veditabbaṁ.",
  "atk-s0517a2:30_6": "Tassa kho pana samādhissa –",
  "atk-s0517a2:31_0": "Lakkhaṇaṁ tu avikkhepo, vikkhepaviddhaṁsanaṁ raso;",
  "atk-s0517a2:32_0": "Akampanamupaṭṭhānaṁ, padaṭṭhānaṁ sukhaṁ pana.",
  "atk-s0517a2:33_0": "Bhāvīyati vaḍḍhīyatīti bhāvanā, samādhi eva bhāvanā samādhibhāvanā, samādhissa vā bhāvanā vaḍḍhanā samādhibhāvanā.",
  "atk-s0517a2:33_1": "Samādhibhāvanāvacanena aññaṁ bhāvanaṁ paṭikkhipati.",
  "atk-s0517a2:33_2": "Pubbe viya upacārappanāvasena samādhibhāvanāmaye ñāṇaṁ.",
  "atk-s0517a2:34_0": "4.Paccayapariggahepaññāti ettha paṭicca phalametīti paccayo.",
  "atk-s0517a2:34_1": "Paṭiccāti na vinā tena, apaccakkhitvāti attho.",
  "atk-s0517a2:34_2": "Etīti uppajjati ceva pavattati cāti attho.",
  "atk-s0517a2:34_3": "Apica upakārakattho paccayattho, tassa paccayassa bahuvidhattā paccayānaṁ pariggahe vavatthāpane ca paññā paccayapariggahe paññā.",
  "atk-s0517a2:35_0": "Dhammaṭṭhitiñāṇanti ettha dhammasaddo tāva sabhāvapaññāpuññapaññattiāpattipariyattinissattatāvikāraguṇapaccayapaccayuppannādīsu dissati.",
  "atk-s0517a2:35_1": "Ayañhi “kusalā dhammā akusalā dhammā abyākatā dhammā”tiādīsu sabhāve dissati.",
  "atk-s0517a2:36_0": "“Yassete caturo dhammā, saddhassa gharamesino;",
  "atk-s0517a2:37_0": "Saccaṁ dhammo dhiti cāgo, sa ve pecca na socatī”ti. –",
  "atk-s0517a2:38_0": "Ādīsu paññāyaṁ.",
  "atk-s0517a2:39_0": "“Na hi dhammo adhammo ca, ubho samavipākino;",
  "atk-s0517a2:40_0": "Adhammo nirayaṁ neti, dhammo pāpeti suggati”nti. –",
  "atk-s0517a2:41_0": "Ādīsu puññe.",
  "atk-s0517a2:41_1": "“Paññattidhammā niruttidhammā adhivacanadhammā”tiādīsu paññattiyaṁ.",
  "atk-s0517a2:41_2": "“Pārājikā dhammā saṅghādisesā dhammā”tiādīsu āpattiyaṁ.",
  "atk-s0517a2:41_3": "“Idha bhikkhu dhammaṁ jānāti suttaṁ geyyaṁ veyyākaraṇa”ntiādīsu pariyattiyaṁ.",
  "atk-s0517a2:41_4": "“Tasmiṁ kho pana samaye dhammā honti.",
  "atk-s0517a2:41_5": "Dhammesu dhammānupassī viharatī”tiādīsu nissattatāyaṁ.",
  "atk-s0517a2:41_6": "“Jātidhammā jarādhammā maraṇadhammā”tiādīsu vikāre.",
  "atk-s0517a2:41_7": "“Channaṁ buddhadhammāna”ntiādīsu guṇe.",
  "atk-s0517a2:41_8": "“Hetumhi ñāṇaṁ dhammapaṭisambhidā”tiādīsu paccaye.",
  "atk-s0517a2:41_9": "“Ṭhitāva sā dhātu dhammaṭṭhitatā dhammaniyāmatā”tiādīsu paccayuppanne.",
  "atk-s0517a2:41_10": "Svāyamidhāpi paccayuppanne daṭṭhabbo.",
  "atk-s0517a2:41_11": "Atthato pana attano sabhāvaṁ dhārentīti vā, paccayehi dhārīyantīti vā, attano phalaṁ dhārentīti vā, attano paripūrakaṁ apāyesu apatamānaṁ dhārentīti vā, sakasakalakkhaṇe dhārentīti vā, cittena avadhārīyantīti vā yathāyogaṁ dhammāti vuccanti.",
  "atk-s0517a2:41_12": "Idha pana attano paccayehi dhārīyantīti dhammā, paccayasamuppannā dhammā tiṭṭhanti uppajjanti ceva pavattanti ca etāyāti dhammaṭṭhiti, paccayadhammānametaṁ adhivacanaṁ.",
  "atk-s0517a2:41_13": "Tassaṁ dhammaṭṭhitiyaṁ ñāṇaṁ dhammaṭṭhitiñāṇaṁ.",
  "atk-s0517a2:41_14": "Idañhi samādhibhāvanāmayañāṇe vuttasamādhinā samāhitena cittena yathābhūtañāṇadassanatthāya yogamārabhitvā vavatthāpitanāmarūpassa tesaṁ nāmarūpānaṁ paccayapariggahapariyāyaṁ dhammaṭṭhitiñāṇaṁ uppajjati.",
  "atk-s0517a2:41_15": "“Nāmarūpavavatthāne ñāṇa”nti avatvā eva kasmā “dhammaṭṭhitiñāṇa”nti vuttanti ce?",
  "atk-s0517a2:41_16": "Paccayapariggaheneva paccayasamuppannapariggahassa siddhattā.",
  "atk-s0517a2:41_17": "Paccayasamuppanne hi apariggahite paccayapariggaho na sakkā hoti kātuṁ.",
  "atk-s0517a2:41_18": "Tasmā dhammaṭṭhitiñāṇagahaṇeneva tassa hetubhūtaṁ pubbe siddhaṁ nāmarūpavavatthānañāṇaṁ vuttameva hotīti veditabbaṁ.",
  "atk-s0517a2:41_19": "Kasmā dutiyatatiyañāṇaṁ viya “samādahitvā paccayapariggahe paññā”ti na vuttanti ce?",
  "atk-s0517a2:41_20": "Samathavipassanānaṁ yuganaddhattā.",
  "atk-s0517a2:42_0": "“Samādahitvā yathā ce vipassati, vipassamāno tathā ce samādahe;",
  "atk-s0517a2:43_0": "Vipassanā ca samatho tadā ahu, samānabhāgā yuganaddhā vattare”ti. –",
  "atk-s0517a2:44_0": "Hi vuttaṁ.",
  "atk-s0517a2:44_1": "Tasmā samādhiṁ avissajjetvā samādhiñca ñāṇañca yuganaddhaṁ katvā yāva ariyamaggo, tāva ussukkāpetabbanti ñāpanatthaṁ “paccayapariggahe paññā dhammaṭṭhitiñāṇa”micceva vuttanti veditabbaṁ.",
  "atk-s0517a2:45_0": "5.",
  "atk-s0517a2:45_1": "Atītānāgatapaccuppannānaṁ dhammānaṁ saṅkhipitvā vavatthāne paññāti ettha attano sabhāvaṁ, uppādādikkhaṇaṁ vā patvā ati itā atikkantāti atītā, tadubhayampi na āgatā na sampattāti anāgatā, taṁ taṁ kāraṇaṁ paṭicca uppādādiuddhaṁ pannā gatā pavattāti paccuppannā.",
  "atk-s0517a2:45_2": "Addhā santatikhaṇapaccuppannesu santatipaccuppannaṁ idhādhippetaṁ.",
  "atk-s0517a2:45_3": "Tesaṁ atītānāgatapaccuppannānaṁ pañcakkhandhadhammānaṁ ekekakkhandhalakkhaṇe saṅkhipitvā kalāpavasena rāsiṁ katvā vavatthāne nicchayane sanniṭṭhāpane paññā.",
  "atk-s0517a2:46_0": "Sammasaneñāṇanti sammā āmasane anumajjane pekkhaṇe ñāṇaṁ, kalāpasammasanañāṇanti attho.",
  "atk-s0517a2:46_1": "Idañhi nāmarūpavavatthānañāṇānantaraṁ nāmarūpapaccayapariggahe dhammaṭṭhitiñāṇe ṭhitassa “yaṁkiñci rūpaṁ atītānāgatapaccuppannaṁ ajjhattaṁ vā bahiddhā vā oḷārikaṁ vā sukhumaṁ vā hīnaṁ vā paṇītaṁ vā yaṁ dūre santike vā, sabbaṁ taṁ rūpaṁ aniccato vavatthapeti, ekaṁ sammasanaṁ, dukkhato vavatthapeti, ekaṁ sammasanaṁ, anattato vavatthapeti, ekaṁ sammasana”ntiādinā nayena vuttasammasanavasena pubbe vavatthāpite ekekasmiṁ khandhe tilakkhaṇaṁ āropetvā aniccato dukkhato anattato vipassantassa kalāpasammasanañāṇaṁ uppajjati.",
  "atk-s0517a2:47_0": "6.Paccuppannānaṁ dhammānaṁ vipariṇāmānupassane paññāti santativasena paccuppannānaṁ ajjhattaṁ pañcakkhandhadhammānaṁ vipariṇāmadassane bhaṅgadassane paññā.",
  "atk-s0517a2:47_1": "Yasmā “ime dhammā uppajjitvā bhijjantī”ti udayaṁ gahetvāpi bhedeyeva cittaṁ ṭhapeti, tasmā avuttopi udayo vuttoyeva hotīti veditabbo.",
  "atk-s0517a2:47_2": "Paccuppannānaṁ dhammānaṁ dassanena vā udayadassanassa siddhattā udayo vuttoyeva hoti.",
  "atk-s0517a2:47_3": "Na hi udayaṁ vinā dhammānaṁ uppannattaṁ sijjhati, tasmā “paccuppannānaṁ dhammānaṁ uppādavipariṇāmānupassane paññā”ti avuttepi vuttameva hotīti veditabbaṁ.",
  "atk-s0517a2:47_4": "“Udayabbayānupassane ñāṇa”nti niyamitattā ca udayadassanaṁ siddhameva hotīti anantaraṁ vuttassa sammasanañāṇassa pāraṁ gantvā taṁsammasaneyeva pākaṭībhūte udayabbaye pariggaṇhitvā saṅkhārānaṁ paricchedakaraṇatthaṁ udayabbayānupassanaṁ ārabhantassa uppajjati udayabbayānupassanāñāṇaṁ.",
  "atk-s0517a2:47_5": "Tañhi udayabbaye anupassanato udayabbayānupassanāti vuccati.",
  "atk-s0517a2:48_0": "7.Ārammaṇaṁ paṭisaṅkhāti rūpakkhandhādiārammaṇaṁ bhaṅgato paṭisaṅkhāya jānitvā passitvā.",
  "atk-s0517a2:48_1": "Bhaṅgānupassane paññā vipassane ñāṇanti tassa ārammaṇaṁ bhaṅgato paṭisaṅkhāya uppannassa ñāṇassa bhaṅgaṁ anupassane yā paññā, taṁ “vipassane ñāṇa”nti vuttaṁ hoti.",
  "atk-s0517a2:48_2": "Vipassanāti ca vividhā passanā vipassanā.",
  "atk-s0517a2:48_3": "Ārammaṇapaṭisaṅkhātipi pāṭho.",
  "atk-s0517a2:48_4": "Tassattho –",
  "atk-s0517a2:48_5": "ārammaṇassa paṭisaṅkhā jānanā passanāti vuttanayeneva ārammaṇapaṭisaṅkhā “bhaṅgānupassane paññā vipassane ñāṇa”nti vuttaṁ hoti.",
  "atk-s0517a2:48_6": "Yasmā pana bhaṅgānupassanāya eva vipassanā sikhaṁ pāpuṇāti, tasmā visesetvā idameva “vipassane ñāṇa”nti vuttaṁ.",
  "atk-s0517a2:48_7": "Yasmā udayabbayānupassanāya ṭhitassa maggāmaggañāṇadassanaṁ uppajjati, tasmā tassā siddhāya taṁ siddhameva hotīti taṁ avatvāva bhaṅgānupassanāya eva vipassanāsikhaṁ ñāṇaṁ vuttanti veditabbaṁ.",
  "atk-s0517a2:48_8": "Udayabbayānupassanāya suparidiṭṭhaudayabbayassa suparicchinnesu saṅkhāresu lahuṁ lahuṁ upaṭṭhahantesu ñāṇe tikkhe vahante udayaṁ pahāya bhaṅge eva sati santiṭṭhati, tassa “evaṁ uppajjitvā evaṁ nāma saṅkhārā bhijjantī”ti passato etasmiṁ ṭhāne bhaṅgānupassanāñāṇaṁ uppajjati.",
  "atk-s0517a2:49_0": "8.Bhayatupaṭṭhāne paññāti uppādapavattanimittaāyūhanāpaṭisandhīnaṁ bhayato upaṭṭhāne pīḷāyogato sappaṭibhayavasena gahaṇūpagamane paññāti attho.",
  "atk-s0517a2:49_1": "Bhayato upaṭṭhātīti bhayatupaṭṭhānaṁ ārammaṇaṁ, tasmiṁ bhayatupaṭṭhāne.",
  "atk-s0517a2:49_2": "Atha vā bhayato upatiṭṭhatīti bhayatupaṭṭhānaṁ, paññā, taṁ “bhayatupaṭṭhāna”nti vuttaṁ hoti.",
  "atk-s0517a2:50_0": "Ādīnave ñāṇanti bhummavacanameva.",
  "atk-s0517a2:50_1": "“Yā ca bhayatupaṭṭhāne paññā, yañca ādīnave ñāṇaṁ, yā ca nibbidā, ime dhammā ekaṭṭhā, byañjanameva nāna”nti vuttattā ekamiva vuccamānampi avatthābhedena muñcitukamyatādi viya tividhameva hoti.",
  "atk-s0517a2:50_2": "Tasmā bhayatupaṭṭhānaādīnavānupassanāsu siddhāsu nibbidānupassanā siddhā hotīti katvā avuttāpi vuttāva hotīti veditabbā.",
  "atk-s0517a2:51_0": "Sabbasaṅkhārānaṁ bhaṅgārammaṇaṁ bhaṅgānupassanaṁ āsevantassa bhāventassa bahulīkarontassa tibhavacatuyonipañcagatisattaviññāṇaṭṭhitinavasattāvāsesu pabhedakā saṅkhārā sukhena jīvitukāmassa bhīrukapurisassa sīhabyagghadīpiacchataracchayakkharakkhasacaṇḍagoṇacaṇḍakukkurapabhinna- madacaṇḍahatthighoraāsivisaasanivicakkasusānaraṇabhūmijalitaaṅgārakāsuādayo viya mahābhayaṁ hutvā upaṭṭhahanti, tassa “atītā saṅkhārā niruddhā, paccuppannā nirujjhanti, anāgatāpi evameva nirujjhissantī”ti passato etasmiṁ ṭhāne bhayatupaṭṭhānaṁ ñāṇaṁ uppajjati.",
  "atk-s0517a2:51_1": "Tassa taṁ bhayatupaṭṭhānañāṇaṁ āsevantassa bhāventassa bahulīkarontassa sabbabhavayonigatiṭhitisattāvāsesu neva tāṇaṁ na leṇaṁ na gati na paṭisaraṇaṁ paññāyati, sabbabhavayonigatiṭhitinivāsagatesu saṅkhāresu ekasaṅkhārepi patthanā vā parāmāso vā na hoti, tayo bhavā vītaccitaṅgārapuṇṇā aṅgārakāsuyo viya, cattāro mahābhūtā ghoravisā āsivisā viya, pañcakkhandhā ukkhittāsikā vadhakā viya, cha ajjhattikāyatanāni suññagāmo viya, cha bāhirāyatanāni gāmaghātakacorā viya, sattaviññāṇaṭṭhitiyo nava ca sattāvāsā ekādasahi aggīhi ādittā sampajjalitā sajotibhūtā viya ca, sabbe saṅkhārā gaṇḍabhūtā rogabhūtā sallabhūtā aghabhūtā ābādhabhūtā viya ca nirassādā nirasā mahāādīnavarāsibhūtā hutvā upaṭṭhahanti, sukhena jīvitukāmassa bhīrukapurisassa ramaṇīyākārasaṇṭhitampi savāḷakamiva vanagahanaṁ, sasaddūlā viya guhā, sagāharakkhasaṁ viya udakaṁ, samussitakhaggā viya paccatthikā, savisaṁ viya bhojanaṁ, sacoro viya maggo, ādittamiva agāraṁ, uyyuttasenā viya raṇabhūmi.",
  "atk-s0517a2:51_2": "Yathā hi so puriso etāni savāḷakavanagahanādīni āgamma bhīto saṁviggo lomahaṭṭhajāto samantato ādīnavameva passati, evameva so yogāvacaro bhaṅgānupassanāvasena sabbasaṅkhāresu bhayato upaṭṭhitesu samantato nirasaṁ nirassādaṁ ādīnavameva passati.",
  "atk-s0517a2:51_3": "Tassevaṁ passato ādīnavānupassanāñāṇaṁ uppajjati.",
  "atk-s0517a2:52_0": "So evaṁ sabbasaṅkhāre ādīnavato sampassanto sabbabhavayonigativiññāṇaṭṭhitisattāvāsagate sabhedake saṅkhāragate nibbindati ukkaṇṭhati nābhiramati.",
  "atk-s0517a2:52_1": "Seyyathāpi nāma cittakūṭapabbatapādābhirato suvaṇṇarājahaṁso asucimhi caṇḍālagāmadvāraāvāṭe nābhiramati, sattasu mahāsaresuyeva abhiramati, evameva ayaṁ yogīrājahaṁso suparidiṭṭhādīnave sabhedake saṅkhāragate nābhiramati, bhāvanārāmatāya pana bhāvanāratiyā samannāgatattā sattasu anupassanāsuyeva abhiramati.",
  "atk-s0517a2:52_2": "Yathā ca suvaṇṇapañjarepi pakkhitto sīho migarājā nābhiramati, tiyojanasahassavitthate pana himavanteyeva ramati, evamayampi yogīsīho tividhe sugatibhavepi nābhiramati, tīsu anupassanāsuyeva ramati.",
  "atk-s0517a2:52_3": "Yathā ca sabbaseto sattappatiṭṭho iddhimā vehāsaṅgamo chaddanto nāgarājā nagaramajjhe nābhiramati, himavati chaddantarahadeyeva ramati, evamayaṁ yogīvaravāraṇo sabbasmimpi saṅkhāragate nābhiramati, “anuppādo khema”ntiādinā nayena niddiṭṭhe santipadeyeva ramati, tanninnatappoṇatappabbhāramānaso hoti.",
  "atk-s0517a2:52_4": "Ettāvatā tassa nibbidānupassanāñāṇaṁ uppannaṁ hotīti.",
  "atk-s0517a2:53_0": "9.Muñcitukamyatāpaṭisaṅkhāsantiṭṭhanā paññā saṅkhārupekkhāsu ñāṇanti muñcituṁ cajituṁ kāmeti icchatīti muñcitukāmo, muñcitukāmassa bhāvo muñcitukamyatā.",
  "atk-s0517a2:53_1": "Paṭisaṅkhāti upaparikkhatīti paṭisaṅkhā, paṭisaṅkhānaṁ vā paṭisaṅkhā.",
  "atk-s0517a2:53_2": "Santiṭṭhati ajjhupekkhatīti santiṭṭhanā, santiṭṭhanaṁ vā santiṭṭhanā.",
  "atk-s0517a2:53_3": "Muñcitukamyatā ca sā paṭisaṅkhā ca santiṭṭhanā cāti muñcitukamyatāpaṭisaṅkhāsantiṭṭhanā.",
  "atk-s0517a2:53_4": "Iti pubbabhāge nibbidāñāṇena nibbinnassa uppādādīni pariccajitukāmatā muñcitukamyatā.",
  "atk-s0517a2:53_5": "Muñcanassa upāyakaraṇatthaṁ majjhe paṭisaṅkhānaṁ paṭisaṅkhā.",
  "atk-s0517a2:53_6": "Muñcitvā avasāne ajjhupekkhanaṁ santiṭṭhanā.",
  "atk-s0517a2:53_7": "Evaṁ avatthābhedena tippakārā paññā saṅkhārānaṁ ajjhupekkhanāsu ñāṇaṁ, muñcitukamyatāpaṭisaṅkhāsantiṭṭhanāsaṅkhātānaṁ avatthābhedena bhinnānaṁ tissannampi paññānaṁ saṅkhārupekkhataṁ icchantena pana “paññā”ti ca “saṅkhārupekkhāsū”ti ca bahuvacanaṁ kataṁ, avatthābhedena bhinnassāpi ekattā “ñāṇa”nti ekavacanaṁ katanti veditabbaṁ.",
  "atk-s0517a2:53_8": "Vuttañca –",
  "atk-s0517a2:53_9": "“yā ca muñcitukamyatā yā ca paṭisaṅkhānupassanā yā ca saṅkhārupekkhā, ime dhammā ekaṭṭhā, byañjanameva nāna”nti.",
  "atk-s0517a2:53_10": "Keci pana “saṅkhārupekkhāsūti bahuvacanaṁ samathavipassanāvasena saṅkhārupekkhānaṁ bahuttā”tipi vadanti.",
  "atk-s0517a2:53_11": "Saṅkhārupekkhāsūti ca kiriyāpekkhanti veditabbaṁ.",
  "atk-s0517a2:53_12": "Avatthābhedena pana tena nibbidāñāṇena nibbindantassa ukkaṇṭhantassa sabbabhavayonigativiññāṇaṭṭhitisattāvāsagatesu sabhedakesu saṅkhāresu cittaṁ na sajjati na laggati na bajjhati, sabbasaṅkhāragataṁ muñcitukāmaṁ chaḍḍetukāmaṁ hoti.",
  "atk-s0517a2:54_0": "Atha vā yathā jālabbhantaragato maccho, sappamukhagato maṇḍūko, pañjarapakkhitto vanakukkuṭo, daḷhapāsavasaṁgato migo, ahituṇḍikahatthagato sappo, mahāpaṅkapakkhando kuñjaro, supaṇṇamukhagato nāgarājā, rāhumukhapaviṭṭho cando, sapattaparikkhitto purisotievamādayo tato tato muccitukāmā nissaritukāmāva honti, evaṁ tassa yogino cittaṁ sabbasmā saṅkhāragatā muccitukāmaṁ nissaritukāmaṁ hoti.",
  "atk-s0517a2:54_1": "Evañhi vuccamāne “muccitukāmassa muccitukamyatā”ti pāṭho yujjati.",
  "atk-s0517a2:54_2": "Evañca sati “uppādaṁ muñcitukamyatā”tiādīsu “uppādā muccitukamyatā”tiādi vattabbaṁ hoti, tasmā purimo eva attho sundarataro.",
  "atk-s0517a2:54_3": "Athassa sabbasaṅkhāresu vigatālayassa sabbasaṅkhāragataṁ muñcitukāmassa muñcitukamyatāñāṇaṁ uppajjati.",
  "atk-s0517a2:54_4": "So evaṁ sabbabhavayonigativiññāṇaṭṭhitisattāvāsagate sabhedake saṅkhāre muñcitukāmo muñcanassa upāyasampādanatthaṁ puna te eva saṅkhāre paṭisaṅkhānupassanāñāṇena tilakkhaṇaṁ āropetvā vipassati.",
  "atk-s0517a2:54_5": "Evañhi vipassato cassa aniccavasena nimittaṁ paṭisaṅkhāñāṇaṁ uppajjati, dukkhavasena pavattaṁ paṭisaṅkhāñāṇaṁ uppajjati, anattavasena nimittañca pavattañca paṭisaṅkhāñāṇaṁ uppajjati.",
  "atk-s0517a2:54_6": "So paṭisaṅkhānupassanāñāṇena “sabbe saṅkhārā suññā”ti disvā tilakkhaṇaṁ āropetvā saṅkhāre pariggaṇhanto bhayañca nandiñca vippahāya bhariyāya dosaṁ disvā vissaṭṭhabhariyo viya puriso tassā bhariyāya saṅkhāresu udāsīno hoti majjhatto, “aha”nti vā “mama”nti vā na gaṇhāti.",
  "atk-s0517a2:54_7": "Tassa evaṁ jānato evaṁ passato tīsu bhavesu cittaṁ patilīyati paṭikuṭati paṭivattati na sampasāriyati.",
  "atk-s0517a2:54_8": "Seyyathāpi nāma padumapalāse īsakaṁ poṇe udakaphusitāni patilīyanti paṭikuṭanti paṭivattanti na sampasāriyanti.",
  "atk-s0517a2:54_9": "Seyyathāpi vā pana kukkuṭapattaṁ vā nhārudaddulaṁ vā aggimhi pakkhittaṁ patilīyati paṭikuṭati paṭivattati na sampasāriyati, evaṁ tassa tīsu bhavesu cittaṁ patilīyati paṭikuṭati paṭivattati na sampasāriyati, upekkhā saṇṭhāti.",
  "atk-s0517a2:54_10": "Evamassa saṅkhārupekkhāñāṇaṁ uppannaṁ hoti.",
  "atk-s0517a2:54_11": "Iminā saṅkhārupekkhāñāṇena saddhiṁ upari gotrabhuñāṇassa sādhakaṁ anulomañāṇaṁ pubbāparañāṇehi avuttampi vuttameva hotīti veditabbaṁ.",
  "atk-s0517a2:54_12": "Vuttañhi bhagavatā –",
  "atk-s0517a2:55_0": "“So vata, bhikkhave, bhikkhu kañci saṅkhāraṁ niccato samanupassanto anulomikāya khantiyā samannāgato bhavissatīti netaṁ ṭhānaṁ vijjati, anulomikāya khantiyā asamannāgato sammattaniyāmaṁ okkamissatīti netaṁ ṭhānaṁ vijjati, sammattaniyāmaṁ anokkamamāno sotāpattiphalaṁ vā sakadāgāmiphalaṁ vā anāgāmiphalaṁ vā arahattaphalaṁ vā sacchikarissatīti netaṁ ṭhānaṁ vijjatī”tiādi.",
  "atk-s0517a2:56_0": "Vuttañca dhammasenāpatinā –",
  "atk-s0517a2:57_0": "“Katihākārehi anulomikaṁ khantiṁ paṭilabhati?",
  "atk-s0517a2:57_1": "Katihākārehi sammattaniyāmaṁ okkamati?",
  "atk-s0517a2:57_2": "Cattālīsāya ākārehi anulomikaṁ khantiṁ paṭilabhati, cattālīsāya ākārehi sammattaniyāmaṁ okkamatī”tiādi.",
  "atk-s0517a2:58_0": "Paṭṭhāne cetaṁ vuttaṁ bhagavatā –",
  "atk-s0517a2:59_0": "“Anulomaṁ gotrabhussa anantarapaccayena paccayo. Anulomaṁ vodānassa anantarapaccayena paccayo”tiādi.",
  "atk-s0517a2:60_0": "Tassa hi taṁ saṅkhārupekkhāñāṇaṁ āsevantassa bhāventassa bahulīkarontassa adhimokkhasaddhā balavatarā hoti, vīriyaṁ supaggahitaṁ, sati sūpaṭṭhitā, cittaṁ susamāhitaṁ, saṅkhārupekkhāñāṇaṁ tikkhataraṁ pavattati.",
  "atk-s0517a2:60_1": "Tassa idāni maggo uppajjissatīti saṅkhārupekkhāya saṅkhāre “aniccā”ti vā “dukkhā”ti vā “anattā”ti vā sammasitvā bhavaṅgaṁ otarati.",
  "atk-s0517a2:60_2": "Bhavaṅgānantaraṁ saṅkhārupekkhāya katanayeneva saṅkhāre “aniccā”ti vā “dukkhā”ti vā “anattā”ti vā ārammaṇaṁ kurumānaṁ uppajjati manodvārāvajjanaṁ.",
  "atk-s0517a2:60_3": "Tadanantaraṁ tatheva saṅkhāre ārammaṇaṁ katvā dve tīṇi cattāri vā javanacittāni uppajjanti.",
  "atk-s0517a2:60_4": "Taṁsampayuttaṁ ñāṇaṁ anulomañāṇaṁ.",
  "atk-s0517a2:60_5": "Tañhi purimānañca aṭṭhannaṁ vipassanāñāṇānaṁ tathakiccatāya anulometi, upari ca pattabbānaṁ sattatiṁsāya bodhipakkhiyadhammānaṁ anulometi.",
  "atk-s0517a2:60_6": "Yathā hi dhammiko rājā vinicchayaṭṭhāne nisinno aṭṭhannaṁ vohārikamahāmattānaṁ vinicchayaṁ sutvā agatigamanaṁ pahāya majjhatto hutvā “evaṁ hotū”ti anumodamāno tesañca vinicchayassa anulometi, porāṇassa ca rājadhammassa.",
  "atk-s0517a2:60_7": "Tattha rājā viya anulomañāṇaṁ, aṭṭha vohārikamahāmattā viya aṭṭha vipassanāñāṇāni, porāṇarājadhammo viya sattatiṁsa bodhipakkhiyadhammā, yathā rājā “evaṁ hotū”ti anumodamāno vohārikānañca vinicchayassa rājadhammassa ca anulometi, evamidaṁ aniccādivasena saṅkhāre ārabbha uppajjamānānaṁ aṭṭhannañca vipassanāñāṇānaṁ tathakiccatāya anulometi, upari ca pattabbānaṁ sattatiṁsāya bodhipakkhiyadhammānaṁ.",
  "atk-s0517a2:60_8": "Tasmā anulomañāṇanti vuccati.",
  "atk-s0517a2:61_0": "10.Bahiddhāvuṭṭhānavivaṭṭane paññā gotrabhuñāṇanti ettha bahiddhāti saṅkhāranimittaṁ.",
  "atk-s0517a2:61_1": "Tañhi ajjhattacittasantāne akusalakkhandhe upādāya bahiddhāti vuttaṁ.",
  "atk-s0517a2:61_2": "Tasmā bahiddhā saṅkhāranimittamhā vuṭṭhāti vigataṁ hutvā uddhaṁ tiṭṭhatīti vuṭṭhānaṁ, vivaṭṭati parāvaṭṭati parammukhaṁ hotīti vivaṭṭanaṁ, vuṭṭhānañca taṁ vivaṭṭanañcāti vuṭṭhānavivaṭṭanaṁ.",
  "atk-s0517a2:61_3": "Tenevāha –",
  "atk-s0517a2:62_0": "“Gotrabhuñāṇaṁ samudayassa asamucchindanato pavattā na vuṭṭhāti, nibbānārammaṇato pana nimittā vuṭṭhātīti ekato vuṭṭhānaṁ hotī”ti.",
  "atk-s0517a2:63_0": "Puthujjanagottābhibhavanato ariyagottabhāvanato gotrabhu.",
  "atk-s0517a2:63_1": "Idañhi anulomañāṇehi padumapalāsato udakamiva sabbasaṅkhārato patilīyamānacittassa anulomañāṇassa āsevanante animittaṁ nibbānaṁ ārammaṇaṁ kurumānaṁ puthujjanagottaṁ puthujjanasaṅkhaṁ puthujjanabhūmiṁ atikkamamānaṁ ariyagottaṁ ariyasaṅkhaṁ ariyabhūmiṁ okkamamānaṁ nibbānārammaṇe paṭhamāvattanapaṭhamābhogapaṭhamasamannāhārabhūtaṁ maggassa anantarasamanantarāsevanaupanissayanatthivigatavasena chahi ākārehi paccayabhāvaṁ sādhayamānaṁ sikhāppattaṁ vipassanāya muddhabhūtaṁ apunarāvattakaṁ uppajjati.",
  "atk-s0517a2:64_0": "11.Dubhato vuṭṭhānavivaṭṭane paññā magge ñāṇanti ettha dubhatoti ubhato, dvayatoti vā vuttaṁ hoti.",
  "atk-s0517a2:64_1": "Kilesānaṁ samucchindanato kilesehi ca tadanuvattakakkhandhehi ca nibbānārammaṇakaraṇato bahiddhā sabbasaṅkhāranimittehi ca vuṭṭhāti vivaṭṭatīti dubhato vuṭṭhānavivaṭṭane paññā.",
  "atk-s0517a2:64_2": "Tenevāha –",
  "atk-s0517a2:65_0": "“Cattāripi maggañāṇāni animittārammaṇattā nimittato vuṭṭhahanti, samudayassa samucchindanato pavattā vuṭṭhahantīti dubhato vuṭṭhānāni hontī”ti.",
  "atk-s0517a2:66_0": "Magge ñāṇanti nibbānaṁ maggati pekkhati, nibbānatthikehi vā maggīyati anvesīyati, kilese vā mārento gacchati pavattatīti maggo, tasmiṁ magge ñāṇaṁ.",
  "atk-s0517a2:66_1": "Jātiggahaṇena ekavacanaṁ kataṁ.",
  "atk-s0517a2:66_2": "Tañhi gotrabhuñāṇassa anantaraṁ nibbānaṁ ārammaṇaṁ kurumānaṁ sayaṁvajjhe kilese niravasesaṁ samucchindamānaṁ anamataggasaṁsāravaṭṭadukkhasamuddaṁ sosayamānaṁ sabbāpāyadvārāni pidahamānaṁ sattaariyadhanasammukhībhāvaṁ kurumānaṁ aṭṭhaṅgikaṁ micchāmaggaṁ pajahamānaṁ sabbaverabhayāni vūpasamayamānaṁ sammāsambuddhassa orasaputtabhāvamupanayamānaṁ aññāni ca anekāni ānisaṁsasatāni paṭilābhayamānaṁ maggañāṇaṁ uppajjati.",
  "atk-s0517a2:67_0": "Ṭhātuṁ icchaṁ puriso, laṅghitvā mātikāya paratīre;",
  "atk-s0517a2:68_0": "Vegenāgamma yathā, gaṇhitvā orimatiratarubaddhaṁ.",
  "atk-s0517a2:69_0": "Rajjuṁ vā daṇḍaṁ vā, ullaṅghitvāna pāraninnatanu;",
  "atk-s0517a2:70_0": "Pārāpanno pana taṁ, muñciya vedhaṁ patiṭṭhahati pāre.",
  "atk-s0517a2:71_0": "Evaṁ yogāvacaro, sakkāyamayamhi orime tīre;",
  "atk-s0517a2:72_0": "Diṭṭhabhayo abhaye pana, ṭhātuṁ icchaṁ amatapāre.",
  "atk-s0517a2:73_0": "Udayabbayānupassa, pabhutikavegena āgato rajjuṁ;",
  "atk-s0517a2:74_0": "Rūpāvhaṁ daṇḍaṁ vā, taditarakhandhāvhayaṁ sammā.",
  "atk-s0517a2:75_0": "Gaṇhitvā āvajjana, cittena hi pubbavuttanayatova;",
  "atk-s0517a2:76_0": "Anulomehullaṅghiya, nibbutininno tadāsanopagato.",
  "atk-s0517a2:77_0": "Taṁ muñciya gotrabhunā, aladdhaāsevanena tu pavedhaṁ;",
  "atk-s0517a2:78_0": "Patito saṅkhatapāre, tato patiṭṭhāti maggañāṇena.",
  "atk-s0517a2:79_0": "Passitukāmo candaṁ, cande channamhi abbhapaṭalehi;",
  "atk-s0517a2:80_0": "Thulakasukhumasukhumesu, abbhesu haṭesu vāyunā kamato.",
  "atk-s0517a2:81_0": "Candaṁ passeyya naro, yathā tathevānulomañāṇehi kamā;",
  "atk-s0517a2:82_0": "Saccacchādakamohe, vināsite pekkhate hi gotrabhu amataṁ.",
  "atk-s0517a2:83_0": "Vātā viya te candaṁ, amataṁ na hi pekkharenulomāni;",
  "atk-s0517a2:84_0": "Puriso abbhāni yathā, gotrabhu na tamaṁ vinodeti.",
  "atk-s0517a2:85_0": "Bhamitamhi cakkayante, ṭhito naro aññadinnasaññāya;",
  "atk-s0517a2:86_0": "Usupāte phalakasataṁ, apekkhamāno yathā vijjhe.",
  "atk-s0517a2:87_0": "Evamidha maggañāṇaṁ, gotrabhunā dinnasaññamavihāya;",
  "atk-s0517a2:88_0": "Nibbāne vattantaṁ, lobhakkhandhādike padāleti.",
  "atk-s0517a2:89_0": "Saṁsāradukkhajaladhiṁ, sosayati pidahati duggatidvāraṁ;",
  "atk-s0517a2:90_0": "Kurute ca ariyadhaninaṁ, micchāmaggañca pajahāti.",
  "atk-s0517a2:91_0": "Verabhayāni samayate, karoti nāthassa orasasutattaṁ;",
  "atk-s0517a2:92_0": "Aññe ca anekasate, ānīsaṁse dadāti ñāṇamidanti.",
  "atk-s0517a2:93_0": "12.Payogappaṭippassaddhipaññā phale ñāṇanti ettha payogoti bhuso yogo, phalasacchikiriyāya maggabhāvanāya ubhato vuṭṭhānapayogo, tassa payogassa paṭippassambhanaṁ niṭṭhānaṁ payogapaṭippassaddhi. Kiṁ taṁ?",
  "atk-s0517a2:93_1": "Catumaggakiccapariyosānaṁ.",
  "atk-s0517a2:93_2": "Tassā payogapaṭippassaddhiyā hetubhūtāya pavattā phale paññā payogappaṭippassaddhipaññā.",
  "atk-s0517a2:93_3": "Phalati vipaccatīti phalaṁ, tasmiṁ phale taṁsampayuttaṁ ñāṇaṁ.",
  "atk-s0517a2:93_4": "Ekekassa hi maggañāṇassa anantarā tassa tasseva vipākabhūtāni nibbānārammaṇāni tīṇi vā dve vā ekaṁ vā phalacittāni uppajjanti.",
  "atk-s0517a2:93_5": "Anantaravipākattāyeva lokuttarakusalānaṁ “samādhimānantarikaññamāhū”ti ca, “dandhaṁ ānantarikaṁ pāpuṇāti āsavānaṁ khayāyā”ti ca ādi vuttaṁ.",
  "atk-s0517a2:93_6": "Yassa dve anulomāni, tassa tatiyaṁ gotrabhu, catutthaṁ maggacittaṁ, tīṇi phalacittāni honti.",
  "atk-s0517a2:93_7": "Yassa tīṇi anulomāni, tassa catutthaṁ gotrabhu, pañcamaṁ maggacittaṁ, dve phalacittāni honti.",
  "atk-s0517a2:93_8": "Yassa cattāri anulomāni, tassa pañcamaṁ gotrabhu, chaṭṭhaṁ maggacittaṁ, ekaṁ phalacittaṁ hoti.",
  "atk-s0517a2:93_9": "Idaṁ maggavīthiyaṁ phalaṁ.",
  "atk-s0517a2:93_10": "Kālantaraphalaṁ pana samāpattivasena uppajjamānaṁ nirodhā vuṭṭhahantassa uppajjamānañca eteneva saṅgahitaṁ.",
  "atk-s0517a2:94_0": "13.Chinnavaṭumānupassane paññāti tena tena ariyamaggena samucchinnaṁ taṁ taṁ upakkilesaṁ pacchā passane paññā.",
  "atk-s0517a2:94_1": "Vimuttiñāṇanti vimuttiyā ñāṇaṁ.",
  "atk-s0517a2:94_2": "Vimuttīti ca upakkilesehi vimuttaṁ parisuddhaṁ cittaṁ, vimuttabhāvo vā.",
  "atk-s0517a2:94_3": "Tassā vimuttiyā jānanaṁ ñāṇaṁ vimuttiñāṇaṁ.",
  "atk-s0517a2:94_4": "Kilesehi vimuttaṁ cittasantatimpi kilesehi vimuttabhāvampi paccavekkhanto kilesehi na vinā paccavekkhatīti etena pahīnakilesapaccavekkhaṇaṁ vuttaṁ hoti.",
  "atk-s0517a2:94_5": "“Vimuttasmiṁ vimuttamiti ñāṇaṁ hotī”ti hi idameva sandhāya vuttaṁ.",
  "atk-s0517a2:94_6": "Avasiṭṭhakilesapaccavekkhaṇaṁ pana avuttampi imināva vuttaṁ hotīti gahetabbaṁ.",
  "atk-s0517a2:94_7": "Vuttañca –",
  "atk-s0517a2:95_0": "“Vuttamhi ekadhamme, ye dhammā ekalakkhaṇā tena;",
  "atk-s0517a2:96_0": "Vuttā bhavanti sabbe, iti vutto lakkhaṇo hāro”ti. ;",
  "atk-s0517a2:97_0": "Atha vā arahato avasiṭṭhakilesapaccavekkhaṇābhāvā catunnaṁ ariyānaṁ labbhamānaṁ pahīnakilesapaccavekkhaṇameva vuttanti veditabbaṁ.",
  "atk-s0517a2:98_0": "14.Tadā samudāgate dhamme passane paññāti tadā maggakkhaṇe phalakkhaṇe ca samudāgate paṭilābhavasena ca paṭivedhavasena ca samāgate sampatte samaṅgibhūte maggaphaladhamme catusaccadhamme ca passanā pekkhaṇā pajānanā paññā.",
  "atk-s0517a2:98_1": "Paccavekkhaṇe ñāṇanti nivattitvā bhusaṁ passanaṁ jānanaṁ ñāṇaṁ.",
  "atk-s0517a2:98_2": "Iminā ca ñāṇadvayena paccavekkhaṇañāṇāni vuttāni honti.",
  "atk-s0517a2:98_3": "Sotāpannassa hi maggavīthiyaṁ sotāpattiphalapariyosāne cittaṁ bhavaṅgaṁ otarati, tato bhavaṅgaṁ upacchinditvā maggapaccavekkhaṇatthāya manodvārāvajjanaṁ uppajjati, tasmiṁ niruddhe paṭipāṭiyā satta maggapaccavekkhaṇajavanānīti.",
  "atk-s0517a2:98_4": "Puna bhavaṅgaṁ otaritvā teneva nayena phalādīnaṁ paccavekkhaṇatthāya āvajjanādīni uppajjanti.",
  "atk-s0517a2:98_5": "Yesaṁ uppattiyā esa maggaṁ paccavekkhati, phalaṁ paccavekkhati, pahīnakilese paccavekkhati, avasiṭṭhakilese paccavekkhati, nibbānaṁ paccavekkhati.",
  "atk-s0517a2:98_6": "So hi “iminā vatāhaṁ maggena āgato”ti maggaṁ paccavekkhati, tato “ayaṁ me ānisaṁso laddho”ti phalaṁ paccavekkhati, tato “ime nāma me kilesā pahīnā”ti pahīnakilese paccavekkhati, tato “ime nāma me kilesā avasiṭṭhā”ti uparimaggavajjhe kilese paccavekkhati, avasāne “ayaṁ me dhammo ārammaṇato paṭiladdho”ti amataṁ nibbānaṁ paccavekkhati.",
  "atk-s0517a2:98_7": "Iti sotāpannassa ariyasāvakassa pañca paccavekkhaṇāni honti.",
  "atk-s0517a2:98_8": "Yathā ca sotāpannassa, evaṁ sakadāgāmianāgāmīnampi.",
  "atk-s0517a2:98_9": "Arahato pana avasiṭṭhakilesapaccavekkhaṇaṁ nāma natthīti cattāriyeva paccavekkhaṇāni.",
  "atk-s0517a2:98_10": "Evaṁ sabbāni ekūnavīsati paccavekkhaṇañāṇāni.",
  "atk-s0517a2:98_11": "Ukkaṭṭhaparicchedoyeva ceso.",
  "atk-s0517a2:98_12": "Pahīnāvasiṭṭhakilesapaccavekkhaṇaṁ sekkhānaṁ hoti vā na vā.",
  "atk-s0517a2:98_13": "Tassa hi abhāvatoyeva mahānāmo sakko bhagavantaṁ pucchi “kosu nāma me dhammo ajjhattaṁ appahīno, yena me ekadā lobhadhammāpi cittaṁ pariyādāya tiṭṭhantī”tiādi.",
  "atk-s0517a2:99_0": "Ettha dhammaṭṭhitiñāṇādīnaṁ ekādasannaṁ ñāṇānaṁ vibhāvanatthāya ayaṁ upamā veditabbā –",
  "atk-s0517a2:99_1": "yathā puriso “macche gahessāmī”ti macchakhippaṁ gahetvā tadanurūpe udake osāretvā khippamukhena hatthaṁ otāretvā antoudake kaṇhasappaṁ macchasaññāya gīvāya daḷhaṁ gahetvā “mahā vata mayā maccho laddho”ti tuṭṭho ukkhipitvā passanto sovatthikattayadassanena “sappo”ti sañjānitvā bhīto ādīnavaṁ disvā gahaṇe nibbinno muñcitukāmo hutvā muñcanassa upāyaṁ karonto agganaṅguṭṭhato paṭṭhāya hatthaṁ nibbeṭhetvā bāhaṁ ukkhipitvā uparisīse dve tayo vāre paribbhametvā sappaṁ dubbalaṁ katvā “gaccha re duṭṭhasappā”ti nissajjitvā vegena thalaṁ āruyha ṭhitova “mahantassa vata bho sappassa mukhato muttomhī”ti haṭṭho āgatamaggaṁ olokeyya.",
  "atk-s0517a2:100_0": "Tattha tassa purisassa macchasaññāya kaṇhasappaṁ daḷhaṁ gahetvā tussanaṁ viya imassa yogino ādito bālaputhujjanassa aniccatādivasena bhayānakaṁ khandhapañcakaṁ niccādisaññāya “ahaṁ mamā”ti diṭṭhitaṇhāhi daḷhaṁ gahetvā tussanaṁ, tassa khippamukhato sappaṁ nīharitvā sovatthikattayaṁ disvā “sappo”ti sañjānanaṁ viya sappaccayanāmarūpapariggahena ghanavinibbhogaṁ katvā kalāpasammasanādīhi ñāṇehi khandhapañcakassa aniccatādilakkhaṇattayaṁ disvā “aniccaṁ dukkhamanattā”ti tassa vavatthāpanaṁ, tassa bhāyanaṁ viya imassa bhayatupaṭṭhānañāṇaṁ, sappe ādīnavadassanaṁ viya ādīnavānupassanāñāṇaṁ, sappagahaṇe nibbindanaṁ viya nibbidānupassanāñāṇaṁ, sappaṁ muñcitukāmatā viya muñcitukamyatāñāṇaṁ, muñcanassa upāyakaraṇaṁ viya paṭisaṅkhānupassanāñāṇaṁ, sappaṁ paribbhametvā dubbalaṁ katvā nivattitvā ḍaṁsituṁ asamatthabhāvapāpanaṁ viya tilakkhaṇāropanena saṅkhārupekkhānulomañāṇehi saṅkhāre paribbhametvā dubbalaṁ katvā puna niccasukhattākārena upaṭṭhātuṁ asamatthatāpāpanaṁ, sappavissajjanaṁ viya gotrabhuñāṇaṁ, sappaṁ vissajjetvā thalaṁ āruyha ṭhānaṁ viya nibbānathalaṁ āruyha ṭhitaṁ maggaphalañāṇaṁ, haṭṭhassa āgatamaggolokanaṁ viya maggādipaccavekkhaṇañāṇanti.",
  "atk-s0517a2:101_0": "Imesañca sutamayañāṇādīnaṁ cuddasannaṁ ñāṇānaṁ uppattikkamena paṭipattikkamena ca desanakkamassa katattā paccavekkhaṇesu paṭhamaṁ kilesapaccavekkhaṇaṁ hoti, tato maggaphalanibbānapaccavekkhaṇānīti veditabbaṁ.",
  "atk-s0517a2:102_0": "“Lokuttaraṁ jhānaṁ bhāveti niyyānikaṁ apacayagāmiṁ diṭṭhigatānaṁ pahānāya, kāmarāgabyāpādānaṁ tanubhāvāya, kāmarāgabyāpādānaṁ anavasesappahānāya, rūparāgaarūparāgamānauddhaccaavijjānaṁ anavasesappahānāyā”ti ca kilesappahānaṁyeva adhikaṁ katvā maggapaṭipattiyā vuttattā paṭipattānurūpeneva kilesapaccavekkhaṇassa ādibhāvo yujjati, aṭṭhakathāyaṁ vuttakkamo pana dassitoyeva.",
  "atk-s0517a2:102_1": "So pana kamo pañcavidho uppattikkamo pahānakkamo paṭipattikkamo bhūmikkamo desanakkamoti.",
  "atk-s0517a2:103_0": "“Paṭhamaṁ kalalaṁ hoti, kalalā hoti abbudaṁ;",
  "atk-s0517a2:104_0": "Abbudā jāyate pesi, pesi nibbattatī ghano”ti. –",
  "atk-s0517a2:105_0": "Evamādi uppattikkamo.",
  "atk-s0517a2:105_1": "“Dassanena pahātabbā dhammā, bhāvanāya pahātabbā dhammā”ti evamādi pahānakkamo.",
  "atk-s0517a2:105_2": "“Sīlavisuddhi cittavisuddhi diṭṭhivisuddhi kaṅkhāvitaraṇavisuddhi maggāmaggañāṇadassanavisuddhi paṭipadāñāṇadassanavisuddhi ñāṇadassanavisuddhī”ti evamādi paṭipattikkamo.",
  "atk-s0517a2:105_3": "“Kāmāvacarā dhammā, rūpāvacarā dhammā, arūpāvacarā dhammā”ti evamādi bhūmikkamo.",
  "atk-s0517a2:105_4": "“Cattāro satipaṭṭhānā cattāro sammappadhānā cattāro iddhipādā pañcindriyāni pañca balāni satta bojjhaṅgā ariyo aṭṭhaṅgiko maggo”ti vā, “anupubbikathaṁ kathesi.",
  "atk-s0517a2:105_5": "Seyyathidaṁ –",
  "atk-s0517a2:105_6": "dānakathaṁ sīlakathaṁ saggakathaṁ kāmānaṁ ādīnavaṁ okāraṁ saṁkilesaṁ nekkhamme ānisaṁsaṁ pakāsesī”ti vā evamādi desanakkamo.",
  "atk-s0517a2:105_7": "Idha pana cuddasannaṁ ñāṇānaṁ uppattikkamo paṭipattikkamo ca tadubhayavasena paṭipāṭiyā desitattā desanakkamo cāti tayo kamā veditabbā.",
  "atk-s0517a2:106_0": "15.",
  "atk-s0517a2:106_1": "Idāni yasmā heṭṭhā sarūpena nāmarūpavavatthānañāṇaṁ na vuttaṁ, tasmā pañcadhā nāmarūpappabhedaṁ dassetuṁ ajjhattavavatthāne paññā vatthunānatte ñāṇantiādīni pañca ñāṇāni uddiṭṭhāni.",
  "atk-s0517a2:106_2": "Sakale hi nāmarūpe vutte yaṁ pariggahetuṁ sakkā, yañca pariggahetabbaṁ, taṁ pariggahessati.",
  "atk-s0517a2:106_3": "Lokuttaranāmañhi pariggahetuñca na sakkā anadhigatattā, na ca pariggahetabbaṁ avipassanūpagattā.",
  "atk-s0517a2:106_4": "Tattha ajjhattavavatthāneti “evaṁ pavattamānā mayaṁ attāti gahaṇaṁ gamissāmā”ti iminā viya adhippāyena attānaṁ adhikāraṁ katvā pavattāti ajjhattā.",
  "atk-s0517a2:106_5": "Ajjhattasaddo panāyaṁ gocarajjhatte niyakajjhatte ajjhattajjhatte visayajjhatteti catūsu atthesu dissati.",
  "atk-s0517a2:106_6": "“Tena, ānanda, bhikkhunā tasmiṁyeva purimasmiṁ samādhinimitte ajjhattameva cittaṁ saṇṭhapetabbaṁ, ajjhattarato samāhito”tiādīsu hi ayaṁ gocarajjhatte dissati.",
  "atk-s0517a2:106_7": "“Ajjhattaṁ sampasādanaṁ, ajjhattaṁ vā dhammesu dhammānupassī viharatī”tiādīsu niyakajjhatte.",
  "atk-s0517a2:106_8": "“Cha ajjhattikāni āyatanāni, ajjhattikā dhammā”tiādīsu ajjhattajjhatte.",
  "atk-s0517a2:106_9": "“Ayaṁ kho, panānanda, vihāro tathāgatena abhisambuddho yadidaṁ sabbanimittānaṁ amanasikārā ajjhattaṁ suññataṁ upasampajja viharatī”tiādīsu visayajjhatte, issariyaṭṭhāneti attho.",
  "atk-s0517a2:106_10": "Phalasamāpatti hi buddhānaṁ issariyaṭṭhānaṁ nāma.",
  "atk-s0517a2:106_11": "Idha pana ajjhattajjhatte daṭṭhabbo.",
  "atk-s0517a2:106_12": "Tesaṁ ajjhattānaṁ vavatthāne ajjhattavavatthāne.",
  "atk-s0517a2:106_13": "Vatthunānatteti vatthūnaṁ nānābhāve, nānāvatthūsūti attho.",
  "atk-s0517a2:106_14": "Ettha javanamanoviññāṇassa paccayabhūto bhavaṅgamanopi cakkhādipañcakaṁ viya uppattiṭṭhānattā vatthūti vutto.",
  "atk-s0517a2:106_15": "Āvajjanampi tannissitameva kātabbaṁ.",
  "atk-s0517a2:107_0": "16.",
  "atk-s0517a2:108_0": "Bahiddhāti chahi ajjhattajjhattehi bahibhūtesu tesaṁ visayesu. Gocaranānatteti visayanānatte.",
  "atk-s0517a2:109_0": "17.Cariyāvavatthāneti viññāṇacariyāaññāṇacariyāñāṇacariyāvasena cariyānaṁ vavatthāne.",
  "atk-s0517a2:109_1": "“Cariyavavatthāne”ti rassaṁ katvāpi paṭhanti.",
  "atk-s0517a2:110_0": "18.Catudhammavavatthāneti kāmāvacarabhūmiādīnaṁ cuddasannaṁ catukkānaṁ vasena catunnaṁ catunnaṁ dhammānaṁ vavatthāne.",
  "atk-s0517a2:110_1": "Bhūmīti ca “bhūmigatañca vehāsaṭṭhañcā”tiādīsu pathaviyaṁ vattati.",
  "atk-s0517a2:110_2": "“Abhūmiṁ tāta, mā sevā”tiādīsu visaye.",
  "atk-s0517a2:110_3": "“Sukhabhūmiyaṁ kāmāvacare”tiādīsu uppajjanaṭṭhāne.",
  "atk-s0517a2:110_4": "Idha pana koṭṭhāse vattati.",
  "atk-s0517a2:110_5": "Paricchedetipi vadanti.",
  "atk-s0517a2:111_0": "19.Navadhammavavatthāneti kāmāvacarakusalādivasena pāmojjamūlakavasena yoniso manasikāramūlakavasena ca navannaṁ navannaṁ dhammānaṁ vavatthāne.",
  "atk-s0517a2:111_1": "Imesu ca pañcasu ñāṇesu paṭhamaṁ ajjhattadhammā vavatthāpetabbāti vatthunānatte ñāṇaṁ paṭhamaṁ vuttaṁ, tato tesaṁ visayā vavatthāpetabbāti tadanantaraṁ gocaranānatte ñāṇaṁ vuttaṁ, tato parāni tīṇi ñāṇāni tiṇṇaṁ catunnaṁ navannaṁ vasena gaṇanānulomena vuttāni.",
  "atk-s0517a2:112_0": "20.",
  "atk-s0517a2:112_1": "Idāni yasmā nāmarūpasseva pabhedato vavatthāpanañāṇaṁ ñātapariññā, tadanantaraṁ tīraṇapariññā, tadanantaraṁ pahānapariññāti tisso pariññā.",
  "atk-s0517a2:112_2": "Taṁsambandhā ca bhāvanāsacchikiriyā honti, tasmā dhammanānattañāṇānantaraṁ ñātaṭṭhe ñāṇādīni pañca ñāṇāni uddiṭṭhāni.",
  "atk-s0517a2:112_3": "Tisso hi pariññā ñātapariññā tīraṇapariññā pahānapariññā ca.",
  "atk-s0517a2:112_4": "Tattha “ruppanalakkhaṇaṁ rūpaṁ, vedayitalakkhaṇā vedanā”ti evaṁ tesaṁ tesaṁ dhammānaṁ paccattalakkhaṇasallakkhaṇavasena pavattā paññā ñātapariññā nāma.",
  "atk-s0517a2:112_5": "“Rūpaṁ aniccaṁ dukkhaṁ anattā, vedanā aniccā dukkhā anattā”tiādinā nayena tesaṁ tesaṁ dhammānaṁ sāmaññalakkhaṇaṁ āropetvā pavattā lakkhaṇārammaṇikavipassanāpaññā tīraṇapariññā nāma.",
  "atk-s0517a2:112_6": "Tesuyeva pana dhammesu niccasaññādipajahanavasena pavattā lakkhaṇārammaṇikavipassanāva pahānapariññā nāma.",
  "atk-s0517a2:113_0": "Tattha saṅkhāraparicchedato paṭṭhāya yāva paccayapariggahā ñātapariññāya bhūmi.",
  "atk-s0517a2:113_1": "Etasmiñhi antare dhammānaṁ paccattalakkhaṇapaṭivedhasseva ādhipaccaṁ hoti.",
  "atk-s0517a2:113_2": "Kalāpasammasanato paṭṭhāya yāva udayabbayānupassanā tīraṇapariññāya bhūmi.",
  "atk-s0517a2:113_3": "Etasmiñhi antare sāmaññalakkhaṇapaṭivedhasseva ādhipaccaṁ hoti.",
  "atk-s0517a2:113_4": "Bhaṅgānupassanaṁ ādiṁ katvā upari pahānapariññāya bhūmi.",
  "atk-s0517a2:113_5": "Tato paṭṭhāya hi “aniccato anupassanto niccasaññaṁ pajahati, dukkhato anupassanto sukhasaññaṁ pajahati, anattato anupassanto attasaññaṁ pajahati, nibbindanto nandiṁ pajahati, virajjanto rāgaṁ pajahati, nirodhento samudayaṁ pajahati, paṭinissajjanto ādānaṁ pajahatī”ti evaṁ niccasaññādipahānasādhikānaṁ sattannaṁ anupassanānaṁ ādhipaccaṁ hoti.",
  "atk-s0517a2:114_0": "Tattha abhiññāpaññāti dhammānaṁ ruppanādisabhāvena jānanapaññā.",
  "atk-s0517a2:114_1": "Sā hi sobhanaṭṭhena abhisaddena “tesaṁ tesaṁ dhammānaṁ sabhāvajānanavasena sobhanaṁ jānana”nti katvā abhiññāti vuccati.",
  "atk-s0517a2:114_2": "Ñātaṭṭhe ñāṇanti jānanasabhāvaṁ ñāṇaṁ.",
  "atk-s0517a2:115_0": "21.Pariññāpaññāti jānanapaññā.",
  "atk-s0517a2:115_1": "Sā hi byāpanaṭṭhena parisaddena “aniccādisāmaññalakkhaṇavasena sakiccasamāpanavasena vā byāpitaṁ jānana”nti katvā pariññāti vuccati.",
  "atk-s0517a2:115_2": "Tīraṇaṭṭhe ñāṇanti upaparikkhaṇasabhāvaṁ, sammasanasabhāvaṁ vā ñāṇaṁ.",
  "atk-s0517a2:116_0": "22.Pahānepaññāti niccasaññādīnaṁ pajahanā paññā, pajahatīti vā, pajahanti etenāti vā pahānaṁ.",
  "atk-s0517a2:116_1": "Pariccāgaṭṭheñāṇanti pariccajanasabhāvaṁ ñāṇaṁ.",
  "atk-s0517a2:117_0": "23.Bhāvanāpaññāti vaḍḍhanapaññā.",
  "atk-s0517a2:117_1": "Ekarasaṭṭhe ñāṇanti ekakiccasabhāvaṁ ñāṇaṁ, vimuttirasena vā ekarasasabhāvaṁ ñāṇaṁ.",
  "atk-s0517a2:118_0": "24.Sacchikiriyāpaññāti paṭivedhavasena paṭilābhavasena vā paccakkhakaraṇapaññā.",
  "atk-s0517a2:118_1": "Phassanaṭṭhe ñāṇanti tadubhayavaseneva vindanasabhāvaṁ ñāṇaṁ.",
  "atk-s0517a2:119_0": "25-28.",
  "atk-s0517a2:119_1": "Idāni yasmā pahānabhāvanāsacchikiriyañāṇāni ariyamaggaphalasampayuttānipi honti, tasmā tadanantaraṁ ariyapuggalānaṁyeva labbhamānāni cattāri paṭisambhidāñāṇāni uddiṭṭhāni.",
  "atk-s0517a2:119_2": "Tatthāpi paccayuppanno attho dukkhasaccaṁ viya pākaṭo suviññeyyo cāti paṭhamaṁ atthapaṭisambhidāñāṇaṁ uddiṭṭhaṁ, tassa atthassa hetudhammavisayattā tadanantaraṁ dhammapaṭisambhidāñāṇaṁ, tadubhayassa niruttivisayattā tadanantaraṁ niruttipaṭisambhidāñāṇaṁ, tesu tīsupi ñāṇesu pavattanato tadanantaraṁ paṭibhānapaṭisambhidāñāṇaṁ.",
  "atk-s0517a2:119_3": "Pa-kāraṁ dīghaṁ katvā ca paṭhanti.",
  "atk-s0517a2:120_0": "29-31.",
  "atk-s0517a2:120_1": "Ito parāni vihāraṭṭhe ñāṇādīni tīṇi ñāṇāni ariyānaṁyeva sambhavato paṭisambhidāpabhedato ca paṭisambhidāñāṇānantaraṁ uddiṭṭhāni.",
  "atk-s0517a2:120_2": "Vihāraṭṭhe ñāṇañhi dhammapaṭisambhidā hoti, samāpattaṭṭhe ñāṇaṁ atthapaṭisambhidā.",
  "atk-s0517a2:120_3": "Dhammasabhāve ñāṇañhi paṭisambhidākathāyaṁ dhammapaṭisambhidāti vuttaṁ.",
  "atk-s0517a2:120_4": "Nibbāne ñāṇaṁ pana atthapaṭisambhidā eva.",
  "atk-s0517a2:120_5": "Tattha vihāranānatteti aniccānupassanādivasena nānāvipassanāvihāre.",
  "atk-s0517a2:120_6": "Vihāraṭṭheti vipassanāvihārasabhāve.",
  "atk-s0517a2:120_7": "Vihāroti ca sasampayuttā vipassanā eva.",
  "atk-s0517a2:120_8": "Samāpattinānatteti animittādivasena nānāphalasamāpattiyaṁ.",
  "atk-s0517a2:120_9": "Samāpattīti ca lokuttaraphalabhūtā cittacetasikadhammā.",
  "atk-s0517a2:120_10": "Vihārasamāpattinānatteti ubhayavasena vuttaṁ.",
  "atk-s0517a2:121_0": "32.",
  "atk-s0517a2:121_1": "Tato vihārasamāpattiñāṇasādhakassa “dubhato vuṭṭhānavivaṭṭane paññā”ti pubbe vuttassāpi maggañāṇassa āsavasamucchedasamatthataṁ anantaraphaladāyakattañca kāraṇena visesetvā aparenākārena vattukāmena tadeva “ānantarikasamādhimhi ñāṇa”nti uddiṭṭhaṁ.",
  "atk-s0517a2:121_2": "Tattha avikkhepaparisuddhattāti vikkhipati tena cittanti vikkhepo, uddhaccassetaṁ nāmaṁ.",
  "atk-s0517a2:121_3": "Na vikkhepo avikkhepo, uddhaccapaṭipakkhassa samādhissetaṁ nāmaṁ.",
  "atk-s0517a2:121_4": "Parisuddhassa bhāvo parisuddhattaṁ, avikkhepassa parisuddhattaṁ avikkhepaparisuddhattaṁ, tasmā avikkhepaparisuddhattā samādhissa parisuddhabhāvenāti attho.",
  "atk-s0517a2:121_5": "Idañhi āsavasamucchedassa anantaraphaladāyakattassa ca kāraṇavacanaṁ.",
  "atk-s0517a2:121_6": "Āsavasamucchedeti ettha āsavantīti āsavā, cakkhutopi…pe…",
  "atk-s0517a2:121_7": "manatopi sandanti pavattantīti vuttaṁ hoti.",
  "atk-s0517a2:121_8": "Dhammato yāva gotrabhuṁ, okāsato yāva bhavaggaṁ savantīti vā āsavā, etaṁ dhammaṁ etañca okāsaṁ antokaritvā pavattantīti attho.",
  "atk-s0517a2:121_9": "Antokaraṇattho hi ayaṁ ā-kāro.",
  "atk-s0517a2:121_10": "Cirapārivāsikaṭṭhena madirādayo āsavā viyātipi āsavā.",
  "atk-s0517a2:121_11": "Lokasmiñhi cirapārivāsikā madirādayo āsavāti vuccanti.",
  "atk-s0517a2:121_12": "Yadi ca cirapārivāsikaṭṭhena āsavā, eteyeva bhavitumarahanti.",
  "atk-s0517a2:121_13": "Vuttañhetaṁ –",
  "atk-s0517a2:122_0": "“Purimā, bhikkhave, koṭi na paññāyati avijjāya, ito pubbe avijjā nāhosi, atha pacchā samabhavī”tiādi.",
  "atk-s0517a2:123_0": "Āyataṁ vā saṁsāradukkhaṁ savanti pasavantītipi āsavā, samucchijjati etenāti samucchedo.",
  "atk-s0517a2:123_1": "Paññāti kāmāsavādīnaṁ catunnaṁ āsavānaṁ samucchede paññā.",
  "atk-s0517a2:124_0": "Ānantarikasamādhimhiñāṇanti attano pavattisamanantaraṁ niyameneva phalappadānato ānantarikoti laddhanāmo maggasamādhi.",
  "atk-s0517a2:124_1": "Na hi maggasamādhimhi uppanne tassa phaluppattinisedhako koci antarāyo atthi. Yathāha –",
  "atk-s0517a2:125_0": "“Ayañca puggalo sotāpattiphalasacchikiriyāya paṭipanno assa, kappassa ca uḍḍayhanavelā assa, neva tāva kappo uḍḍayheyya, yāvāyaṁ puggalo na sotāpattiphalaṁ sacchikaroti, ayaṁ vuccati puggalo ṭhitakappī.",
  "atk-s0517a2:125_1": "Sabbepi maggasamaṅgino puggalā ṭhitakappino”ti.",
  "atk-s0517a2:126_0": "Idaṁ tena ānantarikasamādhinā sampayuttaṁ ñāṇaṁ.",
  "atk-s0517a2:127_0": "33.",
  "atk-s0517a2:127_1": "Iminā maggañāṇena phalappattānaṁ ariyānaṁyeva sambhavato imassa ñāṇassa anantaraṁ araṇavihārañāṇādīni cattāri ñāṇāni uddiṭṭhāni.",
  "atk-s0517a2:127_2": "Tatrāpi ca arahatoyeva satatameva ca sambhavato araṇavihāre ñāṇaṁ paṭhamaṁ uddiṭṭhaṁ, tadanantaraṁ nirodhassa anāgāmiarahantānaṁ sambhavepi bahusambhārattā visesena ca nirodhassa nibbānasammatattā ca nirodhasamāpattiyā ñāṇaṁ uddiṭṭhaṁ, tadanantaraṁ parinibbānassa kālantare parinibbānakālaṁ āhacca ṭhitattā dīghakālikanti parinibbāne ñāṇaṁ uddiṭṭhaṁ, tadanantaraṁ samasīsaṭṭhassa sabbakilesakhayānantaraṁ parinibbānakālaṁ āhacca ṭhitattā rassakālikanti samasīsaṭṭhe ñāṇaṁ uddiṭṭhaṁ.",
  "atk-s0517a2:127_3": "Tattha santo cāti ca-kāro dassanādhipateyyañca santo vihārādhigamo ca paṇītādhimuttatā cāti tīhipi padehi sambandhitabbo.",
  "atk-s0517a2:127_4": "Dassananti vipassanāñāṇaṁ, adhipatiyeva ādhipateyyaṁ, adhipatito vā āgatattā ādhipateyyaṁ, dassanañca taṁ ādhipateyyañcāti dassanādhipateyyaṁ.",
  "atk-s0517a2:127_5": "Viharatīti vihāro, viharanti tena vāti vihāro, adhigammati pāpuṇīyatīti adhigamo, vihāro eva adhigamo vihārādhigamo.",
  "atk-s0517a2:127_6": "So ca kilesapariḷāhavirahitattā nibbutoti santo.",
  "atk-s0517a2:127_7": "So ca arahattaphalasamāpattipaññā.",
  "atk-s0517a2:127_8": "Uttamaṭṭhena atappakaṭṭhena ca paṇīto, padhānabhāvaṁ nītoti vā paṇīto, paṇīte adhimutto visaṭṭhacitto tapparamo paṇītādhimutto, tassa bhāvo paṇītādhimuttatā.",
  "atk-s0517a2:127_9": "Sā ca phalasamāpattādhimuttā pubbabhāgapaññā eva.",
  "atk-s0517a2:128_0": "Araṇavihāreti nikkilesavihāre.",
  "atk-s0517a2:128_1": "Rāgādayo hi raṇanti satte cuṇṇenti pīḷentīti raṇā, raṇanti etehi sattā kandanti paridevantīti vā raṇā.",
  "atk-s0517a2:128_2": "Vutto tividhopi vihāro.",
  "atk-s0517a2:128_3": "Natthi etassa raṇāti araṇo.",
  "atk-s0517a2:128_4": "Vividhe paccanīkadhamme haranti etenāti vihāro.",
  "atk-s0517a2:128_5": "Tasmiṁ araṇe vihāre.",
  "atk-s0517a2:128_6": "Niddesavāre vuttapaṭhamajjhānādīni ca paṇītādhimuttatāya eva saṅgahitāni.",
  "atk-s0517a2:128_7": "Phalasamāpattiṁ samāpajjitukāmatāya hi paṭhamajjhānādiṁ samāpajjitvā vuṭṭhāya jhānasampayuttadhamme vipassati, yā ca araṇavibhaṅgasuttante bhagavatā desitā araṇapaṭipadā, sāpi imināva saṅgahitāti veditabbā.",
  "atk-s0517a2:128_8": "Vuttañhi tattha bhagavatā –",
  "atk-s0517a2:129_0": "“Araṇavibhaṅgaṁ vo, bhikkhave, desessāmi…pe…",
  "atk-s0517a2:129_1": "na kāmasukhaṁ anuyuñjeyya hīnaṁ gammaṁ pothujjanikaṁ anariyaṁ anatthasaṁhitaṁ, na ca attakilamathānuyogaṁ anuyuñjeyya dukkhaṁ anariyaṁ anatthasaṁhitaṁ.",
  "atk-s0517a2:129_2": "Ete kho, bhikkhave, ubho ante anupagamma majjhimā paṭipadā tathāgatena abhisambuddhā cakkhukaraṇī ñāṇakaraṇī upasamāya abhiññāya sambodhāya nibbānāya saṁvattati.",
  "atk-s0517a2:129_3": "Ussādanañca jaññā, apasādanañca jaññā, ussādanañca ñatvā apasādanañca ñatvā nevussādeyya na apasādeyya, dhammameva deseyya.",
  "atk-s0517a2:129_4": "Sukhavinicchayaṁ jaññā, sukhavinicchayaṁ ñatvā ajjhattaṁ sukhamanuyuñjeyya, rahovādaṁ na bhāseyya, sammukhā na khīṇaṁ bhaṇe, ataramānova bhāseyya no taramāno, janapadaniruttiṁ nābhiniveseyya, samaññaṁ nātidhāveyyāti.",
  "atk-s0517a2:129_5": "Ayamuddeso araṇavibhaṅgassa …pe…",
  "atk-s0517a2:129_6": "tatra, bhikkhave, yo kāmapaṭisandhisukhino somanassānuyogaṁ ananuyogo hīnaṁ…pe…",
  "atk-s0517a2:129_7": "anatthasaṁhitaṁ, adukkho eso dhammo avighāto anupāyāso apariḷāho sammāpaṭipadā.",
  "atk-s0517a2:129_8": "Tasmā eso dhammo araṇo…pe…",
  "atk-s0517a2:129_9": "tatra, bhikkhave, yo attakilamathānuyogaṁ ananuyogo dukkhaṁ anariyaṁ anatthasaṁhitaṁ.",
  "atk-s0517a2:129_10": "Adukkho eso dhammo …pe…",
  "atk-s0517a2:129_11": "tasmā eso dhammo araṇo.",
  "atk-s0517a2:129_12": "Tatra, bhikkhave, yāyaṁ majjhimā paṭipadā tathāgatena abhisambuddhā…pe…",
  "atk-s0517a2:129_13": "adukkho eso dhammo…pe…",
  "atk-s0517a2:129_14": "tasmā eso dhammo araṇo…pe…",
  "atk-s0517a2:129_15": "tatra, bhikkhave, yāyaṁ nevussādanā na apasādanā dhammadesanā ca, adukkho eso dhammo…pe…",
  "atk-s0517a2:129_16": "tasmā eso dhammo araṇo…pe…",
  "atk-s0517a2:129_17": "tatra, bhikkhave, yadidaṁ nekkhammasukhaṁ pavivekasukhaṁ upasamasukhaṁ sambodhisukhaṁ, adukkho eso dhammo…pe…",
  "atk-s0517a2:129_18": "tasmā eso dhammo araṇo…pe…",
  "atk-s0517a2:129_19": "tatra, bhikkhave, yvāyaṁ rahovādo bhūto taccho atthasaṁhito, adukkho eso dhammo…pe…",
  "atk-s0517a2:129_20": "tasmā eso dhammo araṇo …pe…",
  "atk-s0517a2:129_21": "tatra, bhikkhave, yvāyaṁ sammukhā khīṇavādo bhūto taccho atthasaṁhito, adukkho eso dhammo…pe…",
  "atk-s0517a2:129_22": "tasmā eso dhammo araṇo…pe…",
  "atk-s0517a2:129_23": "tatra, bhikkhave, yadidaṁ ataramānassa bhāsitaṁ, adukkho eso dhammo…pe…",
  "atk-s0517a2:129_24": "tasmā eso dhammo araṇo…pe…",
  "atk-s0517a2:129_25": "tatra, bhikkhave, yvāyaṁ janapadaniruttiyā ca anabhiniveso samaññāya ca anatisāro, adukkho eso dhammo…pe…",
  "atk-s0517a2:129_26": "tasmā eso dhammo araṇoti.",
  "atk-s0517a2:129_27": "Tasmātiha, bhikkhave, saraṇañca dhammaṁ jānissāma, araṇañca dhammaṁ jānissāma.",
  "atk-s0517a2:129_28": "Saraṇañca dhammaṁ ñatvā araṇañca dhammaṁ ñatvā araṇaṁ paṭipadaṁ paṭipajjissāmāti evañhi vo, bhikkhave, sikkhitabbaṁ.",
  "atk-s0517a2:129_29": "Subhūti ca pana, bhikkhave, kulaputto araṇapaṭipadaṁ paṭipanno”ti.",
  "atk-s0517a2:130_0": "Tattha majjhimā paṭipadā dassanādhipateyyena ca santena vihārādhigamena ca saṅgahitā.",
  "atk-s0517a2:130_1": "Kāmasukhaṁ attakilamathaṁ ananuyogo majjhimā paṭipadā eva.",
  "atk-s0517a2:130_2": "Arahato hi vipassanāpubbabhāgamajjhimā paṭipadā hoti, arahattaphalasamāpatti aṭṭhaṅgamaggavasena majjhimā paṭipadā ca.",
  "atk-s0517a2:130_3": "Sesā pana paṇītādhimuttatāya eva saṅgahitāti veditabbā.",
  "atk-s0517a2:130_4": "Kiñcāpi sabbepi arahanto araṇavihārino, aññe arahanto dhammaṁ desentā “sammāpaṭipanne sammāpaṭipannā”ti “micchāpaṭipanne micchāpaṭipannā”ti puggalavasenāpi ussādanāpasādanāni katvā dhammaṁ desenti.",
  "atk-s0517a2:130_5": "Subhūtitthero pana “ayaṁ micchāpaṭipadā, ayaṁ sammāpaṭipadā”ti dhammavaseneva dhammaṁ desesi.",
  "atk-s0517a2:130_6": "Teneva bhagavā taṁyeva araṇapaṭipadaṁ paṭipannoti ca vaṇṇesi, “etadaggaṁ, bhikkhave, mama sāvakānaṁ bhikkhūnaṁ araṇavihārīnaṁ yadidaṁ subhūtī”ti ca araṇavihārīnaṁ aggaṭṭhāne ṭhapesīti.",
  "atk-s0517a2:131_0": "34.Dvīhi balehīti samathabalavipassanābalehi.",
  "atk-s0517a2:131_1": "Samannāgatattāti yuttattā paripuṇṇattā vā.",
  "atk-s0517a2:131_2": "Tayo cāti vibhattivipallāso, tiṇṇañcāti vuttaṁ hoti.",
  "atk-s0517a2:131_3": "Saṅkhārānanti vacīsaṅkhārakāyasaṅkhāracittasaṅkhārānaṁ.",
  "atk-s0517a2:131_4": "Paṭippassaddhiyāti paṭippassaddhatthaṁ nirodhatthaṁ, appavattatthanti vuttaṁ hoti.",
  "atk-s0517a2:131_5": "Soḷasahīti aniccānupassanādīni aṭṭha, maggaphalāni aṭṭhāti soḷasahi.",
  "atk-s0517a2:131_6": "Ñāṇacariyāhīti ñāṇappavattīhi.",
  "atk-s0517a2:131_7": "Navahīti rūpārūpāvacarasamādhi tadupacāro cāti navahi.",
  "atk-s0517a2:131_8": "Vasibhāvatā paññāti lahutā, yathāsukhavattanaṁ issariyaṁ vaso, so assa atthīti vasī, vasino bhāvo vasibhāvo, vasibhāvo eva vasibhāvatā, yathā pāṭikulyameva pāṭikulyatā.",
  "atk-s0517a2:131_9": "Evaṁvidhā paññā vasibhāvatāya paññāti vā attho.",
  "atk-s0517a2:131_10": "Si-kāraṁ dīghaṁ katvā ca paṭhanti.",
  "atk-s0517a2:131_11": "Samannāgatattā ca paṭippassaddhiyā ca ñāṇacariyāhi ca samādhicariyāhi cāti ca-kāro sambandhitabbo.",
  "atk-s0517a2:132_0": "Nirodhasamāpattiyā ñāṇanti anāgāmiarahantānaṁ nirodhasamāpattinimittaṁ ñāṇaṁ, yathā ajinamhi haññate dīpīti.",
  "atk-s0517a2:132_1": "Nirodhasamāpattīti ca nevasaññānāsaññāyatanassa abhāvamattaṁ, na koci dhammo, paññattimattaṁ abhāvamattattā nirodhoti ca.",
  "atk-s0517a2:132_2": "Samāpajjantena samāpajjīyati nāmāti samāpattīti ca vuccati.",
  "atk-s0517a2:133_0": "35.Sampajānassāti sammā pakārehi jānātīti sampajāno.",
  "atk-s0517a2:133_1": "Tassa sampajānassa.",
  "atk-s0517a2:133_2": "Pavattapariyādāneti pavattanaṁ pavattaṁ, samudācāroti attho.",
  "atk-s0517a2:133_3": "Kilesapavattaṁ khandhapavattañca.",
  "atk-s0517a2:133_4": "Tassa pavattassa pariyādānaṁ parikkhayo appavatti pavattapariyādānaṁ.",
  "atk-s0517a2:133_5": "Tasmiṁ pavattapariyādāne.",
  "atk-s0517a2:133_6": "Parinibbāne ñāṇanti arahato kāmacchandādīnaṁ parinibbānaṁ appavattaṁ anupādisesaparinibbānañca paccavekkhantassa tasmiṁ kilesaparinibbāne khandhaparinibbāne ca pavattaṁ ñāṇaṁ.",
  "atk-s0517a2:134_0": "36.Sabbadhammānanti sabbesaṁ tebhūmakadhammānaṁ.",
  "atk-s0517a2:134_1": "Sammā samucchedeti santatisamucchedavasena suṭṭhu nirodhe.",
  "atk-s0517a2:134_2": "Nirodhe ca anupaṭṭhānatāti nirodhe gate puna na upaṭṭhānatāya, puna anuppattiyanti attho.",
  "atk-s0517a2:134_3": "Sammāsamucchede ca nirodhe ca anupaṭṭhānatā cāti ca-kāro sambandhitabbo.",
  "atk-s0517a2:135_0": "Samasīsaṭṭhe ñāṇanti nekkhammādīni sattatiṁsa samāni, taṇhādīni terasa sīsāni.",
  "atk-s0517a2:135_1": "Paccanīkadhammānaṁ samitattā samāni, yathāyogaṁ padhānattā ca koṭittā ca sīsāni.",
  "atk-s0517a2:135_2": "Ekasmiṁ iriyāpathe vā ekasmiṁ roge vā sabhāgasantativasena ekasmiṁ jīvitindriye vā nekkhammādīni samāni ca saddhādīni sīsāni ca assa santīti samasīsī, samasīsissa attho samasīsaṭṭho.",
  "atk-s0517a2:135_3": "Tasmiṁ samasīsaṭṭhe, samasīsibhāveti attho.",
  "atk-s0517a2:135_4": "Ekasmiṁ iriyāpathe roge vā sabhāgasantativasena jīvite vā vipassanaṁ ārabhitvā tasmiṁyeva iriyāpathe roge sabhāgajīvite vā cattāri maggaphalāni patvā, tasmiṁyeva parinibbāyantassa arahatoyeva samasīsibhāvo hotīti tasmiṁ samasīsibhāve ñāṇanti vuttaṁ hoti.",
  "atk-s0517a2:135_5": "Vuttañca puggalapaññattiyaṁ, tassā ca aṭṭhakathāyaṁ –",
  "atk-s0517a2:136_0": "“Katamo ca puggalo samasīsī?",
  "atk-s0517a2:136_1": "Yassa puggalassa apubbaṁ acarimaṁ āsavapariyādānañca hoti jīvitapariyādānañca.",
  "atk-s0517a2:136_2": "Ayaṁ vuccati puggalo samasīsī”ti.",
  "atk-s0517a2:137_0": "“Samasīsiniddese apubbaṁ acarimanti apure apacchā, santatipaccuppannavasena ekavāraṁyeva, ekakālaṁyevāti attho.",
  "atk-s0517a2:137_1": "Pariyādānanti parikkhayo.",
  "atk-s0517a2:137_2": "Ayanti ayaṁ puggalo samasīsī nāma vuccati.",
  "atk-s0517a2:137_3": "So panesa tividho hoti iriyāpathasamasīsī rogasamasīsī jīvitasamasīsīti.",
  "atk-s0517a2:137_4": "Tattha yo caṅkamantova vipassanaṁ ārabhitvā arahattaṁ patvā caṅkamantova parinibbāti, yo ṭhitakova vipassanaṁ ārabhitvā arahattaṁ patvā ṭhitakova parinibbāti, yo nisinnova vipassanaṁ ārabhitvā arahattaṁ patvā nisinnova parinibbāti, yo nipannova vipassanaṁ ārabhitvā arahattaṁ patvā nipannova parinibbāti, ayaṁ iriyāpathasamasīsī nāma.",
  "atk-s0517a2:137_5": "Yo pana ekaṁ rogaṁ patvā antorogeyeva vipassanaṁ ārabhitvā arahattaṁ patvā teneva rogena parinibbāti, ayaṁ rogasamasīsī nāma.",
  "atk-s0517a2:137_6": "Kataro jīvitasamasīsī?",
  "atk-s0517a2:137_7": "Terasa sīsāni.",
  "atk-s0517a2:137_8": "Tattha kilesasīsaṁ avijjaṁ arahattamaggo pariyādiyati, pavattasīsaṁ jīvitindriyaṁ cuticittaṁ pariyādiyati, avijjāpariyādāyakaṁ cittaṁ jīvitindriyaṁ pariyādātuṁ na sakkoti, jīvitindriyapariyādāyakaṁ cittaṁ avijjaṁ pariyādātuṁ na sakkoti.",
  "atk-s0517a2:137_9": "Avijjāpariyādāyakaṁ cittaṁ aññaṁ, jīvitindriyapariyādāyakaṁ cittaṁ aññaṁ.",
  "atk-s0517a2:137_10": "Yassa cetaṁ sīsadvayaṁ samaṁ pariyādānaṁ gacchati, so jīvitasamasīsī nāma.",
  "atk-s0517a2:137_11": "Kathamidaṁ samaṁ hotīti?",
  "atk-s0517a2:137_12": "Vārasamatāya.",
  "atk-s0517a2:137_13": "Yasmiñhi vāre maggavuṭṭhānaṁ hoti.",
  "atk-s0517a2:137_14": "Sotāpattimagge pañca paccavekkhaṇāni, sakadāgāmimagge pañca, anāgāmimagge pañca, arahattamagge cattārīti ekūnavīsatime paccavekkhaṇañāṇe patiṭṭhāya bhavaṅgaṁ otaritvā parinibbāyati.",
  "atk-s0517a2:137_15": "Imāya vārasamatāya eva ubhayasīsapariyādānampi samaṁ hoti nāma.",
  "atk-s0517a2:137_16": "Tenāyaṁ puggalo ‘jīvitasamasīsī’ti vuccati.",
  "atk-s0517a2:137_17": "Ayameva ca idha adhippeto”ti.",
  "atk-s0517a2:138_0": "37.",
  "atk-s0517a2:138_1": "Idāni yasmā sutamayasīlamayabhāvanāmayañāṇāni vaṭṭapādakāni sallekhā nāma na honti, lokuttarapādakāneva etāni ca aññāni ca ñāṇāni sallekhāti vuccanti, tasmā paccanīkasallekhanākārena pavattāni ñāṇāni dassetuṁ samasīsaṭṭhe ñāṇānantaraṁ sallekhaṭṭhe ñāṇaṁ uddiṭṭhaṁ.",
  "atk-s0517a2:138_2": "Tattha puthunānattatejapariyādāne paññāti lokuttarehi asammissaṭṭhena puthūnaṁ rāgādīnañca nānattānaṁ nānāsabhāvānaṁ kāmacchandādīnañca santāpanaṭṭhena “tejā”ti laddhanāmānaṁ dussīlyādīnañca pariyādāne khepane paññā, nekkhammādimhi sattatiṁsabhede dhamme paññāti vuttaṁ hoti.",
  "atk-s0517a2:138_3": "Atha vā puthubhūtā nānattabhūtā ca tejā eva tesaṁ puthubhūtānaṁ nānattabhūtānaṁ dussīlyādīnaṁ pañcannaṁ tejānaṁ pariyādāne paññāti attho.",
  "atk-s0517a2:138_4": "Tejehiyeva puthūnaṁ nānattānañca saṅgahaṁ niddesavāre pakāsayissāma.",
  "atk-s0517a2:139_0": "Sallekhaṭṭhe ñāṇanti paccanīkadhamme sallekhati samucchindatīti sallekho, tasmiṁ nekkhammādike sattatiṁsappabhede sallekhasabhāve ñāṇaṁ.",
  "atk-s0517a2:139_1": "“Pare vihiṁsakā bhavissanti, mayamettha avihiṁsakā bhavissāmāti sallekho karaṇīyo”tiādinā nayena bhagavatā sallekhasuttante vutto catucattālīsabhedopi sallekho iminā saṅgahitoyevāti veditabbo.",
  "atk-s0517a2:140_0": "38.",
  "atk-s0517a2:140_1": "Idāni sallekhe ṭhitena kattabbaṁ sammappadhānavīriyaṁ dassetuṁ tadanantaraṁ vīriyārambhe ñāṇaṁ uddiṭṭhaṁ.",
  "atk-s0517a2:140_2": "Tattha asallīnattapahitattapaggahaṭṭheti kosajjavasena asallīno asaṅkucito attā assāti asallīnatto.",
  "atk-s0517a2:140_3": "Attāti cittaṁ. Yathāha –",
  "atk-s0517a2:141_0": "“Udakañhi nayanti nettikā, usukārā namayanti tejanaṁ;",
  "atk-s0517a2:142_0": "Dāruṁ namayanti tacchakā, attānaṁ damayanti paṇḍitā”ti. ādi –",
  "atk-s0517a2:143_0": "Kāye ca jīvite ca anapekkhatāya pahito pesito vissaṭṭho attā etenāti pahitatto.",
  "atk-s0517a2:143_1": "Attāti attabhāvo. Yathāha –",
  "atk-s0517a2:143_2": "“yā pana bhikkhunī attānaṁ vadhitvā vadhitvā rodeyyā”tiādi.",
  "atk-s0517a2:143_3": "Asallīnatto ca so pahitatto cāti asallīnattapahitatto.",
  "atk-s0517a2:143_4": "Sahajātadhamme paggaṇhāti upatthambhetīti paggaho, paggaho eva attho paggahaṭṭho, paggahasabhāvoti attho.",
  "atk-s0517a2:143_5": "Asallīnattapahitattassa paggahaṭṭho asallīnattapahitattapaggahaṭṭho.",
  "atk-s0517a2:143_6": "Tasmiṁ asallīnattapahitattapaggahaṭṭhe.",
  "atk-s0517a2:143_7": "“Tasmātiha, bhikkhave, tumhepi appaṭivānaṁ padaheyyātha.",
  "atk-s0517a2:143_8": "Kāmaṁ taco ca nhāru ca aṭṭhi ca avasissatu, upasussatu sarīre maṁsalohitaṁ.",
  "atk-s0517a2:143_9": "Yaṁ taṁ purisathāmena purisavīriyena purisaparakkamena pattabbaṁ, na taṁ apāpuṇitvā vīriyassa saṇṭhānaṁ bhavissatī”ti vuttattā asallīnattapahitattavacanena padhānasmiṁ appaṭivānitā anivattanatā vuttā.",
  "atk-s0517a2:143_10": "Paggahaṭṭhavacanena pana kosajjuddhaccavimuttaṁ samappavattaṁ vīriyaṁ vuttaṁ.",
  "atk-s0517a2:144_0": "Vīriyārambhe ñāṇanti vīrabhāvo vīriyaṁ, vīrānaṁ vā kammaṁ, vidhinā vā nayena upāyena īrayitabbaṁ pavattayitabbanti vīriyaṁ.",
  "atk-s0517a2:144_1": "Tadetaṁ ussāhalakkhaṇaṁ, sahajātānaṁ dhammānaṁ upatthambhanarasaṁ, asaṁsīdanabhāvapaccupaṭṭhānaṁ, “saṁviggo yoniso padahatī”ti vacanato saṁvegapadaṭṭhānaṁ, vīriyārambhavatthupadaṭṭhānaṁ vā.",
  "atk-s0517a2:144_2": "Sammā āraddhaṁ sabbasampattīnaṁ mūlaṁ hotīti daṭṭhabbaṁ.",
  "atk-s0517a2:144_3": "Vīriyasaṅkhāto ārambho vīriyārambho.",
  "atk-s0517a2:144_4": "Iminā sesārambhe paṭikkhipati.",
  "atk-s0517a2:144_5": "Ayañhi ārambhasaddo kamme āpattiyaṁ kiriyāyaṁ vīriye hiṁsāyaṁ vikopaneti anekesu atthesu āgato.",
  "atk-s0517a2:145_0": "“Yaṁkiñci dukkhaṁ sambhoti, sabbaṁ ārambhapaccayā;",
  "atk-s0517a2:146_0": "Ārambhānaṁ nirodhena, natthi dukkhassa sambhavo”ti. –",
  "atk-s0517a2:147_0": "Ettha hi kammaṁ ārambhoti āgataṁ.",
  "atk-s0517a2:147_1": "“Ārambhati ca vippaṭisārī ca hotī”ti ettha āpatti.",
  "atk-s0517a2:147_2": "“Mahāyaññā mahārambhā, na te honti mahapphalā”ti ettha yūpussāpanādikiriyā.",
  "atk-s0517a2:147_3": "“Ārambhatha nikkamatha, yuñjatha buddhasāsane”ti ettha vīriyaṁ.",
  "atk-s0517a2:147_4": "“Samaṇaṁ gotamaṁ uddissa pāṇaṁ ārambhantī”ti ettha hiṁsā.",
  "atk-s0517a2:147_5": "“Bījagāmabhūtagāmasamārambhā paṭivirato hotī”ti ettha chedanabhañjanādikaṁ vikopanaṁ.",
  "atk-s0517a2:147_6": "Idha pana vīriyameva adhippetaṁ.",
  "atk-s0517a2:147_7": "Tena vuttaṁ “vīriyasaṅkhāto ārambho vīriyārambho”ti.",
  "atk-s0517a2:147_8": "Vīriyañhi ārabhanakavasena ārambhoti vuccati.",
  "atk-s0517a2:147_9": "Tasmiṁ vīriyārambhe ñāṇaṁ.",
  "atk-s0517a2:147_10": "Asallīnattā pahitattātipi paṭhanti, asallīnabhāvena pahitabhāvenāti attho.",
  "atk-s0517a2:147_11": "Purimapāṭhoyeva sundaro.",
  "atk-s0517a2:147_12": "Keci pana “satidhammavicayavīriyapītisambojjhaṅgānaṁ samatā asallīnattatā, satisamādhipassaddhiupekkhāsambojjhaṅgānaṁ samatā pahitattatā, sattannaṁ sambojjhaṅgānaṁ samatā paggahaṭṭho”ti vaṇṇayanti.",
  "atk-s0517a2:148_0": "39.",
  "atk-s0517a2:148_1": "Idāni sammāvāyāmasiddhaṁ maggaphalaṁ pattena lokahitatthaṁ dhammadesanā kātabbāti dassetuṁ tadanantaraṁ atthasandassane ñāṇaṁ uddiṭṭhaṁ.",
  "atk-s0517a2:148_2": "Tattha nānādhammappakāsanatāti sabbasaṅkhatāsaṅkhatavasena nānādhammānaṁ pakāsanatā dīpanatā desanatā.",
  "atk-s0517a2:148_3": "Pakāsanatāti ca pakāsanā eva.",
  "atk-s0517a2:148_4": "Atthasandassaneti nānāatthānaṁ paresaṁ sandassane.",
  "atk-s0517a2:148_5": "Dhammā ca atthā ca te eva.",
  "atk-s0517a2:149_0": "40.",
  "atk-s0517a2:149_1": "Idāni paresaṁ dhammiyā kathāya sandassentassa tassa ariyapuggalassa yathāsabhāvadhammadesanākāraṇaṁ dassanavisuddhiṁ dassetuṁ tadanantaraṁ dassanavisuddhiñāṇaṁ uddiṭṭhaṁ.",
  "atk-s0517a2:149_2": "Tattha sabbadhammānaṁ ekasaṅgahatā nānattekattapaṭivedheti sabbesaṁ saṅkhatāsaṅkhatadhammānaṁ ekasaṅgahatāya ca kāmacchandādīnaṁ nānattassa ca nekkhammādīnaṁ ekattassa ca paṭivedho, abhisamayoti attho.",
  "atk-s0517a2:149_3": "So pana maggapaññā phalapaññā ca.",
  "atk-s0517a2:149_4": "Maggapaññā saccābhisamayakkhaṇe saccābhisamayavasena paṭivijjhatīti paṭivedho, phalapaññā paṭividdhattā paṭivedho.",
  "atk-s0517a2:149_5": "Ekasaṅgahatāti ettha jātisaṅgaho, sañjātisaṅgaho, kiriyāsaṅgaho, gaṇanasaṅgahoti catubbidho saṅgaho.",
  "atk-s0517a2:149_6": "Tattha “sabbe khattiyā āgacchantu, sabbe brāhmaṇā, sabbe vessā, sabbe suddā āgacchantu”, “yā, cāvuso visākha, sammāvācā, yo ca sammākammanto, yo ca sammāājīvo, ime dhammā sīlakkhandhe saṅgahitā”ti ayaṁ jātisaṅgaho nāma.",
  "atk-s0517a2:149_7": "“Ekajātikā āgacchantū”ti vuttaṭṭhāne viya hi idha sabbe jātiyā ekasaṅgahitā.",
  "atk-s0517a2:149_8": "“Sabbe kosalakā āgacchantu, sabbe māgadhikā, sabbe bhārukacchakā āgacchantu”, “yo, cāvuso visākha, sammāvāyāmo, yā ca sammāsati, yo ca sammāsamādhi, ime dhammā samādhikkhandhe saṅgahitā”ti ayaṁ sañjātisaṅgaho nāma.",
  "atk-s0517a2:149_9": "“Ekaṭṭhāne jātā saṁvaḍḍhā āgacchantū”ti vuttaṭṭhāne viya hi idha sabbe jātiṭṭhānena nivutthokāsena ekasaṅgahitā.",
  "atk-s0517a2:149_10": "“Sabbe hatthārohā āgacchantu, sabbe assārohā āgacchantu, sabbe rathikā āgacchantu”, “yā, cāvuso visākha, sammādiṭṭhi, yo ca sammāsaṅkappo, ime dhammā paññākkhandhe saṅgahitā”ti ayaṁ kiriyāsaṅgaho nāma.",
  "atk-s0517a2:149_11": "Sabbeva hi te attano kiriyākaraṇena ekasaṅgahitā.",
  "atk-s0517a2:149_12": "“Cakkhāyatanaṁ katamaṁ khandhagaṇanaṁ gacchati, cakkhāyatanaṁ rūpakkhandhagaṇanaṁ gacchati.",
  "atk-s0517a2:149_13": "Hañci cakkhāyatanaṁ rūpakkhandhagaṇanaṁ gacchati, tena vata re vattabbe cakkhāyatanaṁ rūpakkhandhena saṅgahita”nti ayaṁ gaṇanasaṅgaho nāma.",
  "atk-s0517a2:149_14": "Ayamidha adhippeto.",
  "atk-s0517a2:149_15": "Tathaṭṭhādīsu dvādasasu ākāresu visuṁ visuṁ ekena saṅgaho gaṇanaparicchedo etesanti ekasaṅgahā, ekasaṅgahānaṁ bhāvo ekasaṅgahatā.",
  "atk-s0517a2:150_0": "Dassanavisuddhiñāṇanti maggaphalañāṇaṁ dassanaṁ.",
  "atk-s0517a2:150_1": "Dassanameva visuddhi dassanavisuddhi, dassanavisuddhi eva ñāṇaṁ dassanavisuddhiñāṇaṁ.",
  "atk-s0517a2:150_2": "Maggañāṇaṁ visujjhatīti dassanavisuddhi, phalañāṇaṁ visuddhattā dassanavisuddhi.",
  "atk-s0517a2:151_0": "41.",
  "atk-s0517a2:151_1": "Idāni dassanavisuddhisādhakāni vipassanāñāṇāni dvidhā dassetuṁ tadanantaraṁ khantiñāṇapariyogāhaṇañāṇāni uddiṭṭhāni.",
  "atk-s0517a2:151_2": "Tattha viditattā paññāti rūpakkhandhādīnaṁ aniccādito viditattā pavattā paññā.",
  "atk-s0517a2:151_3": "Khantiñāṇanti viditameva khamatīti khanti, khanti eva ñāṇaṁ khantiñāṇaṁ.",
  "atk-s0517a2:151_4": "Etena adhivāsanakhantiṁ paṭikkhipati.",
  "atk-s0517a2:151_5": "Etaṁ kalāpasammasanādivasena pavattaṁ taruṇavipassanāñāṇaṁ.",
  "atk-s0517a2:152_0": "42.Phuṭṭhattā paññāti rūpakkhandhādīnaṁ aniccādivasena ñāṇaphassena phuṭṭhattā pavattā paññā.",
  "atk-s0517a2:152_1": "Pariyogāhaṇe ñāṇanti phuṭṭhameva pariyogāhati pavisatīti pariyogāhaṇaṁ ñāṇaṁ.",
  "atk-s0517a2:152_2": "Gā-kāraṁ rassaṁ katvāpi paṭhanti.",
  "atk-s0517a2:152_3": "Etaṁ bhaṅgānupassanādivasena pavattaṁ tikkhavipassanāñāṇaṁ.",
  "atk-s0517a2:152_4": "Keci pana “vipassanāñāṇameva saddhāvāhissa khantiñāṇaṁ, paññāvāhissa pariyogāhaṇañāṇa”nti vadanti.",
  "atk-s0517a2:152_5": "Evaṁ sante etāni dve ñāṇāni ekassa na sambhavanti, tadasambhave ekassa sāvakassa sattasaṭṭhi sāvakasādhāraṇañāṇāni na sambhavanti, tasmā taṁ na yujjati.",
  "atk-s0517a2:153_0": "43.",
  "atk-s0517a2:153_1": "Idāni yasmā puthujjanā sekkhā ca vipassanūpage khandhādayo dhamme sakale eva sammasanti, na tesaṁ ekadesaṁ, tasmā tesaṁ padesavihāro na labbhati, arahatoyeva yathāruci padesavihāro labbhatīti dassanavisuddhisādhakāni ñāṇāni vatvā tadanantaraṁ arahato dassanavisuddhisiddhaṁ padesavihārañāṇaṁ uddiṭṭhaṁ.",
  "atk-s0517a2:153_2": "Tattha samodahane paññāti khandhādīnaṁ ekadesassa vedanādhammassa samodahanapaññā, sampiṇḍanapaññā rāsikaraṇapaññā.",
  "atk-s0517a2:153_3": "Samodhāne paññātipi pāṭho, soyeva attho.",
  "atk-s0517a2:154_0": "Padesavihāre ñāṇanti khandhādīnaṁ padesena ekadesena avayavena vihāro padesavihāro, tasmiṁ padesavihāre ñāṇaṁ.",
  "atk-s0517a2:154_1": "Tattha padeso nāma khandhapadeso āyatanadhātusaccaindriyapaccayākārasatipaṭṭhānajhānanāmarūpadhammapadesoti nānāvidho.",
  "atk-s0517a2:154_2": "Evaṁ nānāvidho cesa vedanā eva. Kathaṁ?",
  "atk-s0517a2:154_3": "Pañcannaṁ khandhānaṁ vedanākkhandhavasena khandhekadeso, dvādasannaṁ āyatanānaṁ vedanāvasena dhammāyatanekadeso, aṭṭhārasannaṁ dhātūnaṁ vedanāvasena dhammadhātekadeso, catunnaṁ saccānaṁ vedanāvasena dukkhasaccekadeso, bāvīsatiyā indriyānaṁ pañcavedanindriyavasena indriyekadeso, dvādasannaṁ paṭiccasamuppādaṅgānaṁ phassapaccayā vedanāvasena paccayākārekadeso, catunnaṁ satipaṭṭhānānaṁ vedanānupassanāvasena satipaṭṭhānekadeso, catunnaṁ jhānānaṁ sukhaupekkhāvasena jhānekadeso, nāmarūpānaṁ vedanāvasena nāmarūpekadeso, kusalādīnaṁ sabbadhammānaṁ vedanāvasena dhammekadesoti evaṁ vedanā eva khandhādīnaṁ padeso, tassā vedanāya eva paccavekkhaṇavasena padesavihāro.",
  "atk-s0517a2:155_0": "44.",
  "atk-s0517a2:155_1": "Idāni yasmā samādhibhāvanāmayañāṇādīni bhāventā puthujjanā sekkhā ca te te bhāvetabbabhāvanādhamme adhipatī jeṭṭhake katvā tena tena pahātabbe tappaccanīke nānāsabhāve dhamme anekādīnave ādīnavato paccavekkhitvā tassa tassa bhāvanādhammassa vasena cittaṁ patiṭṭhapetvā te te paccanīkadhamme pajahanti.",
  "atk-s0517a2:155_2": "Pajahantā vipassanākāle sabbasaṅkhāre suññato disvā pacchā samucchedena pajahanti, tathā pajahantā ca ekābhisamayavasena saccāni paṭivijjhantā pajahanti.",
  "atk-s0517a2:155_3": "Yathāvutteheva ākārehi sabbepi ariyā yathāyogaṁ paṭipajjanti, tasmā padesavihārañāṇānantaraṁ saññāvivaṭṭañāṇādīni cha ñāṇāni yathākkamena uddiṭṭhāni.",
  "atk-s0517a2:155_4": "Tattha adhipatattā paññāti nekkhammādīnaṁ adhipatibhāvena nekkhammādīni adhikāni katvā tadadhikabhāvena pavattā paññāti attho.",
  "atk-s0517a2:155_5": "Saññāvivaṭṭe ñāṇanti saññāya vivaṭṭanaṁ parāvaṭṭanaṁ parammukhabhāvoti saññāvivaṭṭo, yāya saññāya te te bhāvanādhamme adhipatiṁ karoti, tāya saññāya hetubhūtāya, karaṇabhūtāya vā tato tato kāmacchandādito vivaṭṭane ñāṇanti vuttaṁ hoti.",
  "atk-s0517a2:155_6": "Etto vivaṭṭoti avuttepi yato vivaṭṭati, tato eva vivaṭṭoti gayhati yathā vivaṭṭanānupassanāya.",
  "atk-s0517a2:155_7": "Sā pana saññā sañjānanalakkhaṇā, tadevetanti puna sañjānanapaccayanimittakaraṇarasā dāruādīsu tacchakādayo viya, yathāgahitanimittavasena abhinivesakaraṇapaccupaṭṭhānā hatthidassakaandhā viya, ārammaṇe anogāḷhavuttitāya aciraṭṭhānapaccupaṭṭhānā vā vijju viya, yathāupaṭṭhitavisayapadaṭṭhānā tiṇapurisakesu migapotakānaṁ purisāti uppannasaññā viya.",
  "atk-s0517a2:156_0": "45.Nānatte paññāti nānāsabhāve bhāvetabbato aññasabhāve kāmacchandādike ādīnavadassanena pavattā paññā.",
  "atk-s0517a2:156_1": "Nānatteti ca nimittatthe bhummavacanaṁ.",
  "atk-s0517a2:156_2": "Nānattappahānaṁ vā nānattaṁ, nānattappahānanimittaṁ nānattappahānahetu nekkhammādīsu paññāti adhippāyo.",
  "atk-s0517a2:156_3": "Cetovivaṭṭe ñāṇanti cetaso kāmacchandādito vivaṭṭanaṁ nekkhammādīsu ñāṇaṁ.",
  "atk-s0517a2:156_4": "Cetoti cettha cetanā adhippetā.",
  "atk-s0517a2:156_5": "Sā cetanābhāvalakkhaṇā, abhisandahanalakkhaṇā vā, āyūhanarasā, saṁvidahanapaccupaṭṭhānā sakiccaparakiccasādhakā jeṭṭhasissamahāvaḍḍhakiādayo viya.",
  "atk-s0517a2:156_6": "Accāyikakammānussaraṇādīsu ca panāyaṁ sampayuttānaṁ ussāhanabhāvena pākaṭā hoti.",
  "atk-s0517a2:157_0": "46.Adhiṭṭhānepaññāti nekkhammādivasena cittassa patiṭṭhāpane paññā.",
  "atk-s0517a2:157_1": "Cittavivaṭṭe ñāṇanti kāmacchandādipahānavasena cittassa vivaṭṭane ñāṇaṁ.",
  "atk-s0517a2:157_2": "Cittañcettha vijānanalakkhaṇaṁ, pubbaṅgamarasaṁ, sandhānapaccupaṭṭhānaṁ, nāmarūpapadaṭṭhānaṁ.",
  "atk-s0517a2:158_0": "47.Suññate paññāti attattaniyasuññatāya anattānattaniye pavattā anattānupassanā paññā.",
  "atk-s0517a2:158_1": "Ñāṇavivaṭṭe ñāṇanti ñāṇameva abhinivesato vivaṭṭatīti vivaṭṭo, taṁ ñāṇavivaṭṭabhūtaṁ ñāṇaṁ.",
  "atk-s0517a2:159_0": "48.Vosagge paññāti ettha vosajjatīti vosaggo, kāmacchandādīnaṁ vosaggo nekkhammādimhi paññā.",
  "atk-s0517a2:159_1": "Vimokkhavivaṭṭe ñāṇanti kāmacchandādikehi vimuccatīti vimokkho, vimokkho eva vivaṭṭo vimokkhavivaṭṭo, so eva ñāṇaṁ.",
  "atk-s0517a2:160_0": "49.Tathaṭṭhe paññāti ekekassa saccassa catubbidhe catubbidhe aviparītasabhāve kiccavasena asammohato pavattā paññā.",
  "atk-s0517a2:160_1": "Saccavivaṭṭe ñāṇanti catūsu saccesu dubhato vuṭṭhānavasena vivaṭṭatīti saccavivaṭṭo, so eva ñāṇaṁ.",
  "atk-s0517a2:160_2": "Ekameva ñāṇaṁ adhipatikatadhammavasena saññāvivaṭṭoti, pahātabbadhammavasena cetovivaṭṭoti, cittapatiṭṭhāpanavasena cittavivaṭṭoti, paccanīkapahānavasena vimokkhavivaṭṭoti evaṁ catudhā vuttaṁ.",
  "atk-s0517a2:160_3": "Anattānupassanāva suññatākāravasena “ñāṇavivaṭṭe ñāṇa”nti vuttā.",
  "atk-s0517a2:160_4": "Maggañāṇameva heṭṭhā “magge ñāṇa”nti ca, “ānantarikasamādhimhi ñāṇa”nti ca dvidhā vuttaṁ, vivaṭṭanākāravasena “saccavivaṭṭe ñāṇa”nti vuttaṁ.",
  "atk-s0517a2:161_0": "50.",
  "atk-s0517a2:161_1": "Idāni tassa saccavivaṭṭañāṇavasena pavattassa āsavānaṁ khaye ñāṇassa vasena pavattāni kamato cha abhiññāñāṇāni uddiṭṭhāni.",
  "atk-s0517a2:161_2": "Tatthāpi lokapākaṭānubhāvattā ativimhāpananti paṭhamaṁ iddhividhañāṇaṁ uddiṭṭhaṁ, cetopariyañāṇassa visayato dibbasotañāṇaṁ oḷārikavisayanti dutiyaṁ dibbasotañāṇaṁ uddiṭṭhaṁ, sukhumavisayattā tatiyaṁ cetopariyañāṇaṁ uddiṭṭhaṁ.",
  "atk-s0517a2:161_3": "Tīsu vijjāsu pubbenivāsacchādakātītatamavinodakattā paṭhamaṁ pubbenivāsānussatiñāṇaṁ uddiṭṭhaṁ, paccuppannānāgatatamavinodakattā dutiyaṁ dibbacakkhuñāṇaṁ uddiṭṭhaṁ, sabbatamasamucchedakattā tatiyaṁ āsavānaṁ khaye ñāṇaṁ uddiṭṭhaṁ.",
  "atk-s0517a2:161_4": "Tattha kāyampīti rūpakāyampi.",
  "atk-s0517a2:161_5": "Cittampīti pādakajjhānacittampi.",
  "atk-s0517a2:161_6": "Ekavavatthānatāti parikammacittena ekato ṭhapanatāya ca dissamānakāyena, adissamānakāyena vā gantukāmakāle yathāyogaṁ kāyassapi cittassapi missīkaraṇatāya cāti vuttaṁ hoti.",
  "atk-s0517a2:161_7": "Kāyoti cettha sarīraṁ.",
  "atk-s0517a2:161_8": "Sarīrañhi asucisañcayato kucchitānaṁ kesādīnañceva cakkhurogādīnaṁ rogasatānañca āyabhūtato kāyoti vuccati.",
  "atk-s0517a2:161_9": "Sukhasaññañca lahusaññañcāti ettha catutthajjhānasampayuttaṁ ekaṁyeva saññaṁ ākāranānattato dvidhā katvā samuccayattho ca-saddo payutto.",
  "atk-s0517a2:161_10": "Catutthajjhānasmiñhi upekkhā santattā sukhanti vuttā, taṁsampayuttā saññā sukhasaññā.",
  "atk-s0517a2:161_11": "Sāyeva nīvaraṇehi ceva vitakkādipaccanīkehi ca vimuttattā lahusaññā.",
  "atk-s0517a2:161_12": "Adhiṭṭhānavasenāti adhikaṁ katvā ṭhānavasena, pavisanavasenāti adhippāyo.",
  "atk-s0517a2:161_13": "Adhiṭṭhānavasena cāti ca-saddo sambandhitabbo.",
  "atk-s0517a2:161_14": "Ettāvatā sabbappakārassa iddhividhassa yathāyogaṁ kāraṇaṁ vuttaṁ.",
  "atk-s0517a2:162_0": "Ijjhanaṭṭhe paññāti ijjhanasabhāve paññā.",
  "atk-s0517a2:162_1": "Iddhividhe ñāṇanti ijjhanaṭṭhena iddhi, nipphattiatthena paṭilābhaṭṭhena cāti vuttaṁ hoti.",
  "atk-s0517a2:162_2": "Yañhi nipphajjati paṭilabbhati ca, taṁ ijjhatīti vuccati. Yathāha –",
  "atk-s0517a2:162_3": "“kāmaṁ kāmayamānassa, tassa cetaṁ samijjhatī”ti.",
  "atk-s0517a2:162_4": "Tathā “nekkhammaṁ ijjhatīti iddhi, paṭiharatīti pāṭihāriyaṁ, arahattamaggo ijjhatīti iddhi, paṭiharatīti pāṭihāriya”nti.",
  "atk-s0517a2:162_5": "Aparo nayo –",
  "atk-s0517a2:162_6": "ijjhanaṭṭhena iddhi, upāyasampadāyetaṁ adhivacanaṁ.",
  "atk-s0517a2:162_7": "Upāyasampadā hi ijjhati adhippetaphalappasavanato. Yathāha –",
  "atk-s0517a2:162_8": "“ayaṁ kho citto gahapati sīlavā kalyāṇadhammo, sace paṇidahissati, anāgatamaddhānaṁ rājā assaṁ cakkavattīti.",
  "atk-s0517a2:162_9": "Ijjhissati hi sīlavato cetopaṇidhi visuddhattā”ti.",
  "atk-s0517a2:162_10": "Aparo nayo –",
  "atk-s0517a2:162_11": "etāya sattā ijjhantīti iddhi, ijjhantīti iddhā vuddhā ukkaṁsagatā hontīti vuttaṁ hoti.",
  "atk-s0517a2:162_12": "Iddhi eva vidhaṁ iddhividhaṁ, iddhikoṭṭhāso iddhivikappoti attho.",
  "atk-s0517a2:162_13": "Taṁ iddhividhaṁ ñāṇanti vuttaṁ hoti.",
  "atk-s0517a2:163_0": "51.Vitakkavipphāravasenāti dibbasotadhātuuppādanatthaṁ parikammakaraṇakāle saddanimittesu attano vitakkavipphāravasena vitakkavegavasena.",
  "atk-s0517a2:163_1": "Vitakkoti cettha vitakketīti vitakko, vitakkanaṁ vā vitakko, ūhananti vuttaṁ hoti.",
  "atk-s0517a2:163_2": "Svāyaṁ ārammaṇe cittassa abhiniropanalakkhaṇo, āhananapariyāhananaraso.",
  "atk-s0517a2:163_3": "Tathā hi tena yogāvacaro ārammaṇaṁ vitakkāhataṁ vitakkapariyāhataṁ karotīti vuccati.",
  "atk-s0517a2:163_4": "Ārammaṇe cittassa ānayanapaccupaṭṭhāno, tajjāsamannāhārena pana indriyena ca parikkhitte visaye anantarāyena uppajjanato āpāthagatavisayapadaṭṭhānoti vuccati.",
  "atk-s0517a2:163_5": "Nānattekattasaddanimittānanti nānāsabhāvānaṁ ekasabhāvānañca saddanimittānaṁ.",
  "atk-s0517a2:163_6": "Saddā eva cettha vitakkuppattikāraṇattā saṅkhāranimittattā ca nimittāni.",
  "atk-s0517a2:163_7": "Bherisaddādivasena ekagghanībhūtā, anekā vā saddā, nānādisāsu vā saddā, nānāsattānaṁ vā saddā nānattasaddā, ekadisāya saddā, ekasattassa vā saddā, bherisaddādivasena ekekasaddā vā ekattasaddā.",
  "atk-s0517a2:163_8": "Saddoti cettha sappatīti saddo, kathīyatīti attho.",
  "atk-s0517a2:163_9": "Pariyogāhaṇe paññāti pavisanapaññā, pajānanapaññāti attho.",
  "atk-s0517a2:163_10": "Sotadhātuvisuddhiñāṇanti savanaṭṭhena ca nijjīvaṭṭhena ca sotadhātu, sotadhātukiccakaraṇavasena ca sotadhātu viyātipi sotadhātu, parisuddhattā nirupakkilesattā visuddhi, sotadhātu eva visuddhi sotadhātuvisuddhi, sotadhātuvisuddhi eva ñāṇaṁ sotadhātuvisuddhiñāṇaṁ.",
  "atk-s0517a2:164_0": "52.Tiṇṇannaṁ cittānanti somanassasahagatadomanassasahagataupekkhāsahagatavasena tiṇṇannaṁ cittānaṁ.",
  "atk-s0517a2:164_1": "Vipphārattāti vipphārabhāvena vegenāti attho.",
  "atk-s0517a2:164_2": "Hetuatthe nissakkavacanaṁ, cetopariyañāṇuppādanatthaṁ parikammakaraṇakāle paresaṁ tiṇṇannaṁ cittānaṁ vipphārahetunā.",
  "atk-s0517a2:164_3": "Indriyānaṁ pasādavasenāti cakkhādīnaṁ channaṁ indriyānaṁ pasādavasena, indriyānaṁ patiṭṭhitokāsā cettha phalūpacārena indriyānanti vuttā yathā “vippasannāni kho te, āvuso, indriyāni parisuddho chavivaṇṇo pariyodāto”ti.",
  "atk-s0517a2:164_4": "Indriyapatiṭṭhitokāsesupi hadayavatthu eva idhādhippetaṁ.",
  "atk-s0517a2:164_5": "Pasādavasenāti ca anāvilabhāvavasena.",
  "atk-s0517a2:164_6": "“Pasādappasādavasenā”ti vattabbe appasādasaddassa lopo katoti veditabbaṁ.",
  "atk-s0517a2:164_7": "Atha vā idamappasannanti gahaṇassa pasādamapekkhitvā eva sambhavato “pasādavasenā”ti vacaneneva appasādopi vuttova hotīti veditabbaṁ.",
  "atk-s0517a2:164_8": "Nānattekattaviññāṇacariyā pariyogāhaṇe paññāti yathāsambhavaṁ nānāsabhāvaekasabhāvaekūnanavutiviññāṇapavattivijānanapaññā.",
  "atk-s0517a2:164_9": "Ettha asamāhitassa viññāṇacariyā nānattā, samāhitassa viññāṇacariyā ekattā.",
  "atk-s0517a2:164_10": "Sarāgādicittaṁ vā nānattaṁ, vītarāgādicittaṁ ekattaṁ.",
  "atk-s0517a2:164_11": "Cetopariyañāṇanti ettha pariyātīti pariyaṁ, paricchindatīti attho.",
  "atk-s0517a2:164_12": "Cetaso pariyaṁ cetopariyaṁ, cetopariyañca taṁ ñāṇañcāti cetopariyañāṇaṁ.",
  "atk-s0517a2:164_13": "Vipphāratātipi pāṭho, vipphāratāyāti attho.",
  "atk-s0517a2:165_0": "53.Paccayappavattānaṁ dhammānanti paṭiccasamuppādavasena paccayato pavattānaṁ paccayuppannadhammānaṁ.",
  "atk-s0517a2:165_1": "Nānattekattakammavipphāravasenāti ettha akusalaṁ kammaṁ nānattaṁ, kusalaṁ kammaṁ ekattaṁ.",
  "atk-s0517a2:165_2": "Kāmāvacaraṁ vā kammaṁ nānattaṁ, rūpāvacarārūpāvacaraṁ kammaṁ ekattaṁ.",
  "atk-s0517a2:165_3": "Nānattekattakammavipphāravasena paccayapavattānaṁ dhammānaṁ pariyogāhaṇe paññāti sambandho.",
  "atk-s0517a2:165_4": "Pubbenivāsānussatiñāṇanti pubbe atītajātīsu nivutthakhandhā pubbenivāso.",
  "atk-s0517a2:165_5": "Nivutthāti ajjhāvutthā anubhūtā attano santāne uppajjitvā niruddhā.",
  "atk-s0517a2:165_6": "Pubbe atītajātīsu nivutthadhammā vā pubbenivāso.",
  "atk-s0517a2:165_7": "Nivutthāti gocaranivāsena nivutthā attano viññāṇena viññātā paricchinnā, paraviññāṇena viññātāpi vā.",
  "atk-s0517a2:165_8": "Chinnavaṭumakānussaraṇādīsu te buddhānaṁyeva labbhanti.",
  "atk-s0517a2:165_9": "Pubbenivāsānussatīti yāya satiyā pubbenivāsaṁ anussarati, sā pubbenivāsānussati, ñāṇanti tāya satiyā sampayuttaṁ ñāṇaṁ.",
  "atk-s0517a2:166_0": "54.Obhāsavasenāti dibbena cakkhunā rūpadassanatthaṁ pasāritassa tejokasiṇaodātakasiṇaālokakasiṇānaṁ aññatarassa catutthajjhānārammaṇassa kasiṇobhāsassa vasena.",
  "atk-s0517a2:166_1": "Nānattekattarūpanimittānanti nānāsattānaṁ rūpāni, nānattakāyaṁ upapannānaṁ vā sattānaṁ rūpāni, nānādisāsu vā rūpāni, asammissāni vā rūpāni nānattarūpāni, ekasattassa rūpāni, ekattakāyaṁ upapannassa vā rūpāni, ekadisāya vā rūpāni, nānādisādīnaṁ sammissībhūtāni vā rūpāni ekattarūpāni.",
  "atk-s0517a2:166_2": "Rūpanti cettha vaṇṇāyatanameva.",
  "atk-s0517a2:166_3": "Tañhi rūpayatīti rūpaṁ, vaṇṇavikāraṁ āpajjamānaṁ hadayaṅgatabhāvaṁ pakāsetīti attho.",
  "atk-s0517a2:166_4": "Rūpameva rūpanimittaṁ.",
  "atk-s0517a2:166_5": "Tesaṁ nānattekattarūpanimittānaṁ.",
  "atk-s0517a2:166_6": "Dassanaṭṭhe paññāti dassanasabhāve paññā.",
  "atk-s0517a2:167_0": "Dibbacakkhuñāṇanti dibbasadisattā dibbaṁ.",
  "atk-s0517a2:167_1": "Devānañhi sucaritakammanibbattaṁ pittasemharuhirādīhi apalibuddhaṁ upakkilesavimuttatāya dūrepi ārammaṇasampaṭicchanasamatthaṁ dibbaṁ pasādacakkhu hoti.",
  "atk-s0517a2:167_2": "Idañcāpi vīriyabhāvanābalanibbattaṁ ñāṇacakkhu tādisamevāti dibbasadisattā dibbaṁ, dibbavihāravasena paṭiladdhattā attanā dibbavihārasannissitattāpi dibbaṁ, ālokapariggahena mahājutikattāpi dibbaṁ, tirokuṭṭādigatarūpadassanena mahāgatikattāpi dibbaṁ.",
  "atk-s0517a2:167_3": "Taṁ sabbaṁ saddasatthānusārena veditabbaṁ.",
  "atk-s0517a2:167_4": "Dassanaṭṭhena cakkhu, cakkhukiccakaraṇena cakkhumivātipi cakkhu, dibbañca taṁ cakkhu cāti dibbacakkhu, dibbacakkhu ca taṁ ñāṇañcāti dibbacakkhuñāṇaṁ.",
  "atk-s0517a2:168_0": "55.Catusaṭṭhiyā ākārehīti aṭṭhasu maggaphalesu ekekasmiṁ aṭṭhannaṁ aṭṭhannaṁ indriyānaṁ vasena catusaṭṭhiyā ākārehi.",
  "atk-s0517a2:168_1": "Tiṇṇannaṁ indriyānanti anaññātaññassāmītindriyaṁ aññindriyaṁ aññātāvindriyanti, imesaṁ tiṇṇannaṁ indriyānaṁ.",
  "atk-s0517a2:168_2": "Vasibhāvatā paññāti vasibhāvatāya pavattā paññā, arahattaphale aṭṭhannaṁ indriyānaṁ vasena aṭṭhahi ākārehi aññātāvindriyasseva vasibhāvatāya arahattamaggakkhaṇe abhāvepi kāraṇasiddhivasena tadatthasādhanatāya vuttanti veditabbaṁ.",
  "atk-s0517a2:168_3": "Āsavānaṁ khaye ñāṇanti attanā vajjhānaṁ āsavānaṁ khayakaraṁ arahattamaggañāṇaṁ.",
  "atk-s0517a2:169_0": "56-59.",
  "atk-s0517a2:169_1": "Idāni āsavānaṁ khayañāṇasaṅkhātaarahattamaggañāṇasambandhe catunnampi maggañāṇānaṁ ekekassa maggañāṇassa ekābhisamayataṁ dassetuṁ “pariññaṭṭhe paññā”tiādīni cattāri ñāṇāni uddiṭṭhāni.",
  "atk-s0517a2:169_2": "Tatthāpi oḷārikattā sabbasattasādhāraṇattā ca suviññeyyanti dukkhasaccaṁ paṭhamaṁ vuttaṁ, tasseva hetudassanatthaṁ tadanantaraṁ samudayasaccaṁ, hetunirodhā phalanirodhoti ñāpanatthaṁ tadanantaraṁ nirodhasaccaṁ, tadadhigamūpāyadassanatthaṁ ante maggasaccaṁ.",
  "atk-s0517a2:169_3": "Bhavasukhassādagadhitānaṁ vā sattānaṁ saṁvegajananatthaṁ paṭhamaṁ dukkhamāha, taṁ neva akataṁ āgacchati, na issaranimmānādito hoti, ito pana hotīti ñāpanatthaṁ tadanantaraṁ samudayasaccaṁ, tato sahetukena dukkhena abhibhūtattā saṁviggamānasānaṁ dukkhanissaraṇagavesīnaṁ nissaraṇadassanena assāsajananatthaṁ nirodhaṁ, tato nirodhādhigamatthaṁ nirodhasampāpakaṁ magganti.",
  "atk-s0517a2:169_4": "Idāni tabbisayāni ñāṇāni teneva kamena uddiṭṭhāni.",
  "atk-s0517a2:169_5": "Tattha pariññaṭṭheti dukkhassa pīḷanaṭṭhādike catubbidhe parijānitabbasabhāve.",
  "atk-s0517a2:169_6": "Pahānaṭṭheti samudayassa āyūhanaṭṭhādike catubbidhe pahātabbasabhāve.",
  "atk-s0517a2:169_7": "Sacchikiriyaṭṭheti nirodhassa nissaraṇaṭṭhādike catubbidhe sacchikātabbasabhāve.",
  "atk-s0517a2:169_8": "Bhāvanaṭṭheti maggassa niyyānaṭṭhādike catubbidhe bhāvetabbasabhāve.",
  "atk-s0517a2:170_0": "60-63.",
  "atk-s0517a2:170_1": "Idāni bhāvitamaggassa paccavekkhaṇavasena vā abhāvitamaggassa anussavavasena vā visuṁ visuṁ saccañāṇāni dassetuṁ dukkhe ñāṇādīni cattāri ñāṇāni uddiṭṭhāni.",
  "atk-s0517a2:170_2": "Tattha dukkheti ettha du-iti ayaṁ saddo kucchite dissati.",
  "atk-s0517a2:170_3": "Kucchitañhi puttaṁ duputtoti vadanti.",
  "atk-s0517a2:170_4": "Khaṁ-saddo pana tucche.",
  "atk-s0517a2:170_5": "Tucchañhi ākāsaṁ ‘kha’nti vuccati.",
  "atk-s0517a2:170_6": "Idañca paṭhamasaccaṁ kucchitaṁ anekupaddavādhiṭṭhānato, tucchaṁ bālajanaparikappitadhuvasubhasukhattabhāvavirahitato.",
  "atk-s0517a2:170_7": "Tasmā kucchitattā tucchattā ca “dukkha”nti vuccati.",
  "atk-s0517a2:171_0": "Dukkhasamudayeti ettha saṁ-iti ayaṁ saddo “samāgamo sameta”ntiādīsu viya saṁyogaṁ dīpeti.",
  "atk-s0517a2:171_1": "U-iti ayaṁ saddo “uppannaṁ udita”ntiādīsu viya uppattiṁ.",
  "atk-s0517a2:171_2": "Aya-saddo pana kāraṇaṁ dīpeti.",
  "atk-s0517a2:171_3": "Idañcāpi dutiyasaccaṁ avasesapaccayasamāyoge sati dukkhassa uppattikāraṇaṁ.",
  "atk-s0517a2:171_4": "Iti dukkhassa saṁyoge uppattikāraṇattā “dukkhasamudaya”nti vuccati.",
  "atk-s0517a2:172_0": "Dukkhanirodheti ettha ni-saddo abhāvaṁ, rodha-saddo ca cārakaṁ dīpeti.",
  "atk-s0517a2:172_1": "Tasmā abhāvo ettha saṁsāracārakasaṅkhātassa dukkharodhassa sabbagatisuññattā, samadhigate vā tasmiṁ saṁsāracārakassa dukkharodhassa abhāvo hoti tappaṭipakkhattātipi “dukkhanirodha”nti vuccati.",
  "atk-s0517a2:172_2": "Dukkhassa vā anuppattinirodhapaccayattā dukkhanirodhanti vuccati.",
  "atk-s0517a2:173_0": "Dukkhanirodhagāminiyāpaṭipadāyāti ettha yasmā ayaṁ etaṁ dukkhanirodhaṁ gacchati ārammaṇakaraṇavasena tadabhimukhībhūtattā, paṭipadā ca hoti dukkhanirodhappattiyā, tasmā dukkhanirodhagāminipaṭipadāti vuccati.",
  "atk-s0517a2:173_1": "Cattāri maggañāṇāneva heṭṭhā vuṭṭhānākāradīpanavasena “magge ñāṇa”nti vuttāni, anantaraphaladāyakattassa kāraṇaparidīpanavasena “ānantarikasamādhimhi ñāṇa”nti vuttāni, vivaṭṭanākāradīpanavasena “saccavivaṭṭe ñāṇa”nti vuttāni, maggapaṭipāṭikkameneva arahattamaggañāṇuppattiṁ, tassa ca ñāṇassa abhiññābhāvaṁ dīpetuṁ arahattamaggañāṇameva “āsavānaṁ khaye ñāṇa”nti vuttaṁ.",
  "atk-s0517a2:173_2": "Puna catunnampi maggañāṇānaṁ ekābhisamayataṁ dīpetuṁ “pariññaṭṭhe paññā dukkhe ñāṇa”ntiādīni cattāri ñāṇāni vuttāni.",
  "atk-s0517a2:173_3": "Puna ekekasmiṁ sacce visuṁ visuṁ uppattidīpanavasena “dukkhe ñāṇa”ntiādīni cattāri ñāṇāni uddiṭṭhānīti evaṁ pubbāparaviseso veditabboti.",
  "atk-s0517a2:174_0": "64-67.",
  "atk-s0517a2:174_1": "Idāni sabbesaṁ ariyapuggalānaṁ ariyamaggānubhāveneva paṭisambhidāñāṇāni siddhānīti dassetuṁ atthapaṭisambhide ñāṇantiādīni puna cattāri paṭisambhidāñāṇāni uddiṭṭhāni.",
  "atk-s0517a2:174_2": "Imāni hi paṭisambhidāpabhedābhāvepi sabbaariyapuggalasādhāraṇāni suddhikapaṭisambhidāñāṇāni, heṭṭhā uddiṭṭhāni pana pabhinnapaṭisambhidānaṁ pabhedappattāni paṭisambhidāñāṇānīti veditabbānīti ayametesaṁ ubhayatthavacane viseso.",
  "atk-s0517a2:174_3": "Yasmā vā anantaraṁ uddiṭṭhaṁ dukkhārammaṇaṁ nirodhārammaṇañca ñāṇaṁ atthapaṭisambhidā hoti, samudayārammaṇaṁ maggārammaṇañca ñāṇaṁ dhammapaṭisambhidā, tadabhilāpe ñāṇaṁ niruttipaṭisambhidā, tesu ñāṇesu ñāṇaṁ paṭibhānapaṭisambhidā, tasmā tampi atthavisesaṁ dassetuṁ suddhikapaṭisambhidāñāṇāni uddiṭṭhānīti veditabbāni.",
  "atk-s0517a2:174_4": "Tasmāyeva ca heṭṭhā nānattasaddena visesetvā vuttāni.",
  "atk-s0517a2:174_5": "Idha tathā avisesetvā vuttānīti.",
  "atk-s0517a2:175_0": "68.",
  "atk-s0517a2:175_1": "Evaṁ paṭipāṭiyā sattasaṭṭhi sāvakasādhāraṇañāṇāni uddisitvā idāni sāvakehi asādhāraṇāni tathāgatānaṁyeva āveṇikāni ñāṇāni dassetuṁ indriyaparopariyattañāṇādīni cha asādhāraṇañāṇāni uddiṭṭhāni.",
  "atk-s0517a2:175_2": "Tatthapi yasmā tathāgatā sattānaṁ dhammadesanāya bhājanābhājanattaṁ olokentā buddhacakkhunā olokenti.",
  "atk-s0517a2:175_3": "Buddhacakkhu nāma indriyaparopariyattāsayānusayañāṇadvayameva. Yathāha –",
  "atk-s0517a2:176_0": "“Addasā kho bhagavā buddhacakkhunā lokaṁ volokento satte apparajakkhe mahārajakkhe tikkhindriye mudindriye”tiādi.",
  "atk-s0517a2:177_0": "Sattasantāne ca olokentā paṭhamaṁ indriyaparipākāparipākaṁ olokenti, indriyaparipākañca ñatvā āsayādīnaṁ anurūpena dhammadesanatthaṁ tato āsayānusayacaritāni olokenti, tasmāpi paṭhamaṁ indriyaparopariyattañāṇaṁ uddiṭṭhaṁ, tadanantaraṁ āsayānusayañāṇaṁ.",
  "atk-s0517a2:177_1": "Dhammaṁ desentā ca yasmā pāṭihāriyena vinetabbānaṁ pāṭihāriyaṁ karonti, tasmā āsayānusayañāṇānantaraṁ yamakapāṭihāriye ñāṇaṁ uddiṭṭhaṁ.",
  "atk-s0517a2:177_2": "Imesaṁ tiṇṇaṁ ñāṇānaṁ hetuparidīpanatthaṁ tadanantaraṁ mahākaruṇāñāṇaṁ uddiṭṭhaṁ.",
  "atk-s0517a2:177_3": "Mahākaruṇāñāṇassa parisuddhabhāvaparidīpanatthaṁ tadanantaraṁ sabbaññutaññāṇaṁ uddiṭṭhaṁ.",
  "atk-s0517a2:177_4": "Sabbaññussāpi sabbadhammānaṁ āvajjanapaṭibaddhabhāvaparidīpanatthaṁ sabbaññutaññāṇassa anāvariyabhāvaparidīpanatthañca tadanantaraṁ anāvaraṇañāṇaṁ uddiṭṭhanti veditabbaṁ.",
  "atk-s0517a2:178_0": "Indriyaparopariyattañāṇanti ettha upari “sattāna”nti padaṁ idheva āharitvā “sattānaṁ indriyaparopariyattañāṇa”nti yojetabbaṁ.",
  "atk-s0517a2:178_1": "Parāni ca aparāni ca parāparānīti vattabbe sandhivasena ro-kāraṁ katvā paroparānīti vuccati.",
  "atk-s0517a2:178_2": "Paroparānaṁ bhāvo paropariyaṁ, paropariyameva paropariyattaṁ, veneyyasattānaṁ saddhādīnaṁ pañcannaṁ indriyānaṁ paropariyattaṁ indriyaparopariyattaṁ, indriyaparopariyattassa ñāṇaṁ indriyaparopariyattañāṇaṁ, indriyānaṁ uttamānuttamabhāvañāṇanti attho.",
  "atk-s0517a2:178_3": "“Indriyavarovariyattañāṇa”ntipi pāṭho.",
  "atk-s0517a2:178_4": "Varāni ca avariyāni ca varovariyāni, varovariyānaṁ bhāvo varovariyattanti yojetabbaṁ.",
  "atk-s0517a2:178_5": "Avariyānīti ca na uttamānīti attho.",
  "atk-s0517a2:178_6": "Atha vā parāni ca oparāni ca paroparāni, tesaṁ bhāvo paropariyattanti yojetabbaṁ.",
  "atk-s0517a2:178_7": "Oparānīti ca orānīti vuttaṁ hoti, lāmakānīti attho, “paroparā yassa samecca dhammā”tiādīsu viya.",
  "atk-s0517a2:178_8": "“Indriyaparopariyatte ñāṇa”nti bhummavacanenāpi pāṭho.",
  "atk-s0517a2:179_0": "69.Sattānaṁ āsayānusaye ñāṇanti ettha rūpādīsu khandhesu chandarāgena sattā visattāti sattā.",
  "atk-s0517a2:179_1": "Vuttañhetaṁ bhagavatā –",
  "atk-s0517a2:180_0": "“Rūpe kho, rādha, yo chando yo rāgo yā nandī yā taṇhā, tatra satto tatra visatto, tasmā ‘satto’ti vuccati.",
  "atk-s0517a2:180_1": "Vedanāya saññāya saṅkhāresu viññāṇe yo chando yo rāgo yā nandī yā taṇhā, tatra satto tatra visatto, tasmā ‘satto’ti vuccatī”ti.",
  "atk-s0517a2:181_0": "Akkharacintakā pana atthaṁ avicāretvā “nāmamattameta”nti icchanti.",
  "atk-s0517a2:181_1": "Yepi atthaṁ vicārenti, te satvayogena sattāti icchanti, tesaṁ sattānaṁ.",
  "atk-s0517a2:181_2": "Āsayanti nissayanti etaṁ iti āsayo, micchādiṭṭhiyā, sammādiṭṭhiyā vā kāmādīhi, nekkhammādīhi vā paribhāvitassa santānassetaṁ adhivacanaṁ.",
  "atk-s0517a2:181_3": "Sattasantāne anusenti anupavattantīti anusayā, thāmagatānaṁ kāmarāgādīnaṁ etaṁ adhivacanaṁ.",
  "atk-s0517a2:181_4": "Āsayo ca anusayo ca āsayānusayo.",
  "atk-s0517a2:181_5": "Jātiggahaṇena ca dvandasamāsavasena ca ekavacanaṁ veditabbaṁ.",
  "atk-s0517a2:181_6": "Yasmā caritādhimuttiyo āsayānusayasaṅgahitā, tasmā uddese caritādhimuttīsu ñāṇāni āsayānusayañāṇeneva saṅgahetvā “āsayānusaye ñāṇa”nti vuttaṁ.",
  "atk-s0517a2:181_7": "Yeneva hi adhippāyena uddeso kato, teneva adhippāyena niddeso katoti.",
  "atk-s0517a2:182_0": "70.Yamakapāṭihīre ñāṇanti ettha aggikkhandhaudakadhārādīnaṁ apubbaṁ acarimaṁ sakiṁyeva pavattito yamakaṁ, assaddhiyādīnaṁ paṭipakkhadhammānaṁ haraṇato pāṭihīraṁ, yamakañca taṁ pāṭihīrañcāti yamakapāṭihīraṁ.",
  "atk-s0517a2:183_0": "71.Mahākaruṇāsamāpattiyā ñāṇanti ettha paradukkhe sati sādhūnaṁ hadayakampanaṁ karotīti karuṇā, kināti vā paradukkhaṁ hiṁsati vināsetīti karuṇā, kirīyati vā dukkhitesu pharaṇavasena pasārīyatīti karuṇā, pharaṇakammavasena kammaguṇavasena ca mahatī karuṇā mahākaruṇā, samāpajjanti etaṁ mahākāruṇikāti samāpatti, mahākaruṇā ca sā samāpatti cāti mahākaruṇāsamāpatti.",
  "atk-s0517a2:183_1": "Tassaṁ mahākaruṇāsamāpattiyaṁ, taṁsampayuttaṁ ñāṇaṁ.",
  "atk-s0517a2:184_0": "72-73.Sabbaññutaññāṇaṁ anāvaraṇañāṇanti ettha pañcaneyyapathappabhedaṁ sabbaṁ aññāsīti sabbaññū, sabbaññussa bhāvo sabbaññutā, sā eva ñāṇaṁ “sabbaññutāñāṇa”nti vattabbe “sabbaññutaññāṇa”nti vuttaṁ.",
  "atk-s0517a2:184_1": "Saṅkhatāsaṅkhatādibhedā sabbadhammā hi saṅkhāro vikāro lakkhaṇaṁ nibbānaṁ paññattīti pañceva neyyapathā honti.",
  "atk-s0517a2:184_2": "Sabbaññūti ca kamasabbaññū, sakiṁsabbaññū, satatasabbaññū, sattisabbaññū, ñātasabbaññūti pañcavidhā sabbaññuno siyuṁ.",
  "atk-s0517a2:184_3": "Kamena sabbajānanakālāsambhavato kamasabbaññutā na hoti, sakiṁ sabbārammaṇagahaṇābhāvato sakiṁsabbaññutā na hoti, cakkhuviññāṇādīnaṁ yathārammaṇacittasambhavato bhavaṅgacittavirodhato yuttiabhāvato ca satatasabbaññutā na hoti, parisesato sabbajānanasamatthattā sattisabbaññutā vā siyā, viditasabbadhammattā ñātasabbaññutā vā siyā.",
  "atk-s0517a2:184_4": "Sattisabbaññuno sabbajānanattaṁ natthīti tampi na yujjati.",
  "atk-s0517a2:185_0": "“Na tassa addiṭṭhamidhatthi kiñci, atho aviññātamajānitabbaṁ;",
  "atk-s0517a2:186_0": "Sabbaṁ abhiññāsi yadatthi neyyaṁ, tathāgato tena samantacakkhū”ti. –",
  "atk-s0517a2:187_0": "Vuttattā ñātasabbaññuttameva yujjati.",
  "atk-s0517a2:187_1": "Evañhi sati kiccato asammohato kāraṇasiddhito āvajjanapaṭibaddhato sabbaññuttameva hotīti.",
  "atk-s0517a2:187_2": "Āvajjanapaṭibaddhattā eva hi natthi etassa āvaraṇanti anāvaraṇaṁ, tadeva anāvaraṇañāṇanti vuccatīti.",
  "atk-s0517a2:188_0": "Imāni tesattati ñāṇānīti sāvakehi sādhāraṇāsādhāraṇavasena uddiṭṭhāni imāni tesattati ñāṇāni.",
  "atk-s0517a2:188_1": "Imesaṁ tesattatiyā ñāṇānanti ādito paṭṭhāya vuttānaṁ imesaṁ tesattatiñāṇānaṁ.",
  "atk-s0517a2:188_2": "Ubbāhanatthe cetaṁ sāmivacanaṁ.",
  "atk-s0517a2:188_3": "Tesattatīnantipi pāṭho.",
  "atk-s0517a2:188_4": "“Tesattatiyā”ti vattabbe ekasmiṁ bahuvacanaṁ veditabbaṁ.",
  "atk-s0517a2:188_5": "Sattasaṭṭhi ñāṇānītiādito paṭṭhāya sattasaṭṭhi ñāṇāni.",
  "atk-s0517a2:188_6": "Sāvakasādhāraṇānīti savanante ariyāya jātiyā jātattā sāvakā, samānaṁ dhāraṇametesanti sādhāraṇāni, tathāgatānaṁ sāvakehi sādhāraṇāni sāvakasādhāraṇāni.",
  "atk-s0517a2:188_7": "Cha ñāṇānīti ante uddiṭṭhāni cha ñāṇāni.",
  "atk-s0517a2:188_8": "Asādhāraṇāni sāvakehīti sāvakehi asādhāraṇāni tathāgatānaṁyeva ñāṇānīti.",
  "atk-s0517a2:189_0": "Saddhammappakāsiniyā paṭisambhidāmagga-aṭṭhakathāya",
  "atk-s0517a2:190_0": "Ñāṇakathāmātikuddesavāravaṇṇanā niṭṭhitā.",
  "atk-s0517a2:191_0": "1. Sutamayañāṇaniddesavaṇṇanā",
  "atk-s0517a2:192_0": "Vissajjanuddesavaṇṇanā",
  "atk-s0517a2:193_0": "1.",
  "atk-s0517a2:193_1": "Idāni yathānikkhittena uddesena saṅgahite dhamme pabhedato dassetuṁ kathaṁ sotāvadhāne paññā sutamaye ñāṇantiādi niddesavāro āraddho.",
  "atk-s0517a2:193_2": "Tattha yaṁ vuttaṁ, “sotāvadhāne paññā sutamaye ñāṇa”nti, taṁ kathaṁ hotīti?",
  "atk-s0517a2:193_3": "Ayaṁ kathetukamyatāpucchā.",
  "atk-s0517a2:193_4": "Pañcavidhā hi pucchā –",
  "atk-s0517a2:193_5": "adiṭṭhajotanāpucchā, diṭṭhasaṁsandanāpucchā, vimaticchedanāpucchā, anumatipucchā, kathetukamyatāpucchāti.",
  "atk-s0517a2:193_6": "Tāsaṁ idaṁ nānattaṁ –",
  "atk-s0517a2:194_0": "Katamā adiṭṭhajotanāpucchā?",
  "atk-s0517a2:194_1": "pakatiyā lakkhaṇaṁ aññātaṁ hoti adiṭṭhaṁ atulitaṁ atīritaṁ avibhūtaṁ avibhāvitaṁ, tassa ñāṇāya dassanāya tulanāya tīraṇāya vibhūtāya vibhāvanatthāya pañhaṁ pucchati, ayaṁ adiṭṭhajotanāpucchā.",
  "atk-s0517a2:195_0": "Katamā diṭṭhasaṁsandanāpucchā?",
  "atk-s0517a2:195_1": "pakatiyā lakkhaṇaṁ ñātaṁ hoti diṭṭhaṁ tulitaṁ tīritaṁ vibhūtaṁ vibhāvitaṁ, so aññehi paṇḍitehi saddhiṁ saṁsandanatthāya pañhaṁ pucchati, ayaṁ diṭṭhasaṁsandanāpucchā.",
  "atk-s0517a2:196_0": "Katamā vimaticchedanāpucchā?",
  "atk-s0517a2:196_1": "pakatiyā saṁsayapakkhando hoti vimatipakkhando dveḷhakajāto “evaṁ nu kho, nanu kho, kiṁ nu kho, kathaṁ nu kho”ti?",
  "atk-s0517a2:196_2": "So vimaticchedanatthāya pañhaṁ pucchati, ayaṁ vimaticchedanāpucchā.",
  "atk-s0517a2:197_0": "Katamā anumatipucchā?",
  "atk-s0517a2:197_1": "Bhagavā bhikkhūnaṁ anumatiyā pañhaṁ pucchati –",
  "atk-s0517a2:197_2": "“taṁ kiṁ maññatha, bhikkhave, rūpaṁ niccaṁ vā aniccaṁ vā”ti?",
  "atk-s0517a2:197_3": "“Aniccaṁ, bhante”.",
  "atk-s0517a2:197_4": "“Yaṁ panāniccaṁ, dukkhaṁ vā taṁ sukhaṁ vā”ti?",
  "atk-s0517a2:197_5": "“Dukkhaṁ, bhante”.",
  "atk-s0517a2:197_6": "“Yaṁ panāniccaṁ dukkhaṁ vipariṇāmadhammaṁ, kallaṁ nu taṁ samanupassituṁ ‘etaṁ mama, esohamasmi, eso me attā”ti?",
  "atk-s0517a2:197_7": "“No hetaṁ, bhante”ti, ayaṁ anumatipucchā.",
  "atk-s0517a2:198_0": "Katamā kathetukamyatāpucchā?",
  "atk-s0517a2:198_1": "Bhagavā bhikkhūnaṁ kathetukamyatāya pañhaṁ pucchati –",
  "atk-s0517a2:198_2": "“cattārome, bhikkhave, satipaṭṭhānā.",
  "atk-s0517a2:198_3": "Katame cattāro”ti ?",
  "atk-s0517a2:198_4": "Ayaṁ kathetukamyatāpucchāti.",
  "atk-s0517a2:198_5": "Tāsu ayaṁ therassa kathetukamyatāpucchāti veditabbā.",
  "atk-s0517a2:199_0": "Idāni samātikuddesāya kathetukamyatāpucchāya “ime dhammā abhiññeyyāti sotāvadhānaṁ, taṁpajānanā paññā sutamaye ñāṇa”ntiādayo soḷasa vissajjanuddesā.",
  "atk-s0517a2:199_1": "Tattha ime dhammā abhiññeyyāti “desayantassā”ti pāṭhaseso.",
  "atk-s0517a2:199_2": "Ime dhammā abhijānitabbāti satthuno, aññatarassa vā garuṭṭhāniyassa sabrahmacārissa dhammaṁ desayantassa pubbe vuttanayena sotāvadhānaṁ sutaṁ sotāvadhānaṁ nāma.",
  "atk-s0517a2:199_3": "Taṁpajānanā paññā tassa sutassa pajānanā pariyāyaparicchindakapaññā sutamaye ñāṇaṁ nāmāti attho.",
  "atk-s0517a2:199_4": "Tassa pajānanā taṁpajānanāti sāmivacanasamāso.",
  "atk-s0517a2:199_5": "Taṁ pajānanāti vibhattivipallāsavasena upayogavacanaṁ vā.",
  "atk-s0517a2:199_6": "Abhiññeyyāti ca sabhāvalakkhaṇāvabodhavasena sobhanenākārena jānitabbā.",
  "atk-s0517a2:199_7": "Pariññeyyāti sāmaññalakkhaṇāvabodhavasena kiccasamāpanavasena ca byāpitvā jānitabbā.",
  "atk-s0517a2:199_8": "Bhāvetabbāti vaḍḍhetabbā.",
  "atk-s0517a2:199_9": "Sacchikātabbāti paccakkhaṁ kātabbā.",
  "atk-s0517a2:199_10": "Duvidhā hi sacchikiriyā paṭilābhasacchikiriyā ārammaṇasacchikiriyā ca.",
  "atk-s0517a2:199_11": "Paccanīkasamudācāravasena parihāniyasaṅkhātaṁ hānaṁ bhajantīti hānabhāgiyā.",
  "atk-s0517a2:199_12": "Tadanudhammatāya satiyā saṇṭhānavasena ṭhānasaṅkhātaṁ ṭhitiṁ bhajantīti ṭhitibhāgiyā.",
  "atk-s0517a2:199_13": "Uparivisesādhigamavasena visesaṁ bhajantīti visesabhāgiyā.",
  "atk-s0517a2:199_14": "Anibbiddhapubbaṁ appadālitapubbaṁ lobhakkhandhaṁ dosakkhandhaṁ mohakkhandhaṁ nibbijjhati padāletīti ariyamaggo nibbedho nāma, nibbidāsahagatānaṁ saññāmanasikārānaṁ samudācāravasena taṁ nibbedhaṁ bhajantīti nibbedhabhāgiyā.",
  "atk-s0517a2:200_0": "Sabbe saṅkhārāti sabbe sappaccayā dhammā.",
  "atk-s0517a2:200_1": "Te hi saṅkhatasaṅkhārā nāma.",
  "atk-s0517a2:200_2": "Paccayehi saṅgamma karīyantīti saṅkhārā, te eva paccayehi saṅgamma katattā saṅkhatāti visesetvā vuttā.",
  "atk-s0517a2:200_3": "Kammanibbattā tebhūmakarūpārūpadhammā abhisaṅkhatasaṅkhārāti aṭṭhakathāsu vuttā.",
  "atk-s0517a2:200_4": "Tepi “aniccā va saṅkhārā”tiādīsu saṅkhatasaṅkhāresu saṅgahaṁ gacchanti.",
  "atk-s0517a2:200_5": "“Avijjāgato ayaṁ, bhikkhave, purisapuggalo puññañceva saṅkhāraṁ abhisaṅkharotī”tiādīsu avijjāpaccayā saṅkhārāva āgatā tebhūmikakusalākusalacetanā abhisaṅkharaṇakasaṅkhārā nāma.",
  "atk-s0517a2:200_6": "“Yāvatikā abhisaṅkhārassa gati, tāvatikaṁ gantvā akkhāhataṁ maññe aṭṭhāsī”tiādīsu āgataṁ kāyikaṁ cetasikaṁ vīriyaṁ payogābhisaṅkhāro nāma.",
  "atk-s0517a2:200_7": "“Saññāvedayitanirodhaṁ samāpannassa kho, āvuso visākha, bhikkhuno paṭhamaṁ nirujjhati vacīsaṅkhāro, tato kāyasaṅkhāro, tato cittasaṅkhāro”tiādīsu āgatā vitakkavicārā.",
  "atk-s0517a2:200_8": "Vācaṁ saṅkharontīti vacīsaṅkhārā.",
  "atk-s0517a2:200_9": "Assāsapassāsā kāyena saṅkharīyantīti kāyasaṅkhārā.",
  "atk-s0517a2:200_10": "Saññā ca vedanā ca cittena saṅkharīyantīti cittasaṅkhārā.",
  "atk-s0517a2:200_11": "Idha pana saṅkhatasaṅkhārā adhippetā.",
  "atk-s0517a2:201_0": "Aniccāti hutvā abhāvaṭṭhena.",
  "atk-s0517a2:201_1": "Dukkhāti pīḷanaṭṭhena.",
  "atk-s0517a2:201_2": "Sabbe dhammāti nibbānampi antokatvā vuttā.",
  "atk-s0517a2:201_3": "Anattāti avasavattanaṭṭhena.",
  "atk-s0517a2:201_4": "Idaṁ dukkhaṁ ariyasaccantiādīsu “dukkhasamudayo dukkhanirodho”ti vattabbe “dukkhasamudayaṁ dukkhanirodha”nti liṅgavipallāso kato.",
  "atk-s0517a2:201_5": "Yasmā pana buddhādayo ariyā paṭivijjhanti, tasmā ariyasaccānīti vuccanti.",
  "atk-s0517a2:201_6": "Yathāha “cattārimāni, bhikkhave, ariyasaccāni…pe…",
  "atk-s0517a2:201_7": "imāni kho, bhikkhave, cattāri ariyasaccāni.",
  "atk-s0517a2:201_8": "Ariyā imāni paṭivijjhanti, tasmā ariyasaccānīti vuccantī”ti.",
  "atk-s0517a2:201_9": "Ariyassa saccānītipi ariyasaccāni.",
  "atk-s0517a2:201_10": "Yathāha “sadevake loke…pe…",
  "atk-s0517a2:201_11": "sadevamanussāya tathāgato ariyo, tasmā ariyasaccānīti vuccantī”ti.",
  "atk-s0517a2:201_12": "Etesaṁ abhisambuddhattā ariyabhāvasiddhitopi ariyasaccāni.",
  "atk-s0517a2:201_13": "Yathāha “imesaṁ kho, bhikkhave, catunnaṁ ariyasaccānaṁ yathābhūtaṁ abhisambuddhattā tathāgato arahaṁ sammāsambuddho ariyoti vuccatī”ti.",
  "atk-s0517a2:201_14": "Ariyāni saccānītipi ariyasaccāni.",
  "atk-s0517a2:201_15": "Ariyānīti avitathāni, avisaṁvādakānīti attho.",
  "atk-s0517a2:201_16": "Yathāha “imāni kho, bhikkhave, cattāri ariyasaccāni tathāni avitathāni anaññathāni, tasmā ariyasaccānīti vuccantī”ti.",
  "atk-s0517a2:201_17": "Saccānīti ko saccaṭṭhoti ce?",
  "atk-s0517a2:201_18": "Yo paññācakkhunā upaparikkhamānānaṁ māyāva viparīto, marīcīva visaṁvādako, titthiyānaṁ parikappitaattāva anupalabbhasabhāvo ca na hoti, atha kho bādhanapabhavasantiniyyānappakārena tacchāviparītabhūtabhāvena ariyañāṇassa gocaro hotiyeva.",
  "atk-s0517a2:201_19": "Esa aggilakkhaṇaṁ viya lokapakati viya ca tacchāviparītabhūtabhāvo saccaṭṭhoti veditabbo.",
  "atk-s0517a2:201_20": "Yathāha “idaṁ dukkhanti, bhikkhave, tathametaṁ avitathametaṁ anaññathameta”nti vitthāro. Apica –",
  "atk-s0517a2:202_0": "Nābādhakaṁ yato dukkhaṁ, dukkhā aññaṁ na bādhakaṁ;",
  "atk-s0517a2:203_0": "Bādhakattaniyāmena, tato saccamidaṁ mataṁ.",
  "atk-s0517a2:204_0": "Taṁ vinā nāññato dukkhaṁ, na hoti na ca taṁ tato;",
  "atk-s0517a2:205_0": "Dukkhahetu niyāmena, iti saccaṁ visattikā.",
  "atk-s0517a2:206_0": "Nāññā nibbānato santi, santaṁ na ca na taṁ yato;",
  "atk-s0517a2:207_0": "Santabhāvaniyāmena, tato saccamidaṁ mataṁ.",
  "atk-s0517a2:208_0": "Maggā aññaṁ na niyyānaṁ, aniyyāno na cāpi so;",
  "atk-s0517a2:209_0": "Tacchaniyyānabhāvena, iti so saccasammato.",
  "atk-s0517a2:210_0": "Iti tacchāvipallāsa-bhūtabhāvaṁ catūsvapi;",
  "atk-s0517a2:211_0": "Dukkhādīsvavisesena, saccaṭṭhaṁ āhu paṇḍitāti.",
  "atk-s0517a2:212_0": "So panāyaṁ saccasaddo anekesu atthesu dissati.",
  "atk-s0517a2:212_1": "Seyyathidaṁ –",
  "atk-s0517a2:212_2": "“saccaṁ bhaṇe na kujjheyyā”tiādīsu vācāsacce.",
  "atk-s0517a2:212_3": "“Sacce ṭhitā samaṇabrāhmaṇā cā”tiādīsu viratisacce.",
  "atk-s0517a2:212_4": "“Kasmā nu saccāni vadanti nānā, pavādiyāse kusalāvadānā”tiādīsu diṭṭhisacce.",
  "atk-s0517a2:212_5": "“Ekañhi saccaṁ na dutīyamatthi, yasmiṁ pajā no vivade pajāna”ntiādīsu paramatthasacce nibbāne ceva magge ca.",
  "atk-s0517a2:212_6": "“Catunnaṁ saccānaṁ kati kusalā kati akusalā”tiādīsu ariyasacce.",
  "atk-s0517a2:212_7": "Svāyamidhāpi ariyasacce pavattatīti.",
  "atk-s0517a2:213_0": "Niddesavārasaṅgahitassa vissajjanuddesassa",
  "atk-s0517a2:214_0": "Atthavaṇṇanā niṭṭhitā.",
  "atk-s0517a2:215_0": "Abhiññeyyaniddesavaṇṇanā",
  "atk-s0517a2:216_0": "2.",
  "atk-s0517a2:216_1": "Idāni vissajjanuddesasaṅgahite dhamme pabhedato dassetuṁ kathaṁ ime dhammā abhiññeyyātiādi niddesavāro āraddho.",
  "atk-s0517a2:216_2": "Tattha abhiññeyyaniddesādīsu pañcasu ādito ekakādivasena dasa dasa vissajjanāni dasuttarapariyāyena saṁsandetvā uddiṭṭhāni.",
  "atk-s0517a2:216_3": "Tesu abhiññeyyaniddese tāva sabbe sattāti kāmabhavādīsu saññābhavādīsu ekavokārabhavādīsu ca sabbabhavesu sabbe sattā.",
  "atk-s0517a2:216_4": "Āhāraṭṭhitikāti āhārato ṭhiti etesanti āhāraṭṭhitikā.",
  "atk-s0517a2:216_5": "Ṭhitīti cettha sakakkhaṇe atthitā adhippetā.",
  "atk-s0517a2:216_6": "Iti sabbasattānaṁ ṭhitihetu āhāro nā eko dhammo adhikena ñāṇena jānitabbo.",
  "atk-s0517a2:216_7": "Paccaye hi abhiññāte paccayuppannāpi abhiññātā honti ubhinnampi aññamaññāpekkhattā.",
  "atk-s0517a2:216_8": "Etena ñātapariññā vuttā hoti.",
  "atk-s0517a2:216_9": "Nanu ca evaṁ sante yaṁ vuttaṁ “asaññasattā devā ahetukā anāhārā aphassakā”tiādi, taṁ virujjhatīti.",
  "atk-s0517a2:216_10": "Tañca na virujjhati.",
  "atk-s0517a2:216_11": "Tesañhi jhānaṁ āhāroti.",
  "atk-s0517a2:216_12": "Evaṁ santepi “cattārome, bhikkhave, āhārā bhūtānaṁ vā sattānaṁ ṭhitiyā, sambhavesīnaṁ vā anuggahāya.",
  "atk-s0517a2:216_13": "Katame cattāro?",
  "atk-s0517a2:216_14": "Kabaḷīkāro āhāro oḷāriko vā sukhumo vā, phasso dutiyo, manosañcetanā tatiyā, viññāṇaṁ catuttha”nti idaṁ virujjhatīti.",
  "atk-s0517a2:216_15": "Idampi na virujjhati.",
  "atk-s0517a2:216_16": "Etasmiñhi sutte nippariyāyena āhāralakkhaṇāva dhammā āhārāti vuttā.",
  "atk-s0517a2:216_17": "Idha pana pariyāyena paccayo āhāroti vutto.",
  "atk-s0517a2:216_18": "Sabbasaṅkhatadhammānañhi paccayo laddhuṁ vaṭṭati, so ca yaṁ yaṁ phalaṁ janeti, taṁ taṁ āharati nāma.",
  "atk-s0517a2:216_19": "Tasmā āhāroti vuccati.",
  "atk-s0517a2:216_20": "Tenevāha –",
  "atk-s0517a2:217_0": "“Avijjampāhaṁ, bhikkhave, sāhāraṁ vadāmi, no anāhāraṁ.",
  "atk-s0517a2:217_1": "Ko ca, bhikkhave, avijjāya āhāro?",
  "atk-s0517a2:217_2": "‘Pañca nīvaraṇā’tissa vacanīyaṁ.",
  "atk-s0517a2:217_3": "Pañca nīvaraṇepāhaṁ, bhikkhave, sāhāre vadāmi, no anāhāre.",
  "atk-s0517a2:217_4": "Ko ca, bhikkhave, pañcannaṁ nīvaraṇānaṁ āhāro.",
  "atk-s0517a2:217_5": "‘Ayoniso manasikāro’tissa vacanīya”ntiādi.",
  "atk-s0517a2:217_6": "Ayaṁ idha adhippeto.",
  "atk-s0517a2:218_0": "Etasmiñhi paccayāhāre gahite pariyāyāhāropi nippariyāyāhāropi sabbo gahitova hoti.",
  "atk-s0517a2:219_0": "Tattha asaññabhave paccayāhāro labbhati.",
  "atk-s0517a2:219_1": "Anuppanne hi buddhe titthāyatane pabbajitvā vāyokasiṇe parikammaṁ katvā catutthajjhānaṁ nibbattetvā tato vuṭṭhāya “dhī cittaṁ, dhī cittaṁ, cittassa nāma abhāvoyeva sādhu.",
  "atk-s0517a2:219_2": "Cittañhi nissāya vadhabandhanādipaccayaṁ dukkhaṁ uppajjati, citte asati nattheta”nti khantiṁ ruciṁ uppādetvā aparihīnajjhānā kālaṁkatvā asaññabhave nibbattanti.",
  "atk-s0517a2:219_3": "Yo yassa iriyāpatho manussaloke paṇihito ahosi, so tena iriyāpathena nibbattitvā pañca kappasatāni tiṭṭhati.",
  "atk-s0517a2:219_4": "Ettakaṁ addhānaṁ nipanno viya nisinno viya ṭhito viya hoti.",
  "atk-s0517a2:219_5": "Evarūpānañca sattānaṁ paccayāhāro labbhati.",
  "atk-s0517a2:219_6": "Te hi yaṁ jhānaṁ bhāvetvā nibbattā, tade nesaṁ paccayo hoti.",
  "atk-s0517a2:219_7": "Yathā jiyāvegena khittasaro yāva jiyāvego atthi, tāva gacchati, evaṁ yāva jhānapaccayo atthi, tāva tiṭṭhanti.",
  "atk-s0517a2:219_8": "Tasmiṁ niṭṭhite khīṇavego saro viya patanti.",
  "atk-s0517a2:220_0": "Ye pana te nerayikā “nevuṭṭhānaphalūpajīvino na puññaphalūpajīvino”ti vuttā, tesaṁ ko āhāroti?",
  "atk-s0517a2:220_1": "Tesaṁ kammameva āhāroti.",
  "atk-s0517a2:220_2": "Kiṁ pañca āhārā atthīti?",
  "atk-s0517a2:220_3": "“Pañca, na pañcā”ti idaṁ na vattabbaṁ.",
  "atk-s0517a2:220_4": "Nanu “paccayo āhāro”ti vutto, tasmā yena kammena te niraye nibbattā, tadeva tesaṁ ṭhitipaccayattā āhāro.",
  "atk-s0517a2:220_5": "Yaṁ sandhāya idaṁ vuttaṁ “na tāva kālaṁ karoti, yāva na taṁ pāpakammaṁ byantī hotī”ti.",
  "atk-s0517a2:220_6": "Tasmā āhāraṭṭhitikāti paccayaṭṭhitikāti attho.",
  "atk-s0517a2:220_7": "Kabaḷīkāraṁ āhāraṁ ārabbhāti cettha vivādo na kātabbo.",
  "atk-s0517a2:220_8": "Mukhe uppannakheḷopi hi tesaṁ āhārakiccaṁ sādheti.",
  "atk-s0517a2:220_9": "Kheḷo hi niraye dukkhavedanīyo hutvā paccayo hoti, sagge sukhavedanīyo.",
  "atk-s0517a2:220_10": "Iti kāmabhave nippariyāyena cattāro āhārā, rūpārūpabhavesu ṭhapetvā asaññabhavaṁ sesānaṁ tayo, asaññānañceva avasesānañca paccayāhāroti iminā āhārena sabbe sattā āhāraṭṭhitikā.",
  "atk-s0517a2:221_0": "Sabbe sattāti ca puggalādhiṭṭhānā dhammadesanā, sabbe saṅkhārāti adhippāyo.",
  "atk-s0517a2:221_1": "Bhagavatopi hi dhammapuggalānaṁ vasena catubbidhā desanā –",
  "atk-s0517a2:221_2": "dhammādhiṭṭhānā dhammadesanā, dhammādhiṭṭhānā puggaladesanā, puggalādhiṭṭhānā puggaladesanā, puggalādhiṭṭhānā dhammadesanāti.",
  "atk-s0517a2:221_3": "“Nāhaṁ, bhikkhave, aññaṁ ekadhammampi samanupassāmi, yaṁ evaṁ bhāvitaṁ kammaniyaṁ hoti, yathayidaṁ cittaṁ.",
  "atk-s0517a2:221_4": "Cittaṁ, bhikkhave, bhāvitaṁ kammaniyaṁ hotī”ti evarūpī dhammādhiṭṭhānā dhammadesanā.",
  "atk-s0517a2:221_5": "“Aṭṭhānametaṁ, bhikkhave, anavakāso yaṁ diṭṭhisampanno puggalo kañci saṅkhāraṁ niccato upagaccheyya, netaṁ ṭhānaṁ vijjatī”ti evarūpī dhammādhiṭṭhānā puggaladesanā.",
  "atk-s0517a2:221_6": "“Ekapuggalo, bhikkhave, loke uppajjamāno uppajjati bahujanahitāya bahujanasukhāya lokānukampāya atthāya hitāya sukhāya devamanussāna”nti, evarūpī puggalādhiṭṭhānā puggaladesanā.",
  "atk-s0517a2:221_7": "“Ekapuggalassa bhikkhave, pātubhāvā mahato cakkhussa pātubhāvo hotī”ti evarūpī puggalādhiṭṭhānā dhammadesanā.",
  "atk-s0517a2:221_8": "Tāsu idha puggalādhiṭṭhānā dhammadesanā.",
  "atk-s0517a2:221_9": "Upari yāva dasakā dhammānaṁyeva gahitattā sattaggahaṇena dhammaggahaṇaṁ katanti veditabbaṁ, visesena vā sattasantānapariyāpannadhammānaṁyeva adhikena ñāṇena sabhāvato upaparikkhitabbattā sattaggahaṇaṁ katanti veditabbaṁ, saṅkhāre upādāya sattoti paññattimattasambhavato vā phalopacārena saṅkhārā “sattā”ti vuttāti veditabbaṁ.",
  "atk-s0517a2:221_10": "Na hi koci satto paccayaṭṭhitiko atthi aññatra saṅkhārehi, vohāravasena pana evaṁ vuccati.",
  "atk-s0517a2:221_11": "Evametena ñātapariññā vuttā hoti.",
  "atk-s0517a2:222_0": "Dve dhātuyoti saṅkhatā ca dhātu asaṅkhatā ca dhātu.",
  "atk-s0517a2:222_1": "Tattha anekehi paccayehi saṅgamma katā pañcakkhandhā saṅkhatā dhātu, kehici paccayehi akataṁ nibbānaṁ asaṅkhatā dhātu.",
  "atk-s0517a2:223_0": "Tisso dhātuyoti kāmadhātu rūpadhātu arūpadhātu.",
  "atk-s0517a2:223_1": "Tattha katamā kāmadhātu?",
  "atk-s0517a2:223_2": "Heṭṭhato avīcinirayaṁ pariyantaṁ karitvā uparito paranimmitavasavattī deve antokaritvā yaṁ etasmiṁ antare etthāvacarā ettha pariyāpannā khandhā dhātū āyatanā rūpā vedanā saññā saṅkhārā viññāṇaṁ.",
  "atk-s0517a2:223_3": "Ayaṁ vuccati kāmadhātu.",
  "atk-s0517a2:223_4": "Tattha katamā rūpadhātu?",
  "atk-s0517a2:223_5": "Heṭṭhato brahmalokaṁ pariyantaṁ karitvā uparito akaniṭṭhe deve antokaritvā yaṁ etasmiṁ antare etthāvacarā ettha pariyāpannā samāpannassa vā upapannassa vā diṭṭhadhammasukhavihārissa vā cittacetasikā dhammā.",
  "atk-s0517a2:223_6": "Ayaṁ vuccati rūpadhātu.",
  "atk-s0517a2:223_7": "Tattha katamā arūpadhātu?",
  "atk-s0517a2:223_8": "Heṭṭhato ākāsānañcāyatanūpage deve pariyantaṁ karitvā uparito nevasaññānāsaññāyatanūpage deve antokaritvā yaṁ etasmiṁ antare etthāvacarā ettha pariyāpannā samāpannassa vā upapannassa vā diṭṭhadhammasukhavihārissa vā cittacetasikā dhammā.",
  "atk-s0517a2:223_9": "Ayaṁ vuccati arūpadhātu.",
  "atk-s0517a2:223_10": "Aṭṭhakathāyaṁ pana “kāmadhātūti kāmabhavo pañcakkhandhā labbhanti, rūpadhātūti rūpabhavo pañcakkhandhā labbhanti.",
  "atk-s0517a2:223_11": "Arūpadhātūti arūpabhavo cattāro khandhā labbhantī”ti vuttaṁ.",
  "atk-s0517a2:223_12": "Ayaṁ dasuttarapariyāyena yojanā.",
  "atk-s0517a2:224_0": "Saṅgītipariyāyena pana “tisso kusaladhātuyo –",
  "atk-s0517a2:224_1": "nekkhammadhātu abyāpādadhātu avihiṁsādhātu.",
  "atk-s0517a2:224_2": "Aparāpi tisso dhātuyo –",
  "atk-s0517a2:224_3": "rūpadhātu arūpadhātu nirodhadhātu.",
  "atk-s0517a2:224_4": "Aparāpi tisso dhātuyo –",
  "atk-s0517a2:224_5": "hīnā dhātu majjhimā dhātu paṇītā dhātū”ti vuttā dhātuyopi ettha yujjanti.",
  "atk-s0517a2:224_6": "Nekkhammapaṭisaṁyutto takko vitakko…pe…",
  "atk-s0517a2:224_7": "sammāsaṅkappo.",
  "atk-s0517a2:224_8": "Ayaṁ vuccati nekkhammadhātu.",
  "atk-s0517a2:224_9": "Sabbepi kusalā dhammā nekkhammadhātu.",
  "atk-s0517a2:224_10": "Abyāpādapaṭisaṁyutto takko vitakko…pe…",
  "atk-s0517a2:224_11": "sammāsaṅkappo abyāpādadhātu.",
  "atk-s0517a2:224_12": "Yā sattesu metti mettāyanā mettāyitattaṁ mettācetovimutti.",
  "atk-s0517a2:224_13": "Ayaṁ vuccati abyāpādadhātu.",
  "atk-s0517a2:224_14": "Avihiṁsāpaṭisaṁyutto takko vitakko…pe…",
  "atk-s0517a2:224_15": "sammāsaṅkappo avihiṁsādhātu.",
  "atk-s0517a2:224_16": "Yā sattesu karuṇā karuṇāyanā karuṇāyitattaṁ karuṇācetovimutti.",
  "atk-s0517a2:224_17": "Ayaṁ vuccati avihiṁsādhātu.",
  "atk-s0517a2:224_18": "Rūpārūpadhātuyo vuttāyeva.",
  "atk-s0517a2:224_19": "Nirodhadhātu nibbānaṁ.",
  "atk-s0517a2:224_20": "Hīnā dhātu dvādasākusalacittuppādā, majjhimā dhātu avasesā tebhūmakadhammā.",
  "atk-s0517a2:224_21": "Paṇītā dhātu nava lokuttaradhammā.",
  "atk-s0517a2:224_22": "Sabbāpi ca nijjīvaṭṭhena dhātu.",
  "atk-s0517a2:225_0": "Cattāri ariyasaccānīti dukkhaṁ ariyasaccaṁ, dukkhasamudayaṁ ariyasaccaṁ, dukkhanirodhaṁ ariyasaccaṁ, dukkhanirodhagāminī paṭipadā ariyasaccaṁ.",
  "atk-s0517a2:225_1": "Imesaṁ vaṇṇanā saccavissajjanesuyeva bhavissati.",
  "atk-s0517a2:226_0": "Pañca vimuttāyatanānīti attano hitatthāya parehi pavattitadhammadesanāsavanaṁ, paresaṁ hitatthāya attano yathāsutadhammadesanā, yathāsutassa dhammassa sajjhāyakaraṇaṁ, yathāsutassa dhammassa cetasā anuvitakkanaṁ, kasiṇāsubhādīsu anukūlaṁ ārammaṇanti, imāni pañca vimuccanakāraṇāni. Yathāha –",
  "atk-s0517a2:227_0": "“Idha, bhikkhave, bhikkhuno satthā dhammaṁ deseti aññataro vā garuṭṭhāniyo sabrahmacārī, yathā yathā kho, bhikkhave, bhikkhuno satthā dhammaṁ deseti aññataro vā garuṭṭhāniyo sabrahmacārī, tathā tathā so tasmiṁ dhamme atthapaṭisaṁvedī ca hoti dhammapaṭisaṁvedī ca, tassa atthapaṭisaṁvedino dhammapaṭisaṁvedino pāmojjaṁ jāyati, pamuditassa pīti jāyati, pītimanassa kāyo passambhati, passaddhakāyo sukhaṁ vedeti, sukhino cittaṁ samādhiyati, idaṁ paṭhamaṁ vimuttāyatanaṁ.",
  "atk-s0517a2:228_0": "“Puna caparaṁ, bhikkhave, bhikkhuno na heva kho satthā dhammaṁ deseti aññataro vā garuṭṭhāniyo sabrahmacārī, api ca kho yathāsutaṁ yathāpariyattaṁ dhammaṁ vitthārena paresaṁ deseti.",
  "atk-s0517a2:228_1": "Yathā yathā kho, bhikkhave, bhikkhuno…pe…",
  "atk-s0517a2:228_2": "sukhino cittaṁ samādhiyati.",
  "atk-s0517a2:228_3": "Idaṁ dutiyaṁ vimuttāyatanaṁ.",
  "atk-s0517a2:229_0": "“Puna caparaṁ, bhikkhave, bhikkhuno naheva kho satthā dhammaṁ deseti aññataro vā garuṭṭhāniyo sabrahmacārī, nāpi yathāsutaṁ yathāpariyattaṁ dhammaṁ vitthārena paresaṁ deseti, api ca kho yathāsutaṁ yathāpariyattaṁ dhammaṁ vitthārena sajjhāyaṁ karoti.",
  "atk-s0517a2:229_1": "Yathā yathā kho, bhikkhave, bhikkhuno…pe…",
  "atk-s0517a2:229_2": "sukhino cittaṁ samādhiyati.",
  "atk-s0517a2:229_3": "Idaṁ tatiyaṁ vimuttāyatanaṁ.",
  "atk-s0517a2:230_0": "“Puna caparaṁ, bhikkhave, bhikkhuno naheva kho satthā dhammaṁ deseti aññataro vā garuṭṭhāniyo sabrahmacārī, nāpi yathāsutaṁ yathāpariyattaṁ dhammaṁ vitthārena paresaṁ deseti, nāpi yathāsutaṁ yathāpariyattaṁ dhammaṁ vitthārena sajjhāyaṁ karoti, api ca kho yathāsutaṁ yathāpariyattaṁ dhammaṁ cetasā anuvitakketi anuvicāreti manasānupekkhati.",
  "atk-s0517a2:230_1": "Yathā yathā kho, bhikkhave, bhikkhuno…pe…",
  "atk-s0517a2:230_2": "sukhino cittaṁ samādhiyati.",
  "atk-s0517a2:230_3": "Idaṁ catutthaṁ vimuttāyatanaṁ.",
  "atk-s0517a2:231_0": "“Puna caparaṁ, bhikkhave, bhikkhuno naheva kho satthā dhammaṁ deseti aññataro vā garuṭṭhāniyo sabrahmacārī, nāpi yathāsutaṁ yathāpariyattaṁ dhammaṁ vitthārena paresaṁ deseti, nāpi yathāsutaṁ yathāpariyattaṁ dhammaṁ vitthārena sajjhāyaṁ karoti, nāpi yathāsutaṁ yathāpariyattaṁ dhammaṁ cetasā anuvitakketi anuvicāreti manasānupekkhati, api ca khvassa aññataraṁ samādhinimittaṁ suggahitaṁ hoti sumanasikataṁ sūpadhāritaṁ suppaṭividdhaṁ paññāya, yathā yathā kho, bhikkhave, bhikkhuno aññataraṁ samādhinimittaṁ suggahitaṁ hoti sumanasikataṁ sūpadhāritaṁ suppaṭividdhaṁ paññāya tathā tathā so tasmiṁ dhamme atthapaṭisaṁvedī ca hoti dhammapaṭisaṁvedī ca.",
  "atk-s0517a2:231_1": "Tassa atthapaṭisaṁvedino dhammapaṭisaṁvedino pāmojjaṁ jāyati, pamuditassa pīti jāyati, pītimanassa kāyo passambhati, passaddhakāyo sukhaṁ vedeti, sukhino cittaṁ samādhiyati.",
  "atk-s0517a2:231_2": "Idaṁ pañcamaṁ vimuttāyatana”nti.",
  "atk-s0517a2:232_0": "Cha anuttariyānīti ettha natthi etesaṁ uttaranti anuttarāni, anuttarāni eva anuttariyāni, jeṭṭhakānīti attho.",
  "atk-s0517a2:232_1": "Vuttañhetaṁ bhagavatā –",
  "atk-s0517a2:233_0": "“Chayimāni, bhikkhave, anuttariyāni.",
  "atk-s0517a2:233_1": "Katamāni cha?",
  "atk-s0517a2:233_2": "Dassanānuttariyaṁ, savanānuttariyaṁ, lābhānuttariyaṁ, sikkhānuttariyaṁ, pāricariyānuttariyaṁ, anussatānuttariyanti.",
  "atk-s0517a2:234_0": "“Katamañca, bhikkhave, dassanānuttariyaṁ?",
  "atk-s0517a2:234_1": "Idha, bhikkhave, ekacco hatthiratanampi dassanāya gacchati, assaratanampi dassanāya gacchati, maṇiratanampi dassanāya gacchati, uccāvacaṁ vā pana dassanāya gacchati, samaṇaṁ vā brāhmaṇaṁ vā micchādiṭṭhikaṁ micchāpaṭipannaṁ dassanāya gacchati.",
  "atk-s0517a2:234_2": "Atthetaṁ, bhikkhave, dassanaṁ, netaṁ natthīti vadāmi.",
  "atk-s0517a2:234_3": "Tañca kho etaṁ, bhikkhave, dassanaṁ hīnaṁ gammaṁ pothujjanikaṁ anariyaṁ anatthasaṁhitaṁ na nibbidāya na virāgāya na nirodhāya na upasamāya na abhiññāya na sambodhāya na nibbānāya saṁvattati.",
  "atk-s0517a2:234_4": "Yo ca kho, bhikkhave, tathāgataṁ vā tathāgatasāvakaṁ vā dassanāya gacchati niviṭṭhasaddho niviṭṭhapemo ekantagato abhippasanno.",
  "atk-s0517a2:234_5": "Etadānuttariyaṁ, bhikkhave, dassanānaṁ sattānaṁ visuddhiyā sokaparidevānaṁ samatikkamāya dukkhadomanassānaṁ atthaṅgamāya ñāyassa adhigamāya nibbānassa sacchikiriyāya, yadidaṁ tathāgataṁ vā tathāgatasāvakaṁ vā dassanāya gacchati niviṭṭhasaddho niviṭṭhapemo ekantagato abhippasanno.",
  "atk-s0517a2:234_6": "Idaṁ vuccati, bhikkhave, dassanānuttariyaṁ.",
  "atk-s0517a2:234_7": "Iti dassanānuttariyaṁ.",
  "atk-s0517a2:235_0": "“Savanānuttariyañca kathaṁ hoti?",
  "atk-s0517a2:235_1": "Idha, bhikkhave, ekacco bherisaddampi savanāya gacchati, vīṇāsaddampi savanāya gacchati, gītasaddampi savanāya gacchati, uccāvacaṁ vā pana savanāya gacchati, samaṇassa vā brāhmaṇassa vā micchādiṭṭhikassa micchāpaṭipannassa dhammassavanāya gacchati.",
  "atk-s0517a2:235_2": "Atthetaṁ, bhikkhave, savanaṁ, netaṁ natthīti vadāmi.",
  "atk-s0517a2:235_3": "Tañca kho etaṁ, bhikkhave, savanaṁ hīnaṁ…pe…",
  "atk-s0517a2:235_4": "na nibbānāya saṁvattati.",
  "atk-s0517a2:235_5": "Yo ca kho, bhikkhave, tathāgatassa vā tathāgatasāvakassa vā dhammassavanāya gacchati niviṭṭhasaddho niviṭṭhapemo ekantagato abhippasanno.",
  "atk-s0517a2:235_6": "Etadānuttariyaṁ, bhikkhave, savanānaṁ sattānaṁ visuddhiyā…pe…",
  "atk-s0517a2:235_7": "nibbānassa sacchikiriyāya, yadidaṁ tathāgatassa vā tathāgatasāvakassa vā dhammassavanāya gacchati niviṭṭhasaddho niviṭṭhapemo ekantagato abhippasanno.",
  "atk-s0517a2:235_8": "Idaṁ vuccati, bhikkhave, savanānuttariyaṁ.",
  "atk-s0517a2:235_9": "Iti dassanānuttariyaṁ, savanānuttariyaṁ.",
  "atk-s0517a2:236_0": "“Lābhānuttariyañca kathaṁ hoti?",
  "atk-s0517a2:236_1": "Idha, bhikkhave, ekacco puttalābhampi labhati, dāralābhampi labhati, dhanalābhampi labhati, uccāvacaṁ vā pana lābhampi labhati.",
  "atk-s0517a2:236_2": "Samaṇe vā brāhmaṇe vā micchādiṭṭhike micchāpaṭipanne saddhaṁ paṭilabhati.",
  "atk-s0517a2:236_3": "Attheso, bhikkhave, lābho, neso natthīti vadāmi.",
  "atk-s0517a2:236_4": "So ca kho eso, bhikkhave, lābho hīno…pe…",
  "atk-s0517a2:236_5": "na nibbānāya saṁvattati.",
  "atk-s0517a2:236_6": "Yo ca kho, bhikkhave, tathāgate vā tathāgatasāvake vā saddhaṁ paṭilabhati niviṭṭhasaddho niviṭṭhapemo ekantagato abhippasanno.",
  "atk-s0517a2:236_7": "Etadānuttariyaṁ, bhikkhave, lābhānaṁ sattānaṁ visuddhiyā…pe…",
  "atk-s0517a2:236_8": "nibbānassa sacchikiriyāya, yadidaṁ tathāgate vā tathāgatasāvake vā saddhaṁ paṭilabhati niviṭṭhasaddho niviṭṭhapemo ekantagato abhippasanno.",
  "atk-s0517a2:236_9": "Idaṁ vuccati, bhikkhave, lābhānuttariyaṁ.",
  "atk-s0517a2:236_10": "Iti dassanānuttariyaṁ, savanānuttariyaṁ, lābhānuttariyaṁ.",
  "atk-s0517a2:237_0": "“Sikkhānuttariyañca kathaṁ hoti?",
  "atk-s0517a2:237_1": "Idha, bhikkhave, ekacco hatthismimpi sikkhati, assasmimpi sikkhati, rathasmimpi sikkhati, dhanusmimpi sikkhati, tharusmimpi sikkhati, uccāvacaṁ vā pana sikkhati, samaṇassa vā brāhmaṇassa vā micchādiṭṭhikassa micchāpaṭipannassa sikkhati.",
  "atk-s0517a2:237_2": "Atthesā, bhikkhave, sikkhā, nesā natthīti vadāmi.",
  "atk-s0517a2:237_3": "Sā ca kho esā, bhikkhave, sikkhā hīnā…pe…",
  "atk-s0517a2:237_4": "na nibbānāya saṁvattati.",
  "atk-s0517a2:237_5": "Yo ca kho, bhikkhave, tathāgatappavedite dhammavinaye adhisīlampi sikkhati, adhicittampi sikkhati, adhipaññampi sikkhati niviṭṭhasaddho niviṭṭhapemo ekantagato abhippasanno.",
  "atk-s0517a2:237_6": "Etadānuttariyaṁ, bhikkhave, sikkhānaṁ sattānaṁ visuddhiyā…pe…",
  "atk-s0517a2:237_7": "nibbānassa sacchikiriyāya, yadidaṁ tathāgatappavedite dhammavinaye adhisīlampi sikkhati, adhicittampi sikkhati, adhipaññampi sikkhati niviṭṭhasaddho niviṭṭhapemo ekantagato abhippasanno.",
  "atk-s0517a2:237_8": "Idaṁ vuccati, bhikkhave, sikkhānuttariyaṁ.",
  "atk-s0517a2:237_9": "Iti dassanānuttariyaṁ, savanānuttariyaṁ, lābhānuttariyaṁ, sikkhānuttariyaṁ.",
  "atk-s0517a2:238_0": "“Pāricariyānuttariyañca kathaṁ hoti?",
  "atk-s0517a2:238_1": "Idha, bhikkhave, ekacco khattiyampi paricarati, brāhmaṇampi paricarati, gahapatimpi paricarati, uccāvacaṁ vā pana paricarati, samaṇaṁ vā brāhmaṇaṁ vā micchādiṭṭhikaṁ micchāpaṭipannaṁ paricarati.",
  "atk-s0517a2:238_2": "Atthesā, bhikkhave, pāricariyā, nesā natthīti vadāmi.",
  "atk-s0517a2:238_3": "Sā ca kho esā, bhikkhave, pāricariyā hīnā…pe…",
  "atk-s0517a2:238_4": "na nibbānāya saṁvattati.",
  "atk-s0517a2:238_5": "Yo ca kho, bhikkhave, tathāgataṁ vā tathāgatasāvakaṁ vā paricarati niviṭṭhasaddho niviṭṭhapemo ekantagato abhippasanno.",
  "atk-s0517a2:238_6": "Etadānuttariyaṁ, bhikkhave, pāricariyānaṁ sattānaṁ visuddhiyā…pe…",
  "atk-s0517a2:238_7": "nibbānassa sacchikiriyāya, yadidaṁ tathāgataṁ vā tathāgatasāvakaṁ vā paricarati niviṭṭhasaddho niviṭṭhapemo ekantagato abhippasanno.",
  "atk-s0517a2:238_8": "Idaṁ vuccati, bhikkhave, pāricariyānuttariyaṁ.",
  "atk-s0517a2:238_9": "Iti dassanānuttariyaṁ, savanānuttariyaṁ, lābhānuttariyaṁ, sikkhānuttariyaṁ, pāricariyānuttariyaṁ.",
  "atk-s0517a2:239_0": "“Anussatānuttariyañca kathaṁ hoti?",
  "atk-s0517a2:239_1": "Idha, bhikkhave, ekacco puttalābhampi anussarati, dāralābhampi anussarati, dhanalābhampi anussarati, uccāvacaṁ vā pana anussarati, samaṇaṁ vā brāhmaṇaṁ vā micchādiṭṭhikaṁ micchāpaṭipannaṁ anussarati.",
  "atk-s0517a2:239_2": "Atthesā, bhikkhave, anussati, nesā natthīti vadāmi.",
  "atk-s0517a2:239_3": "Sā ca kho esā, bhikkhave, anussati hīnā…pe…",
  "atk-s0517a2:239_4": "na nibbānāya saṁvattati.",
  "atk-s0517a2:239_5": "Yo ca kho, bhikkhave, tathāgataṁ vā tathāgatasāvakaṁ vā anussarati niviṭṭhasaddho niviṭṭhapemo ekantagato abhippasanno.",
  "atk-s0517a2:239_6": "Etadānuttariyaṁ, bhikkhave, anussatīnaṁ sattānaṁ visuddhiyā…pe…",
  "atk-s0517a2:239_7": "nibbānassa sacchikiriyāya, yadidaṁ tathāgataṁ vā tathāgatasāvakaṁ vā anussarati niviṭṭhasaddho niviṭṭhapemo ekantagato abhippasanno.",
  "atk-s0517a2:239_8": "Idaṁ vuccati, bhikkhave, anussatānuttariyaṁ.",
  "atk-s0517a2:239_9": "Imāni kho, bhikkhave, cha anuttariyānī”ti.",
  "atk-s0517a2:240_0": "Satta niddasavatthūnīti ettha natthi etassa dasāti niddaso.",
  "atk-s0517a2:240_1": "Niddasassa niddasabhāvassa vatthūni kāraṇāni niddasavatthūni.",
  "atk-s0517a2:240_2": "Khīṇāsavo hi dasavassakāle parinibbuto puna paṭisandhiyā abhāvā puna dasavasso na hotīti niddasoti vuccati.",
  "atk-s0517a2:240_3": "Na kevalañca dasavassova na hoti, navavassopi…pe…",
  "atk-s0517a2:240_4": "ekamuhuttikopi na hotiyeva.",
  "atk-s0517a2:240_5": "Na kevalañca dasavassakāle parinibbuto, sattavassikakāle parinibbutopi nissatto niddaso nimuhutto hotiyeva.",
  "atk-s0517a2:240_6": "Titthiyasamaye uppannavohāraṁ pana sāsane khīṇāsavassa āropetvā tattha tādisassa abhāvaṁ, idha ca sabbhāvaṁ dassento bhagavā tādisasabhāvassa kāraṇāni “satta niddasavatthūnī”ti āha. Yathāha –",
  "atk-s0517a2:241_0": "“Sattimāni, bhikkhave, niddasavatthūni.",
  "atk-s0517a2:241_1": "Katamāni satta?",
  "atk-s0517a2:241_2": "Idha, bhikkhave, bhikkhu sikkhāsamādāne tibbacchando hoti, āyatiñca sikkhāsamādāne avigatapemo.",
  "atk-s0517a2:241_3": "Dhammanisantiyā tibbacchando hoti, āyatiñca dhammanisantiyā avigatapemo.",
  "atk-s0517a2:241_4": "Icchāvinaye tibbacchando hoti, āyatiñca icchāvinaye avigatapemo.",
  "atk-s0517a2:241_5": "Paṭisallāne tibbacchando hoti, āyatiñca paṭisallāne avigatapemo.",
  "atk-s0517a2:241_6": "Vīriyārambhe tibbacchando hoti, āyatiñca vīriyārambhe avigatapemo.",
  "atk-s0517a2:241_7": "Satinepakke tibbacchando hoti, āyatiñca satinepakke avigatapemo.",
  "atk-s0517a2:241_8": "Diṭṭhipaṭivedhe tibbacchando hoti, āyatiñca diṭṭhipaṭivedhe avigatapemo.",
  "atk-s0517a2:241_9": "Imāni kho, bhikkhave, satta niddasavatthūnī”ti.",
  "atk-s0517a2:242_0": "Theropi tatheva desanaṁ uddharitvā “satta niddasavatthūnī”ti āha.",
  "atk-s0517a2:243_0": "Aṭṭha abhibhāyatanānīti ettha abhibhuyyamānāni āyatanāni etesaṁ jhānānanti abhibhāyatanāni, jhānāni.",
  "atk-s0517a2:243_1": "Āyatanānīti adhiṭṭhānaṭṭhena āyatanasaṅkhātāni kasiṇārammaṇāni.",
  "atk-s0517a2:243_2": "Ñāṇuttariko hi puggalo visadañāṇo “kiṁ ettha ārammaṇe samāpajjitabbaṁ.",
  "atk-s0517a2:243_3": "Na mayhaṁ cittekaggatākaraṇe bhāro atthī”ti, tāni ārammaṇāni abhibhavitvā samāpajjati, saha nimittuppādenevettha appanaṁ nibbattetīti attho.",
  "atk-s0517a2:243_4": "Evaṁ uppāditāni jhānāni “abhibhāyatanānī”ti vuccanti.",
  "atk-s0517a2:244_0": "“Katamāni aṭṭha?",
  "atk-s0517a2:244_1": "Ajjhattaṁ rūpasaññī eko bahiddhā rūpāni passati parittāni suvaṇṇadubbaṇṇāni, ‘tāni abhibhuyya jānāmi passāmī’ti evaṁsaññī hoti.",
  "atk-s0517a2:244_2": "Idaṁ paṭhamaṁ abhibhāyatanaṁ.",
  "atk-s0517a2:245_0": "“Ajjhattaṁ rūpasaññī eko bahiddhā rūpāni passati appamāṇāni suvaṇṇadubbaṇṇāni, ‘tāni abhibhuyya jānāmi passāmī’ti evaṁsaññī hoti.",
  "atk-s0517a2:245_1": "Idaṁ dutiyaṁ abhibhāyatanaṁ.",
  "atk-s0517a2:246_0": "“Ajjhattaṁ arūpasaññī eko bahiddhā rūpāni passati parittāni suvaṇṇadubbaṇṇāni, ‘tāni abhibhuyya jānāmi passāmī’ti evaṁsaññī hoti.",
  "atk-s0517a2:246_1": "Idaṁ tatiyaṁ abhibhāyatanaṁ.",
  "atk-s0517a2:247_0": "“Ajjhattaṁ arūpasaññī eko bahiddhā rūpāni passati appamāṇāni suvaṇṇadubbaṇṇāni, ‘tāni abhibhuyya jānāmi passāmī’ti evaṁsaññī hoti.",
  "atk-s0517a2:247_1": "Idaṁ catutthaṁ abhibhāyatanaṁ.",
  "atk-s0517a2:248_0": "“Ajjhattaṁ arūpasaññī eko bahiddhā rūpāni passati nīlāni nīlavaṇṇāni nīlanidassanāni nīlanibhāsāni.",
  "atk-s0517a2:248_1": "Seyyathāpi nāma umāpupphaṁ nīlaṁ nīlavaṇṇaṁ nīlanidassanaṁ nīlanibhāsaṁ, seyyathāpi vā pana taṁ vatthaṁ bārāṇaseyyakaṁ ubhatobhāgavimaṭṭhaṁ nīlaṁ nīlavaṇṇaṁ nīlanidassanaṁ nīlanibhāsaṁ, evameva ajjhattaṁ arūpasaññī eko bahiddhā rūpāni passati nīlāni nīlavaṇṇāni nīlanidassanāni nīlanibhāsāni, ‘tāni abhibhuyya jānāmi passāmī’ti evaṁsaññī hoti.",
  "atk-s0517a2:248_2": "Idaṁ pañcamaṁ abhibhāyatanaṁ.",
  "atk-s0517a2:249_0": "“Ajjhattaṁ arūpasaññī eko bahiddhā rūpāni passati pītāni pītavaṇṇāni pītanidassanāni pītanibhāsāni.",
  "atk-s0517a2:249_1": "Seyyathāpi nāma kaṇikārapupphaṁ pītaṁ pītavaṇṇaṁ pītanidassanaṁ pītanibhāsaṁ, seyyathāpi vā pana taṁ vatthaṁ bārāṇaseyyakaṁ ubhatobhāgavimaṭṭhaṁ pītaṁ pītavaṇṇaṁ pītanidassanaṁ pītanibhāsaṁ, evameva ajjhattaṁ arūpasaññī eko bahiddhā rūpāni passati pītāni pītavaṇṇāni pītanidassanāni pītanibhāsāni, ‘tāni abhibhuyya jānāmi passāmī’ti evaṁsaññī hoti.",
  "atk-s0517a2:249_2": "Idaṁ chaṭṭhaṁ abhibhāyatanaṁ.",
  "atk-s0517a2:250_0": "“Ajjhattaṁ arūpasaññī eko bahiddhā rūpāni passati lohitakāni lohitakavaṇṇāni lohitakanidassanāni lohitakanibhāsāni.",
  "atk-s0517a2:250_1": "Seyyathāpi nāma bandhujīvakapupphaṁ lohitakaṁ lohitakavaṇṇaṁ lohitakanidassanaṁ lohitakanibhāsaṁ, seyyathāpi vā pana taṁ vatthaṁ bārāṇaseyyakaṁ ubhatobhāgavimaṭṭhaṁ lohitakaṁ lohitakavaṇṇaṁ lohitakanidassanaṁ lohitakanibhāsaṁ, evameva ajjhattaṁ arūpasaññī eko bahiddhā rūpāni passati lohitakāni lohitakavaṇṇāni lohitakanidassanāni lohitakanibhāsāni, ‘tāni abhibhuyya jānāmi passāmī’ti evaṁsaññī hoti.",
  "atk-s0517a2:250_2": "Idaṁ sattamaṁ abhibhāyatanaṁ.",
  "atk-s0517a2:251_0": "“Ajjhattaṁ arūpasaññī eko bahiddhā rūpāni passati odātāni odātavaṇṇāni odātanidassanāni odātanibhāsāni.",
  "atk-s0517a2:251_1": "Seyyathāpi nāma osadhitārakā odātā odātavaṇṇā odātanidassanā odātanibhāsā, seyyathāpi vā pana taṁ vatthaṁ bārāṇaseyyakaṁ ubhatobhāgavimaṭṭhaṁ odātaṁ odātavaṇṇaṁ odātanidassanaṁ odātanibhāsaṁ, evameva ajjhattaṁ arūpasaññī eko bahiddhā rūpāni passati odātāni odātavaṇṇāni odātanidassanāni odātanibhāsāni, ‘tāni abhibhuyya jānāmi passāmī’ti evaṁsaññī hoti.",
  "atk-s0517a2:251_2": "Idaṁ aṭṭhamaṁ abhibhāyatanaṁ.",
  "atk-s0517a2:251_3": "Imāni aṭṭha abhibhāyatanāni.",
  "atk-s0517a2:252_0": "Nava anupubbavihārāti pubbaṁ pubbaṁ anu anupubbaṁ, anupubbaṁ viharitabbato samāpajjitabbato vihārā anupubbavihārā, anupaṭipāṭiyā samāpajjitabbavihārāti attho.",
  "atk-s0517a2:253_0": "“Katame nava?",
  "atk-s0517a2:253_1": "Idha, bhikkhave, bhikkhu vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharati.",
  "atk-s0517a2:253_2": "Vitakkavicārānaṁ vūpasamā ajjhattaṁ sampasādanaṁ cetaso ekodibhāvaṁ avitakkaṁ avicāraṁ samādhijaṁ pītisukhaṁ dutiyaṁ jhānaṁ upasampajja viharati.",
  "atk-s0517a2:253_3": "Pītiyā ca virāgā upekkhako ca viharati sato sampajāno, sukhañca kāyena paṭisaṁvedeti, yaṁ taṁ ariyā ācikkhanti ‘upekkhako satimā sukhavihārī’ti, tatiyaṁ jhānaṁ upasampajja viharati.",
  "atk-s0517a2:253_4": "Sukhassa ca pahānā dukkhassa ca pahānā pubbeva somanassadomanassānaṁ atthaṅgamā adukkhamasukhaṁ upekkhāsatipārisuddhiṁ catutthaṁ jhānaṁ upasampajja viharati.",
  "atk-s0517a2:253_5": "Sabbaso rūpasaññānaṁ samatikkamā paṭighasaññānaṁ atthaṅgamā nānattasaññānaṁ amanasikārā ‘ananto ākāso’ti ākāsānañcāyatanaṁ upasampajja viharati.",
  "atk-s0517a2:253_6": "Sabbaso ākāsānañcāyatanaṁ samatikkamma ‘anantaṁ viññāṇa’nti viññāṇañcāyatanaṁ upasampajja viharati.",
  "atk-s0517a2:253_7": "Sabbaso viññāṇañcāyatanaṁ samatikkamma ‘natthi kiñcī’ti ākiñcaññāyatanaṁ upasampajja viharati.",
  "atk-s0517a2:253_8": "Sabbaso ākiñcaññāyatanaṁ samatikkamma nevasaññānāsaññāyatanaṁ upasampajja viharati.",
  "atk-s0517a2:253_9": "Sabbaso nevasaññānāsaññāyatanaṁ samatikkamma saññāvedayitanirodhaṁ upasampajja viharatī”ti vuttā nava anupubbavihārāva.",
  "atk-s0517a2:254_0": "Dasa nijjaravatthūnīti micchādiṭṭhādīni nijjarayanti nāsayantīti nijjarāni.",
  "atk-s0517a2:254_1": "Vatthūnīti kāraṇāni.",
  "atk-s0517a2:254_2": "Nijjarāni ca tāni vatthūni cāti nijjaravatthūni.",
  "atk-s0517a2:254_3": "Sammādiṭṭhādīnaṁ etaṁ adhivacanaṁ.",
  "atk-s0517a2:255_0": "“Katamāni dasa?",
  "atk-s0517a2:255_1": "Sammādiṭṭhikassa, bhikkhave, micchādiṭṭhi nijjiṇṇā hoti.",
  "atk-s0517a2:255_2": "Ye ca micchādiṭṭhipaccayā aneke pāpakā akusalā dhammā sambhavanti, te cassa nijjiṇṇā honti, sammādiṭṭhipaccayā ca aneke kusalā dhammā bhāvanāpāripūriṁ gacchanti.",
  "atk-s0517a2:256_0": "“Sammāsaṅkappassa, bhikkhave, micchāsaṅkappo nijjiṇṇo hoti.",
  "atk-s0517a2:256_1": "Ye ca micchāsaṅkappapaccayā aneke pāpakā akusalā dhammā sambhavanti, te cassa nijjiṇṇā honti, sammāsaṅkappapaccayā ca aneke kusalā dhammā bhāvanāpāripūriṁ gacchanti.",
  "atk-s0517a2:257_0": "“Sammāvācassa, bhikkhave, micchāvācā nijjiṇṇā hoti.",
  "atk-s0517a2:257_1": "Ye ca micchāvācāpaccayā aneke pāpakā akusalā dhammā sambhavanti, te cassa nijjiṇṇā honti, sammāvācāpaccayā ca aneke kusalā dhammā bhāvanāpāripūriṁ gacchanti.",
  "atk-s0517a2:258_0": "“Sammākammantassa, bhikkhave, micchākammanto nijjiṇṇo hoti.",
  "atk-s0517a2:258_1": "Ye ca micchākammantapaccayā aneke pāpakā akusalā dhammā sambhavanti, te cassa nijjiṇṇā honti, sammākammantapaccayā ca aneke kusalā dhammā bhāvanāpāripūriṁ gacchanti.",
  "atk-s0517a2:259_0": "“Sammāājīvassa, bhikkhave, micchāājīvo nijjiṇṇo hoti.",
  "atk-s0517a2:259_1": "Ye ca micchāājīvapaccayā aneke pāpakā akusalā dhammā sambhavanti, te cassa nijjiṇṇā honti, sammāājīvapaccayā ca aneke kusalā dhammā bhāvanāpāripūriṁ gacchanti.",
  "atk-s0517a2:260_0": "“Sammāvāyāmassa, bhikkhave, micchāvāyāmo nijjiṇṇo hoti.",
  "atk-s0517a2:260_1": "Ye ca micchāvāyāmapaccayā aneke pāpakā akusalā dhammā sambhavanti, te cassa nijjiṇṇā honti, sammāvāyāmapaccayā ca aneke kusalā dhammā bhāvanāpāripūriṁ gacchanti.",
  "atk-s0517a2:261_0": "“Sammāsatissa, bhikkhave, micchāsati nijjiṇṇā hoti.",
  "atk-s0517a2:261_1": "Ye ca micchāsatipaccayā aneke pāpakā akusalā dhammā sambhavanti, te cassa nijjiṇṇā honti, sammāsatipaccayā ca aneke kusalā dhammā bhāvanāpāripūriṁ gacchanti.",
  "atk-s0517a2:262_0": "“Sammāsamādhissa, bhikkhave, micchāsamādhi nijjiṇṇo hoti.",
  "atk-s0517a2:262_1": "Ye ca micchāsamādhipaccayā aneke pāpakā akusalā dhammā sambhavanti, te cassa nijjiṇṇā honti, sammāsamādhipaccayā ca aneke kusalā dhammā bhāvanāpāripūriṁ gacchanti.",
  "atk-s0517a2:263_0": "“Sammāñāṇissa, bhikkhave, micchāñāṇaṁ nijjiṇṇaṁ hoti.",
  "atk-s0517a2:263_1": "Ye ca micchāñāṇapaccayā aneke pāpakā akusalā dhammā sambhavanti, te cassa nijjiṇṇā honti, sammāñāṇapaccayā ca aneke kusalā dhammā bhāvanāpāripūriṁ gacchanti.",
  "atk-s0517a2:264_0": "“Sammāvimuttissa, bhikkhave, micchāvimutti nijjiṇṇā hoti.",
  "atk-s0517a2:264_1": "Ye ca micchāvimuttipaccayā aneke pāpakā akusalā dhammā sambhavanti, te cassa nijjiṇṇā honti, sammāvimuttipaccayā ca aneke kusalā dhammā bhāvanāpāripūriṁ gacchantī”ti vuttāni dasa nijjaravatthūni.",
  "atk-s0517a2:265_0": "3.Sabbaṁ, bhikkhave, abhiññeyyantiādi bhagavatā vuttaṁ idha āharitvā dassitanti veditabbaṁ.",
  "atk-s0517a2:265_1": "Kiñca-iti ca-kāro padapūraṇamatte nipāto.",
  "atk-s0517a2:265_2": "Cakkhādīni tiṁsa vissajjanāni chasu dvāresu ekekasmiṁ pañca pañca katvā dvārārammaṇapavattikkamena niddiṭṭhāni.",
  "atk-s0517a2:265_3": "Tattha duvidhaṁ cakkhu –",
  "atk-s0517a2:265_4": "maṁsacakkhu paññācakkhu ca.",
  "atk-s0517a2:265_5": "Tesu buddhacakkhu samantacakkhu ñāṇacakkhu dibbacakkhu dhammacakkhūti pañcavidhaṁ paññācakkhu.",
  "atk-s0517a2:265_6": "“Addasaṁ kho ahaṁ, bhikkhave, buddhacakkhunā lokaṁ volokento”ti idaṁ buddhacakkhu nāma.",
  "atk-s0517a2:265_7": "“Samantacakkhu vuccati sabbaññutaññāṇa”nti idaṁ samantacakkhu nāma.",
  "atk-s0517a2:265_8": "“Cakkhuṁ udapādi ñāṇaṁ udapādī”ti idaṁ ñāṇacakkhu nāma.",
  "atk-s0517a2:265_9": "“Addasaṁ kho ahaṁ, bhikkhave, dibbena cakkhunā visuddhenā”ti idaṁ dibbacakkhu nāma.",
  "atk-s0517a2:265_10": "“Virajaṁ vītamalaṁ dhammacakkhuṁ udapādī”ti idaṁ heṭṭhimamaggattayasaṅkhātaṁ ñāṇaṁ dhammacakkhu nāma.",
  "atk-s0517a2:266_0": "Maṁsacakkhupi sasambhāracakkhu, pasādacakkhūti duvidhaṁ hoti.",
  "atk-s0517a2:266_1": "Yvāyaṁ akkhikūpake patiṭṭhito heṭṭhā akkhikūpakaṭṭhikena upari bhamukaṭṭhikena ubhato akkhikūṭehi bahiddhā akkhipakhumehi paricchinno akkhikūpakamajjhā nikkhantena nhārusuttakena matthaluṅge ābaddho setakaṇhātikaṇhamaṇḍalavicitto maṁsapiṇḍo, idaṁ sasambhāracakkhu nāma.",
  "atk-s0517a2:266_2": "Yo pana ettha sito ettha paṭibaddho catunnaṁ mahābhūtānaṁ upādāya pasādo, idaṁ pasādacakkhu nāma.",
  "atk-s0517a2:266_3": "Idamidhādhippetaṁ.",
  "atk-s0517a2:266_4": "Tadetaṁ tassa sasambhāracakkhuno setamaṇḍalaparikkhittassa kaṇhamaṇḍalassa majjhe abhimukhe ṭhitānaṁ sarīrasaṇṭhānuppattidese diṭṭhimaṇḍale sattasu picupaṭalesu āsittatelaṁ picupaṭalāni viya satta akkhipaṭalāni byāpetvā pamāṇato muggavidalamattaṁ cakkhuviññāṇādīnaṁ yathārahaṁ vatthudvārabhāvaṁ sādhayamānaṁ tiṭṭhati.",
  "atk-s0517a2:266_5": "Taṁ cakkhatīti cakkhu, rūpaṁ assādeti vibhāveti cāti attho.",
  "atk-s0517a2:266_6": "Rūpayantīti rūpā, vaṇṇavikāraṁ āpajjamānā hadayaṅgatabhāvaṁ pakāsentīti attho.",
  "atk-s0517a2:266_7": "Cakkhuto pavattaṁ viññāṇaṁ, cakkhussa vā viññāṇaṁ cakkhuviññāṇaṁ.",
  "atk-s0517a2:266_8": "Phusatīti phasso.",
  "atk-s0517a2:266_9": "Upasaggena padaṁ maṇḍetvā samphassoti vuttaṁ.",
  "atk-s0517a2:266_10": "Cakkhuto pavatto samphasso cakkhusamphasso.",
  "atk-s0517a2:266_11": "Cakkhusamphassapaccayāti cakkhuviññāṇasampayuttaphassapaccayā.",
  "atk-s0517a2:266_12": "Vedayitanti vindanaṁ, vedanāti attho.",
  "atk-s0517a2:266_13": "Tadeva sukhayatīti sukhaṁ, yassuppajjati, taṁ sukhitaṁ karotīti attho.",
  "atk-s0517a2:266_14": "Suṭṭhu vā khādati, khanati ca kāyacittābādhanti sukhaṁ.",
  "atk-s0517a2:266_15": "Dukkhayatīti dukkhaṁ, yassuppajjati, taṁ dukkhitaṁ karotīti attho.",
  "atk-s0517a2:266_16": "Na dukkhaṁ na sukhanti adukkhamasukhaṁ.",
  "atk-s0517a2:266_17": "Ma-kāro padasandhivasena vutto.",
  "atk-s0517a2:266_18": "So pana cakkhusamphasso attanā sampayuttāya vedanāya sahajāta aññamaññanissaya vipākaāhārasampayuttaatthiavigatavasena aṭṭhadhā paccayo hoti, sampaṭicchanasampayuttāya anantarasamanantaraanantarūpanissayanatthivigatavasenapañcadhā, santīraṇādisampayuttānaṁ upanissayavaseneva paccayo hoti.",
  "atk-s0517a2:267_0": "Suṇātīti sotaṁ.",
  "atk-s0517a2:267_1": "Taṁ sasambhārasotabilassa anto tanutambalomācite aṅgulivedhakasaṇṭhāne padese sotaviññāṇādīnaṁ yathārahaṁ vatthudvārabhāvaṁ sādhayamānaṁ tiṭṭhati.",
  "atk-s0517a2:267_2": "Sappantīti saddā, udāharīyantīti attho.",
  "atk-s0517a2:267_3": "Ghāyatīti ghānaṁ.",
  "atk-s0517a2:267_4": "Taṁ sasambhāraghānabilassa anto ajapadasaṇṭhāne padese ghānaviññāṇādīnaṁ yathārahaṁ vatthudvārabhāvaṁ sādhayamānaṁ tiṭṭhati.",
  "atk-s0517a2:267_5": "Gandhayantīti gandhā, attano vatthuṁ sūcentīti attho.",
  "atk-s0517a2:267_6": "Jīvitamavhāyatīti jivhā, sāyanaṭṭhena vā jivhā.",
  "atk-s0517a2:267_7": "Sā sasambhārajivhāya atiaggamūlapassāni vajjetvā uparimatalamajjhe bhinnauppaladalaggasaṇṭhāne padese jivhāviññāṇādīnaṁ yathārahaṁ vatthudvārabhāvaṁ sādhayamānā tiṭṭhati.",
  "atk-s0517a2:267_8": "Rasanti te sattāti rasā, assādentīti attho.",
  "atk-s0517a2:267_9": "Kucchitānaṁ sāsavadhammānaṁ āyoti kāyo.",
  "atk-s0517a2:267_10": "Āyoti uppattideso.",
  "atk-s0517a2:267_11": "So yāvatā imasmiṁ kāye upādiṇṇappavatti nāma atthi, tattha yebhuyyena kāyapasādo kāyaviññāṇādīnaṁ yathārahaṁ vatthudvārabhāvaṁ sādhayamāno tiṭṭhati.",
  "atk-s0517a2:267_12": "Phusīyantīti phoṭṭhabbā.",
  "atk-s0517a2:267_13": "Munātīti mano, vijānātīti attho.",
  "atk-s0517a2:267_14": "Attano lakkhaṇaṁ dhārentīti dhammā.",
  "atk-s0517a2:267_15": "Manoti sahāvajjanaṁ bhavaṅgaṁ.",
  "atk-s0517a2:267_16": "Dhammāti dvādasapabhedā dhammārammaṇā dhammā.",
  "atk-s0517a2:267_17": "Manoviññāṇanti javanamanoviññāṇaṁ.",
  "atk-s0517a2:267_18": "Manosamphassoti taṁsampayutto phasso.",
  "atk-s0517a2:267_19": "So sampayuttāya vedanāya vipākapaccayavajjehi sesehi sattahi paccayo hoti, anantarāya teheva, sesānaṁ upanissayavaseneva paccayo hoti.",
  "atk-s0517a2:268_0": "Rūpādīni pañca vissajjanāni khandhavasena niddiṭṭhāni.",
  "atk-s0517a2:268_1": "Sītādīhi ruppati pīḷīyatīti rūpaṁ.",
  "atk-s0517a2:268_2": "Vedayatīti vedanā.",
  "atk-s0517a2:268_3": "Sañjānātīti saññā.",
  "atk-s0517a2:268_4": "Saṅkharontīti saṅkhārā.",
  "atk-s0517a2:268_5": "Vijānātīti viññāṇaṁ.",
  "atk-s0517a2:268_6": "Cakkhādīni dhammavicārapariyantāni dasa chakkavasena, saṭṭhi vissajjanāni piyarūpasātarūpavasena niddiṭṭhāni.",
  "atk-s0517a2:268_7": "Cakkhusamphassajādikā vedanā taṁtaṁsampayuttāva.",
  "atk-s0517a2:268_8": "Rūpesu saññā rūpasaññā.",
  "atk-s0517a2:268_9": "Sañcetayatīti sañcetanā, abhisandahatīti attho.",
  "atk-s0517a2:268_10": "Tasatīti taṇhā, pipāsatīti attho.",
  "atk-s0517a2:268_11": "Vitakketīti vitakko, vitakkanaṁ vā vitakko, ūhananti vuttaṁ hoti.",
  "atk-s0517a2:268_12": "Ārammaṇe tena cittaṁ vicaratīti vicāro, vicaraṇaṁ vā vicāro, anusañcaraṇanti vuttaṁ hoti.",
  "atk-s0517a2:269_0": "4.Pathavīdhātādīni cha vissajjanāni saṁkhittena nāmarūpavavatthānavasena niddiṭṭhāni.",
  "atk-s0517a2:269_1": "Patthaṭattā pathavī.",
  "atk-s0517a2:269_2": "Appeti, āpīyati, appāyatīti vā āpo.",
  "atk-s0517a2:269_3": "Tejayatīti tejo.",
  "atk-s0517a2:269_4": "Vāyatīti vāyo.",
  "atk-s0517a2:269_5": "Na kassati na nikassati, kasituṁ chindituṁ bhindituṁ vā na sakkāti ākāso.",
  "atk-s0517a2:269_6": "Nissattaṭṭhena dhātu.",
  "atk-s0517a2:270_0": "Pathavīkasiṇādīni dasa vissajjanāni kasiṇabhāvanāvasena niddiṭṭhāni.",
  "atk-s0517a2:270_1": "Kasiṇanti sakalapharaṇavasena kasiṇamaṇḍalampi tasmiṁ upaṭṭhitanimittampi tadārammaṇaṁ jhānampi vuccati.",
  "atk-s0517a2:270_2": "Idha pana jhānaṁ adhippetaṁ.",
  "atk-s0517a2:270_3": "Ādimhi cattāri mahābhūtakasiṇārammaṇāni jhānāni, tato parāni cattāri vaṇṇakasiṇārammaṇāni.",
  "atk-s0517a2:270_4": "Ākāsakasiṇanti paricchedākāso, tadārammaṇañca jhānaṁ, kasiṇugghāṭimākāso, tadārammaṇañca ākāsānañcāyatanaṁ.",
  "atk-s0517a2:270_5": "Viññāṇakasiṇanti ākāsānañcāyatanaviññāṇaṁ, tadārammaṇañca viññāṇañcāyatanaṁ.",
  "atk-s0517a2:271_0": "Kesādīni dvattiṁsa vissajjanāni dvattiṁsākārakammaṭṭhānavasena niddiṭṭhāni.",
  "atk-s0517a2:271_1": "Tesu pana kesādīsu paṭikūlato upaṭṭhitesu kāyagatāsativasena asubhakammaṭṭhānaṁ hoti, vaṇṇato upaṭṭhitesu kasiṇakammaṭṭhānaṁ hoti, dhātuto upaṭṭhitesu catudhātuvavatthānakammaṭṭhānaṁ hoti, kesātiādīni ca paṭikūlato vaṇṇato vā upaṭṭhitānaṁ tadārammaṇāni jhānāni, dhātuto upaṭṭhitassa te ca koṭṭhāsā tadārammaṇā ca dhātubhāvanā veditabbā.",
  "atk-s0517a2:272_0": "Kesā ubhosu passesu kaṇṇacūḷikāhi purato nalāṭantena, pacchato ca galavāṭakena paricchinnā sīsakaṭāhaveṭhanacamme vīhaggamattaṁ pavisitvā ṭhitā anekasatasahassasaṅkhā.",
  "atk-s0517a2:273_0": "Lomā ṭhapetvā kesādīnaṁ patiṭṭhitokāsaṁ hatthatalapādatalāni ca yebhuyyena sarīracamme navanavutiyā lomakūpasahassesu likkhāmattaṁ pavisitvā ṭhitā.",
  "atk-s0517a2:274_0": "Nakhā aṅgulīnaṁ aggapiṭṭhesu ṭhitā vīsati.",
  "atk-s0517a2:275_0": "Dantā dvīsu haṇukaṭṭhikesu ṭhitā yebhuyyena dvattiṁsa.",
  "atk-s0517a2:276_0": "Taco sakalasarīraṁ pariyonandhitvā pākaṭakilomakassa upari chaviyā heṭṭhā ṭhitaṁ cammaṁ.",
  "atk-s0517a2:277_0": "Maṁsaṁ sādhikāni tīṇi aṭṭhisatāni anulimpitvā ṭhitāni navamaṁsapesisatāni.",
  "atk-s0517a2:278_0": "Nhārū sakalasarīre aṭṭhīni ābandhitvā ṭhitāni nava nhārusatāni.",
  "atk-s0517a2:279_0": "Aṭṭhī sakalasarīre heṭṭhā aṭṭhīnaṁ upari ṭhitāni sādhikāni tīṇi aṭṭhisatāni.",
  "atk-s0517a2:280_0": "Aṭṭhimiñjā tesaṁ tesaṁ aṭṭhīnaṁ abbhantare ṭhitā miñjā.",
  "atk-s0517a2:281_0": "Vakkaṁ galavāṭakā nikkhantena ekamūlena thokaṁ gantvā dvidhā bhinnena thūlanhārunā vinibaddhā hutvā hadayamaṁsaṁ parikkhipitvā ṭhitā dve maṁsapiṇḍikā.",
  "atk-s0517a2:282_0": "Hadayaṁ sarīrabbhantare dvinnaṁ thanānaṁ majjhe ṭhitaṁ anto cittasannissayaṁ aḍḍhapasatamattalohitapuṇṇaṁ punnāgaṭṭhipatiṭṭhānamattāvāṭakaṁ hadayamaṁsaṁ.",
  "atk-s0517a2:283_0": "Yakanaṁ dvinnaṁ thanānaṁ abbhantare dakkhiṇapassaṁ nissāya ṭhitaṁ yamakamaṁsapaṭalaṁ.",
  "atk-s0517a2:284_0": "Kilomakaṁ hadayavakkāni paṭicchādetvā ṭhitaṁ paṭicchannakilomakasaṅkhātañca sakalasarīre cammassa heṭṭhato maṁsaṁ pariyonandhitvā ṭhitaṁ appaṭicchannakilomakasaṅkhātañcāti duvidhaṁ pariyonahanamaṁsaṁ.",
  "atk-s0517a2:285_0": "Pihakaṁ hadayassa vāmapasse udarapaṭalassa matthakapassaṁ nissāya ṭhitaṁ udarajivhāmaṁsaṁ.",
  "atk-s0517a2:286_0": "Papphāsaṁ sarīrabbhantare dvinnaṁ thanānaṁ antare hadayayakanānaṁ upari chādetvā olambantaṁ ṭhitaṁ dvattiṁsamaṁsakhaṇḍappabhedaṁ papphāsamaṁsaṁ.",
  "atk-s0517a2:287_0": "Antaṁ upari galavāṭake heṭṭhā karīsamagge vinibandhattā galavāṭakakarīsamaggapariyante sarīrabbhantare ṭhitā purisassa dvattiṁsahatthā itthiyā aṭṭhavīsatihatthā ekavīsatiyā ṭhānesu obhaggā antavaṭṭi.",
  "atk-s0517a2:288_0": "Antaguṇaṁ antabhoge ekato agalante ābandhitvā ekavīsatiyā antabhogānaṁ antarā ṭhitaṁ bandhanaṁ.",
  "atk-s0517a2:289_0": "Udariyaṁ dantamusalasañcuṇṇitaṁ jivhāhatthaparivattitaṁ kheḷalālāpalibuddhaṁ taṁkhaṇavigatavaṇṇagandharasādisampadaṁ tantavāyakhalisuvānavamathusadisaṁ nipatitvā pittasemhavātapaliveṭhitaṁ hutvā udaraggisantāpavegakuthitaṁ kimikulākulaṁ uparūpari pheṇabubbuḷakāni muñcantaṁ paramakasambukaduggandhajegucchabhāvaṁ āpajjitvā āmāsayasaṅkhāte uparinābhiantapaṭale ṭhitaṁ nānappakārakaṁ asitapītakhāyitasāyitaṁ.",
  "atk-s0517a2:290_0": "Karīsaṁ pakkāsayasaṅkhāte heṭṭhā nābhipiṭṭhikaṇṭakamūlānaṁ antare ubbedhena aṭṭhaṅgulamatte antāvasāne ṭhitaṁ vaccaṁ.",
  "atk-s0517a2:291_0": "Pittaṁ hadayamaṁsapapphāsānaṁ antare yakanamaṁsaṁ nissāya ṭhitaṁ mahākosātakīkosakasadise pittakosake ṭhitaṁ baddhapittasaṅkhātañca, kesalomanakhadantānaṁ maṁsavinimuttaṭṭhānañceva thaddhasukkhacammañca ṭhapetvā avasesaṁ sarīraṁ byāpetvā ṭhitaṁ abaddhapittasaṅkhātañcāti duvidhaṁ pittaṁ.",
  "atk-s0517a2:292_0": "Semhaṁ udarapaṭale ṭhitaṁ ekapatthapūrappamāṇaṁ semhaṁ.",
  "atk-s0517a2:293_0": "Pubbo khāṇukaṇṭakapaharaṇaggijālādīhi abhihate vā sarīrappadese abbhantaradhātukkhobhavasena vā uppannesu gaṇḍapīḷakādīsu paripakkalohitapariṇāmo.",
  "atk-s0517a2:293_1": "Lohitaṁ yakanassa heṭṭhābhāgaṁ pūretvā hadayavakkapapphāsānaṁ upari thokaṁ thokaṁ paggharantaṁ vakkahadayayakanapapphāse temayamānaṁ ṭhitaṁ ekapatthapūramattaṁ sannicitalohitasaṅkhātañca, kesalomanakhadantānaṁ maṁsavinimuttaṭṭhānañceva thaddhasukkhacammañca ṭhapetvā dhamanijālānusārena sabbaṁ upādiṇṇasarīraṁ pharitvā ṭhitaṁ saṁsaraṇalohitasaṅkhātañcāti duvidhaṁ lohitaṁ.",
  "atk-s0517a2:294_0": "Sedo aggisantāpasūriyasantāpautuvikārādīhi santatte sarīre sabbakesalomakūpavivarehi paggharaṇakaāpodhātu.",
  "atk-s0517a2:295_0": "Medo thūlassa sakalasarīre cammamaṁsantare kisassa jaṅghamaṁsādīni nissāya ṭhito thinasineho.",
  "atk-s0517a2:296_0": "Assu somanassadomanassavisabhāgāhārautūhi samuṭṭhahitvā akkhikūpake pūretvā tiṭṭhantī vā paggharantī vā āpodhātu.",
  "atk-s0517a2:297_0": "Vasā aggisantāpasūriyasantāpautuvisabhāgehi usmājātesu yebhuyyena hatthatalahatthapiṭṭhipādatalapādapiṭṭhināsāpuṭanalāṭaaṁsakūṭesu ṭhito vilīnasineho.",
  "atk-s0517a2:298_0": "Kheḷo tathārūpaṁ āhāraṁ passantassa vā sarantassa vā mukhe vā ṭhapentassa hadayaṁ vā ākilāyantassa kismiñcideva vā jigucchaṁ uppādentassa bhiyyo uppajjitvā ubhohi kapolapassehi oruyha jivhāya tiṭṭhamānā pheṇamissā āpodhātu.",
  "atk-s0517a2:299_0": "Siṅghāṇikā visabhāgāhārautuvasena sañjātadhātukkhobhassa vā rodantassa vā antosīse matthaluṅgato galitvā tālumatthakavivarena otaritvā nāsāpuṭe pūretvā tiṭṭhantaṁ vā paggharantaṁ vā pūti asuci picchilaṁ.",
  "atk-s0517a2:300_0": "Lasikā aṭṭhisandhīnaṁ abbhañjanakiccaṁ sādhayamānaṁ asītisatasandhīnaṁ abbhantare ṭhitaṁ picchilakuṇapaṁ.",
  "atk-s0517a2:301_0": "Muttaṁ āhārautuvasena vatthipuṭabbhantare ṭhitā āpodhātu.",
  "atk-s0517a2:302_0": "Matthaluṅgaṁ sīsakaṭāhabbhantare cattāro sibbinimagge nissāya ṭhito catupiṇḍasamodhāno miñjarāsi.",
  "atk-s0517a2:303_0": "Cakkhāyatanādīni dvādasa vissajjanāni dvādasāyatanavasena niddiṭṭhāni.",
  "atk-s0517a2:303_1": "Āyatanato, āyānaṁ tananato, āyatassa ca nayanato āyatanaṁ.",
  "atk-s0517a2:303_2": "Cakkhurūpādīsu hi taṁtaṁdvārārammaṇā cittacetasikā dhammā sena sena anubhavanādinā kiccena āyatanti uṭṭhahanti ghaṭanti, vāyamantīti vuttaṁ hoti.",
  "atk-s0517a2:303_3": "Te ca pana āyabhūte dhamme etāni tanonti, vitthārentīti vuttaṁ hoti.",
  "atk-s0517a2:303_4": "Idañca anamatagge saṁsāre pavattaṁ atīva āyataṁ saṁsāradukkhaṁ yāva na nivattati, tāva nayanti, pavattayantīti vuttaṁ hoti.",
  "atk-s0517a2:304_0": "Apica nivāsaṭṭhānaṭṭhena ākaraṭṭhena samosaraṇaṭṭhānaṭṭhena sañjātidesaṭṭhena kāraṇaṭṭhena ca āyatanaṁ.",
  "atk-s0517a2:304_1": "Tathā hi loke “issarāyatanaṁ vāsudevāyatana”ntiādīsu nivāsaṭṭhānaṁ “āyatana”nti vuccati.",
  "atk-s0517a2:304_2": "“Suvaṇṇāyatanaṁ rajatāyatana”ntiādīsu ākaro.",
  "atk-s0517a2:304_3": "Sāsane pana “manorame āyatane, sevanti naṁ vihaṅgamā”tiādīsu samosaraṇaṭṭhānaṁ.",
  "atk-s0517a2:304_4": "“Dakkhiṇāpatho gunnaṁ āyatana”ntiādīsu sañjātideso.",
  "atk-s0517a2:304_5": "“Tatra tatreva sakkhibhabbataṁ pāpuṇāti sati satiāyatane”tiādīsu kāraṇaṁ.",
  "atk-s0517a2:304_6": "Cakkhuādīsu cāpi te te cittacetasikā dhammā nivasanti tadāyattavuttitāyāti cakkhādayo nesaṁ nivāsaṭṭhānaṁ, cakkhādīsu ca te ākiṇṇā tannissayattā tadārammaṇattā cāti cakkhādayo ca nesaṁ ākaro, tattha tattha vatthudvārārammaṇavasena samosaraṇato cakkhādayo ca nesaṁ samosaraṇaṭṭhānaṁ, taṁnissayārammaṇabhāvena tattheva uppattito cakkhādayo ca nesaṁ sañjātideso, cakkhādīnaṁ abhāve abhāvato cakkhādayo ca nesaṁ kāraṇanti yathāvuttenatthena cakkhu ca taṁ āyatanañcāti cakkhāyatanaṁ.",
  "atk-s0517a2:304_7": "Evaṁ sesānipi.",
  "atk-s0517a2:305_0": "Cakkhudhātādīni aṭṭhārasa vissajjanāni aṭṭhārasadhātuvasena niddiṭṭhāni.",
  "atk-s0517a2:305_1": "Cakkhādīsu ekeko dhammo yathāsambhavaṁ vidahati, dhīyate, vidhānaṁ vidhīyate, etāya, ettha vā dhīyatīti dhātu.",
  "atk-s0517a2:305_2": "Lokiyā hi dhātuyo kāraṇabhāvena vavatthitā hutvā suvaṇṇarajatādidhātuyo viya suvaṇṇarajatādiṁ, anekappakāraṁ saṁsāradukkhaṁ vidahanti.",
  "atk-s0517a2:305_3": "Bhārahārehi ca bhāro viya sattehi dhīyante, dhārīyantīti attho.",
  "atk-s0517a2:305_4": "Dukkhavidhānamattameva cetā avasavattanato.",
  "atk-s0517a2:305_5": "Etāhi ca karaṇabhūtāhi saṁsāradukkhaṁ sattehi anuvidhīyati.",
  "atk-s0517a2:305_6": "Tathāvihitañcetaṁ etāsveva dhīyati, ṭhapīyatīti attho.",
  "atk-s0517a2:305_7": "Apica yathā titthiyānaṁ attā nāma sabhāvato natthi, na evametā.",
  "atk-s0517a2:305_8": "Etā pana attano sabhāvaṁ dhārentīti dhātuyo.",
  "atk-s0517a2:305_9": "Yathā ca loke vicittā haritālamanosilādayo selāvayavā dhātuyoti vuccanti, evametāpi dhātuyo viyāti dhātuyo.",
  "atk-s0517a2:305_10": "Vicittā hetā ñāṇaneyyāvayavāti.",
  "atk-s0517a2:305_11": "Yathā vā sarīrasaṅkhātassa samudāyassa avayavabhūtesu rasasoṇitādīsu aññamaññavisabhāgalakkhaṇaparicchinnesu dhātusamaññā, evamevetesupi pañcakkhandhasaṅkhātassa attabhāvassa avayavesu dhātusamaññā veditabbā.",
  "atk-s0517a2:305_12": "Aññamaññavisabhāgalakkhaṇaparicchinnā hete cakkhādayoti.",
  "atk-s0517a2:305_13": "Apica dhātūti nijjīvamattassetaṁ adhivacanaṁ.",
  "atk-s0517a2:305_14": "Tathā hi bhagavā “chadhāturo ayaṁ bhikkhu puriso”tiādīsu jīvasaññāsamūhananatthaṁ dhātudesanaṁ akāsīti.",
  "atk-s0517a2:305_15": "Yathāvuttenatthena cakkhu ca taṁ dhātu cāti cakkhudhātu.",
  "atk-s0517a2:305_16": "Evaṁ sesāpi.",
  "atk-s0517a2:305_17": "Manodhātūti ca tisso manodhātuyo.",
  "atk-s0517a2:305_18": "Dhammadhātūti vedanāsaññāsaṅkhārakkhandhā soḷasa sukhumarūpāni nibbānañca.",
  "atk-s0517a2:305_19": "Manoviññāṇadhātūti chasattati manoviññāṇadhātuyo.",
  "atk-s0517a2:306_0": "Cakkhundriyādīni bāvīsati vissajjanāni bāvīsatindriyavasena niddiṭṭhāni.",
  "atk-s0517a2:306_1": "Cakkhumeva dassanalakkhaṇe indaṭṭhaṁ kāretīti cakkhundriyaṁ.",
  "atk-s0517a2:306_2": "Sotameva savanalakkhaṇe indaṭṭhaṁ kāretīti sotindriyaṁ.",
  "atk-s0517a2:306_3": "Ghānameva ghāyanalakkhaṇe indaṭṭhaṁ kāretīti ghānindriyaṁ.",
  "atk-s0517a2:306_4": "Jivhā eva sāyanalakkhaṇe indaṭṭhaṁ kāretīti jivhindriyaṁ.",
  "atk-s0517a2:306_5": "Kāyo eva phusanalakkhaṇe indaṭṭhaṁ kāretīti kāyindriyaṁ.",
  "atk-s0517a2:306_6": "Manate iti mano, vijānātīti attho.",
  "atk-s0517a2:306_7": "Aṭṭhakathācariyā panāhu –",
  "atk-s0517a2:306_8": "nāliyā minamāno viya mahātulāya dhārayamāno viya ca ārammaṇaṁ manati jānātīti mano, tadeva mananalakkhaṇe indaṭṭhaṁ kāretīti manindriyaṁ.",
  "atk-s0517a2:307_0": "Jīvanti tena taṁsahajātā dhammāti jīvitaṁ, tadeva anupālanalakkhaṇe indaṭṭhaṁ kāretīti jīvitindriyaṁ.",
  "atk-s0517a2:307_1": "Taṁ rūpajīvitindriyaṁ arūpajīvitindriyanti duvidhaṁ.",
  "atk-s0517a2:307_2": "Sabbakammajarūpasahajaṁ sahajarūpānupālanaṁ rūpajīvitindriyaṁ, sabbacittasahajaṁ sahajaarūpānupālanaṁ arūpajīvitindriyaṁ.",
  "atk-s0517a2:308_0": "Thīyati saṅghātaṁ gacchati etissā gabbhoti itthī, itthiliṅgādīsu indaṭṭhaṁ kāretīti indriyaṁ, niyamato itthiyā eva indriyaṁ itthindriyaṁ.",
  "atk-s0517a2:309_0": "Puṁ-vuccati nirayo, puṁ saṅkhāte niraye risīyati hiṁsīyatīti puriso, purisaliṅgādīsu indaṭṭhaṁ kāretīti indriyaṁ, niyamato purisasseva indriyaṁ purisindriyaṁ.",
  "atk-s0517a2:309_1": "Dvīsupetesu ekekaṁ sabhāvakassa ekekassa kammajarūpasahajaṁ hoti.",
  "atk-s0517a2:310_0": "Kusalavipākakāyaviññāṇasampayuttaṁ sukhaṁ, kāyikasātalakkhaṇe indaṭṭhaṁ kāretīti indriyaṁ, sukhameva indriyaṁ sukhindriyaṁ.",
  "atk-s0517a2:311_0": "Akusalavipākakāyaviññāṇasampayuttaṁ dukkhaṁ, kāyikaasātalakkhaṇe indaṭṭhaṁ kāretīti indriyaṁ, dukkhameva indriyaṁ dukkhindriyaṁ.",
  "atk-s0517a2:312_0": "Pītisomanassayogato sobhanaṁ mano assāti sumano, sumanassa bhāvo somanassaṁ, cetasikasātalakkhaṇe indaṭṭhaṁ kāretīti indriyaṁ, somanassameva indriyaṁ somanassindriyaṁ.",
  "atk-s0517a2:313_0": "Domanassayogato duṭṭhu mano assāti, hīnavedanattā vā kucchitaṁ mano assāti dummano, dummanassa bhāvo domanassaṁ, cetasikaasātalakkhaṇe indaṭṭhaṁ kāretīti indriyaṁ, domanassameva indriyaṁ domanassindriyaṁ.",
  "atk-s0517a2:313_1": "Sukhadukkhākārapavattiṁ upekkhati majjhattākārasaṇṭhitattā tenākārena pavattatīti upekkhā, majjhattalakkhaṇe indaṭṭhaṁ kāretīti indriyaṁ, upekkhā eva indriyaṁ upekkhindriyaṁ.",
  "atk-s0517a2:314_0": "Saddahanti etāya, sayaṁ vā saddahati, saddahanamattameva vā esāti saddhā, assaddhiyassa abhibhavanato adhipatiatthena indriyaṁ, adhimokkhalakkhaṇe vā indaṭṭhaṁ kāretīti indriyaṁ, saddhāyeva indriyaṁ saddhindriyaṁ.",
  "atk-s0517a2:315_0": "Vīrabhāvo vīriyaṁ, vīrānaṁ vā kammaṁ, vidhinā vā nayena īrayitabbaṁ pavattayitabbanti vīriyaṁ, kosajjassa abhibhavanato adhipatiatthena indriyaṁ, paggahaṇalakkhaṇe vā indaṭṭhaṁ kāretīti indriyaṁ, vīriyameva indriyaṁ vīriyindriyaṁ.",
  "atk-s0517a2:316_0": "Saranti tāya, sayaṁ vā sarati, saraṇamattameva vā esāti sati, muṭṭhasaccassa abhibhavanato adhipatiatthena indriyaṁ, upaṭṭhānalakkhaṇe vā indaṭṭhaṁ kāretīti indriyaṁ, sati eva indriyaṁ satindriyaṁ.",
  "atk-s0517a2:317_0": "Ārammaṇe cittaṁ sammā ādhiyati ṭhapetīti samādhi, vikkhepassa abhibhavanato adhipatiatthena indriyaṁ, avikkhepalakkhaṇe vā indaṭṭhaṁ kāretīti indriyaṁ, samādhi eva indriyaṁ samādhindriyaṁ.",
  "atk-s0517a2:318_0": "“Idaṁ dukkha”ntiādinā nayena ariyasaccāni pajānātīti paññā.",
  "atk-s0517a2:318_1": "Aṭṭhakathāyaṁ pana “aniccaṁ dukkhamanattāti paññāpanavasena paññā”ti vuttaṁ.",
  "atk-s0517a2:318_2": "Avijjāya abhibhavanato adhipatiatthena indriyaṁ, dassanalakkhaṇe vā indaṭṭhaṁ kāretīti indriyaṁ, paññā eva indriyaṁ paññindriyaṁ.",
  "atk-s0517a2:319_0": "Anamatagge saṁsāravaṭṭe anaññātaṁ amataṁ padaṁ catusaccadhammameva vā jānissāmīti paṭipannassa uppajjanato indriyaṭṭhasambhavato ca anaññātaññassāmītindriyaṁ.",
  "atk-s0517a2:319_1": "Sotāpattimaggañāṇassetaṁ nāmaṁ.",
  "atk-s0517a2:320_0": "Paṭhamamaggena ñātaṁ mariyādaṁ anatikkamitvā tesaṁyeva tena maggena ñātānaṁ catusaccadhammānameva jānanato indriyaṭṭhasambhavato ca ājānanakaṁ indriyaṁ aññindriyaṁ.",
  "atk-s0517a2:320_1": "Sotāpattiphalādīsu chasu ṭhānesu ñāṇassetaṁ nāmaṁ.",
  "atk-s0517a2:321_0": "Aññātāvino catusaccesu niṭṭhitañāṇakiccassa khīṇāsavassa uppajjanato indriyaṭṭhasambhavato ca aññātāvindriyaṁ, aññātāvīnaṁ vā catūsu saccesu niṭṭhitakiccānaṁ cattāri saccāni paṭivijjhitvā ṭhitānaṁ dhammānaṁ abbhantare indaṭṭhasādhanena aññātāvindriyaṁ.",
  "atk-s0517a2:321_1": "Arahattaphalañāṇassetaṁ nāmaṁ.",
  "atk-s0517a2:321_2": "Sabbānipetāni yathāyogaṁ indaliṅgaṭṭhena indadesitaṭṭhena indadiṭṭhaṭṭhena indasiṭṭhaṭṭhena indajuṭṭhaṭṭhena ca indriyāni.",
  "atk-s0517a2:321_3": "Bhagavā hi sammāsambuddho paramissariyabhāvato indo, kusalākusalañca kammaṁ kammesu kassaci issariyābhāvato.",
  "atk-s0517a2:321_4": "Tenevettha kammajanitāni indriyāni kusalākusalakammaṁ ulliṅgenti, tena ca siṭṭhānīti indaliṅgaṭṭhena indasiṭṭhaṭṭhena ca indriyāni.",
  "atk-s0517a2:321_5": "Sabbāneva panetāni bhagavatā munindena yathābhūtato pakāsitāni abhisambuddhāni cāti indadesitaṭṭhena indadiṭṭhaṭṭhena ca indriyāni.",
  "atk-s0517a2:321_6": "Teneva ca bhagavatā munindena kānici gocarāsevanāya, kānici bhāvanāsevanāya sevitānīti indajuṭṭhaṭṭhenapi indriyāni.",
  "atk-s0517a2:321_7": "Api ca ādhipaccasaṅkhātena issariyaṭṭhenapi etāni indriyāni.",
  "atk-s0517a2:321_8": "Cakkhuviññāṇādipavattiyañhi cakkhādīnaṁ siddhamādhipaccaṁ tasmiṁ tikkhe tikkhattā mande ca mandattāti.",
  "atk-s0517a2:322_0": "5.",
  "atk-s0517a2:323_0": "Kāmadhātuādīni dvādasa vissajjanāni bhavappabhedavasena niddiṭṭhāni.",
  "atk-s0517a2:323_1": "Kāmarāgasaṅkhātena kāmena yuttā dhātu kāmadhātu, kāmasaṅkhātā vā dhātu kāmadhātu.",
  "atk-s0517a2:324_0": "Kāmaṁ pahāya rūpena yuttā dhātu rūpadhātu, rūpasaṅkhātā vā dhātu rūpadhātu.",
  "atk-s0517a2:325_0": "Kāmañca rūpañca pahāya arūpena yuttā dhātu arūpadhātu, arūpasaṅkhātā vā dhātu arūpadhātu.",
  "atk-s0517a2:326_0": "Tā eva dhātuyo puna bhavapariyāyena vuttā.",
  "atk-s0517a2:326_1": "Bhavatīti hi bhavoti vuccati.",
  "atk-s0517a2:326_2": "Saññāya yutto bhavo saññābhavo, saññāsahagato vā bhavo saññābhavo, saññā vā ettha bhave atthīti saññābhavo.",
  "atk-s0517a2:326_3": "So kāmabhavo ca asaññābhavamutto rūpabhavo ca nevasaññānāsaññābhavamutto arūpabhavo ca hoti.",
  "atk-s0517a2:327_0": "Na saññābhavo asaññābhavo, so rūpabhavekadeso.",
  "atk-s0517a2:328_0": "Oḷārikattābhāvato nevasaññā, sukhumattena sambhavato nāsaññāti nevasaññānāsaññā, tāya yutto bhavo nevasaññānāsaññābhavo.",
  "atk-s0517a2:328_1": "Atha vā oḷārikāya saññāya abhāvā, sukhumāya ca bhāvā nevasaññānāsaññā asmiṁ bhaveti nevasaññānāsaññābhavo, so arūpabhavekadeso.",
  "atk-s0517a2:329_0": "Ekena rūpakkhandhena vokiṇṇo bhavo ekena vokāro assa bhavassāti ekavokārabhavo, so asaññabhavova.",
  "atk-s0517a2:330_0": "Catūhi arūpakkhandhehi vokiṇṇo bhavo catūhi vokāro assa bhavassāti catuvokārabhavo, so arūpabhavo eva.",
  "atk-s0517a2:331_0": "Pañcahi khandhehi vokiṇṇo bhavo pañcahi vokāro assa bhavassāti pañcavokārabhavo, so kāmabhavo ca rūpabhavekadeso ca hoti.",
  "atk-s0517a2:332_0": "6.Paṭhamajjhānādīni dvādasa vissajjanāni jhānasamāpattivasena niddiṭṭhāni.",
  "atk-s0517a2:332_1": "Jhānanti idha brahmavihāramattaṁ adhippetaṁ.",
  "atk-s0517a2:332_2": "Vitakkavicārapītisukhacittekaggatāsampayuttaṁ paṭhamaṁ jhānaṁ.",
  "atk-s0517a2:332_3": "Pītisukhacittekaggatāsampayuttaṁ dutiyaṁ jhānaṁ.",
  "atk-s0517a2:332_4": "Sukhacittekaggatāsampayuttaṁ tatiyaṁ jhānaṁ.",
  "atk-s0517a2:332_5": "Upekkhācittekaggatāsampayuttaṁ catutthaṁ jhānaṁ.",
  "atk-s0517a2:333_0": "Medati mejjatīti mettā, siniyhatīti attho.",
  "atk-s0517a2:333_1": "Mitte vā bhavā, mittassa vā esā pavattīti mettā, paccanīkadhammehi muttattā ārammaṇe cādhimuttattā vimutti, cetaso vimutti cetovimutti, mettā eva cetovimutti mettācetovimutti.",
  "atk-s0517a2:334_0": "Karuṇā vuttatthā eva.",
  "atk-s0517a2:335_0": "Modanti tāya taṁsamaṅgino, sayaṁ vā modati, modanamattameva vā tanti muditā.",
  "atk-s0517a2:335_1": "“Averā hontū”tiādibyāpārappahānena majjhattabhāvūpagamanena ca upekkhatīti upekkhā.",
  "atk-s0517a2:335_2": "Mettādayo tayo brahmavihārā paṭhamādīhi tīhi jhānehi yuttā.",
  "atk-s0517a2:335_3": "Upekkhābrahmavihāro catutthajjhānena yutto.",
  "atk-s0517a2:336_0": "Pharaṇavasena natthi etassa antoti ananto.",
  "atk-s0517a2:336_1": "Ākāso ananto ākāsānanto, kasiṇugghāṭimākāso.",
  "atk-s0517a2:336_2": "Ākāsānantoyeva ākāsānañcaṁ, taṁ ākāsānañcaṁ adhiṭṭhānaṭṭhena āyatanamassa sasampayuttadhammassa jhānassa “devānaṁ devāyatanamivā”ti ākāsānañcāyatanaṁ.",
  "atk-s0517a2:336_3": "Ākāsānañcāyatanameva samāpatti ākāsānañcāyatanasamāpatti.",
  "atk-s0517a2:336_4": "Pharaṇavasena ca natthi etassa antoti anantaṁ, taṁ ākāsārammaṇaṁ viññāṇaṁ.",
  "atk-s0517a2:336_5": "Anantameva ānañcaṁ, viññāṇaṁ ānañcaṁ “viññāṇānañca”nti avatvā “viññāṇañca”nti vuttaṁ.",
  "atk-s0517a2:336_6": "Ayañhettha ruḷhisaddo.",
  "atk-s0517a2:336_7": "Taṁ viññāṇañcaṁ adhiṭṭhānaṭṭhena āyatanamassa sasampayuttadhammassa jhānassa “devānaṁ devāyatanamivā”ti viññāṇañcāyatanaṁ.",
  "atk-s0517a2:336_8": "Natthi etassa kiñcananti akiñcanaṁ, antamaso bhaṅgamattampi assa avasiṭṭhaṁ natthīti vuttaṁ hoti.",
  "atk-s0517a2:336_9": "Akiñcanassa bhāvo ākiñcaññaṁ.",
  "atk-s0517a2:336_10": "Ākāsānañcāyatanaviññāṇābhāvassetaṁ adhivacanaṁ.",
  "atk-s0517a2:336_11": "Taṁ ākiñcaññaṁ.",
  "atk-s0517a2:336_12": "Adhiṭṭhānaṭṭhena āyatanamassa sasampayuttadhammassa jhānassa “devānaṁ devāyatanamivā”ti ākiñcaññāyatanaṁ.",
  "atk-s0517a2:336_13": "Oḷārikāya saññāya abhāvato, sukhumāya ca bhāvato nevassa sasampayuttadhammassa jhānassa saññā nāsaññāti nevasaññānāsaññaṁ.",
  "atk-s0517a2:336_14": "Nevasaññānāsaññañca taṁ manāyatanadhammāyatanapariyāpannattā āyatanañcāti nevasaññānāsaññāyatanaṁ.",
  "atk-s0517a2:336_15": "Atha vā yāyamettha saññā sā paṭusaññākiccaṁ kātuṁ asamatthatāya nevasaññā, saṅkhārāvasesasukhumabhāvena vijjamānattā nāsaññāti nevasaññānāsaññā, nevasaññānāsaññā ca sā sesadhammānaṁ adhiṭṭhānaṭṭhena āyatanañcāti nevasaññānāsaññāyatanaṁ.",
  "atk-s0517a2:336_16": "Ākiñcaññāyatanārammaṇāya samāpattiyā etaṁ adhivacanaṁ.",
  "atk-s0517a2:336_17": "Na kevalaṁ ettha saññā edisī, atha kho vedanāpi nevavedanā nāvedanā.",
  "atk-s0517a2:336_18": "Cittampi nevacittaṁ nācittaṁ.",
  "atk-s0517a2:336_19": "Phassopi nevaphasso nāphasso.",
  "atk-s0517a2:336_20": "Esa nayo sesasampayuttadhammesu.",
  "atk-s0517a2:336_21": "Saññāsīsena panāyaṁ desanā katāti.",
  "atk-s0517a2:337_0": "Avijjādīni dvādasa vissajjanāni paṭiccasamuppādaṅgavasena niddiṭṭhāni.",
  "atk-s0517a2:337_1": "Pūretuṁ ayuttaṭṭhena kāyaduccaritādi avindiyaṁ nāma, aladdhabbanti attho.",
  "atk-s0517a2:337_2": "Taṁ avindiyaṁ vindatīti avijjā.",
  "atk-s0517a2:337_3": "Tabbiparītato kāyasucaritādi vindiyaṁ nāma, taṁ vindiyaṁ na vindatīti avijjā.",
  "atk-s0517a2:337_4": "Khandhānaṁ rāsaṭṭhaṁ, āyatanānaṁ āyatanaṭṭhaṁ, dhātūnaṁ suññaṭṭhaṁ, indriyānaṁ adhipatiyaṭṭhaṁ, saccānaṁ tathaṭṭhaṁ aviditaṁ karotīti avijjā.",
  "atk-s0517a2:337_5": "Dukkhādīnaṁ pīḷanādivasena vuttaṁ catubbidhaṁ catubbidhaṁ atthaṁ aviditaṁ karotītipi avijjā, antavirahite saṁsāre sabbayonigatibhavaviññāṇaṭṭhitisattāvāsesu satte javāpetīti avijjā, paramatthato avijjamānesu itthipurisādīsu javati, vijjamānesupi khandhādīsu na javatīti avijjā, api ca cakkhuviññāṇādīnaṁ vatthārammaṇānaṁ paṭiccasamuppādapaṭiccasamuppannānañca dhammānaṁ chādanatopi avijjā.",
  "atk-s0517a2:337_6": "Saṅkhatamabhisaṅkharontīti saṅkhārā.",
  "atk-s0517a2:337_7": "Vijānātīti viññāṇaṁ.",
  "atk-s0517a2:337_8": "Namatīti nāmaṁ, nāmayatīti vā nāmaṁ.",
  "atk-s0517a2:337_9": "Ruppatīti rūpaṁ.",
  "atk-s0517a2:337_10": "Āye tanoti, āyatañca nayatīti āyatanaṁ.",
  "atk-s0517a2:337_11": "Phusatīti phasso.",
  "atk-s0517a2:337_12": "Vedayatīti vedanā.",
  "atk-s0517a2:337_13": "Paritassatīti taṇhā.",
  "atk-s0517a2:337_14": "Upādiyati bhusaṁ gaṇhātīti upādānaṁ.",
  "atk-s0517a2:337_15": "Bhavati, bhāvayatīti vā bhavo.",
  "atk-s0517a2:337_16": "Jananaṁ jāti.",
  "atk-s0517a2:337_17": "Jīraṇaṁ jarā.",
  "atk-s0517a2:337_18": "Maranti etenāti maraṇaṁ.",
  "atk-s0517a2:338_0": "7.Dukkhādīni aṭṭhasatāni aṭṭha ca vissajjanāni catusaccayojanāvasena niddiṭṭhāni.",
  "atk-s0517a2:338_1": "“Dukkhaṁ abhiññeyya”ntiādīsu hi channaṁ catukkānaṁ vasena catuvīsati vissajjanāni “cakkhu jarāmaraṇa”nti peyyāle “cakkhu abhiññeyyaṁ sotaṁ abhiññeyya”ntiādinā “jāti abhiññeyyā”ti pariyosānena pañcanavutādhikena vissajjanasatena yojetvā vuttāni.",
  "atk-s0517a2:338_2": "Pañcanavutādhikaṁ catukkasataṁ hoti, tesaṁ catukkānaṁ vasena asītiadhikāni satta vissajjanasatāni.",
  "atk-s0517a2:338_3": "“Jarāmaraṇaṁ abhiññeyya”ntiādike catukke “cattāri vissajjanānī”ti evaṁ sabbāni aṭṭha ca satāni aṭṭha ca vissajjanāni honti.",
  "atk-s0517a2:338_4": "Ettha ca tassa tassa dhammassa padhānabhūto paccayo samudayoti veditabbo.",
  "atk-s0517a2:338_5": "Sabbasaṅkhārehi suññaṁ nibbānaṁ nirodhoti veditabbaṁ.",
  "atk-s0517a2:338_6": "Anaññātaññassāmītindriyādīnaṁ tiṇṇampi hi lokuttarindriyānaṁ ettha abhāvaṁ sandhāya anaññātaññassāmītindriyanirodhotiādi yujjati.",
  "atk-s0517a2:338_7": "Nirodhagāminipaṭipadāti ca sabbattha ariyamaggo eva.",
  "atk-s0517a2:338_8": "Evañhi vuccamāne phalepi maggavohārasambhavato aññindriyaaññātāvindriyānampi yujjati.",
  "atk-s0517a2:338_9": "Puna dukkhādīnaṁ pariññaṭṭhādivasena aṭṭhasatāni aṭṭha ca vissajjanāni niddiṭṭhāni, puna dukkhādīnaṁ pariññāpaṭivedhaṭṭhādivasena aṭṭhasatāni aṭṭha ca vissajjanāni niddiṭṭhāni.",
  "atk-s0517a2:338_10": "Pariññā ca sā paṭivijjhitabbaṭṭhena paṭivedho cāti pariññāpaṭivedho.",
  "atk-s0517a2:338_11": "Pariññāpaṭivedhova attho pariññāpaṭivedhaṭṭho.",
  "atk-s0517a2:339_0": "8.",
  "atk-s0517a2:339_1": "Puna tāneva dukkhādīni jarāmaraṇapariyantāni dviadhikāni dve padasatāni samudayādīhi sattahi sattahi padehi yojetvā dviadhikānaṁ dvinnaṁ aṭṭhakasatānaṁ vasena sahassañca cha ca satāni soḷasa ca vissajjanāni niddiṭṭhāni.",
  "atk-s0517a2:339_2": "Tattha padhānabhūto paccayo samudayo, tassa nirodho samudayanirodho.",
  "atk-s0517a2:339_3": "Chando eva rāgo chandarāgo, dukkhe sukhasaññāya dukkhassa chandarāgo, tassa nirodho chandarāganirodho.",
  "atk-s0517a2:339_4": "Dukkhaṁ paṭicca uppajjamānaṁ sukhaṁ somanassaṁ dukkhassa assādo.",
  "atk-s0517a2:339_5": "Dukkhassa aniccatā dukkhassa vipariṇāmadhammatā dukkhassa ādīnavo.",
  "atk-s0517a2:339_6": "Dukkhe chandarāgavinayo chandarāgappahānaṁ dukkhassa nissaraṇaṁ.",
  "atk-s0517a2:339_7": "“Yaṁ kho pana kiñci bhūtaṁ saṅkhataṁ paṭiccasamuppannaṁ nirodho tassa nissaraṇa”nti vacanato nibbānameva dukkhassa nissaraṇaṁ.",
  "atk-s0517a2:339_8": "“Dukkhanirodho samudayanirodho chandarāganirodho dukkhassa nissaraṇa”nti nānāsaṅkhatapaṭipakkhavasena nānāpariyāyavacanehi catūsu ṭhānesu nibbānameva vuttanti veditabbaṁ.",
  "atk-s0517a2:339_9": "Keci pana “āhārasamudayā dukkhasamudayo āhāranirodhā dukkhanirodho sarasavasena samudayanirodho, atha vā udayabbayadassanena samudayanirodho saha vipassanāya maggo chandarāganirodho”ti vadanti.",
  "atk-s0517a2:339_10": "Evañca vuccamāne lokuttarindriyānaṁ avipassanūpagattā na sabbasādhāraṇaṁ hotīti paṭhamaṁ vuttanayova gahetabbo.",
  "atk-s0517a2:339_11": "Lokuttarindriyesu hi chandarāgābhāvatoyeva chandarāganirodhoti yujjati.",
  "atk-s0517a2:339_12": "Sarīre chandarāgeneva sarīrekadesesu kesādīsupi chandarāgo katova hoti, jarāmaraṇavantesu chandarāgeneva jarāmaraṇesupi chandarāgo katova hoti.",
  "atk-s0517a2:339_13": "Evaṁ assādādīnavāpi yojetabbā.",
  "atk-s0517a2:339_14": "Puna dukkhādīni jarāmaraṇapariyantāni dviadhikāni dve padasatāni samudayādīhi chahi chahi padehi yojetvā dviadhikānaṁ dvinnaṁ sattakasatānaṁ vasena nayasahassañca cattāri ca satāni cuddasa ca vissajjanāni niddiṭṭhāni.",
  "atk-s0517a2:340_0": "9.",
  "atk-s0517a2:340_1": "Idāni rūpādīni jarāmaraṇapariyantāni ekādhikāni dve padasatāni sattahi anupassanāhi yojetvā niddisituṁ paṭhamaṁ tāva aniccānupassanādayo satta anupassanā niddiṭṭhā.",
  "atk-s0517a2:340_2": "Tāni sabbāni sattahi suddhikaanupassanāvissajjanehi saddhiṁ sahassañca cattāri ca satāni cuddasa ca vissajjanāni honti.",
  "atk-s0517a2:340_3": "Aniccanti anupassanā aniccānupassanā.",
  "atk-s0517a2:340_4": "Sā niccasaññāpaṭipakkhā.",
  "atk-s0517a2:340_5": "Dukkhanti anupassanā dukkhānupassanā.",
  "atk-s0517a2:340_6": "Sā sukhasaññāpaṭipakkhā.",
  "atk-s0517a2:340_7": "Anattāti anupassanā anattānupassanā.",
  "atk-s0517a2:340_8": "Sā attasaññāpaṭipakkhā.",
  "atk-s0517a2:340_9": "Tissannaṁ anupassanānaṁ paripūrattā nibbindatīti nibbidā, nibbidā ca sā anupassanā cāti nibbidānupassanā.",
  "atk-s0517a2:340_10": "Sā nandipaṭipakkhā.",
  "atk-s0517a2:340_11": "Catassannaṁ anupassanānaṁ paripūrattā virajjatīti virāgo, virāgo ca so anupassanā cāti virāgānupassanā.",
  "atk-s0517a2:340_12": "Sā rāgapaṭipakkhā.",
  "atk-s0517a2:340_13": "Pañcannaṁ anupassanānaṁ paripūrattā rāgaṁ nirodhetīti nirodho, nirodho ca so anupassanā cāti nirodhānupassanā.",
  "atk-s0517a2:340_14": "Sā samudayapaṭipakkhā.",
  "atk-s0517a2:340_15": "Channaṁ anupassanānaṁ paripūrattā paṭinissajjatīti paṭinissaggo, paṭinissaggo ca so anupassanā cāti paṭinissaggānupassanā.",
  "atk-s0517a2:340_16": "Sā ādānapaṭipakkhā.",
  "atk-s0517a2:340_17": "Lokuttarindriyānaṁ asatipi vipassanūpagatte “sabbe saṅkhārā aniccā, sabbe saṅkhārā dukkhā, sabbe dhammā anattā”ti vacanato tesampi aniccadukkhānattattā tattha niccasukhattasaññānaṁ nandiyā rāgassa ca abhāvā nirodhavantānīti anupassanato pariccāgapaṭinissaggapakkhandanapaṭinissaggasambhavato ca tehipi satta anupassanā yojitāti veditabbā.",
  "atk-s0517a2:340_18": "Jarāmaraṇavantesu aniccādito diṭṭhesu jarāmaraṇampi aniccādito diṭṭhaṁ nāma hoti, jarāmaraṇavantesu nibbindanto virajjanto jarāmaraṇe nibbinno ca viratto ca hoti, jarāmaraṇavantesu nirodhato diṭṭhesu jarāmaraṇampi nirodhato diṭṭhaṁ nāma hoti, jarāmaraṇavantesu paṭinissajjanto jarāmaraṇaṁ paṭinissajjantova hotīti jarāmaraṇehi satta anupassanā yojitāti veditabbā.",
  "atk-s0517a2:341_0": "10.",
  "atk-s0517a2:341_1": "Idāni ādīnavañāṇassa vatthubhūtānaṁ uppādādīnaṁ pañcannaṁ ārammaṇānaṁ vasena uppādādīni tesaṁ vevacanāni pañcadasa vissajjanāni niddiṭṭhāni, santipadañāṇassa tappaṭipakkhārammaṇavasena anuppādādīni pañcadasa vissajjanāni niddiṭṭhāni, puna tāneva uppādānuppādādīni padāni yugaḷakavasena yojetvā tiṁsa vissajjanāni niddiṭṭhāni.",
  "atk-s0517a2:341_2": "Evaṁ imasmiṁ nayeva saṭṭhi vissajjanāni honti.",
  "atk-s0517a2:341_3": "Tattha uppādoti purimakammapaccayā idha uppatti.",
  "atk-s0517a2:341_4": "Pavattanti tathāuppannassa pavatti.",
  "atk-s0517a2:341_5": "Nimittanti sabbampi saṅkhāranimittaṁ.",
  "atk-s0517a2:341_6": "Yogāvacarassa hi saṅkhārā sasaṇṭhānā viya upaṭṭhahanti, tasmā nimittanti vuccanti.",
  "atk-s0517a2:341_7": "Āyūhanāti āyatiṁ paṭisandhihetubhūtaṁ kammaṁ.",
  "atk-s0517a2:341_8": "Tañhi abhisaṅkharaṇaṭṭhena āyūhanāti vuccati.",
  "atk-s0517a2:342_0": "Paṭisandhīti āyatiṁ uppatti.",
  "atk-s0517a2:342_1": "Sā hi bhavantarapaṭisandhānato paṭisandhīti vuccati.",
  "atk-s0517a2:342_2": "Gatīti yāya gatiyā sā paṭisandhi hoti.",
  "atk-s0517a2:342_3": "Sā hi gantabbato gatīti vuccati.",
  "atk-s0517a2:342_4": "Nibbattīti khandhānaṁ nibbattanaṁ.",
  "atk-s0517a2:342_5": "Upapattīti “samāpannassa vā upapannassa vā”ti evaṁ vuttā vipākapavatti.",
  "atk-s0517a2:342_6": "Jātīti jananaṁ.",
  "atk-s0517a2:342_7": "Tattha tattha nibbattamānānaṁ sattānaṁ ye ye khandhā pātubhavanti, tesaṁ tesaṁ paṭhamaṁ pātubhāvo.",
  "atk-s0517a2:342_8": "Jarāti jīraṇaṁ.",
  "atk-s0517a2:342_9": "Sā duvidhā ṭhitaññathattalakkhaṇasaṅkhātaṁ saṅkhatalakkhaṇañca khaṇḍiccādisammato santatiyaṁ ekabhavapariyāpannakhandhānaṁ purāṇabhāvo ca.",
  "atk-s0517a2:342_10": "Sā idha adhippetā.",
  "atk-s0517a2:342_11": "Byādhīti dhātukkhobhapaccayasamuṭṭhito pittasemhavātasannipātautuvipariṇāmavisamaparihāraupakkamakammavipākavasena aṭṭhavidho ābādho.",
  "atk-s0517a2:342_12": "Vividhaṁ dukkhaṁ ādahati vidahatīti byādhi, byādhayati tāpeti, kampayatīti vā byādhi.",
  "atk-s0517a2:342_13": "Maraṇanti maranti etenāti maraṇaṁ.",
  "atk-s0517a2:342_14": "Taṁ duvidhaṁ vayalakkhaṇasaṅkhātaṁ saṅkhatalakkhaṇañca ekabhavapariyāpannajīvitindriyappabandhavicchedo ca.",
  "atk-s0517a2:342_15": "Taṁ idha adhippetaṁ.",
  "atk-s0517a2:343_0": "Sokoti socanaṁ.",
  "atk-s0517a2:343_1": "Ñātibhogarogasīladiṭṭhibyasanehi phuṭṭhassa cittasantāpo.",
  "atk-s0517a2:343_2": "Paridevoti paridevanaṁ.",
  "atk-s0517a2:343_3": "Ñātibyasanādīhiyeva phuṭṭhassa vacīpalāpo.",
  "atk-s0517a2:343_4": "Upāyāsoti bhuso āyāso.",
  "atk-s0517a2:343_5": "Ñātibyasanādīhiyeva phuṭṭhassa adhimattacetodukkhappabhāvito dosoyeva.",
  "atk-s0517a2:343_6": "Ettha ca uppādādayo pañceva ādīnavañāṇassa vatthuvasena vuttā, sesā tesaṁ vevacanavasena.",
  "atk-s0517a2:343_7": "“Nibbattī”ti hi uppādassa, “jātī”ti paṭisandhiyā vevacanaṁ, “gati upapattī”ti idaṁ dvayaṁ pavattassa, jarādayo nimittassāti.",
  "atk-s0517a2:343_8": "Anuppādādivacanehi pana nibbānameva vuttaṁ.",
  "atk-s0517a2:344_0": "Puna tāneva uppādānuppādādīni saṭṭhi padāni dukkhasukhapadehi yojetvā saṭṭhi vissajjanāni, bhayakhemapadehi yojetvā saṭṭhi vissajjanāni, sāmisanirāmisapadehi yojetvā saṭṭhi vissajjanāni, saṅkhāranibbānapadehi yojetvā saṭṭhi vissajjanāni niddiṭṭhāni.",
  "atk-s0517a2:344_1": "Tattha dukkhanti aniccattā dukkhaṁ.",
  "atk-s0517a2:344_2": "Dukkhapaṭipakkhato sukhaṁ.",
  "atk-s0517a2:344_3": "Yaṁ dukkhaṁ, taṁ bhayaṁ.",
  "atk-s0517a2:344_4": "Bhayapaṭipakkhato khemaṁ.",
  "atk-s0517a2:344_5": "Yaṁ bhayaṁ, taṁ vaṭṭāmisalokāmisehi avippamuttattā sāmisaṁ.",
  "atk-s0517a2:344_6": "Sāmisapaṭipakkhato nirāmisaṁ.",
  "atk-s0517a2:344_7": "Yaṁ sāmisaṁ, taṁ saṅkhāramattameva.",
  "atk-s0517a2:344_8": "Saṅkhārapaṭipakkhato santattā nibbānaṁ.",
  "atk-s0517a2:344_9": "Saṅkhārā hi ādittā, nibbānaṁ santanti.",
  "atk-s0517a2:344_10": "Dukkhākārena bhayākārena sāmisākārena saṅkhārākārenāti evaṁ tena tena ākārena pavattiṁ sandhāya tathā tathā vuttanti veditabbanti.",
  "atk-s0517a2:345_0": "11.Pariggahaṭṭhādīni ekatiṁsa vissajjanāni ariyamaggakkhaṇavasena niddiṭṭhāni.",
  "atk-s0517a2:345_1": "Ariyamaggasampayuttā hi dhammā ādito pabhuti uppādanatthaṁ pariggayhante iti pariggahā, tesaṁ sabhāvo pariggahaṭṭho.",
  "atk-s0517a2:345_2": "Tesaṁyeva aññamaññaparivārabhāvena parivāraṭṭho.",
  "atk-s0517a2:345_3": "Bhāvanāpāripūrivasena paripūraṭṭho.",
  "atk-s0517a2:345_4": "Tesaṁyeva samādhivasena ekārammaṇapariggahamapekkhitvā ekaggaṭṭho.",
  "atk-s0517a2:345_5": "Nānārammaṇavikkhepābhāvamapekkhitvā avikkhepaṭṭho.",
  "atk-s0517a2:345_6": "Vīriyavasena paggahaṭṭho.",
  "atk-s0517a2:345_7": "Samādhivasena udakena nhānīyacuṇṇānaṁ viya avippakiṇṇatā avisāraṭṭho.",
  "atk-s0517a2:345_8": "Samādhiyogena alulitattā anāvilaṭṭho.",
  "atk-s0517a2:345_9": "Avikampitattā aniñjanaṭṭho.",
  "atk-s0517a2:345_10": "Ekattupaṭṭhānavasenāti samādhiyogena ca ekārammaṇe bhusaṁ patiṭṭhānavasena ca.",
  "atk-s0517a2:345_11": "Ṭhitaṭṭhoti ārammaṇe niccalabhāvena patiṭṭhitaṭṭho.",
  "atk-s0517a2:345_12": "Tassa nibbānārammaṇassa ālambanabhāvena ārammaṇaṭṭho.",
  "atk-s0517a2:345_13": "Tattheva nikāmacārabhāvena gocaraṭṭho.",
  "atk-s0517a2:345_14": "Nissaraṇapahānabhāvena nibbānassa pahānaṭṭho.",
  "atk-s0517a2:345_15": "Kilesapariccāgavasena ariyamaggassa pariccāgaṭṭho.",
  "atk-s0517a2:345_16": "Dubhato vuṭṭhānavasena vuṭṭhānaṭṭho.",
  "atk-s0517a2:345_17": "Nimittapavattehi nivattanavasena nivattanaṭṭho.",
  "atk-s0517a2:345_18": "Nibbutattā santaṭṭho.",
  "atk-s0517a2:345_19": "Atappakattā uttamattā ca paṇītaṭṭho.",
  "atk-s0517a2:345_20": "Kilesehi vimuttattā, ārammaṇe ca adhimuttattā vimuttaṭṭho.",
  "atk-s0517a2:345_21": "Āsavānaṁ avisayabhāvena parisuddhattā anāsavaṭṭho.",
  "atk-s0517a2:345_22": "Kilesakantārasaṁsārakantārātikkamanena taraṇaṭṭho.",
  "atk-s0517a2:345_23": "Saṅkhāranimittābhāvena animittaṭṭho.",
  "atk-s0517a2:345_24": "Taṇhāpaṇidhiabhāvena appaṇihitaṭṭho.",
  "atk-s0517a2:345_25": "Attasārābhāvena suññataṭṭho.",
  "atk-s0517a2:345_26": "Vimuttirasena ekarasatāya, samathavipassanānaṁ ekarasatāya vā ekarasaṭṭho.",
  "atk-s0517a2:345_27": "Samathavipassanānaṁ aññamaññaṁ anativattanaṭṭho.",
  "atk-s0517a2:345_28": "Tesaṁyeva yuganaddhaṭṭho.",
  "atk-s0517a2:345_29": "Ariyamaggassa saṅkhārato niggamane niyyānaṭṭho.",
  "atk-s0517a2:345_30": "Nibbānasampāpanena hetuṭṭho.",
  "atk-s0517a2:345_31": "Nibbānapaccakkhakaraṇena dassanaṭṭho.",
  "atk-s0517a2:345_32": "Adhipatibhāvena ādhipateyyaṭṭhoti.",
  "atk-s0517a2:346_0": "12.Samathādīni cattāri vissajjanāni samathavipassanāvasena niddiṭṭhāni.",
  "atk-s0517a2:346_1": "Aniccādivasena anu anu passanato anupassanaṭṭho.",
  "atk-s0517a2:346_2": "Yuganaddhassa samathavipassanādvayassa ekarasabhāvena anativattanaṭṭho.",
  "atk-s0517a2:346_3": "Sikkhādīni nava vissajjanāni ariyamaggassa ādimajjhapariyosānavasena niddiṭṭhāni.",
  "atk-s0517a2:346_4": "Sikkhitabbattā sikkhā.",
  "atk-s0517a2:346_5": "Tassā samādātabbato samādānaṭṭho.",
  "atk-s0517a2:346_6": "Sīle patiṭṭhāya kammaṭṭhānavasena gahitassa ārammaṇassa bhāvanāpavattiṭṭhānattā gocaraṭṭhānattā ca gocaraṭṭho.",
  "atk-s0517a2:346_7": "Samathakāle vipassanākāle vā kosajjavasena līnassa cittassa dhammavicayavīriyapītisambojjhaṅgabhāvanāvasena ussāhanaṭṭho paggahaṭṭho.",
  "atk-s0517a2:346_8": "Uddhaccavasena uddhatassa cittassa passaddhisamādhiupekkhāsambojjhaṅgabhāvanāvasena sannisīdāpanaṭṭho niggahaṭṭho.",
  "atk-s0517a2:346_9": "Ubho visuddhānanti ubhato visuddhānaṁ, līnuddhatapakkhato nivāretvā visuddhānaṁ cittānanti attho.",
  "atk-s0517a2:346_10": "Majjhimabhāve ṭhitānaṁ santativasena pavattamānānaṁ cittānaṁ vasena bahuvacanaṁ katanti veditabbaṁ.",
  "atk-s0517a2:346_11": "Ussāhanasannisīdāpanesu sabyāpārābhāvo ajjhupekkhanaṭṭho.",
  "atk-s0517a2:346_12": "Samappavattassa cittassa vasena bhāvanā visesādhigamaṭṭho.",
  "atk-s0517a2:346_13": "Ariyamaggapātubhāvavasena uttaripaṭivedhaṭṭho.",
  "atk-s0517a2:346_14": "Ariyamaggasiddhacatusaccapaṭivedhavasena saccābhisamayaṭṭho.",
  "atk-s0517a2:346_15": "Phalasamāpattivasena nirodhe patiṭṭhāpakaṭṭho.",
  "atk-s0517a2:346_16": "Sā hi taṁsamaṅgipuggalaṁ nirodhasaṅkhāte nibbāne patiṭṭhāpeti.",
  "atk-s0517a2:347_0": "Saddhindriyādīni pañca vissajjanāni indriyaṭṭhavasena vuttāni.",
  "atk-s0517a2:347_1": "Adhimokkhaṭṭhoti adhimuccanaṭṭho.",
  "atk-s0517a2:347_2": "Upaṭṭhānaṭṭhoti ārammaṇaṁ upecca patiṭṭhānaṭṭho.",
  "atk-s0517a2:347_3": "Dassanaṭṭhoti sabhāvapekkhanaṭṭho.",
  "atk-s0517a2:347_4": "Saddhābalādīni pañca vissajjanāni balaṭṭhavasena niddiṭṭhāni.",
  "atk-s0517a2:347_5": "Akampiyaṭṭhena saddhāva balanti saddhābalaṁ.",
  "atk-s0517a2:347_6": "Assaddhiyeti assaddhiyena.",
  "atk-s0517a2:347_7": "Assaddhiyanti ca saddhāpaṭipakkhabhūto cittuppādo.",
  "atk-s0517a2:347_8": "Akampiyaṭṭhoti akampetabbaṭṭho, kampetuṁ na sakkāti attho.",
  "atk-s0517a2:347_9": "Kosajjeti kusītabhāvasaṅkhātena thinamiddhena.",
  "atk-s0517a2:347_10": "Pamādeti satipaṭipakkhena cittuppādena.",
  "atk-s0517a2:347_11": "Uddhacceti avūpasamasaṅkhātena uddhaccena.",
  "atk-s0517a2:347_12": "Avijjāyāti mohena.",
  "atk-s0517a2:347_13": "Satisambojjhaṅgādīni satta vissajjanāni bojjhaṅgaṭṭhavasena niddiṭṭhāni.",
  "atk-s0517a2:347_14": "Bujjhanakassa aṅgo bojjhaṅgo.",
  "atk-s0517a2:347_15": "Pasattho sundaro ca bojjhaṅgo sambojjhaṅgo, satiyeva sambojjhaṅgo satisambojjhaṅgo.",
  "atk-s0517a2:347_16": "Dhamme vicinātīti dhammavicayo.",
  "atk-s0517a2:347_17": "Paññāyetaṁ nāmaṁ.",
  "atk-s0517a2:347_18": "Pavicayaṭṭhoti vicāraṭṭho.",
  "atk-s0517a2:347_19": "Pīnayatīti pīti.",
  "atk-s0517a2:347_20": "Pharaṇaṭṭhoti visaraṇaṭṭho.",
  "atk-s0517a2:347_21": "Passambhanaṁ passaddhi.",
  "atk-s0517a2:347_22": "Upasamaṭṭhoti niddarathaṭṭho.",
  "atk-s0517a2:347_23": "Upapattito ikkhatīti upekkhā, samaṁ pekkhati apakkhapatitāva hutvā pekkhatīti attho.",
  "atk-s0517a2:347_24": "Sā idha tatramajjhattupekkhā, bojjhaṅgupekkhātipi tassā nāmaṁ.",
  "atk-s0517a2:347_25": "Samavāhitalakkhaṇattā paṭisaṅkhānaṭṭho.",
  "atk-s0517a2:348_0": "Sammādiṭṭhādīni aṭṭha vissajjanāni maggavasena niddiṭṭhāni.",
  "atk-s0517a2:348_1": "Sammā passati, sammā vā tāya passanti, pasatthā sundarā vā diṭṭhīti sammādiṭṭhi.",
  "atk-s0517a2:348_2": "Tassā sammādiṭṭhiyā.",
  "atk-s0517a2:348_3": "Sammā saṅkappeti, sammā vā tena saṅkappenti, pasattho sundaro vā saṅkappoti sammāsaṅkappo.",
  "atk-s0517a2:348_4": "Abhiropanaṭṭhoti cittassa ārammaṇāropanaṭṭho.",
  "atk-s0517a2:348_5": "Ārammaṇābhiniropanaṭṭhotipi pāṭho.",
  "atk-s0517a2:348_6": "Sammā vadati, sammā vā tāya vadanti, pasatthā sundarā vā vācāti sammāvācā.",
  "atk-s0517a2:348_7": "Micchāvācāviratiyā etaṁ nāmaṁ.",
  "atk-s0517a2:348_8": "Pariggahaṭṭhoti catubbidhavacīsaṁvarapariggahaṭṭho.",
  "atk-s0517a2:348_9": "Sammā karoti, sammā vā tena karonti, pasatthaṁ sundaraṁ vā kammanti sammākammaṁ, sammākammameva sammākammanto.",
  "atk-s0517a2:348_10": "Micchākammantaviratiyā etaṁ nāmaṁ.",
  "atk-s0517a2:348_11": "Samuṭṭhānaṭṭhoti tividhakāyasaṁvarasamuṭṭhānaṭṭho.",
  "atk-s0517a2:348_12": "Sammā ājīvati, sammā vā tena ājīvanti, pasattho sundaro vā ājīvoti sammāājīvo.",
  "atk-s0517a2:348_13": "Micchājīvaviratiyā etaṁ nāmaṁ.",
  "atk-s0517a2:348_14": "Vodānaṭṭhoti parisuddhaṭṭho.",
  "atk-s0517a2:348_15": "Sammā vāyamati, sammā vā tena vāyamanti, pasattho sundaro vā vāyāmoti sammāvāyāmo.",
  "atk-s0517a2:348_16": "Sammā sarati, sammā vā tāya saranti, pasatthā sundarā vā satīti sammāsati.",
  "atk-s0517a2:348_17": "Sammā samādhiyati, sammā vā tena samādhiyanti, pasattho sundaro vā samādhīti sammāsamādhi.",
  "atk-s0517a2:349_0": "13.Indriyādīni dasa vissajjanāni rāsikatvā anupubbapaṭipāṭivasena niddiṭṭhāni.",
  "atk-s0517a2:349_1": "Ādhipateyyaṭṭhoti indaṭṭhakaraṇavasena adhipatiattho.",
  "atk-s0517a2:349_2": "Akampiyaṭṭhoti paṭipakkhehi kampetuṁ asakkuṇeyyaṭṭho.",
  "atk-s0517a2:349_3": "Niyyānaṭṭhoti lokiyalokuttarānampi paṭipakkhato niggamanaṭṭho.",
  "atk-s0517a2:349_4": "Hetuṭṭhoti micchādiṭṭhādīnaṁ pahānāya sammādiṭṭhādayo hetūti vā sabbepi sammādiṭṭhādayo nibbānasampāpakahetūti vā hetuṭṭho.",
  "atk-s0517a2:349_5": "Satipaṭṭhānesu ārammaṇesu okkhanditvā pakkhanditvā upaṭṭhānato upaṭṭhānaṁ, satiyeva upaṭṭhānaṁ satipaṭṭhānaṁ.",
  "atk-s0517a2:349_6": "Kāyavedanācittadhammesu panassā asubhadukkhāniccānattākāragahaṇavase subhasukhaniccattasaññāpahānakiccasādhanavasena ca pavattito catudhā bhedo hoti.",
  "atk-s0517a2:349_7": "Etāni pubbabhāge nānācittesu labbhanti, maggakkhaṇe pana ekāyeva sati cattāri nāmāni labhati.",
  "atk-s0517a2:350_0": "Sammappadhānesu padahanti etenāti padhānaṁ, sobhanaṁ padhānaṁ sammappadhānaṁ.",
  "atk-s0517a2:350_1": "Sammā vā padahanti etenāti sammappadhānaṁ, sobhanaṁ vā taṁ kilesavirūpattavirahato padhānañca hitasukhanipphādakattena seṭṭhabhāvāvahanato padhānabhāvakaraṇato vā sammappadhānaṁ.",
  "atk-s0517a2:350_2": "Vīriyassetaṁ adhivacanaṁ.",
  "atk-s0517a2:350_3": "Uppannānuppannānaṁ anuppannuppannānañca akusalakusalānaṁ dhammānaṁ pahānānuppattiuppādaṭṭhitikiccasādhanavasena pavattito panassa catudhā bhedo hoti.",
  "atk-s0517a2:350_4": "Etānipi pubbabhāge nānācittesu labbhanti, maggakkhaṇe pana ekameva vīriyaṁ cattāri nāmāni labhati.",
  "atk-s0517a2:350_5": "Padahanaṭṭhoti ussāhanaṭṭho.",
  "atk-s0517a2:350_6": "Padhānaṭṭhotipi pāṭho, soyevattho.",
  "atk-s0517a2:351_0": "Iddhipādānanti ettha chandavīriyacittavīmaṁsāsu ekeko ijjhatīti iddhi, samijjhati nipphajjatīti attho.",
  "atk-s0517a2:351_1": "Ijjhanti vā etāya sattā iddhā vuddhā ukkaṁsagatā hontīti iddhi, paṭhamenatthena iddhi eva pādo iddhipādo, iddhikoṭṭhāsoti attho.",
  "atk-s0517a2:351_2": "Dutiyenatthena iddhiyā pādoti iddhipādo.",
  "atk-s0517a2:351_3": "Pādoti patiṭṭhā, adhigamūpāyoti attho.",
  "atk-s0517a2:351_4": "Tena hi yasmā uparūpari visesasaṅkhātaṁ iddhiṁ pajjanti pāpuṇanti, tasmā pādoti vuccati.",
  "atk-s0517a2:351_5": "Ete chandādayo pubbabhāge adhipativasena nānācittesu labbhanti, maggakkhaṇe pana saheva labbhanti.",
  "atk-s0517a2:351_6": "Ijjhanaṭṭhoti nipphajjanaṭṭho patiṭṭhānaṭṭho vā.",
  "atk-s0517a2:351_7": "Saccānanti catunnaṁ ariyasaccānaṁ.",
  "atk-s0517a2:351_8": "Tathaṭṭhoti yathāsabhāvaṭṭho.",
  "atk-s0517a2:351_9": "Imāni aṭṭha vissajjanāni lokiyalokuttaramissakāni.",
  "atk-s0517a2:351_10": "Payogānanti catunnaṁ ariyamaggapayogānaṁ.",
  "atk-s0517a2:351_11": "Paṭippassaddhaṭṭhoti catunnaṁ ariyaphalānaṁ paṭippassaddhaṭṭho.",
  "atk-s0517a2:351_12": "Maggapayogo hi phalakkhaṇe paṭippassaddho hoti niṭṭhitakiccattā.",
  "atk-s0517a2:351_13": "Maggapayogānaṁ phalodayena paṭippassaddhabhāvo vā.",
  "atk-s0517a2:351_14": "Phalānaṁ sacchikiriyaṭṭhoti ariyaphalānaṁ paccavekkhaṇavasena paccakkhakaraṇaṭṭho.",
  "atk-s0517a2:351_15": "Ārammaṇasacchikiriyā vuttā hoti, phalakkhaṇe paṭilābhasacchikiriyā vā.",
  "atk-s0517a2:351_16": "Vitakkādīni pañca vissajjanāni jhānaṅgavasena niddiṭṭhāni.",
  "atk-s0517a2:351_17": "Vitakkanaṁ vitakko, ūhananti vuttaṁ hoti.",
  "atk-s0517a2:351_18": "Vicaraṇaṁ vicāro, anusañcaraṇanti vuttaṁ hoti.",
  "atk-s0517a2:351_19": "Upavicāraṭṭhoti anumajjanaṭṭho.",
  "atk-s0517a2:351_20": "Abhisandanaṭṭhoti temanaṭṭho samādhivasena cittassa ekaggaṭṭho.",
  "atk-s0517a2:352_0": "Āvajjanādīni pañcadasa vissajjanāni pakiṇṇakavasena niddiṭṭhāni.",
  "atk-s0517a2:352_1": "Pañcadvāramanodvāresu bhavaṅgārammaṇato aññārammaṇe cittasantānaṁ namentānaṁ dvinnaṁ cittānaṁ āvajjanaṭṭho.",
  "atk-s0517a2:352_2": "Viññāṇassa vijānanaṭṭho.",
  "atk-s0517a2:352_3": "Paññāya pajānanaṭṭho.",
  "atk-s0517a2:352_4": "Saññāya sañjānanaṭṭho.",
  "atk-s0517a2:352_5": "Samādhissa ekodaṭṭho.",
  "atk-s0517a2:352_6": "Dutiyajjhānasmiñhi samādhi eko udetīti ekodīti vuccati, vitakkavicārehi anajjhāruḷhattā aggo seṭṭho hutvā uppajjatīti attho.",
  "atk-s0517a2:352_7": "Seṭṭhopi hi loke ekoti vuccati.",
  "atk-s0517a2:352_8": "Vitakkavicāravirahito vā eko asahāyo hutvā udetītipi vaṭṭati.",
  "atk-s0517a2:352_9": "Sabbopi vā kusalasamādhi nīvaraṇādīnaṁ uddhaccasseva vā paṭipakkhattā tehi anajjhāruḷhoti aggo hutvā udetīti vā tehi virahitoti asahāyo hutvā udetīti vā ekodīti yujjati.",
  "atk-s0517a2:352_10": "Abhiññāya ñātaṭṭhoti ñātapariññāya sabhāvajānanaṭṭho.",
  "atk-s0517a2:352_11": "Pariññāya tīraṇaṭṭhoti tīraṇapariññāya aniccādito upaparikkhaṇaṭṭho.",
  "atk-s0517a2:352_12": "Pahānassa pariccāgaṭṭhoti pahānapariññāya paṭipakkhapajahanaṭṭho.",
  "atk-s0517a2:352_13": "Samappavattāya bhāvanāya ekarasaṭṭho.",
  "atk-s0517a2:352_14": "Phassanaṭṭhoti phusanaṭṭho vindanaṭṭho.",
  "atk-s0517a2:352_15": "Pīḷābhāravahanādinā khandhaṭṭho.",
  "atk-s0517a2:352_16": "Suññādinā dhātuṭṭho.",
  "atk-s0517a2:352_17": "Sakasakamariyādāyatanādinā āyatanaṭṭho.",
  "atk-s0517a2:352_18": "Paccayehi saṅgamma katavasena saṅkhataṭṭho.",
  "atk-s0517a2:352_19": "Tabbiparītena asaṅkhataṭṭho.",
  "atk-s0517a2:353_0": "14.Cittaṭṭhādīni pañcadasa vissajjanāni cittasambandhena niddiṭṭhāni.",
  "atk-s0517a2:353_1": "Cittaṭṭhoti ettha ārammaṇaṁ cintetīti cittaṁ, vijānātīti attho.",
  "atk-s0517a2:353_2": "Yaṁ panettha javanaṁ hoti, taṁ javanavīthivasena attano santānaṁ cinotītipi cittaṁ, yaṁ vipākaṁ hoti, taṁ kammakilesehi citantipi cittaṁ, sabbampi yathānurūpaṁ cittatāya cittaṁ, cittakaraṇatāya cittaṁ, yaṁ vaṭṭassa paccayo hoti, taṁ saṁsāradukkhaṁ cinotītipi cittaṁ.",
  "atk-s0517a2:353_3": "Evaṁ ārammaṇe cittatādito cittaṭṭho.",
  "atk-s0517a2:353_4": "Cittuppādane phaluppādane vā nāssa antaramatthīti anantaraṁ, anantarassa bhāvo ānantariyaṁ, cittassa ānantariyaṁ cittānantariyaṁ, so cittānantariyaṭṭho.",
  "atk-s0517a2:353_5": "Arahato cuticittaṁ vajjetvā yassa kassaci samanantaraniruddhassa cittassa anantaracittuppādane samatthabhāvo maggacittassa anantaraṁ phaluppādane samatthabhāvoti adhippāyo.",
  "atk-s0517a2:353_6": "Cittassa vuṭṭhānaṭṭhoti gotrabhucittassa nimittato, maggacittassa nimittapavattato vuṭṭhānaṭṭho.",
  "atk-s0517a2:353_7": "Cittassa vivaṭṭanaṭṭhoti tasseva cittadvayassa yathāvuttato vuṭṭhitassa nibbāne vivaṭṭanaṭṭho.",
  "atk-s0517a2:353_8": "Cittassa hetuṭṭhoti cittassa hetupaccayabhūtānaṁ navannaṁ hetūnaṁ hetuṭṭho.",
  "atk-s0517a2:353_9": "Cittassa paccayaṭṭhoti cittassa vatthārammaṇādīnaṁ anekesaṁ paccayānaṁ paccayaṭṭho.",
  "atk-s0517a2:353_10": "Cittassa vatthuṭṭhoti cittassa vatthubhūtānaṁ cakkhusotaghānajivhākāyahadayavatthūnaṁ vatthuṭṭho.",
  "atk-s0517a2:353_11": "Cittassa bhūmaṭṭhoti cittassa uppattidesavasena kāmāvacarādibhūmiattho.",
  "atk-s0517a2:353_12": "Cittassa ārammaṇaṭṭhoti rūpādiārammaṇaṭṭho.",
  "atk-s0517a2:353_13": "Paricitassārammaṇassa sañcaraṇaṭṭhānaṭṭhena gocaraṭṭho.",
  "atk-s0517a2:353_14": "Upari vuttaviññāṇacariyāvasena cariyaṭṭho.",
  "atk-s0517a2:353_15": "Atha vā payogasamudācāraṭṭho cariyaṭṭho.",
  "atk-s0517a2:353_16": "Cittassa gamanābhāvepi dūrasantikārammaṇagahaṇavasena gataṭṭho.",
  "atk-s0517a2:353_17": "Abhinīhāraṭṭhoti gahitārammaṇato aññārammaṇamanasikāratthaṁ cittassa abhinīharaṇaṭṭho.",
  "atk-s0517a2:353_18": "Cittassa niyyānaṭṭhoti maggacittassa vaṭṭato niyyānaṭṭho.",
  "atk-s0517a2:353_19": "“Nekkhammaṁ paṭiladdhassa kāmacchandato cittaṁ nissaṭaṁ hotī”tiādinā nayena cittassa nissaraṇaṭṭho.",
  "atk-s0517a2:354_0": "15.Ekattādīni dvācattālīsa vissajjanāni ekattasambandhena niddiṭṭhāni.",
  "atk-s0517a2:354_1": "Ekatteti ārammaṇekatte, ekārammaṇeti attho.",
  "atk-s0517a2:354_2": "Paṭhamajjhānavasena pakkhandanaṭṭho.",
  "atk-s0517a2:354_3": "Dutiyajjhānavasena pasīdanaṭṭho.",
  "atk-s0517a2:354_4": "Tatiyajjhānavasena santiṭṭhanaṭṭho.",
  "atk-s0517a2:354_5": "Catutthajjhānavasena muccanaṭṭho.",
  "atk-s0517a2:354_6": "Paccavekkhaṇavasena etaṁ santanti passanaṭṭho.",
  "atk-s0517a2:354_7": "Yānīkataṭṭhādayo pañca samādhissa vasībhāvavisesā.",
  "atk-s0517a2:354_8": "Yānīkataṭṭhoti yuttayānasadisakataṭṭho.",
  "atk-s0517a2:354_9": "Vatthukataṭṭhoti patiṭṭhaṭṭhena vatthu viya kataṭṭho.",
  "atk-s0517a2:354_10": "Anuṭṭhitaṭṭhoti paccupaṭṭhitaṭṭho.",
  "atk-s0517a2:354_11": "Paricitaṭṭhoti samantato citaṭṭho.",
  "atk-s0517a2:354_12": "Susamāraddhaṭṭhoti suṭṭhu samāraddhaṭṭho, sukataṭṭhoti attho.",
  "atk-s0517a2:354_13": "Āvajjanasamāpajjanaadhiṭṭhānavuṭṭhānapaccavekkhaṇavasitāvasena vā paṭipāṭiyā pañca padāni yojetabbāni.",
  "atk-s0517a2:354_14": "Kasiṇādiārammaṇabhāvanāya sikhāppattakāle cittacetasikānaṁ pariggahaparivāraparipūraṭṭho.",
  "atk-s0517a2:354_15": "Tesaṁyeva sammā samāhitattā ekārammaṇe samosaraṇena samodhānaṭṭho.",
  "atk-s0517a2:354_16": "Tesaṁyeva balappattiyā ārammaṇaṁ abhibhavitvā patiṭṭhānavasena adhiṭṭhānaṭṭho.",
  "atk-s0517a2:354_17": "Samathassa vipassanāya vā ādito, ādarena vā sevanavasena āsevanaṭṭho.",
  "atk-s0517a2:354_18": "Vaḍḍhanavasena bhāvanaṭṭho.",
  "atk-s0517a2:354_19": "Punappunaṁ karaṇavasena bahulīkammaṭṭho.",
  "atk-s0517a2:354_20": "Bahulīkatassa suṭṭhu samuṭṭhitavasena susamuggataṭṭho.",
  "atk-s0517a2:354_21": "Susamuggatassa paccanīkehi suṭṭhu vimuttivasena ārammaṇe ca suṭṭhu adhimuttivasena suvimuttaṭṭho.",
  "atk-s0517a2:355_0": "Bujjhanaṭṭhādīni cattāri padāni bojjhaṅgavasena vuttāni.",
  "atk-s0517a2:355_1": "Sotāpattimaggabojjhaṅgānaṁ bujjhanaṭṭho.",
  "atk-s0517a2:355_2": "Sakadāgāmimaggabojjhaṅgānaṁ anubujjhanaṭṭho.",
  "atk-s0517a2:355_3": "Anāgāmimaggabojjhaṅgānaṁ paṭibujjhanaṭṭho.",
  "atk-s0517a2:355_4": "Arahattamaggabojjhaṅgānaṁ sambujjhanaṭṭho.",
  "atk-s0517a2:355_5": "Vipassanābojjhaṅgānaṁ vā bujjhanaṭṭho.",
  "atk-s0517a2:355_6": "Dassanamaggabojjhaṅgānaṁ anubujjhanaṭṭho.",
  "atk-s0517a2:355_7": "Bhāvanāmaggabojjhaṅgānaṁ paṭibujjhanaṭṭho.",
  "atk-s0517a2:355_8": "Phalabojjhaṅgānaṁ sambujjhanaṭṭho.",
  "atk-s0517a2:355_9": "Yathāvuttanayeneva bojjhaṅgānaṁ tassa tassa puggalassa bodhanādikaraṇena bodhanaṭṭhādayo cattāro atthā veditabbā.",
  "atk-s0517a2:355_10": "Yathāvuttānaṁyeva bojjhaṅgānaṁ bujjhanaṭṭhena “bodho”ti laddhanāmassa puggalassa pakkhe bhavattā bodhipakkhiyā nāma.",
  "atk-s0517a2:355_11": "Tesaṁ yathāvuttānaṁyeva bodhipakkhiyaṭṭhādayo cattāro atthā veditabbā.",
  "atk-s0517a2:355_12": "Vipassanāpaññāvasena jotanaṭṭho.",
  "atk-s0517a2:355_13": "Kamato catumaggapaññāvasena ujjotanānujjotanapaṭijjotanasañjotanaṭṭho.",
  "atk-s0517a2:355_14": "Kamato catumaggapaññāvasena vā jotanaṭṭhādayo, phalapaññāvasena sañjotanaṭṭho veditabbo.",
  "atk-s0517a2:356_0": "16.Patāpanaṭṭhādīni aṭṭhārasa vissajjanāni ariyamaggavasena niddiṭṭhāni.",
  "atk-s0517a2:356_1": "Ariyamaggo hi yassuppajjati, taṁ patāpeti pabhāseti virocāpetīti patāpano, tassa patāpanaṭṭho.",
  "atk-s0517a2:356_2": "Tasseva atipabhassarabhāvena sayaṁ virocanaṭṭho.",
  "atk-s0517a2:356_3": "Kilesānaṁ visosanena santāpanaṭṭho.",
  "atk-s0517a2:356_4": "Amalanibbānārammaṇattā amalaṭṭho.",
  "atk-s0517a2:356_5": "Sampayuttamalābhāvena vimalaṭṭho.",
  "atk-s0517a2:356_6": "Ārammaṇakaraṇamalābhāve nimmalaṭṭho.",
  "atk-s0517a2:356_7": "Atha vā sotāpattimaggassa amalaṭṭho.",
  "atk-s0517a2:356_8": "Sakadāgāmianāgāmimaggānaṁ vimalaṭṭho.",
  "atk-s0517a2:356_9": "Arahattamaggassa nimmalaṭṭho.",
  "atk-s0517a2:356_10": "Atha vā sāvakamaggassa amalaṭṭho.",
  "atk-s0517a2:356_11": "Paccekabuddhamaggassa vimalaṭṭho.",
  "atk-s0517a2:356_12": "Sammāsambuddhamaggassa nimmalaṭṭho.",
  "atk-s0517a2:356_13": "Kilesavisamābhāvena samaṭṭho.",
  "atk-s0517a2:356_14": "“Sammā mānābhisamayā”tiādīsu viya kilesappahānaṭṭhena samayaṭṭho.",
  "atk-s0517a2:356_15": "Vikkhambhanatadaṅgasamucchedapaṭippassaddhinissaraṇasaṅkhātesu pañcasu vivekesu samucchedavivekattā vivekaṭṭho, vinābhāvaṭṭho.",
  "atk-s0517a2:356_16": "Nissaraṇaviveke nibbāne caraṇato vivekacariyaṭṭho.",
  "atk-s0517a2:356_17": "Pañcasu virāgesu samucchedavirāgattā virāgaṭṭho, virajjanaṭṭho.",
  "atk-s0517a2:356_18": "Nissaraṇavirāge nibbāne caraṇato virāgacariyaṭṭho.",
  "atk-s0517a2:356_19": "Pañcasu nirodhesu samucchedanirodhattā nirodhaṭṭho.",
  "atk-s0517a2:356_20": "Dukkhanirodhe nibbāne caraṇato nirodhacariyaṭṭho.",
  "atk-s0517a2:356_21": "Pariccāgapakkhandanavosaggattā vosaggaṭṭho.",
  "atk-s0517a2:356_22": "Ariyamaggo hi samucchedavasena kilesappahānato pariccāgavosaggo, ārammaṇakaraṇena nibbānapakkhandanato pakkhandanavosaggo ca.",
  "atk-s0517a2:356_23": "Vipassanā pana tadaṅgavasena kilesappahānato pariccāgavosaggo, tanninnabhāvena nibbānapakkhandanato pakkhandanavosaggo.",
  "atk-s0517a2:356_24": "Na so idha adhippeto.",
  "atk-s0517a2:356_25": "Vosaggabhāvena caraṇato vosaggacariyaṭṭho.",
  "atk-s0517a2:356_26": "Pañcasu vimuttīsu samucchedavimuttittā vimuttaṭṭho.",
  "atk-s0517a2:356_27": "Nissaraṇavimuttiyaṁ caraṇato vimutticariyaṭṭho.",
  "atk-s0517a2:357_0": "Chandavīriyacittavīmaṁsāsaṅkhātesu catūsu iddhipādesu ekekaiddhipādavasena dasa dasa katvā caturiddhipādavasena chandaṭṭhādīni cattālīsa vissajjanāni niddiṭṭhāni.",
  "atk-s0517a2:357_1": "Kattukamyataṭṭho chandaṭṭho.",
  "atk-s0517a2:357_2": "Chandaṁ sīsaṁ katvā bhāvanārambhakāle mūlaṭṭho.",
  "atk-s0517a2:357_3": "Sahajātānaṁ patiṭṭhābhāvena pādaṭṭho.",
  "atk-s0517a2:357_4": "Padaṭṭhoti vā pāṭho.",
  "atk-s0517a2:357_5": "Iddhipādattā adhipatibhāvena padhānaṭṭho.",
  "atk-s0517a2:357_6": "Payogakāle ijjhanaṭṭho.",
  "atk-s0517a2:357_7": "Saddhāsampayogena adhimokkhaṭṭho.",
  "atk-s0517a2:357_8": "Vīriyasampayogena paggahaṭṭho.",
  "atk-s0517a2:357_9": "Satisampayogena upaṭṭhānaṭṭho.",
  "atk-s0517a2:357_10": "Samādhisampayogena avikkhepaṭṭho.",
  "atk-s0517a2:357_11": "Paññāsampayogena dassanaṭṭho.",
  "atk-s0517a2:357_12": "Paggahaṭṭho vīriyaṭṭho.",
  "atk-s0517a2:357_13": "Vīriyaṁ sīsaṁ katvā bhāvanārambhakāle mūlaṭṭho.",
  "atk-s0517a2:357_14": "Sayaṁ vīriyattā paggahaṭṭho.",
  "atk-s0517a2:357_15": "Cintanaṭṭhādiko cittaṭṭho.",
  "atk-s0517a2:357_16": "Cittaṁ sīsaṁ katvā bhāvanārambhakāle mūlaṭṭho.",
  "atk-s0517a2:357_17": "Upaparikkhanaṭṭho vīmaṁsaṭṭho.",
  "atk-s0517a2:357_18": "Vīmaṁsaṁ sīsaṁ katvā bhāvanārambhakāle mūlaṭṭho.",
  "atk-s0517a2:357_19": "Sayaṁ vīmaṁsattā dassanaṭṭho.",
  "atk-s0517a2:358_0": "17.Dukkhassa pīḷanaṭṭhotiādīni soḷasa vissajjanāni saccānaṁ tathalakkhaṇavasena niddiṭṭhāni.",
  "atk-s0517a2:358_1": "Dukkhadassaneneva pīḷanaṭṭho.",
  "atk-s0517a2:358_2": "Dukkhāyūhanasamudayadassanena saṅkhataṭṭho.",
  "atk-s0517a2:358_3": "Sabbakilesasantāpaharasusītalamaggadassanena santāpaṭṭho.",
  "atk-s0517a2:358_4": "Avipariṇāmadhammanirodhadassanena vipariṇāmaṭṭho.",
  "atk-s0517a2:358_5": "Samudayadassaneneva āyūhanaṭṭho.",
  "atk-s0517a2:358_6": "Samudayāyūhitadukkhadassanena nidānaṭṭho.",
  "atk-s0517a2:358_7": "Visaññogabhūtanirodhadassanena saññogaṭṭho.",
  "atk-s0517a2:358_8": "Niyyānabhūtamaggadassanena palibodhaṭṭho.",
  "atk-s0517a2:358_9": "Nirodhadassaneneva nissaraṇaṭṭho.",
  "atk-s0517a2:358_10": "Avivekabhūtasamudayadassanena vivekaṭṭho.",
  "atk-s0517a2:358_11": "Saṅkhatabhūtamaggadassanena asaṅkhataṭṭho.",
  "atk-s0517a2:358_12": "Visabhūtadukkhadassanena amataṭṭho.",
  "atk-s0517a2:358_13": "Maggadassaneneva niyyānaṭṭho.",
  "atk-s0517a2:358_14": "Nibbānasampattiyā ahetubhūtasamudayadassanena hetuṭṭho.",
  "atk-s0517a2:358_15": "Sududdasanirodhadassanena dassanaṭṭho.",
  "atk-s0517a2:358_16": "Kapaṇajanasadisadukkhadassanena uḷārakulasadiso ādhipateyyaṭṭho pātubhavatīti.",
  "atk-s0517a2:358_17": "Evaṁ taṁtaṁsaccadassanena tadaññasaccadassanena ca ekekassa saccassa cattāro cattāro lakkhaṇaṭṭhā vuttā.",
  "atk-s0517a2:359_0": "Tathaṭṭhādīni dvādasa vissajjanāni sabbadhammasaṅgāhakadvādasapadavasena niddiṭṭhāni.",
  "atk-s0517a2:359_1": "Tathaṭṭhoti yathāsabhāvaṭṭho.",
  "atk-s0517a2:359_2": "Anattaṭṭhoti attavirahitaṭṭho.",
  "atk-s0517a2:359_3": "Saccaṭṭhoti avisaṁvādanaṭṭho.",
  "atk-s0517a2:359_4": "Paṭivedhaṭṭhoti paṭivijjhitabbaṭṭho.",
  "atk-s0517a2:359_5": "Abhijānanaṭṭhoti abhijānitabbaṭṭho.",
  "atk-s0517a2:359_6": "Parijānanaṭṭhoti ñātatīraṇapariññāya parijānitabbaṭṭho.",
  "atk-s0517a2:359_7": "Dhammaṭṭhoti sabhāvadhāraṇādiattho.",
  "atk-s0517a2:359_8": "Dhātuṭṭhoti suññādiattho.",
  "atk-s0517a2:359_9": "Ñātaṭṭhoti jānituṁ sakkuṇeyyaṭṭho.",
  "atk-s0517a2:359_10": "Sacchikiriyaṭṭhoti sacchikātabbaṭṭho.",
  "atk-s0517a2:359_11": "Phassanaṭṭhoti ñāṇena phusitabbaṭṭho.",
  "atk-s0517a2:359_12": "Abhisamayaṭṭhoti paccavekkhaṇañāṇena abhisammāgantabbaṭṭho, ñāṇena paṭilabhitabbaṭṭho vā.",
  "atk-s0517a2:359_13": "Paṭilābhopi hi “atthābhisamayā dhīro”tiādīsu viya abhisamayoti vuccati.",
  "atk-s0517a2:360_0": "18.",
  "atk-s0517a2:360_1": "Nekkhammādīni satta vissajjanāni upacārajjhānavasena niddiṭṭhāni.",
  "atk-s0517a2:360_2": "Nekkhammanti kāmacchandassa paṭipakkho alobho.",
  "atk-s0517a2:360_3": "Ālokasaññāti thinamiddhassa paṭipakkhe ālokanimitte saññā.",
  "atk-s0517a2:360_4": "Avikkhepoti uddhaccassa paṭipakkho samādhi.",
  "atk-s0517a2:360_5": "Dhammavavatthānanti vicikicchāya paṭipakkhaṁ ñāṇaṁ.",
  "atk-s0517a2:360_6": "Ñāṇanti avijjāya paṭipakkhaṁ ñāṇaṁ.",
  "atk-s0517a2:360_7": "Pāmojjanti aratipaṭipakkhā pīti.",
  "atk-s0517a2:360_8": "Paṭhamajjhānādīni aṭṭha vissajjanāni rūpārūpasamāpattivasena niddiṭṭhāni.",
  "atk-s0517a2:360_9": "Heṭṭhā pana rūpasamāpattianantaraṁ rūpajjhānasambandhena cattāro brahmavihārā niddiṭṭhā.",
  "atk-s0517a2:361_0": "Aniccānupassanādīni lokuttaramaggassa pubbabhāge aṭṭhārasamahāvipassanāvasena niddiṭṭhāni.",
  "atk-s0517a2:361_1": "Heṭṭhā pana rūpādīhi yojanūpagā satta anupassanā eva vuttā, idha pana sabbāpi vuttā.",
  "atk-s0517a2:361_2": "Kalāpasammasanaudayabbayānupassanā kasmā na vuttāti ce?",
  "atk-s0517a2:361_3": "Tāsaṁ dvinnaṁ vasena aniccānupassanādīnaṁ sijjhanato imāsu vuttāsu tā dvepi vuttāva honti, aniccānupassanādīhi vā vinā tāsaṁ dvinnaṁ appavattito imāsu vuttāsu tā dvepi vuttāva honti.",
  "atk-s0517a2:361_4": "Khayānupassanāti paccuppannānaṁ rūpakkhandhādīnaṁ bhaṅgadassanañāṇañca taṁtaṁkhandhabhaṅgadassanānantaraṁ tadārammaṇacittacetasikabhaṅgadassanañāṇañca.",
  "atk-s0517a2:361_5": "Vayānupassanāti paccuppannānaṁ khandhānaṁ bhaṅgadassanānantaraṁ tadanvayeneva atītānāgatakhandhānaṁ bhaṅgadassanañāṇaṁ.",
  "atk-s0517a2:361_6": "Vipariṇāmānupassanāti tasmiṁ bhaṅgasaṅkhāte nirodhe adhimuttattā, atha sabbepi atītānāgatapaccuppannā khandhā vipariṇāmavantoti sabbesaṁ vipariṇāmadassanañāṇaṁ.",
  "atk-s0517a2:361_7": "Animittānupassanāti evaṁ sabbasaṅkhārānaṁ vipariṇāmaṁ disvā aniccato vipassantassa aniccānupassanāva niccanimittapajahanavasena niccanimittābhāvā animittānupassanā nāma hoti.",
  "atk-s0517a2:361_8": "Appaṇihitānupassanāti aniccānupassanānantaraṁ pavattā dukkhānupassanāva sukhapatthanāpajahanavasena paṇidhiabhāvā appaṇihitānupassanā nāma hoti.",
  "atk-s0517a2:362_0": "Suññatānupassanāti dukkhānupassanānantaraṁ pavattā anattānupassanāva attābhinivesapajahanavasena attasuññatādassanato suññatānupassanā nāma hoti.",
  "atk-s0517a2:362_1": "Adhipaññādhammavipassanāti evaṁ saṅkhārānaṁ bhaṅgaṁ passitvā passitvā aniccādito vipassantassa saṅkhārāva bhijjanti, saṅkhārānaṁ maraṇaṁ na añño koci atthīti bhaṅgavasena suññataṁ gahetvā pavattā vipassanā.",
  "atk-s0517a2:362_2": "Sā hi adhipaññā ca dhammesu ca vipassanāti katvā adhipaññādhammavipassanāti vuccati.",
  "atk-s0517a2:362_3": "Yathābhūtañāṇadassananti bhaṅgaṁ disvā disvā “sabhayā saṅkhārā”ti pavattaṁ bhayatupaṭṭhānañāṇaṁ.",
  "atk-s0517a2:362_4": "Ādīnavānupassanāti bhayatupaṭṭhānavasena uppannaṁ sabbabhavādīsu ādīnavadassanañāṇaṁ.",
  "atk-s0517a2:362_5": "“Yā ca bhayatupaṭṭhāne paññā yañca ādīnave ñāṇaṁ yā ca nibbidā, ime dhammā ekatthā, byañjanameva nāna”nti vacanato bhayatupaṭṭhānādīnavānupassanāsu vuttāsu nibbidānupassanā idhāpi vuttāva hoti.",
  "atk-s0517a2:362_6": "Ādito catutthaṁ katvā vuttattā panidha na vuttā.",
  "atk-s0517a2:362_7": "Paṭisaṅkhānupassanāti muñcitukamyatāñāṇavasena uppannaṁ muñcanassa upāyakaraṇaṁ paṭisaṅkhānupassanāsaññitaṁ aniccadukkhānattānupassanāñāṇaṁ.",
  "atk-s0517a2:362_8": "“Yā ca muñcitukamyatā yā ca paṭisaṅkhānupassanā yā ca saṅkhārupekkhā, ime dhammā ekatthā, byañjanameva nāna”nti vacanato paṭisaṅkhānupassanāya vuttāya muñcitukamyatāsaṅkhārupekkhāñāṇāni vuttāneva honti.",
  "atk-s0517a2:362_9": "Vivaṭṭanānupassanāti anulomañāṇavasena uppannaṁ gotrabhuñāṇaṁ.",
  "atk-s0517a2:362_10": "Anulomañāṇena gotrabhuñāṇassa sijjhanato gotrabhuñāṇe vutte anulomañāṇaṁ vuttameva hoti.",
  "atk-s0517a2:362_11": "Evañhi aṭṭhārasannaṁ mahāvipassanānaṁ paṭipāṭi vuccamānā pāḷiyā sameti.",
  "atk-s0517a2:362_12": "Vuttañhi indriyakathāyaṁ –",
  "atk-s0517a2:363_0": "“Pubbabhāge pañcahindriyehi paṭhamajjhānavasena pañcindriyāni nissaṭāni honti, paṭhame jhāne pañcahindriyehi dutiyajjhānavasena pañcindriyāni nissaṭāni hontī”ti –",
  "atk-s0517a2:364_0": "Ādinā nayena yāva arahattaphalā uttaruttaripaṭipāṭiyā indriyāni vuttāni.",
  "atk-s0517a2:364_1": "Tasmā aṭṭhārasa mahāvipassanā yathāvuttakkamena pāḷiyā yujjanti.",
  "atk-s0517a2:364_2": "Visuddhimagge pana –",
  "atk-s0517a2:365_0": "“Khayānupassanāti ghanavinibbhogaṁ katvā aniccaṁ khayaṭṭhenāti evaṁ khayaṁ passato ñāṇaṁ.",
  "atk-s0517a2:365_1": "Vipariṇāmānupassanāti rūpasattakaarūpasattakādivasena taṁ taṁ paricchedaṁ atikkamma aññathā pavattidassanaṁ.",
  "atk-s0517a2:365_2": "Uppannassa vā jarāya ceva maraṇena ca dvīhākārehi vipariṇāmadassanaṁ.",
  "atk-s0517a2:365_3": "Yathābhūtañāṇadassananti sapaccayanāmarūpapariggaho”ti –",
  "atk-s0517a2:366_0": "Vuttaṁ.",
  "atk-s0517a2:366_1": "Taṁ tāya pāḷiyā viruddhaṁ viya dissati.",
  "atk-s0517a2:366_2": "Vivaṭṭanānupassanāti saṅkhārupekkhā ceva anulomañcāti vuttaṁ.",
  "atk-s0517a2:366_3": "Tañca pāḷiyā viruddhaṁ viya dissati.",
  "atk-s0517a2:366_4": "Cariyākathāyañhi –",
  "atk-s0517a2:367_0": "“Aniccānupassanatthāya āvajjanakiriyābyākatā viññāṇacariyā.",
  "atk-s0517a2:367_1": "Aniccānupassanā ñāṇacariyā…pe…",
  "atk-s0517a2:367_2": "paṭisaṅkhānupassanatthāya āvajjanakiriyābyākatā viññāṇacariyā.",
  "atk-s0517a2:367_3": "Paṭisaṅkhānupassanā ñāṇacariyā”ti –",
  "atk-s0517a2:368_0": "Yassa yassa ñāṇassa visuṁ visuṁ āvajjanaṁ labbhati, tassa tassa visuṁ visuṁ āvajjanaṁ vuttaṁ.",
  "atk-s0517a2:368_1": "Vivaṭṭanānupassanāya pana āvajjanaṁ avatvāva “vivaṭṭanānupassanā ñāṇacariyā”ti vuttaṁ.",
  "atk-s0517a2:368_2": "Yadi saṅkhārupekkhānulomañāṇāni vivaṭṭanānupassanā nāma siyuṁ, tadāvajjanasambhavā tadatthāya ca āvajjanaṁ vadeyya, na ca tadatthāya āvajjanaṁ vuttaṁ.",
  "atk-s0517a2:368_3": "Gotrabhuñāṇassa pana visuṁ āvajjanaṁ natthi anulomāvajjanavīthiyaṁyeva uppattito.",
  "atk-s0517a2:368_4": "Tasmā vivaṭṭanānupassanatthāya āvajjanassa avuttattā gotrabhuñāṇameva “vivaṭṭanānupassanā”ti yujjati.",
  "atk-s0517a2:369_0": "19.Sotāpattimaggādīni aṭṭha vissajjanāni lokuttaramaggaphalavasena niddiṭṭhāni.",
  "atk-s0517a2:369_1": "Sotassa āpajjanaṁ sotāpatti, sotāpatti eva maggo sotāpattimaggo.",
  "atk-s0517a2:369_2": "Sotāpattiyā phalaṁ sotāpattiphalaṁ, samāpajjīyatīti samāpatti, sotāpattiphalameva samāpatti sotāpattiphalasamāpatti.",
  "atk-s0517a2:369_3": "Paṭisandhivasena sakiṁyeva imaṁ lokaṁ āgacchatīti sakadāgāmī, tassa maggo sakadāgāmimaggo.",
  "atk-s0517a2:369_4": "Sakadāgāmissa phalaṁ sakadāgāmiphalaṁ.",
  "atk-s0517a2:369_5": "Paṭisandhivaseneva kāmabhavaṁ na āgacchatīti anāgāmī, tassa maggo anāgāmimaggo.",
  "atk-s0517a2:369_6": "Anāgāmissa phalaṁ anāgāmiphalaṁ.",
  "atk-s0517a2:369_7": "Kilesehi ārakattā, kilesārīnaṁ hatattā, saṁsāracakkassa arānaṁ hatattā, pāpakaraṇe rahābhāvā, paccayādīnaṁ arahattā arahaṁ, arahato bhāvo arahattaṁ. Kiṁ taṁ?",
  "atk-s0517a2:369_8": "Arahattaphalaṁ.",
  "atk-s0517a2:369_9": "Arahattassa maggo arahattamaggo.",
  "atk-s0517a2:369_10": "Arahattameva phalaṁ arahattaphalaṁ.",
  "atk-s0517a2:370_0": "“Adhimokkhaṭṭhena saddhindriya”ntiādīni “tathaṭṭhena saccā”tipariyantāni tettiṁsa vissajjanāni niddiṭṭhāni.",
  "atk-s0517a2:370_1": "Heṭṭhā “saddhindriyassa adhimokkhaṭṭho”tiādīhi tettiṁsāya vissajjanehi samānāni.",
  "atk-s0517a2:370_2": "Kevalañhi tattha dhammehi atthā niddiṭṭhā, idha atthehi dhammā niddiṭṭhāti ayaṁ viseso.",
  "atk-s0517a2:370_3": "“Avikkhepaṭṭhena samatho”tiādīnañca catunnaṁ vissajjanānaṁ heṭṭhā “samathassa avikkhepaṭṭho”tiādīnañca catunnaṁ vissajjanānaṁ viseso vuttanayeneva veditabbo.",
  "atk-s0517a2:371_0": "Saṁvaraṭṭhenātiādīni aṭṭha vissajjanāni sīlādibalapariyosānadhammavasena niddiṭṭhāni.",
  "atk-s0517a2:371_1": "Sīlavisuddhīti suparisuddhapātimokkhasaṁvarādicatubbidhaṁ sīlaṁ dussīlyamalavisodhanato.",
  "atk-s0517a2:371_2": "Cittavisuddhīti saupacārā aṭṭha samāpattiyo.",
  "atk-s0517a2:371_3": "Cittasīsena hettha samādhi vutto.",
  "atk-s0517a2:371_4": "So cittamalavisodhanato cittavisuddhi.",
  "atk-s0517a2:371_5": "Diṭṭhivisuddhīti nāmarūpānaṁ yathāsabhāvadassanaṁ sattadiṭṭhimalavisodhanato diṭṭhivisuddhi.",
  "atk-s0517a2:371_6": "Muttaṭṭhenāti tadaṅgavasena upakkilesato vimuttaṭṭhena ārammaṇe ca adhimuttaṭṭhena.",
  "atk-s0517a2:371_7": "Vimokkhoti tadaṅgavimokkho.",
  "atk-s0517a2:371_8": "Paṭivedhaṭṭhena vijjāti pubbenivāsānussatiñāṇaṁ purimabhavapaṭivedhaṭṭhena vijjā, dibbacakkhuñāṇaṁ sattānaṁ cutūpapātapaṭivedhaṭṭhena vijjā, āsavānaṁ khaye ñāṇaṁ saccapaṭivedhaṭṭhena vijjā.",
  "atk-s0517a2:371_9": "Paṭivedhaṭṭhenāti jānanaṭṭhena.",
  "atk-s0517a2:371_10": "Pariccāgaṭṭhena vimuttīti yaṁ yaṁ pariccattaṁ, tato tato vimuttattā phalavimutti.",
  "atk-s0517a2:371_11": "Samucchedaṭṭhena khaye ñāṇanti kilesasamucchindanatthena kilesakkhayakare ariyamagge ñāṇaṁ.",
  "atk-s0517a2:371_12": "Paṭippassaddhaṭṭhena anuppāde ñāṇanti maggakiccasaṅkhātapayogapaṭippassaddhattā paṭisandhivasena anuppādabhūte taṁtaṁmaggavajjhakilesānaṁ anuppādapariyosāne uppanne ariyaphale ñāṇaṁ.",
  "atk-s0517a2:372_0": "20.Chando mūlaṭṭhenātiādīni nava vissajjanāni ariyamaggassa ādimajjhapariyosānavasena niddiṭṭhāni.",
  "atk-s0517a2:372_1": "Chando mūlaṭṭhenāti kusalānaṁ dhammānaṁ kattukamyatāchando paṭipattiyā ca nipphattiyā ca mūlattā mūlaṭṭhena.",
  "atk-s0517a2:372_2": "Manasikāro samuṭṭhānaṭṭhenāti yonisomanasikāro sabbakusaladhamme samuṭṭhāpetīti samuṭṭhānaṭṭhena.",
  "atk-s0517a2:372_3": "Phasso samodhānaṭṭhenāti yasmā taṇhāya visesena vedanā padhānakāraṇaṁ, taṇhā ca pahīyamānā visesena vedanāya pariññātāya pahīyati, tassā ca vedanāya phassova padhānakāraṇaṁ, tasmiṁ pariññāte vedanā pariññātā hoti, tasmā sattasu abhiññeyyavatthūsu phasso paṭhamaṁ vutto.",
  "atk-s0517a2:372_4": "So ca tikasannipātasaṅkhātassa attano kāraṇassa vasena paveditattā “tikasannipātapaccupaṭṭhāno”ti vuttattā samodhānaṭṭhena abhiññeyyo.",
  "atk-s0517a2:372_5": "Keci pana “ñāṇaphasso phasso”ti vadanti.",
  "atk-s0517a2:373_0": "Yasmā pana vedanā cittacetasike attano vase vattāpayamānā tattha samosarati pavisati, cittasantānameva vā pavisati, tasmā samosaraṇaṭṭhena abhiññeyyāti vuttā.",
  "atk-s0517a2:373_1": "Keci pana “sabbānipi pariññeyyāni vedanāsu samosaranti, vedanāsu pariññātāsu sabbaṁ taṇhāvatthu pariññātaṁ hoti.",
  "atk-s0517a2:373_2": "Taṁ kissa hetu?",
  "atk-s0517a2:373_3": "Vedanāpaccayā hi sabbāpi taṇhā.",
  "atk-s0517a2:373_4": "Tasmā vedanā samosaraṇaṭṭhena abhiññeyyā”ti vadanti.",
  "atk-s0517a2:373_5": "Yasmā sabbagopānasīnaṁ ābandhanato kūṭāgārakaṇṇikā viya cittacetasikānaṁ sampiṇḍanato samādhi kusalānaṁ dhammānaṁ pamukho hoti jeṭṭhako, tasmā samādhi pamukhaṭṭhenāti vuttaṁ.",
  "atk-s0517a2:373_6": "Pāmukhaṭṭhenātipi pāṭho.",
  "atk-s0517a2:373_7": "Yasmā samathavipassanaṁ bhāventassa ārammaṇūpaṭṭhānādhipati hoti sati, satiyā upaṭṭhite ārammaṇe sabbepi kusalā dhammā sakaṁ sakaṁ kiccaṁ sādhenti, tasmā sati ādhipateyyaṭṭhenāti vuttaṁ.",
  "atk-s0517a2:373_8": "Paññā taduttaraṭṭhenāti ariyamaggapaññā tesaṁ kusalānaṁ dhammānaṁ uttaraṭṭhena seṭṭhaṭṭhena abhiññeyyā.",
  "atk-s0517a2:373_9": "Atha vā tato kilesehi, saṁsāravaṭṭato vā uttarati samatikkamatīti taduttarā, tassā attho taduttaraṭṭho.",
  "atk-s0517a2:373_10": "Tena taduttaraṭṭhena.",
  "atk-s0517a2:373_11": "Tatuttaraṭṭhenātipi pāṭho, tato uttaraṭṭhenāti attho.",
  "atk-s0517a2:373_12": "Vimutti sāraṭṭhenāti phalavimutti aparihānivasena thirattā sāro, taṁ atikkamitvā aññassa pariyesitabbassa abhāvatopi sāro.",
  "atk-s0517a2:373_13": "Sā vimutti tena sāraṭṭhena abhiññeyyā.",
  "atk-s0517a2:373_14": "Amatogadhaṁ nibbānanti natthi etassa maraṇasaṅkhātaṁ matanti amataṁ, kilesavisapaṭipakkhattā agadantipi amataṁ, sacchikiriyāya sattānaṁ patiṭṭhābhūtanti ogadhaṁ, saṁsāradukkhasantibhūtattā nibbutanti nibbānaṁ, natthettha taṇhāsaṅkhātaṁ vānantipi nibbānaṁ.",
  "atk-s0517a2:373_15": "Taṁ sāsanassa niṭṭhābhūtattā pariyosānaṭṭhena abhiññeyyaṁ.",
  "atk-s0517a2:373_16": "Evaṁ imasmiṁ abhiññeyyaniddese sattasahassāni sattasatāni cattālīsañca vissajjanāni honti.",
  "atk-s0517a2:374_0": "Idāni tesaṁ evaṁ niddiṭṭhānaṁ dhammānaṁ “ye ye dhammā abhiññātā, te te dhammā ñātā hontī”ti nigamanaṁ karoti, tassa abhimukhaṁ katvā ñātā hontīti adhippāyo.",
  "atk-s0517a2:374_1": "Taṁñātaṭṭhena ñāṇanti tesaṁ vuttappakārānaṁ dhammānaṁ jānanaṭṭhena ñāṇaṁ.",
  "atk-s0517a2:374_2": "Pajānanaṭṭhena paññāti pakārato jānanaṭṭhena paññā.",
  "atk-s0517a2:374_3": "Tena vuccatītiādito pucchitapucchā nigametvā dassitā.",
  "atk-s0517a2:374_4": "Tena kāraṇena “ime dhammā abhiññeyyāti sotāvadhānaṁ, taṁpajānanā paññā sutamaye ñāṇa”nti vuccatīti atthoti.",
  "atk-s0517a2:375_0": "Saddhammappakāsiniyā paṭisambhidāmaggaṭṭhakathāya",
  "atk-s0517a2:376_0": "Abhiññeyyaniddesavaṇṇanā niṭṭhitā.",
  "atk-s0517a2:377_0": "Pariññeyyaniddesavaṇṇanā",
  "atk-s0517a2:378_0": "21.",
  "atk-s0517a2:378_1": "Pariññeyyaniddese kiñcāpi pariññāsaddena ñātapariññā, tīraṇapariññā, pahānapariññāti tisso pariññā saṅgahitā.",
  "atk-s0517a2:378_2": "Heṭṭhā “abhiññeyyā”ti ñātapariññāya vuttattā upari “pahātabbā”ti pahānapariññāya vuttattā tīraṇapariññāva idha adhippetā.",
  "atk-s0517a2:378_3": "Phasso sāsavo upādāniyoti āsavānañceva upādānānañca paccayabhūto tebhūmakaphasso.",
  "atk-s0517a2:378_4": "Sopi hi attānaṁ ārammaṇaṁ katvā pavattamānehi saha āsavehīti sāsavo, ārammaṇabhāvaṁ upagantvā upādānasambandhanena upādānānaṁ hitoti upādāniyo.",
  "atk-s0517a2:378_5": "Yasmā phasse tīraṇapariññāya pariññāte phassamukhena sesāpi arūpadhammā tadanusārena ca rūpadhammā pariññāyanti, tasmā ekova phasso vutto.",
  "atk-s0517a2:378_6": "Evaṁ sesesupi yathāyogaṁ yojetabbaṁ.",
  "atk-s0517a2:379_0": "Nāmanti cattāro khandhā arūpino nibbānañca.",
  "atk-s0517a2:379_1": "Rūpanti cattāri ca mahābhūtāni catunnañca mahābhūtānaṁ upādāyarūpāni catuvīsati.",
  "atk-s0517a2:379_2": "Cattāro khandhā namanaṭṭhena nāmaṁ.",
  "atk-s0517a2:379_3": "Te hi ārammaṇābhimukhā namanti.",
  "atk-s0517a2:379_4": "Sabbampi nāmanaṭṭhena nāmaṁ.",
  "atk-s0517a2:379_5": "Cattāro hi khandhā ārammaṇe aññamaññaṁ nāmenti, nibbānaṁ ārammaṇādhipatipaccayatāya attani anavajjadhamme nāmeti.",
  "atk-s0517a2:379_6": "Santativasena sītādīhi ruppanaṭṭhena rūpaṁ.",
  "atk-s0517a2:379_7": "Ruppanaṭṭhenāti kuppanaṭṭhena.",
  "atk-s0517a2:379_8": "Santativipariṇāmavasena hi sītādīhi ghaṭṭanīyaṁ dhammajātaṁ rūpanti vuccati.",
  "atk-s0517a2:379_9": "Idha pana nāmanti lokikameva adhippetaṁ, rūpaṁ pana ekantena lokikameva.",
  "atk-s0517a2:380_0": "Tisso vedanāti sukhā vedanā, dukkhā vedanā, adukkhamasukhā vedanā.",
  "atk-s0517a2:380_1": "Tā lokikā eva.",
  "atk-s0517a2:380_2": "Āhārāti paccayā.",
  "atk-s0517a2:380_3": "Paccayā hi attano phalaṁ āharantīti āhārā.",
  "atk-s0517a2:380_4": "Kabaḷīkāro āhāro phassāhāro manosañcetanāhāro viññāṇāhāroti cattāro.",
  "atk-s0517a2:380_5": "Vatthuvasena kabaḷīkātabbattā kabaḷīkāro, ajjhoharitabbattā āhāro.",
  "atk-s0517a2:380_6": "Odanakummāsādivatthukāya ojāyetaṁ nāmaṁ.",
  "atk-s0517a2:380_7": "Sā hi ojaṭṭhamakarūpāni āharatīti āhāro.",
  "atk-s0517a2:380_8": "Cakkhusamphassādiko chabbidho phasso tisso vedanā āharatīti āhāro.",
  "atk-s0517a2:380_9": "Manaso sañcetanā, na sattassāti manosañcetanā yathā cittekaggatā.",
  "atk-s0517a2:380_10": "Manasā vā sampayuttā sañcetanā manosañcetanā yathā ājaññaratho.",
  "atk-s0517a2:380_11": "Tebhūmakakusalākusalacetanā.",
  "atk-s0517a2:380_12": "Sā hi tayo bhave āharatīti āhāro.",
  "atk-s0517a2:380_13": "Viññāṇanti ekūnavīsatibhedaṁ paṭisandhiviññāṇaṁ.",
  "atk-s0517a2:380_14": "Tañhi paṭisandhināmarūpaṁ āharatīti āhāro.",
  "atk-s0517a2:380_15": "Upādānakkhandhāti upādānagocarā khandhā, majjhapadalopo daṭṭhabbo.",
  "atk-s0517a2:380_16": "Upādānasambhūtā vā khandhā upādānakkhandhā yathā tiṇaggi thusaggi.",
  "atk-s0517a2:380_17": "Upādānavidheyyā vā khandhā upādānakkhandhā yathā rājapuriso.",
  "atk-s0517a2:380_18": "Upādānappabhavā vā khandhā upādānakkhandhā yathā puppharukkho phalarukkho.",
  "atk-s0517a2:380_19": "Upādānāni pana kāmupādānaṁ diṭṭhupādānaṁ sīlabbatupādānaṁ attavādupādānanti cattāri.",
  "atk-s0517a2:380_20": "Atthato pana bhusaṁ ādānanti upādānaṁ.",
  "atk-s0517a2:380_21": "Rūpupādānakkhandho, vedanupādānakkhandho, saññupādānakkhandho, saṅkhārupādānakkhandho, viññāṇupādānakkhandhoti pañca.",
  "atk-s0517a2:381_0": "Cha ajjhattikāni āyatanānīti cakkhāyatanaṁ, sotāyatanaṁ, ghānāyatanaṁ, jivhāyatanaṁ, kāyāyatanaṁ, manāyatanaṁ.",
  "atk-s0517a2:382_0": "Satta viññāṇaṭṭhitiyoti katamā satta? Vuttañhetaṁ bhagavatā –",
  "atk-s0517a2:383_0": "“Santi, bhikkhave, sattā nānattakāyā nānattasaññino.",
  "atk-s0517a2:383_1": "Seyyathāpi manussā ekacce ca devā ekacce ca vinipātikā.",
  "atk-s0517a2:383_2": "Ayaṁ paṭhamā viññāṇaṭṭhiti.",
  "atk-s0517a2:384_0": "“Santi, bhikkhave, sattā nānattakāyā ekattasaññino.",
  "atk-s0517a2:384_1": "Seyyathāpi devā brahmakāyikā paṭhamābhinibbattā.",
  "atk-s0517a2:384_2": "Ayaṁ dutiyā viññāṇaṭṭhiti.",
  "atk-s0517a2:385_0": "“Santi, bhikkhave, sattā ekattakāyā nānattasaññino.",
  "atk-s0517a2:385_1": "Seyyathāpi devā ābhassarā.",
  "atk-s0517a2:385_2": "Ayaṁ tatiyā viññāṇaṭṭhiti.",
  "atk-s0517a2:386_0": "“Santi, bhikkhave, sattā ekattakāyā ekattasaññino.",
  "atk-s0517a2:386_1": "Seyyathāpi devā subhakiṇhā.",
  "atk-s0517a2:386_2": "Ayaṁ catutthā viññāṇaṭṭhiti.",
  "atk-s0517a2:387_0": "“Santi, bhikkhave, sattā sabbaso rūpasaññānaṁ samatikkamā paṭighasaññānaṁ atthaṅgamā nānattasaññānaṁ amanasikārā ‘ananto ākāso’ti ākāsānañcāyatanūpagā.",
  "atk-s0517a2:387_1": "Ayaṁ pañcamī viññāṇaṭṭhiti.",
  "atk-s0517a2:388_0": "“Santi, bhikkhave, sattā sabbaso ākāsānañcāyatanaṁ samatikkamma ‘anantaṁ viññāṇa’nti viññāṇañcāyatanūpagā.",
  "atk-s0517a2:388_1": "Ayaṁ chaṭṭhā viññāṇaṭṭhiti.",
  "atk-s0517a2:389_0": "“Santi, bhikkhave, sattā sabbaso viññāṇañcāyatanaṁ samatikkamma ‘natthi kiñcī’ti ākiñcaññāyatanūpagā.",
  "atk-s0517a2:389_1": "Ayaṁ sattamī viññāṇaṭṭhiti.",
  "atk-s0517a2:389_2": "Imā kho, bhikkhave, satta viññāṇaṭṭhitiyo”ti.",
  "atk-s0517a2:390_0": "Viññāṇaṭṭhitiyoti paṭisandhiviññāṇassa ṭhānāni saviññāṇakā khandhā eva.",
  "atk-s0517a2:390_1": "Tattha seyyathāpīti nidassanatthe nipāto.",
  "atk-s0517a2:390_2": "Manussāti aparimāṇesupi cakkavāḷesu aparimāṇānaṁ manussānaṁ vaṇṇasaṇṭhānādivasena dvepi ekasadisā natthi.",
  "atk-s0517a2:390_3": "Yepi vaṇṇena vā saṇṭhānena vā sadisā honti, tepi ālokitavilokitādīhi visadisāva honti, tasmā nānattakāyāti vuttā.",
  "atk-s0517a2:390_4": "Paṭisandhisaññā pana nesaṁ tihetukāpi duhetukāpi ahetukāpi hoti, tasmā nānattasaññinoti vuttā.",
  "atk-s0517a2:390_5": "Ekacce ca devāti cha kāmāvacaradevā.",
  "atk-s0517a2:390_6": "Tesu hi kesañci kāyo nīlo hoti, kesañci pītakādivaṇṇo, saññā pana nesaṁ tihetukāpi duhetukāpi hoti, ahetukā na hoti.",
  "atk-s0517a2:390_7": "Ekacce ca vinipātikāti catuapāyavinimuttā punabbasumātā yakkhinī, piyaṅkaramātā, phussamittā, dhammaguttāti evamādayo aññe ca vemānikā petā.",
  "atk-s0517a2:390_8": "Etesañhi odātakāḷamaṅguracchavisāmavaṇṇādivasena ceva kisathūlarassadīghavasena ca kāyo nānā hoti, manussānaṁ viya tihetukadvihetukāhetukavasena saññāpi.",
  "atk-s0517a2:390_9": "Te pana devā viya na mahesakkhā, kapaṇamanussā viya appesakkhā dullabhaghāsacchādanā dukkhapīḷitā viharanti.",
  "atk-s0517a2:390_10": "Ekacce kāḷapakkhe dukkhitā juṇhapakkhe sukhitā honti, tasmā sukhasamussayato vinipatitattā vinipātikāti vuttā.",
  "atk-s0517a2:390_11": "Ye panettha tihetukā, tesaṁ dhammābhisamayopi hoti piyaṅkaramātādīnaṁ viya.",
  "atk-s0517a2:391_0": "Brahmakāyikāti brahmapārisajjabrahmapurohitamahābrahmāno.",
  "atk-s0517a2:391_1": "Paṭhamābhinibbattāti te sabbepi paṭhamajjhānena nibbattā.",
  "atk-s0517a2:391_2": "Brahmapārisajjā pana parittena, brahmapurohitā majjhimena, kāyo ca tesaṁ vipphārikataro hoti.",
  "atk-s0517a2:391_3": "Mahābrahmāno paṇītena, kāyo pana nesaṁ ativipphārikataro hoti.",
  "atk-s0517a2:391_4": "Iti te kāyassa nānattā, paṭhamajjhānavasena saññāya ekattā nānattakāyā ekattasaññinoti vuttā.",
  "atk-s0517a2:391_5": "Yathā ca te, evaṁ catūsu apāyesu sattā.",
  "atk-s0517a2:391_6": "Nirayesu hi kesañci gāvutaṁ, kesañci aḍḍhayojanaṁ, kesañci tigāvutaṁ attabhāvo hoti, devadattassa pana yojanasatiko jāto.",
  "atk-s0517a2:391_7": "Tiracchānesupi keci khuddakā honti, keci mahantā.",
  "atk-s0517a2:391_8": "Pettivisayesupi keci saṭṭhihatthā keci asītihatthā honti keci suvaṇṇā keci dubbaṇṇā.",
  "atk-s0517a2:391_9": "Tathā kālakañcikā asurā.",
  "atk-s0517a2:391_10": "Apicettha dīghapiṭṭhikā petā nāma saṭṭhiyojanikāpi honti, saññā pana sabbesampi akusalavipākāhetukāva hoti.",
  "atk-s0517a2:391_11": "Iti apāyikāpi “nānattakāyā ekattasaññino”ti saṅkhaṁ gacchanti.",
  "atk-s0517a2:392_0": "Ābhassarāti daṇḍaukkāya acci viya etesaṁ sarīrato ābhā chijjitvā chijjitvā patantī viya sarati visaratīti ābhassarā.",
  "atk-s0517a2:392_1": "Tesu pañcakanaye dutiyatatiyajjhānadvayaṁ parittaṁ bhāvetvā uppannā parittābhā nāma honti, majjhimaṁ bhāvetvā uppannā appamāṇābhā nāma honti, paṇītaṁ bhāvetvā uppannā ābhassarā nāma honti.",
  "atk-s0517a2:392_2": "Idha pana ukkaṭṭhaparicchedavasena sabbeva te gahitā.",
  "atk-s0517a2:392_3": "Sabbesañhi tesaṁ kāyo ekavipphārova hoti, saññā pana avitakkavicāramattā ca avitakkaavicārā cāti nānā.",
  "atk-s0517a2:393_0": "Subhakiṇhāti subhena vokiṇṇā vikiṇṇā, subhena sarīrappabhāvaṇṇena ekagghanāti attho.",
  "atk-s0517a2:393_1": "Etesañhi na ābhassarānaṁ viya chijjitvā chijjitvā pabhā gacchatīti.",
  "atk-s0517a2:393_2": "Catukkanaye tatiyassa, pañcakanaye catutthassa parittamajjhimapaṇītassa jhānassavasena parittasubhaappamāṇasubhasubhakiṇhā nāma hutvā nibbattanti.",
  "atk-s0517a2:393_3": "Iti sabbepi te ekattakāyā ceva catutthajjhānasaññāya ekattasaññino cāti veditabbā.",
  "atk-s0517a2:393_4": "Vehapphalāpi catutthaviññāṇaṭṭhitimeva bhajanti.",
  "atk-s0517a2:393_5": "Asaññasattā viññāṇābhāvā ettha saṅgahaṁ na gacchanti, sattāvāsesu gacchanti.",
  "atk-s0517a2:394_0": "Suddhāvāsā vivaṭṭapakkhe ṭhitā na sabbakālikā, kappasatasahassampi asaṅkhyeyampi buddhasuññe loke na uppajjanti, soḷasakappasahassabbhantare buddhesu uppannesuyeva uppajjanti, dhammacakkappavattassa bhagavato khandhāvārasadisā honti, tasmā neva viññāṇaṭṭhitiṁ, na ca sattāvāsaṁ bhajanti.",
  "atk-s0517a2:394_1": "Mahāsīvatthero pana –",
  "atk-s0517a2:394_2": "“na kho pana so, sāriputta, sattāvāso sulabharūpo, yo mayā anāvutthapubbo iminā dīghena addhunā aññatra suddhāvāsehi devehī”ti iminā suttena suddhāvāsāpi catutthaṁ viññāṇaṭṭhitiṁ catutthaṁ sattāvāsañca bhajantīti vadati, taṁ appaṭibāhitattā suttassa anuññātaṁ.",
  "atk-s0517a2:395_0": "Nevasaññānāsaññāyatanaṁ yatheva saññāya, evaṁ viññāṇassāpi sukhumattā nevaviññāṇaṁ nāviññāṇaṁ, tasmā viññāṇaṭṭhitīsu na vuttaṁ.",
  "atk-s0517a2:396_0": "Aṭṭha lokadhammāti lābho, alābho, yaso, ayaso, nindā, pasaṁsā, sukhaṁ, dukkhanti ime aṭṭha lokappavattiyā sati anuparamadhammakattā lokassa dhammāti lokadhammā.",
  "atk-s0517a2:396_1": "Etehi mutto satto nāma natthi, buddhānampi hontiyeva. Yathāha –",
  "atk-s0517a2:397_0": "“Aṭṭhime, bhikkhave, lokadhammā lokaṁ anuparivattanti, loko ca aṭṭha lokadhamme anuparivattati.",
  "atk-s0517a2:397_1": "Katame aṭṭha?",
  "atk-s0517a2:397_2": "Lābho ca alābho ca yaso ca ayaso ca nindā ca pasaṁsā ca sukhañca dukkhañca.",
  "atk-s0517a2:397_3": "Ime kho, bhikkhave, aṭṭha lokadhammā lokaṁ anuparivattanti, loko ca ime aṭṭha lokadhamme anuparivattatī”ti.",
  "atk-s0517a2:398_0": "Tattha anuparivattantīti anubandhanti nappajahanti, lokato na nivattantīti attho.",
  "atk-s0517a2:398_1": "Lābhoti pabbajitassa cīvarādi, gahaṭṭhassa dhanadhaññādi lābho.",
  "atk-s0517a2:398_2": "Soyeva alabbhamāno lābho alābho.",
  "atk-s0517a2:398_3": "Na lābho alābhoti vuccamāne atthābhāvāpattito pariññeyyo na siyā.",
  "atk-s0517a2:398_4": "Yasoti parivāro.",
  "atk-s0517a2:398_5": "Soyeva alabbhamānā yaso ayaso.",
  "atk-s0517a2:398_6": "Nindāti avaṇṇabhaṇanaṁ.",
  "atk-s0517a2:398_7": "Pasaṁsāti vaṇṇabhaṇanaṁ.",
  "atk-s0517a2:398_8": "Sukhanti kāmāvacarānaṁ kāyikacetasikaṁ.",
  "atk-s0517a2:398_9": "Dukkhanti puthujjanasotāpannasakadāgāmīnaṁ kāyikacetasikaṁ, anāgāmiarahantānaṁ kāyikameva.",
  "atk-s0517a2:399_0": "Navasattāvāsāti sattānaṁ āvāsā, vasanaṭṭhānānīti attho.",
  "atk-s0517a2:399_1": "Tāni pana tathāpakāsitā khandhā eva.",
  "atk-s0517a2:399_2": "Katame nava?",
  "atk-s0517a2:399_3": "Vuttañhetaṁ bhagavatā –",
  "atk-s0517a2:400_0": "“Navayime, bhikkhave, sattāvāsā.",
  "atk-s0517a2:400_1": "Katame nava?",
  "atk-s0517a2:400_2": "Santi, bhikkhave, sattā nānattakāyā nānattasaññino, seyyathāpi manussā ekacce ca devā ekacce ca vinipātikā.",
  "atk-s0517a2:400_3": "Ayaṁ paṭhamo sattāvāso.",
  "atk-s0517a2:401_0": "“Santi, bhikkhave, sattā nānattakāyā ekattasaññino, seyyathāpi devā brahmakāyikā paṭhamābhinibbattā.",
  "atk-s0517a2:401_1": "Ayaṁ dutiyo sattāvāso.",
  "atk-s0517a2:402_0": "“Santi, bhikkhave, sattā ekattakāyā nānattasaññino, seyyathāpi devā ābhassarā.",
  "atk-s0517a2:402_1": "Ayaṁ tatiyo sattāvāso.",
  "atk-s0517a2:403_0": "“Santi, bhikkhave, sattā ekattakāyā ekattasaññino, seyyathāpi devā subhakiṇhā.",
  "atk-s0517a2:403_1": "Ayaṁ catuttho sattāvāso.",
  "atk-s0517a2:404_0": "“Santi, bhikkhave, sattā asaññino appaṭisaṁvedino, seyyathāpi devā asaññasattā.",
  "atk-s0517a2:404_1": "Ayaṁ pañcamo sattāvāso.",
  "atk-s0517a2:405_0": "“Santi, bhikkhave, sattā sabbaso rūpasaññānaṁ samatikkamā paṭighasaññānaṁ atthaṅgamā nānattasaññānaṁ amanasikārā ‘ananto ākāso’ti ākāsānañcāyatanūpagā.",
  "atk-s0517a2:405_1": "Ayaṁ chaṭṭho sattāvāso.",
  "atk-s0517a2:406_0": "“Santi, bhikkhave, sattā sabbaso ākāsānañcāyatanaṁ samatikkamma ‘anantaṁ viññāṇa’nti viññāṇañcāyatanūpagā.",
  "atk-s0517a2:406_1": "Ayaṁ sattamo sattāvāso.",
  "atk-s0517a2:407_0": "“Santi, bhikkhave, sattā sabbaso viññāṇañcāyatanaṁ samatikkamma ‘natthi kiñcī’ti ākiñcaññāyatanūpagā.",
  "atk-s0517a2:407_1": "Ayaṁ aṭṭhamo sattāvāso.",
  "atk-s0517a2:408_0": "“Santi, bhikkhave, sattā sabbaso ākiñcaññāyatanaṁ samatikkamma nevasaññānāsaññāyatanūpagā.",
  "atk-s0517a2:408_1": "Ayaṁ navamo sattāvāso.",
  "atk-s0517a2:408_2": "Ime kho, bhikkhave, nava sattāvāsā”ti.",
  "atk-s0517a2:409_0": "Dasāyatanānīti cakkhāyatanaṁ rūpāyatanaṁ sotāyatanaṁ saddāyatanaṁ ghānāyatanaṁ gandhāyatanaṁ jivhāyatanaṁ rasāyatanaṁ kāyāyatanaṁ phoṭṭhabbāyatananti evaṁ dasa.",
  "atk-s0517a2:409_1": "Manāyatanadhammāyatanāni pana lokuttaramissakattā na gahitāni.",
  "atk-s0517a2:409_2": "Imesu dasasu vissajjanesu vipassanāvasena tīraṇapariññā vuttā, “sabbaṁ, bhikkhave, pariññeyya”ntiādīsu pana anaññātaññassāmītindriyādīnaṁ tiṇṇaṁ, nirodhapaṭipadānaṁ sacchikiriyābhāvanaṭṭhānaṁ tesaṁyeva paṭivedhaṭṭhānaṁ dukkhādīnaṁ nissaraṇassa anuppādādīnaṁ pañcadasannaṁ, pariggahaṭṭhādīnaṁ ekatiṁsāya, uttaripaṭivedhaṭṭhādīnaṁ tiṇṇaṁ, maggaṅgānaṁ aṭṭhannaṁ, “payogānaṁ paṭippassaddhaṭṭho”tiādīnaṁ dvinnaṁ, asaṅkhataṭṭhassa vuṭṭhānaṭṭhādīnaṁ dvinnaṁ, niyyānaṭṭhassa anubujjhanaṭṭhādīnaṁ tiṇṇaṁ, anubodhanaṭṭhādīnaṁ tiṇṇaṁ, anubodhapakkhiyādīnaṁ tiṇṇaṁ, ujjotanaṭṭhādīnaṁ catunnaṁ, patāpanaṭṭhādīnaṁ aṭṭhārasannaṁ, vivaṭṭanānupassanādīnaṁ navannaṁ, khayeñāṇaanuppādeñāṇānaṁ paññāvimuttinibbānānanti imesaṁ dhammānaṁ paṭilābhavasena tīraṇapariññā vuttā, sesānaṁ yathāyogaṁ vipassanāvasena ca paṭilābhavasena ca tīraṇapariññā vuttāti veditabbā.",
  "atk-s0517a2:410_0": "Yesaṁ yesaṁ dhammānaṁ paṭilābhatthāya vāyamantassa, te te dhammā paṭiladdhā honti.",
  "atk-s0517a2:410_1": "Evaṁ te dhammā pariññātā ceva honti tīritā cāti hi kiccasamāpanaṭṭhena tīraṇapariññā vuttā.",
  "atk-s0517a2:410_2": "Kicce hi samāpite te dhammā paṭiladdhā hontīti.",
  "atk-s0517a2:410_3": "Keci pana “avipassanūpagānaṁ ñātapariññā”ti vadanti.",
  "atk-s0517a2:410_4": "Abhiññeyyena ñātapariññāya vuttattā taṁ na sundaraṁ.",
  "atk-s0517a2:410_5": "Pariññātā ceva honti tīritā cāti te paṭiladdhā eva dhammā pariññātā ca nāma honti, tīritā ca nāmāti attho.",
  "atk-s0517a2:410_6": "Evaṁ kiccasamāpanatthavasena pariññātattho vutto hoti.",
  "atk-s0517a2:411_0": "22.",
  "atk-s0517a2:411_1": "Idāni tamevatthaṁ ekekadhamme paṭilābhavasena yojetvā ante ca nigametvā dassetuṁ nekkhammantiādimāha.",
  "atk-s0517a2:411_2": "Taṁ sabbaṁ pubbe vuttānusāreneva veditabbanti.",
  "atk-s0517a2:412_0": "Pariññeyyaniddesavaṇṇanā niṭṭhitā.",
  "atk-s0517a2:413_0": "Pahātabbaniddesavaṇṇanā",
  "atk-s0517a2:414_0": "23.",
  "atk-s0517a2:414_1": "Pahātabbaniddese asmimānoti rūpādīsu pañcasu upādānakkhandhesu asmīti māno.",
  "atk-s0517a2:414_2": "Tasmiñhi pahīne arahattaṁ pattaṁ hoti.",
  "atk-s0517a2:414_3": "Rūparāgādīsu vijjamānesupi sesāni avatvā asmimānasseva vacanaṁ diṭṭhipatirūpakattena tassa oḷārikattāti veditabbaṁ.",
  "atk-s0517a2:414_4": "Avijjāti suttantapariyāyena dukkhādīsu catūsu ṭhānesu aññāṇaṁ, abhidhammapariyāyena pubbantādīhi saddhiṁ aṭṭhasu.",
  "atk-s0517a2:414_5": "Vuttañhetaṁ –",
  "atk-s0517a2:415_0": "“Tattha katamā avijjā?",
  "atk-s0517a2:415_1": "Dukkhe aññāṇaṁ, dukkhasamudaye aññāṇaṁ, dukkhanirodhe aññāṇaṁ, dukkhanirodhagāminiyā paṭipadāya aññāṇaṁ, pubbante aññāṇaṁ, aparante aññāṇaṁ, pubbantāparante aññāṇaṁ, idappaccayatāpaṭiccasamuppannesu dhammesu aññāṇa”nti.",
  "atk-s0517a2:416_0": "Bhavataṇhāti kāmabhavādīsu bhavesu patthanā. Yathāha –",
  "atk-s0517a2:417_0": "“Tattha katamā bhavataṇhā?",
  "atk-s0517a2:417_1": "Yo bhavesu bhavacchando bhavarāgo bhavanandī bhavataṇhā bhavasineho bhavapariḷāho bhavamucchā bhavajjhosāna”nti.",
  "atk-s0517a2:418_0": "Tisso taṇhāti kāmataṇhā, bhavataṇhā, vibhavataṇhā.",
  "atk-s0517a2:418_1": "Tāsaṁ abhidhamme evaṁ niddeso kato –",
  "atk-s0517a2:418_2": "tattha katamā bhavataṇhā?",
  "atk-s0517a2:418_3": "Bhavadiṭṭhisahagato rāgo…pe…",
  "atk-s0517a2:418_4": "cittassa sārāgo, ayaṁ vuccati bhavataṇhā.",
  "atk-s0517a2:418_5": "Tattha katamā vibhavataṇhā?",
  "atk-s0517a2:418_6": "Ucchedadiṭṭhisahagato rāgo…pe…",
  "atk-s0517a2:418_7": "cittassa sārāgo, ayaṁ vuccati vibhavataṇhā.",
  "atk-s0517a2:418_8": "Avasesā taṇhā kāmataṇhā.",
  "atk-s0517a2:418_9": "Tattha katamā kāmataṇhā?",
  "atk-s0517a2:418_10": "Kāmadhātupaṭisaṁyutto rāgo…pe…",
  "atk-s0517a2:418_11": "cittassa sārāgo, ayaṁ vuccati kāmataṇhā.",
  "atk-s0517a2:418_12": "Tattha katamā bhavataṇhā?",
  "atk-s0517a2:418_13": "Rūpadhātuarūpadhātupaṭisaṁyutto rāgo…pe…",
  "atk-s0517a2:418_14": "tattha katamā vibhavataṇhā?",
  "atk-s0517a2:418_15": "Ucchedadiṭṭhisahagato rāgo…pe….",
  "atk-s0517a2:419_0": "Aṭṭhakathāyaṁ pana “pañcakāmaguṇiko rāgo kāmataṇhā, rūpārūpabhavesu rāgo jhānanikantisassatadiṭṭhisahagato rāgo bhavavasena patthanā bhavataṇhā, ucchedadiṭṭhisahagato rāgo vibhavataṇhā”ti vuttaṁ.",
  "atk-s0517a2:419_1": "Ayaṁ dasuttarasuttapariyāyena yojanā.",
  "atk-s0517a2:419_2": "Saṅgītipariyāyena pana abhidhammapariyāyena ca “aparāpi tisso taṇhā kāmataṇhā rūpataṇhā arūpataṇhā.",
  "atk-s0517a2:419_3": "Aparāpi tisso taṇhā rūpataṇhā arūpataṇhā nirodhataṇhā”ti vuttā taṇhāpi ettha yujjanti.",
  "atk-s0517a2:419_4": "Tāsu pañca kāmadhāturūpadhātuarūpadhātupaṭisaṁyuttā, antimā ucchedadiṭṭhisahagatā.",
  "atk-s0517a2:420_0": "Cattāro oghāti kāmogho, bhavogho, diṭṭhogho, avijjogho.",
  "atk-s0517a2:420_1": "Yassa saṁvijjanti, taṁ vaṭṭasmiṁ ohananti osīdāpentīti oghā.",
  "atk-s0517a2:420_2": "Balavakilesā ete.",
  "atk-s0517a2:420_3": "Kāmaguṇasaṅkhāte kāme ogho kāmogho.",
  "atk-s0517a2:420_4": "Kāmataṇhāyetaṁ nāmaṁ.",
  "atk-s0517a2:420_5": "Rūpārūpasaṅkhāte kammato ca upapattito ca duvidhepi bhave ogho bhavogho.",
  "atk-s0517a2:420_6": "Bhavataṇhāyetaṁ nāmaṁ.",
  "atk-s0517a2:420_7": "Diṭṭhi eva ogho diṭṭhogho.",
  "atk-s0517a2:420_8": "“Sassato loko”tiādikāya diṭṭhiyā etaṁ nāmaṁ.",
  "atk-s0517a2:420_9": "Avijjā eva ogho avijjogho, dukkhādīsu aññāṇassetaṁ nāmaṁ.",
  "atk-s0517a2:421_0": "Pañca nīvaraṇānīti kāmacchandanīvaraṇaṁ byāpādanīvaraṇaṁ thinamiddhanīvaraṇaṁ uddhaccakukkuccanīvaraṇaṁ vicikicchānīvaraṇaṁ.",
  "atk-s0517a2:421_1": "Cittaṁ nīvaranti pariyonandhantīti nīvaraṇāni.",
  "atk-s0517a2:421_2": "Kāmīyantīti kāmā.",
  "atk-s0517a2:421_3": "Pañca kāmaguṇā.",
  "atk-s0517a2:421_4": "Kāmesu chando kāmacchando.",
  "atk-s0517a2:421_5": "Kāmayatīti vā kāmo, kāmo eva chando, na kattukamyatāchando na dhammacchandoti kāmacchando.",
  "atk-s0517a2:421_6": "Kāmataṇhāyetaṁ nāmaṁ.",
  "atk-s0517a2:421_7": "Byāpajjati tena cittaṁ pūtibhāvaṁ gacchati, byāpādayati vā vinayācārarūpasampattihitasukhānīti byāpādo.",
  "atk-s0517a2:421_8": "Dosassetaṁ nāmaṁ.",
  "atk-s0517a2:421_9": "Thinanatā thinaṁ, middhanatā middhaṁ, anussāhasaṁhananatā asattivighāto cāti attho.",
  "atk-s0517a2:421_10": "Cittassa anussāho thinaṁ, cetasikānaṁ akammaññatā middhaṁ, thinañca middhañca thinamiddhaṁ.",
  "atk-s0517a2:421_11": "Uddhatassa bhāvo uddhaccaṁ, avūpasamoti attho.",
  "atk-s0517a2:421_12": "Vikkhepassetaṁ nāmaṁ.",
  "atk-s0517a2:421_13": "Kucchitaṁ kataṁ kukataṁ, kukatassa bhāvo kukkuccaṁ, garahitakiriyabhāvoti attho.",
  "atk-s0517a2:421_14": "Pacchānutāpassetaṁ nāmaṁ.",
  "atk-s0517a2:421_15": "Vigatā cikicchāti vicikicchā, vigatapaññāti attho.",
  "atk-s0517a2:421_16": "Sabhāvaṁ vā vicinanto etāya kicchati kilamatīti vicikicchā.",
  "atk-s0517a2:421_17": "Buddhādīsu saṁsayassetaṁ nāmaṁ.",
  "atk-s0517a2:421_18": "Kāmacchando eva nīvaraṇaṁ kāmacchandanīvaraṇaṁ.",
  "atk-s0517a2:421_19": "Evaṁ sesesupi.",
  "atk-s0517a2:422_0": "Cha dhammā, chaddhammāti vā pāṭho.",
  "atk-s0517a2:422_1": "Cha taṇhākāyāti rūpataṇhā saddataṇhā gandhataṇhā rasataṇhā phoṭṭhabbataṇhā dhammataṇhā.",
  "atk-s0517a2:422_2": "Rūpe taṇhā rūpataṇhā.",
  "atk-s0517a2:422_3": "Sā eva kāmataṇhādibhedena anekabhedattā rāsaṭṭhena kāyoti vuttā.",
  "atk-s0517a2:422_4": "Evaṁ sesesupi.",
  "atk-s0517a2:423_0": "Sattānusayāti kāmarāgānusayo paṭighānusayo mānānusayo diṭṭhānusayo vicikicchānusayo bhavarāgānusayo avijjānusayo.",
  "atk-s0517a2:423_1": "Appahīnaṭṭhena anusentīti anusayā.",
  "atk-s0517a2:423_2": "Kāmesu rāgo kāmarāgo, kāmo eva vā rāgoti kāmarāgo.",
  "atk-s0517a2:423_3": "Ārammaṇasmiṁ paṭihaññatīti paṭighaṁ.",
  "atk-s0517a2:423_4": "Ayāthāvadassanaṭṭhena diṭṭhi.",
  "atk-s0517a2:423_5": "Seyyādivasena maññatīti māno.",
  "atk-s0517a2:423_6": "Bhavesu rāgo bhavarāgo.",
  "atk-s0517a2:423_7": "Thāmagato kāmarāgo kāmarāgānusayo.",
  "atk-s0517a2:423_8": "Evaṁ sesesupi.",
  "atk-s0517a2:424_0": "Aṭṭha micchattāti micchādiṭṭhi micchāsaṅkappo micchāvācā micchākammanto micchāājīvo micchāvāyāmo micchāsati micchāsamādhi.",
  "atk-s0517a2:424_1": "“Hitasukhāvahā me bhavissantī”ti evaṁ āsīsitāpi tathāabhāvato asubhādīsuyeva subhantiādiviparītappavattito ca micchāsabhāvāti micchattā.",
  "atk-s0517a2:424_2": "Micchā passati, micchā vā etāya passantīti micchādiṭṭhi.",
  "atk-s0517a2:424_3": "Atha vā viparītā diṭṭhīti micchādiṭṭhi, ayāthāvadiṭṭhīti vā micchādiṭṭhi, virajjhitvā gahaṇato vā vitathā diṭṭhīti micchādiṭṭhi, anattāvahattā paṇḍitehi kucchitā diṭṭhīti vāmicchādiṭṭhi.",
  "atk-s0517a2:424_4": "Micchāsaṅkappādīsupi eseva nayo.",
  "atk-s0517a2:424_5": "Micchādiṭṭhīti sassatucchedābhiniveso.",
  "atk-s0517a2:424_6": "Micchāsaṅkappoti kāmavitakkāditividho vitakko.",
  "atk-s0517a2:424_7": "Micchāvācāti musāvādādicatubbidhā cetanā.",
  "atk-s0517a2:424_8": "Micchākammantoti pāṇātipātāditividhā cetanā.",
  "atk-s0517a2:424_9": "Micchāājīvoti micchājīvapayogasamuṭṭhāpikā cetanā.",
  "atk-s0517a2:424_10": "Micchāvāyāmoti akusalacittasampayuttaṁ vīriyaṁ.",
  "atk-s0517a2:424_11": "Micchāsatīti satipaṭipakkhabhūto akusalacittuppādo.",
  "atk-s0517a2:424_12": "Micchāsamādhīti akusalasamādhi.",
  "atk-s0517a2:425_0": "Nava taṇhāmūlakāti taṇhaṁ paṭicca pariyesanā, pariyesanaṁ paṭicca lābho, lābhaṁ paṭicca vinicchayo, vinicchayaṁ paṭicca chandarāgo, chandarāgaṁ paṭicca ajjhosānaṁ, ajjhosānaṁ paṭicca pariggaho, pariggahaṁ paṭicca macchariyaṁ, macchariyaṁ paṭicca ārakkho, ārakkhādhikaraṇaṁ daṇḍādānasatthādānakalahaviggahavivādatuvaṁtuvaṁpesuññamusāvādā aneke pāpakā akusalā dhammā sambhavanti.",
  "atk-s0517a2:425_1": "Ime nava taṇhāmūlakā dhammā.",
  "atk-s0517a2:425_2": "Taṇhā mūlaṁ etesanti taṇhāmūlakā.",
  "atk-s0517a2:425_3": "Pariyesanādayo akusalā eva.",
  "atk-s0517a2:425_4": "Taṇhaṁ, paṭiccāti taṇhaṁ nissāya.",
  "atk-s0517a2:425_5": "Pariyesanāti rūpādiārammaṇapariyesanā.",
  "atk-s0517a2:425_6": "Sā hi taṇhāya sati hoti.",
  "atk-s0517a2:425_7": "Lābhoti rūpādiārammaṇapaṭilābho, so hi pariyesanāya sati hoti.",
  "atk-s0517a2:425_8": "Vinicchayo pana ñāṇataṇhādiṭṭhivitakkavasena catubbidho.",
  "atk-s0517a2:425_9": "Tattha “sukhavinicchayaṁ jaññā, sukhavinicchayaṁ ñatvā ajjhattaṁ sukhamanuyuñjeyyā”ti ayaṁ ñāṇavinicchayo.",
  "atk-s0517a2:425_10": "“Vinicchayoti dve vinicchayā taṇhāvinicchayo ca diṭṭhivinicchayo cā”ti evaṁ āgatāni aṭṭhasatataṇhāvicaritāni taṇhāvinicchayo.",
  "atk-s0517a2:425_11": "Dvāsaṭṭhi diṭṭhiyo diṭṭhivinicchayo.",
  "atk-s0517a2:425_12": "“Chando kho, devānaminda, vitakkanidāno”ti imasmiṁ pana sutte idha vinicchayoti vutto vitakkoyeva āgato.",
  "atk-s0517a2:425_13": "Lābhaṁ labhitvā hi iṭṭhāniṭṭhaṁ sundarāsundarañca vitakkeneva vinicchināti “ettakaṁ me rūpārammaṇatthāya bhavissati, ettakaṁ saddādiārammaṇatthāya, ettakaṁ mayhaṁ bhavissati, ettakaṁ parassa, ettakaṁ paribhuñjissāmi, ettakaṁ nidahissāmī”ti.",
  "atk-s0517a2:425_14": "Tena vuttaṁ –",
  "atk-s0517a2:425_15": "“lābhaṁ paṭicca vinicchayo”ti.",
  "atk-s0517a2:425_16": "Chandarāgoti evaṁ akusalavitakkena vitakkite vatthusmiṁ dubbalarāgo ca balavarāgo ca uppajjati.",
  "atk-s0517a2:425_17": "Chandoti ettha dubbalarāgassādhivacanaṁ, rāgoti balavarāgassa.",
  "atk-s0517a2:425_18": "Ajjhosānanti ahaṁ mamāti balavasanniṭṭhānaṁ.",
  "atk-s0517a2:425_19": "Pariggahoti taṇhādiṭṭhivasena pariggahakaraṇaṁ.",
  "atk-s0517a2:425_20": "Macchariyanti parehi sādhāraṇabhāvassa asahanatā.",
  "atk-s0517a2:425_21": "Tenevassa porāṇā evaṁ vacanatthaṁ vadanti “idaṁ acchariyaṁ mayhameva hotu, mā aññassa acchariyaṁ hotūti pavattattā macchariyanti vuccatī”ti.",
  "atk-s0517a2:425_22": "Ārakkhoti dvārapidahanamañjūsagopanādivasena suṭṭhu rakkhaṇaṁ.",
  "atk-s0517a2:425_23": "Adhikarotīti adhikaraṇaṁ.",
  "atk-s0517a2:425_24": "Kāraṇassetaṁ nāmaṁ.",
  "atk-s0517a2:425_25": "Ārakkhādhikaraṇanti bhāvanapuṁsakaṁ, ārakkhahetūti attho.",
  "atk-s0517a2:425_26": "Daṇḍādānādīsu paranisedhanatthaṁ daṇḍassa ādānaṁ daṇḍādānaṁ.",
  "atk-s0517a2:425_27": "Ekatodhārādinā satthassa ādānaṁ satthādānaṁ.",
  "atk-s0517a2:425_28": "Kāyakalahopi vācākalahopi kalaho.",
  "atk-s0517a2:425_29": "Purimo purimo virodho viggaho.",
  "atk-s0517a2:425_30": "Pacchimo pacchimo vivādo.",
  "atk-s0517a2:425_31": "Tuvaṁtuvanti agāravavasena tuvaṁtuvaṁvacanaṁ.",
  "atk-s0517a2:426_0": "Dasa micchattāti micchādiṭṭhi…pe…",
  "atk-s0517a2:426_1": "micchāsamādhi micchāñāṇaṁ micchāvimutti.",
  "atk-s0517a2:426_2": "Tattha micchāñāṇanti pāpakiriyāsu upāyacintāvasena pāpaṁ katvā sukataṁ mayāti paccavekkhaṇākārena ca uppanno moho.",
  "atk-s0517a2:426_3": "Micchāvimuttīti avimuttasseva sato vimuttisaññitā.",
  "atk-s0517a2:427_0": "24.",
  "atk-s0517a2:428_0": "Idāni anekabhedena pahānena pahātabbe dassetuṁ dve pahānānītiādi āraddhaṁ.",
  "atk-s0517a2:428_1": "Pahānesu hi viññātesu tena tena pahātabbā dhammā suviññeyyā honti.",
  "atk-s0517a2:428_2": "Pañcasu pahānesu lokikāni ca dve pahānāni appayogaṁ nissaraṇappahānañca ṭhapetvā appayogāneva dve lokuttarapahānāni paṭhamaṁ vuttāni.",
  "atk-s0517a2:428_3": "Sammā ucchijjanti etena kilesāti samucchedo, pahīyanti etena kilesāti pahānaṁ.",
  "atk-s0517a2:428_4": "Samucchedasaṅkhātaṁ pahānaṁ, na sesappahānanti samucchedappahānaṁ.",
  "atk-s0517a2:428_5": "Kilesānaṁ paṭippassaddhattā paṭippassaddhi, pahīnattā pahānaṁ, paṭippassaddhisaṅkhātaṁ pahānaṁ paṭippassaddhippahānaṁ.",
  "atk-s0517a2:428_6": "Lokaṁ uttaratīti lokuttaro.",
  "atk-s0517a2:428_7": "Nibbānasaṅkhātaṁ khayaṁ gacchatīti khayagāmī, khayagāmī ca so maggo cāti khayagāmimaggo, taṁ bhāvayato so maggo samucchedappahānanti attho.",
  "atk-s0517a2:428_8": "Tathā phalakkhaṇe lokuttaraphalameva paṭippassaddhippahānaṁ.",
  "atk-s0517a2:429_0": "Kāmānametaṁnissaraṇantiādīsu kāmato rūpato saṅkhatato nissaranti etenāti nissaraṇaṁ, tehi vā nissaṭattā nissaraṇaṁ.",
  "atk-s0517a2:429_1": "Asubhajjhānaṁ.",
  "atk-s0517a2:429_2": "Kāmehi nikkhantattā nekkhammaṁ.",
  "atk-s0517a2:429_3": "Anāgāmimaggo vā.",
  "atk-s0517a2:429_4": "Asubhajjhānañhi vikkhambhanato kāmānaṁ nissaraṇaṁ, taṁ jhānaṁ pādakaṁ katvā uppāditaanāgāmimaggo pana samucchedato sabbaso kāmānaṁ accantanissaraṇaṁ.",
  "atk-s0517a2:429_5": "Ruppatīti rūpaṁ, na rūpaṁ arūpaṁ mittapaṭipakkhā amittā viya, lobhādipaṭipakkhā alobhādayo viya ca rūpapaṭipakkhoti attho.",
  "atk-s0517a2:429_6": "Phalavasena vā natthettha rūpanti arūpaṁ, arūpameva āruppaṁ.",
  "atk-s0517a2:429_7": "Arūpajjhānāni.",
  "atk-s0517a2:429_8": "Tāni rūpānaṁ nissaraṇaṁ nāma.",
  "atk-s0517a2:429_9": "Arūpehipi arahattamaggo puna uppattinivāraṇato sabbaso rūpānaṁ nissaraṇaṁ nāma.",
  "atk-s0517a2:429_10": "Bhūtanti jātaṁ.",
  "atk-s0517a2:429_11": "Saṅkhatanti paccayehi saṅgamma kataṁ.",
  "atk-s0517a2:429_12": "Paṭiccasamuppannanti te te paccaye paṭicca sammā saha ca uppannaṁ.",
  "atk-s0517a2:429_13": "Paṭhamena sañjātattadīpanena aniccatā, dutiyena aniccassāpi sato paccayānubhāvadīpanena parāyattatā, tatiyena parāyattassāpi sato paccayānaṁ abyāpārattadīpanena evaṁdhammatā dīpitā hoti.",
  "atk-s0517a2:429_14": "Nirodhoti nibbānaṁ.",
  "atk-s0517a2:429_15": "Nibbānañhi āgamma dukkhaṁ nirujjhatīti nirodhoti vuccati.",
  "atk-s0517a2:429_16": "So eva ca sabbasaṅkhatato nissaṭattā tassa saṅkhatassa nissaraṇaṁ nāma.",
  "atk-s0517a2:429_17": "Aṭṭhakathāyaṁ pana –",
  "atk-s0517a2:430_0": "“Nirodho tassa nissaraṇanti idha arahattaphalaṁ nirodhoti adhippetaṁ.",
  "atk-s0517a2:430_1": "Arahattaphalena hi nibbāne diṭṭhe puna āyatiṁ sabbasaṅkhārā na hontīti arahattasaṅkhātassa nirodhassa paccayattā nirodhoti vutta”nti vuttaṁ.",
  "atk-s0517a2:431_0": "Nekkhammaṁ paṭiladdhassātiādīsu asubhajjhānassa nissaraṇatte vikkhambhanappahānena, anāgāmimaggassa nissaraṇatte samucchedappahānena kāmā pahīnā ceva honti pariccattā ca.",
  "atk-s0517a2:431_1": "Arūpajjhānānaṁ nissaraṇatte ca arahattamaggassa nissaraṇatte ca evameva rūpā yojetabbā.",
  "atk-s0517a2:431_2": "Rūpesu hi chandarāgappahānena rūpānaṁ samucchedo hoti.",
  "atk-s0517a2:431_3": "Rūpāti cettha liṅgavipallāso kato.",
  "atk-s0517a2:431_4": "Nibbānassa nissaraṇatte nissaraṇappahānena, arahattaphalassa nissaraṇatte paṭippassaddhippahānena saṅkhārā pahīnā ceva honti pariccattā ca.",
  "atk-s0517a2:431_5": "Nibbānassa ca nissaraṇatte ārammaṇakaraṇavasena paṭilābho veditabbo.",
  "atk-s0517a2:432_0": "Dukkhasaccantiādīsu pariññāpaṭivedhantiādi bhāvanapuṁsakavacanaṁ.",
  "atk-s0517a2:432_1": "Pariññāya paṭivedho pariññāpaṭivedho.",
  "atk-s0517a2:432_2": "Taṁ pariññāpaṭivedhaṁ.",
  "atk-s0517a2:432_3": "Esa nayo sesesupi.",
  "atk-s0517a2:432_4": "Pajahātīti tathā tathā paṭivijjhanto pahātabbe kilese pajahatīti attho gahetabbo.",
  "atk-s0517a2:432_5": "Lokiyalokuttaresupi chandarāgappahānena vā tāni pajahatīti attho.",
  "atk-s0517a2:432_6": "Pajahatītipi pāṭho.",
  "atk-s0517a2:432_7": "Yathā nāvā apubbaṁ acarimaṁ ekakkhaṇe cattāri kiccāni karoti, orimaṁ tīraṁ pajahati, sotaṁ chindati, bhaṇḍaṁ vahati, pārimaṁ tīraṁ appeti, evamevaṁ maggañāṇaṁ apubbaṁ acarimaṁ ekakkhaṇe cattāri saccāni abhisameti, dukkhaṁ pariññābhisamayena abhisameti, samudayaṁ pahānābhisamayena abhisameti, maggaṁ bhāvanābhisamayena abhisameti, nirodhaṁ sacchikiriyābhisamayena abhisameti.",
  "atk-s0517a2:432_8": "Kiṁ vuttaṁ hoti?",
  "atk-s0517a2:432_9": "“Nirodhaṁ ārammaṇaṁ katvā cattāri saccāni pāpuṇāti passati paṭivijjhatī”ti vuttattā ekakkhaṇepi visuṁ visuṁ viya pahānāni vuttānīti veditabbāni.",
  "atk-s0517a2:433_0": "Pañcasu pahānesu yaṁ sasevāle udake pakkhittena ghaṭena sevālassa viya tena tena lokiyasamādhinā nīvaraṇādīnaṁ paccanīkadhammānaṁ vikkhambhanaṁ dūrīkaraṇaṁ, idaṁ vikkhambhanappahānaṁ nāma.",
  "atk-s0517a2:433_1": "Vikkhambhanappahānañca nīvaraṇānaṁ paṭhamaṁjhānaṁ bhāvayatoti nīvaraṇānaṁyeva pahānaṁ pākaṭattā vuttanti veditabbaṁ.",
  "atk-s0517a2:433_2": "Nīvaraṇāni hi jhānassa pubbabhāgepi pacchābhāgepi na sahasā cittaṁ ajjhottharanti, ajjhotthaṭesu ca tesu jhānaṁ parihāyati, vitakkādayo pana dutiyajjhānādito pubbe pacchā ca appaṭipakkhā hutvā pavattanti.",
  "atk-s0517a2:433_3": "Tasmā nīvaraṇānaṁ vikkhambhanaṁ pākaṭaṁ.",
  "atk-s0517a2:433_4": "Yaṁ pana rattibhāge samujjalitena padīpena andhakārassa viya tena tena vipassanāya avayavabhūtena jhānaṅgena paṭipakkhavaseneva tassa tassa ca pahātabbadhammassa pahānaṁ, idaṁ tadaṅgappahānaṁ nāma.",
  "atk-s0517a2:433_5": "Tadaṅgappahānañca diṭṭhigatānaṁ nibbedhabhāgiyaṁ samādhiṁ bhāvayatoti diṭṭhigatānaṁyeva pahānaṁ oḷārikavasena vuttanti veditabbaṁ.",
  "atk-s0517a2:433_6": "Diṭṭhigatañhi oḷārikaṁ, niccasaññādayo sukhumā.",
  "atk-s0517a2:433_7": "Tattha diṭṭhigatānanti diṭṭhiyeva diṭṭhigataṁ “gūthagataṁ muttagata”ntiādīni viya.",
  "atk-s0517a2:433_8": "Gantabbābhāvato cadiṭṭhiyā gatamattamevetantipi diṭṭhigataṁ, dvāsaṭṭhidiṭṭhīsu antogadhattā diṭṭhīsu gatantipi diṭṭhigataṁ.",
  "atk-s0517a2:433_9": "Bahuvacanena tesaṁ diṭṭhigatānaṁ.",
  "atk-s0517a2:433_10": "Nibbedhabhāgiyaṁ samādhinti vipassanāsampayuttaṁ samādhiṁ.",
  "atk-s0517a2:433_11": "Yaṁ pana asanivicakkābhihatassa rukkhassa viya ariyamaggañāṇena saṁyojanānaṁ dhammānaṁ yathā na puna pavattati, evaṁ pahānaṁ, idaṁ samucchedappahānaṁ nāma.",
  "atk-s0517a2:433_12": "Nirodhonibbānanti nirodhasaṅkhātaṁ nibbānaṁ.",
  "atk-s0517a2:434_0": "Evaṁ pahānavasena pahātabbe dhamme dassetvā idāni sarūpeneva puna pahātabbe dhamme dassetuṁ sabbaṁ, bhikkhave, pahātabbantiādimāha.",
  "atk-s0517a2:434_1": "Tattha cakkhādīni chandarāgappahānena pahātabbāni.",
  "atk-s0517a2:434_2": "Rūpaṁ passanto pajahātītiādīsu rūpaṁ aniccādito passanto pahātabbe kilese pajahāti.",
  "atk-s0517a2:434_3": "Cakkhuṁ…pe…",
  "atk-s0517a2:434_4": "jarāmaraṇaṁ…pe…",
  "atk-s0517a2:434_5": "amatogadhaṁ nibbānanti peyyāladvaye anaññātaññassāmītindriyaṁ “passanto pajahātī”tiādīsu tesu lokuttaresu anaññātaññassāmītindriyaṁ passanto udikkhanto apekkhamāno icchamāno vipassanākkhaṇesu pahātabbe kilese pajahātīti taṁtaṁdhammānurūpena yojetabbaṁ.",
  "atk-s0517a2:435_0": "Pahātabbaniddesavaṇṇanā niṭṭhitā.",
  "atk-s0517a2:436_0": "Bhāvetabbaniddesavaṇṇanā",
  "atk-s0517a2:437_0": "25.",
  "atk-s0517a2:437_1": "Bhāvetabbaniddese kāyagatāsatīti kāyagatāsatisuttante vuttā ānāpānacatuiriyāpathakhuddakairiyāpathadvattiṁsākāracatudhātunavasivathikāpaṭikūla- vavatthāpakamanasikārasampayuttā yathānurūpaṁ rūpajjhānasampayuttā ca sati.",
  "atk-s0517a2:437_2": "Sā hi tesu kāyesu gatā pavattāti kāyagatāti vuccati.",
  "atk-s0517a2:437_3": "Sātasahagatāti madhurasukhavedayitasaṅkhātena sātena saha ekuppādādibhāvaṁ gatā.",
  "atk-s0517a2:437_4": "Tabbhāve vokiṇṇe ārammaṇe nissaye saṁsaṭṭhe dissati sahagatasaddo pañcasu atthesu jinavacane.",
  "atk-s0517a2:437_5": "“Yāyaṁ taṇhā ponobbhavikā nandirāgasahagatā”ti ettha tabbhāve, nandirāgabhūtāti attho.",
  "atk-s0517a2:437_6": "“Yā, bhikkhave, vīmaṁsā kosajjasahagatā kosajjasampayuttā”ti ettha vokiṇṇe, antarantarā uppajjamānena kosajjena vokiṇṇāti attho.",
  "atk-s0517a2:437_7": "“Lābhī hoti rūpasahagatānaṁ vā samāpattīnaṁ arūpasahagatānaṁ vā samāpattīna”nti ettha ārammaṇe, rūpārūpārammaṇānanti attho.",
  "atk-s0517a2:437_8": "“Aṭṭhikasaññāsahagataṁ satisambojjhaṅgaṁ bhāvetī”ti ettha nissaye, aṭṭhikasaññānissayaṁ aṭṭhikasaññaṁ bhāvetvā paṭiladdhanti attho.",
  "atk-s0517a2:437_9": "“Idaṁ sukhaṁ imāya pītiyā sahagataṁ hoti sahajātaṁ sampayutta”nti ettha saṁsaṭṭhe, sammissanti attho.",
  "atk-s0517a2:437_10": "Imasmimpi pade saṁsaṭṭho adhippeto.",
  "atk-s0517a2:437_11": "Sātasaṁsaṭṭhā hi sātasahagatāti vuttā.",
  "atk-s0517a2:437_12": "Sā hi ṭhapetvā catutthaṁ jhānaṁ sesesu sātasahagatā hoti, satipi ca upekkhāsahagatatte yebhuyyavasena sātasahagatāti vuttā, purimajjhānamūlakattā vā catutthajjhānassa sātasahagatāya upekkhāsahagatāpi vuttāva hoti, upekkhāya pana sante sukhe vuttattā bhagavatā sātasahagatāti catutthajjhānasampayuttāpi vuttāva hoti.",
  "atk-s0517a2:438_0": "Samatho ca vipassanā cāti kāmacchandādayo paccanīkadhamme sameti vināsetīti samatho.",
  "atk-s0517a2:438_1": "Samādhissetaṁ nāmaṁ.",
  "atk-s0517a2:438_2": "Aniccatādivasena vividhehi ākārehi dhamme passatīti vipassanā.",
  "atk-s0517a2:438_3": "Paññāyetaṁ nāmaṁ.",
  "atk-s0517a2:438_4": "Ime pana dve dasuttarapariyāye pubbabhāgāti vuttā, saṅgītipariyāye ca lokiyalokuttaramissakāti.",
  "atk-s0517a2:438_5": "Tayo samādhīti savitakko savicāro samādhi, avitakko vicāramatto samādhi, avitakko avicāro samādhi.",
  "atk-s0517a2:438_6": "Sampayogavasena vattamānena saha vitakkena savitakko, saha vicārena savicāro.",
  "atk-s0517a2:438_7": "So khaṇikasamādhi, vipassanāsamādhi, upacārasamādhi, paṭhamajjhānasamādhi.",
  "atk-s0517a2:438_8": "Natthi etassa vitakkoti avitakko.",
  "atk-s0517a2:438_9": "Vitakkavicāresu vicāro mattā paramā pamāṇaṁ etassāti vicāramatto, vicārato uttari vitakkena sampayogaṁ na gacchatīti attho.",
  "atk-s0517a2:438_10": "So pañcakanaye dutiyajjhānasamādhi, tadubhayavirahito avitakko avicāro samādhi.",
  "atk-s0517a2:438_11": "So catukkanaye dutiyajjhānādi, pañcakanaye tatiyajjhānādi rūpāvacarasamādhi.",
  "atk-s0517a2:438_12": "Ime tayopi lokiyā eva.",
  "atk-s0517a2:438_13": "Saṅgītipariyāye aparepi tayo samādhī vuttā –",
  "atk-s0517a2:438_14": "“suññato samādhi, animitto samādhi, appaṇihito samādhī”ti.",
  "atk-s0517a2:438_15": "Na te idha adhippetā.",
  "atk-s0517a2:439_0": "Cattāro satipaṭṭhānāti kāyānupassanāsatipaṭṭhānaṁ, vedanānupassanāsatipaṭṭhānaṁ, cittānupassanāsatipaṭṭhānaṁ, dhammānupassanāsatipaṭṭhānaṁ.",
  "atk-s0517a2:439_1": "Pubbabhāge cuddasavidhena kāyaṁ pariggaṇhato kāyānupassanāsatipaṭṭhānaṁ, navavidhena vedanaṁ pariggaṇhato vedanānupassanāsatipaṭṭhānaṁ, soḷasavidhena cittaṁ pariggaṇhato cittānupassanāsatipaṭṭhānaṁ, pañcavidhena dhamme pariggaṇhato dhammānupassanāsatipaṭṭhānaṁ veditabbaṁ.",
  "atk-s0517a2:439_2": "Lokuttaraṁ pana idha na adhippetaṁ.",
  "atk-s0517a2:439_3": "Pañcaṅgiko samādhīti pañca aṅgāni assa santīti pañcaṅgiko, catutthajjhānasamādhi.",
  "atk-s0517a2:439_4": "Pītipharaṇatā, sukhapharaṇatā, cetopharaṇatā, ālokapharaṇatā, paccavekkhaṇanimittanti pañca aṅgāni.",
  "atk-s0517a2:439_5": "Pītiṁ pharamānā uppajjatīti dvīsu jhānesu paññā pītipharaṇatā nāma.",
  "atk-s0517a2:439_6": "Sukhaṁ pharamānā uppajjatīti tīsu jhānesu paññā sukhapharaṇatā nāma.",
  "atk-s0517a2:439_7": "Paresaṁ ceto pharamānā uppajjatīti cetopariyapaññā cetopharaṇatā nāma.",
  "atk-s0517a2:439_8": "Ālokaṁ pharamānā uppajjatīti dibbacakkhupaññā ālokapharaṇatā nāma.",
  "atk-s0517a2:439_9": "Paccavekkhaṇañāṇaṁ paccavekkhaṇanimittaṁ nāma.",
  "atk-s0517a2:439_10": "Vuttampi cetaṁ –",
  "atk-s0517a2:440_0": "“Dvīsu jhānesu paññā pītipharaṇatā, tīsu jhānesu paññā sukhapharaṇatā, paracittapaññā cetopharaṇatā, dibbacakkhupaññā ālokapharaṇatā, tamhā tamhā samādhimhā vuṭṭhitassa paccavekkhaṇañāṇaṁ paccavekkhaṇanimitta”nti.",
  "atk-s0517a2:441_0": "Tañhi vuṭṭhitasamādhissa pavattākāragahaṇato nimittanti vuttaṁ.",
  "atk-s0517a2:441_1": "Tattha ca pītipharaṇatā sukhapharaṇatā dve pādā viya, cetopharaṇatā ālokapharaṇatā dve hatthā viya, abhiññāpādakaṁ catutthajjhānaṁ majjhimakāyo viya, paccavekkhaṇanimittaṁ sīsaṁ viya.",
  "atk-s0517a2:441_2": "Iti āyasmā dhammasenāpati sāriputtatthero pañcaṅgikaṁ sammāsamādhiṁ aṅgapaccaṅgasampannaṁ purisaṁ viya katvā dassesi.",
  "atk-s0517a2:442_0": "Cha anussatiṭṭhānānīti punappunaṁ uppajjanato satiyo eva anussatiyo, pavattitabbaṭṭhānasmiṁyeva pavattattā saddhāpabbajitassa kulaputtassa anurūpā satiyotipi anussatiyo, anussatiyo eva pītiādīnaṁ ṭhānattā anussatiṭṭhānāni.",
  "atk-s0517a2:442_1": "Katamāni cha?",
  "atk-s0517a2:442_2": "Buddhānussati dhammānussati saṅghānussati sīlānussati cāgānussati devatānussati.",
  "atk-s0517a2:442_3": "Bojjhaṅgāti bodhiyā, bodhissa vā aṅgā.",
  "atk-s0517a2:442_4": "Idaṁ vuttaṁ hoti –",
  "atk-s0517a2:442_5": "yā esā dhammasāmaggī yāya lokuttaramaggakkhaṇe uppajjamānāya līnuddhaccapatiṭṭhānāyūhanakāmasukhattakilamathānuyogaucchedasassatābhinivesādīnaṁ anekesaṁ upaddavānaṁ paṭipakkhabhūtāya satidhammavicayavīriyapītipassaddhisamādhiupekkhāsaṅkhātāya dhammasāmaggiyā ariyasāvako bujjhatīti katvā bodhīti vuccati.",
  "atk-s0517a2:442_6": "Bujjhatīti kilesasantānaniddāya vuṭṭhahati, cattāri vā ariyasaccāni paṭivijjhati, nibbānameva vā sacchikaroti, tassā dhammasāmaggisaṅkhātāya bodhiyā aṅgātipi bojjhaṅgā jhānaṅgamaggaṅgādayo viya.",
  "atk-s0517a2:442_7": "Yo panesa yathāvuttappakārāya etāya dhammasāmaggiyā bujjhatīti katvā ariyasāvako bodhīti vuccati, tassa bodhissa aṅgātipi bojjhaṅgā senaṅgarathaṅgādayo viya.",
  "atk-s0517a2:442_8": "Tenāhu aṭṭhakathācariyā “bujjhanakassa puggalassa aṅgāti vā bojjhaṅgā”ti.",
  "atk-s0517a2:442_9": "Apica “bojjhaṅgāti kenaṭṭhena bojjhaṅgā, bodhāya saṁvattantīti bojjhaṅgā”tiādinā nayena bojjhaṅgaṭṭho veditabbo.",
  "atk-s0517a2:442_10": "Ariyo aṭṭhaṅgiko maggoti taṁtaṁmaggavajjhakilesehi ārakattā ariyabhāvakarattā ariyaphalapaṭilābhakarattā ca ariyo.",
  "atk-s0517a2:442_11": "Aṭṭha aṅgāni assāti aṭṭhaṅgiko.",
  "atk-s0517a2:442_12": "Soyaṁ caturaṅgikā viya senā, pañcaṅgikaṁ viya ca tūriyaṁ aṅgamattameva hoti, aṅgavinimutto natthi.",
  "atk-s0517a2:442_13": "Bojjhaṅgamaggaṅgā lokuttarā, dasuttarapariyāyena pubbabhāgāpi labbhanti.",
  "atk-s0517a2:443_0": "Navapārisuddhipadhāniyaṅgānīti sīlavisuddhi pārisuddhipadhāniyaṅgaṁ, cittavisuddhi pārisuddhipadhāniyaṅgaṁ, diṭṭhivisuddhi pārisuddhipadhāniyaṅgaṁ, kaṅkhāvitaraṇavisuddhi pārisuddhipadhāniyaṅgaṁ, maggāmaggañāṇadassanavisuddhi pārisuddhipadhāniyaṅgaṁ, paṭipadāñāṇadassanavisuddhi pārisuddhipadhāniyaṅgaṁ, ñāṇadassanavisuddhi pārisuddhipadhāniyaṅgaṁ, paññā pārisuddhipadhāniyaṅgaṁ, vimutti pārisuddhipadhāniyaṅgaṁ.",
  "atk-s0517a2:443_1": "Sīlavisuddhīti visuddhiṁ pāpetuṁ samatthaṁ catupārisuddhisīlaṁ.",
  "atk-s0517a2:443_2": "Tañhi dussīlyamalaṁ visodheti.",
  "atk-s0517a2:443_3": "Pārisuddhipadhāniyaṅganti parisuddhabhāvassa padhānaṁ uttamaṁ aṅgaṁ.",
  "atk-s0517a2:443_4": "Cittavisuddhīti vipassanāya padaṭṭhānabhūtā paguṇā aṭṭha samāpattiyo.",
  "atk-s0517a2:443_5": "Tā hi kāmacchandādicittamalaṁ visodhenti.",
  "atk-s0517a2:443_6": "Diṭṭhivisuddhīti sappaccayanāmarūpadassanaṁ.",
  "atk-s0517a2:443_7": "Tañhi sattadiṭṭhimalaṁ visodheti.",
  "atk-s0517a2:443_8": "Kaṅkhāvitaraṇavisuddhīti paccayākārañāṇaṁ.",
  "atk-s0517a2:443_9": "Tena hi tīsu addhāsu paccayavasena dhammā pavattantīti passanto tīsupi addhāsu sattakaṅkhāmalaṁ vitaranto visujjhati.",
  "atk-s0517a2:443_10": "Maggāmaggañāṇadassanavisuddhīti udayabbayānupassanakkhaṇe uppannā obhāsañāṇapītipassaddhisukhaadhimokkhapaggahaupaṭṭhānaupekkhānikantīti dasa vipassanupakkilesā, na maggo, vīthipaṭipannaṁ udayabbayañāṇaṁ maggoti evaṁ maggāmagge ñāṇaṁ nāma.",
  "atk-s0517a2:443_11": "Tena hi amaggamalaṁ visodheti.",
  "atk-s0517a2:443_12": "Paṭipadāñāṇadassanavisuddhīti vīthipaṭipannaṁ udayabbayānupassanāñāṇaṁ bhaṅgānupassanāñāṇaṁ bhayatupaṭṭhānānupassanāñāṇaṁ ādīnavānupassanāñāṇaṁ nibbidānupassanāñāṇaṁ muñcitukamyatāñāṇaṁ paṭisaṅkhānupassanāñāṇaṁ saṅkhārupekkhāñāṇaṁ anulomañāṇanti imāni nava vipassanāñāṇāni.",
  "atk-s0517a2:443_13": "Tāni hi niccasaññādimalaṁ visodhenti.",
  "atk-s0517a2:443_14": "Ñāṇadassanavisuddhīti catuariyamaggapaññā.",
  "atk-s0517a2:443_15": "Sā hi samucchedato sakasakamaggavajjhakilesamalaṁ visodheti.",
  "atk-s0517a2:443_16": "Paññāti arahattaphalapaññā.",
  "atk-s0517a2:443_17": "Vimuttīti arahattaphalavimutti.",
  "atk-s0517a2:444_0": "Dasa kasiṇāyatanānīti “pathavīkasiṇameko sañjānāti uddhaṁ adho tiriyaṁ advayaṁ appamāṇaṁ, āpokasiṇameko sañjānāti…pe…",
  "atk-s0517a2:444_1": "tejokasiṇameko sañjānāti…pe…",
  "atk-s0517a2:444_2": "vāyokasiṇameko sañjānāti…pe…",
  "atk-s0517a2:444_3": "nīlakasiṇameko sañjānāti…pe…",
  "atk-s0517a2:444_4": "pītakasiṇameko sañjānāti…pe…",
  "atk-s0517a2:444_5": "lohitakasiṇameko sañjānāti…pe…",
  "atk-s0517a2:444_6": "odātakasiṇameko sañjānāti…pe…",
  "atk-s0517a2:444_7": "ākāsakasiṇameko sañjānāti…pe…",
  "atk-s0517a2:444_8": "viññāṇakasiṇameko sañjānāti uddhaṁ adho tiriyaṁ advayaṁ appamāṇa”nti evaṁ vuttāni dasa.",
  "atk-s0517a2:444_9": "Etāni hi sakalapharaṇaṭṭhena kasiṇāni, tadārammaṇānaṁ dhammānaṁ khettaṭṭhena adhiṭṭhānaṭṭhena vā āyatanāni.",
  "atk-s0517a2:444_10": "Uddhanti uparigaganatalābhimukhaṁ.",
  "atk-s0517a2:444_11": "Adhoti heṭṭhābhūmitalābhimukhaṁ.",
  "atk-s0517a2:444_12": "Tiriyanti khettamaṇḍalamiva samantā paricchinnaṁ.",
  "atk-s0517a2:444_13": "Ekacco hi uddhameva kasiṇaṁ vaḍḍheti ekacco adho, ekacco samantato.",
  "atk-s0517a2:444_14": "Ekopi tena tena vā kāraṇena evaṁ pasāreti ālokamiva rūpadassanakāmo.",
  "atk-s0517a2:444_15": "Tena vuttaṁ –",
  "atk-s0517a2:444_16": "“pathavīkasiṇameko sañjānāti uddhaṁ adho tiriya”nti.",
  "atk-s0517a2:444_17": "Advayanti idaṁ pana ekassa aññabhāvānupagamanatthaṁ vuttaṁ.",
  "atk-s0517a2:444_18": "Yathā hi udakaṁ paviṭṭhassa sabbadisāsu udakameva hoti na aññaṁ, evameva pathavīkasiṇaṁ pathavīkasiṇameva hoti, natthi tassa aññakasiṇasambhedoti.",
  "atk-s0517a2:444_19": "Esa nayo sabbattha.",
  "atk-s0517a2:444_20": "Appamāṇanti idaṁ tassa tassa pharaṇaappamāṇavasena vuttaṁ.",
  "atk-s0517a2:444_21": "Tañhi manasā pharanto sakalameva pharati, na “ayamassa ādi idaṁ majjha”nti pamāṇaṁ gaṇhātīti.",
  "atk-s0517a2:444_22": "Ākāsakasiṇanti kasiṇugghāṭimākāso paricchedākāsakasiṇañca.",
  "atk-s0517a2:444_23": "Viññāṇakasiṇanti kasiṇugghāṭimākāse pavattaviññāṇaṁ.",
  "atk-s0517a2:444_24": "Tattha kasiṇavasena kasiṇugghāṭimākāse, kasiṇugghāṭimākāsavasena tattha pavattaviññāṇe uddhaṁadhotiriyatā veditabbā, paricchedākāsakasiṇassapi vaḍḍhanīyattā tassa vasenapīti.",
  "atk-s0517a2:445_0": "26.",
  "atk-s0517a2:445_1": "Idāni bhāvanāpabhedaṁ dassento dve bhāvanātiādimāha.",
  "atk-s0517a2:445_2": "Tattha lokiyātiādīsu loko vuccati lujjanapalujjanaṭṭhena vaṭṭaṁ, tasmiṁ pariyāpannabhāvena loke niyuttāti lokiyā, lokiyānaṁ dhammānaṁ bhāvanā lokiyā.",
  "atk-s0517a2:445_3": "Kiñcāpi dhammānaṁ bhāvanāti vohāravasena vuccati, tehi pana visuṁ bhāvanā natthi.",
  "atk-s0517a2:445_4": "Te eva hi dhammā bhāviyamānā bhāvanāti vuccanti.",
  "atk-s0517a2:445_5": "Uttiṇṇāti uttarā, loke apariyāpannabhāvena lokato uttarāti lokuttarā.",
  "atk-s0517a2:446_0": "Rūpabhavasaṅkhāte rūpe avacarantīti rūpāvacarā.",
  "atk-s0517a2:446_1": "Kusalasaddo panettha ārogyaanavajjachekasukhavipākesu dissati.",
  "atk-s0517a2:446_2": "“Kacci nu bhoto kusalaṁ?",
  "atk-s0517a2:446_3": "Kacci bhoto anāmaya”ntiādīsu ārogye.",
  "atk-s0517a2:446_4": "“Katamo pana, bhante, kāyasamācāro kusalo?",
  "atk-s0517a2:446_5": "Yo kho, mahārāja, kāyasamācāro anavajjo”ti ca “puna caparaṁ, bhante, etadānuttariyaṁ, yathā bhagavā dhammaṁ deseti kusalesu dhammesū”ti ca evamādīsu anavajje.",
  "atk-s0517a2:446_6": "“Taṁ kiṁ maññasi, rājakumāra, kusalo tvaṁ rathassa aṅgapaccaṅgāna”nti?",
  "atk-s0517a2:446_7": "“kusalā naccagītassa sikkhitā cāturitthiyo”ti ca ādīsu cheke.",
  "atk-s0517a2:446_8": "“Kusalānaṁ dhammānaṁ samādānahetu evamidaṁ puññaṁ pavaḍḍhatī”ti “kusalassa kammassa katattā upacitattā”ti ca ādīsu sukhavipāke.",
  "atk-s0517a2:446_9": "Svāyamidha ārogyepi anavajjepi sukhavipākepi vaṭṭati.",
  "atk-s0517a2:446_10": "Vacanattho panettha kucchite pāpake dhamme salayanti calayanti kampenti viddhaṁsentīti kusalā, kucchitena vā ākārena sayanti pavattantīti kusā, te akusalasaṅkhāte kuse lunanti chindantīti kusalā, kucchitānaṁ vā sānato tanukaraṇato kusaṁ, ñāṇaṁ.",
  "atk-s0517a2:446_11": "Tena kusena lātabbā gahetabbā pavattetabbāti kusalā, yathā vā kusā ubhayabhāgagataṁ hatthappadesaṁ lunanti, evamimepi uppannānuppannabhāvena ubhayabhāgagataṁ saṁkilesapakkhaṁ lunanti, tasmā kusā viya lunantīti kusalā.",
  "atk-s0517a2:446_12": "Tesaṁ rūpāvacarakusalānaṁ bhāvanā.",
  "atk-s0517a2:446_13": "Arūpabhavasaṅkhāte arūpe avacarantīti arūpāvacarā.",
  "atk-s0517a2:446_14": "Tebhūmakavaṭṭe pariyāpannā antogadhāti pariyāpannā, tasmiṁ na pariyāpannāti apariyāpannā, lokuttarā.",
  "atk-s0517a2:447_0": "Kāmāvacarakusalānaṁ dhammānaṁ bhāvanā kasmā na vuttāti ce?",
  "atk-s0517a2:447_1": "Appanāppattāya eva bhāvanāya abhidhamme bhāvanāti adhippetattā.",
  "atk-s0517a2:447_2": "Vuttañhi tattha –",
  "atk-s0517a2:448_0": "“Yogavihitesu vā kammāyatanesu yogavihitesu vā sippāyatanesu yogavihitesu vā vijjāṭṭhānesu kammassakataṁ vā saccānulomikaṁ vā rūpaṁ aniccanti vā, vedanā aniccāti vā, saññā aniccāti vā, saṅkhārā aniccāti vā, viññāṇaṁ aniccanti vā yaṁ evarūpaṁ anulomikaṁ khantiṁ diṭṭhiṁ ruciṁ mudiṁ pekkhaṁ dhammanijjhānakkhantiṁ parato asutvā paṭilabhati, ayaṁ vuccati cintāmayā paññā.",
  "atk-s0517a2:448_1": "Yogavihitesu vā kammāyatanesu…pe…",
  "atk-s0517a2:448_2": "dhammanijjhānakkhantiṁ parato sutvā paṭilabhati, ayaṁ vuccati sutamayā paññā.",
  "atk-s0517a2:448_3": "Sabbāpi samāpannassa paññā bhāvanāmayā paññā”ti.",
  "atk-s0517a2:449_0": "Sā pana kāmāvacarabhāvanā āvajjanabhavaṅgapātehi antaritattā bhāvanāti na vuttāti veditabbā.",
  "atk-s0517a2:449_1": "Sabbesaṁ pana puññānaṁ tividhapuññakiriyavatthūnaṁ antogadhattā upacārasamādhivipassanāsamādhīnaṁ bhāvanāmayapuññatā siddhā.",
  "atk-s0517a2:449_2": "Idha pana lokiyabhāvanāya eva saṅgahitā.",
  "atk-s0517a2:449_3": "Rūpārūpāvacarānaṁ tividhabhāve hīnāti lāmakā.",
  "atk-s0517a2:449_4": "Hīnuttamānaṁ majjhe bhavā majjhā, majjhimātipi pāṭho.",
  "atk-s0517a2:449_5": "Padhānabhāvaṁ nītāti paṇītā, uttamāti attho.",
  "atk-s0517a2:449_6": "Āyūhanavasena ayaṁ hīnamajjhimapaṇītatā veditabbā.",
  "atk-s0517a2:449_7": "Yassā hi āyūhanakkhaṇe chando vā hīno hoti vīriyaṁ vā cittaṁ vā vīmaṁsā vā, sā hīnā nāma.",
  "atk-s0517a2:449_8": "Yassā te dhammā majjhimā, sā majjhimā nāma.",
  "atk-s0517a2:449_9": "Yassā te dhammā paṇītā, sā paṇītā nāma.",
  "atk-s0517a2:449_10": "Mudukehi vā indriyehi sampayuttā hīnā nāma, majjhimehi indriyehi sampayuttā majjhimā, adhimattehi indriyehi sampayuttā paṇītā nāma.",
  "atk-s0517a2:449_11": "Apariyāpannāya hīnamajjhimattābhāvā paṇītatā eva vuttā.",
  "atk-s0517a2:449_12": "Sā hi uttamaṭṭhena atappakaṭṭhena ca paṇītā.",
  "atk-s0517a2:450_0": "27.",
  "atk-s0517a2:450_1": "Paṭhamabhāvanācatukke bhāvetīti ekasmiṁyeva khaṇe tathā tathā paṭivijjhanto ariyamaggaṁ bhāveti.",
  "atk-s0517a2:450_2": "Dutiyabhāvanācatukke esanābhāvanāti appanāpubbabhāge bhāvanā.",
  "atk-s0517a2:450_3": "Sā hi appanaṁ esanti etāyāti esanāti vuttā.",
  "atk-s0517a2:450_4": "Paṭilābhabhāvanāti appanābhāvanā.",
  "atk-s0517a2:450_5": "Sā hi tāya esanāya paṭilabbhatīti paṭilābhoti vuttā.",
  "atk-s0517a2:450_6": "Ekarasābhāvanāti paṭilābhe vasībhāvaṁ pattukāmassa payogakāle bhāvanā.",
  "atk-s0517a2:450_7": "Sā hi tena tena pahānena tehi tehi kilesehi vimuttattā vimuttirasena ekarasāti katvā ekarasāti vuttā.",
  "atk-s0517a2:450_8": "Āsevanābhāvanāti paṭilābhe vasippattassa yathāruci paribhogakāle bhāvanā.",
  "atk-s0517a2:450_9": "Sā hi bhusaṁ sevīyatīti āsevanāti vuttā.",
  "atk-s0517a2:450_10": "Keci pana “āsevanābhāvanā vasīkammaṁ, ekarasābhāvanā sabbatthikā”ti vaṇṇayanti.",
  "atk-s0517a2:450_11": "Catukkavibhāge samādhiṁ samāpajjantānanti vattamānasamīpe vattamānavacanaṁ.",
  "atk-s0517a2:450_12": "Tattha jātāti tasmiṁ pubbabhāge jātā.",
  "atk-s0517a2:450_13": "Ekarasā hontīti appanuppādane samānakiccā honti.",
  "atk-s0517a2:450_14": "Samādhiṁ samāpannānanti appitappanānaṁ.",
  "atk-s0517a2:450_15": "Tattha jātāti tassā appanāya jātā.",
  "atk-s0517a2:450_16": "Aññamaññaṁ nātivattantīti samappavattiyā aññamaññaṁ nātikkamanti.",
  "atk-s0517a2:450_17": "Adhimokkhaṭṭhenasaddhindriyaṁbhāvayatotiādīsu ekakkhaṇepi ekekassa indriyassa sakasakakiccakaraṇe taṁtaṁnissayavasena sakasakakiccakārakāni sesānipi indriyāni vimuttirasena ekarasā hontīti vimuttiraseneva ekarasaṭṭhena bhāvanā.",
  "atk-s0517a2:450_18": "Balabojjhaṅgamaggaṅgesupi eseva nayo.",
  "atk-s0517a2:450_19": "Ekarasāti ca liṅgavipallāso kato.",
  "atk-s0517a2:451_0": "Idha bhikkhūti imasmiṁ sāsane bhikkhu.",
  "atk-s0517a2:451_1": "Saṁsāre bhayaṁ ikkhatīti bhikkhu.",
  "atk-s0517a2:451_2": "Pubbaṇhasamayantiādīsu accantasaṁyogatthe upayogavacanaṁ, atthato pana bhummameva, divasassa pubbakāleti attho.",
  "atk-s0517a2:451_3": "Āsevatīti vasippattaṁ samādhiṁ bhusaṁ sevati.",
  "atk-s0517a2:451_4": "Majjhanhikasamayanti divasassa majjhakāle.",
  "atk-s0517a2:451_5": "Sāyanhasamayanti divasassa sāyanhakāle.",
  "atk-s0517a2:451_6": "Purebhattanti divābhattato purekāle.",
  "atk-s0517a2:451_7": "Pacchābhattanti divābhattato pacchākāle.",
  "atk-s0517a2:451_8": "Purimepi yāmeti rattiyā paṭhame koṭṭhāse.",
  "atk-s0517a2:451_9": "Kāḷeti kāḷapakkhe.",
  "atk-s0517a2:451_10": "Juṇheti sukkapakkhe.",
  "atk-s0517a2:451_11": "Purimepi vayokhandheti paṭhame vayokoṭṭhāse, paṭhamavayeti attho.",
  "atk-s0517a2:451_12": "Tīsu ca vayesu vassasatāyukassa purisassa ekekasmiṁ vaye catumāsādhikāni tettiṁsa vassāni honti.",
  "atk-s0517a2:452_0": "28.",
  "atk-s0517a2:452_1": "Tatiyabhāvanācatukke tattha jātānaṁ dhammānaṁ anativattanaṭṭhenāti tattha nekkhammādīsu bhāvanāvisesesu jātānaṁ samādhipaññāsaṅkhātānaṁ yuganaddhadhammānaṁ aññamaññaṁ anatikkamanabhāvena.",
  "atk-s0517a2:452_2": "Indriyānaṁ ekarasaṭṭhenāti tattheva saddhādīnaṁ indriyānaṁ nānākilesehi vimuttattā vimuttirasena ekarasabhāvena.",
  "atk-s0517a2:452_3": "Tadupagavīriyavāhanaṭṭhenāti tesaṁ anativattanaekarasabhāvānaṁ anucchavikassa vīriyassa vāhanabhāvena.",
  "atk-s0517a2:452_4": "Āsevanaṭṭhenāti yā tassa tasmiṁ samaye pavattā āsevanā.",
  "atk-s0517a2:452_5": "Tassā āsevanāya āsevanabhāvena.",
  "atk-s0517a2:453_0": "Rūpasaññanti kusalavipākakiriyavasena pañcadasavidhaṁ rūpāvacarajjhānasaṅkhātaṁ rūpasaññaṁ.",
  "atk-s0517a2:453_1": "Rūpāvacarajjhānampi hi rūpanti vuccati “rūpī rūpāni passatī”tiādīsu, tassa jhānassa ārammaṇampi “bahiddhā rūpāni passati suvaṇṇadubbaṇṇānī”tiādīsu.",
  "atk-s0517a2:453_2": "Rūpāvacarajjhānañhi saññāsīsena rūpe saññāti katvā rūpasaññāti vuccati.",
  "atk-s0517a2:453_3": "Paṭighasaññanti kusalavipākā pañca, akusalavipākā pañcāti evaṁ dasavidhaṁ paṭighasaññaṁ.",
  "atk-s0517a2:453_4": "Dvipañcaviññāṇasampayuttā hi saññā cakkhādīnaṁ vatthūnaṁ rūpādīnaṁ ārammaṇānañca paṭighātena uppannattā paṭighasaññāti vuccati.",
  "atk-s0517a2:453_5": "Rūpasaññā saddasaññā gandhasaññā rasasaññā phoṭṭhabbasaññātipi etissā eva nāmaṁ.",
  "atk-s0517a2:453_6": "Nānattasaññanti aṭṭha kāmāvacarakusalasaññā, dvādasa akusalasaññā, ekādasa kāmāvacarakusalavipākasaññā, dve akusalavipākasaññā, ekādasa kāmāvacarakiriyasaññāti evaṁ catucattālīsavidhaṁ nānattasaññaṁ.",
  "atk-s0517a2:453_7": "Sā hi nānatte nānāsabhāve rūpasaddādibhede gocare pavattā saññāti nānattasaññā, catucattālīsabhedato nānattā nānāsabhāvā aññamaññaṁ asadisā saññāti vā nānattasaññāti vuccati.",
  "atk-s0517a2:453_8": "Saññābahukattepi jātiggahaṇena ekavacanaṁ kataṁ.",
  "atk-s0517a2:454_0": "Niccasaññanti niccanti saññaṁ niccasaññaṁ.",
  "atk-s0517a2:454_1": "Evaṁ sukhasaññaṁ attasaññaṁ.",
  "atk-s0517a2:454_2": "Nandinti sappītikaṁ taṇhaṁ.",
  "atk-s0517a2:454_3": "Rāganti nippītikaṁ taṇhaṁ.",
  "atk-s0517a2:454_4": "Samudayanti rāgassa samudayaṁ.",
  "atk-s0517a2:454_5": "Atha vā bhaṅgānupassanāya bhaṅgasseva dassanato saṅkhārānaṁ udayaṁ.",
  "atk-s0517a2:454_6": "Ādānanti nibbattanavasena kilesānaṁ, adosadassāvitāya saṅkhatārammaṇassa vā ādānaṁ.",
  "atk-s0517a2:454_7": "Ghanasaññanti santativasena ghananti saññaṁ.",
  "atk-s0517a2:454_8": "Āyūhananti saṅkhārānaṁ atthāya payogakaraṇaṁ.",
  "atk-s0517a2:454_9": "Dhuvasaññanti thiranti saññaṁ.",
  "atk-s0517a2:454_10": "Nimittanti niccanimittaṁ.",
  "atk-s0517a2:454_11": "Paṇidhinti sukhapatthanaṁ.",
  "atk-s0517a2:454_12": "Abhinivesanti atthi attāti abhinivesaṁ.",
  "atk-s0517a2:454_13": "Sārādānābhinivesanti niccasārattasāragahaṇābhinivesaṁ.",
  "atk-s0517a2:454_14": "Sammohābhinivesanti “ahosiṁ nu kho ahaṁ atītamaddhāna”ntiādivasena “issarato loko sambhotī”tiādivasena ca sammohābhinivesaṁ.",
  "atk-s0517a2:454_15": "Ālayābhinivesanti ādīnavādassanena allīyitabbamidanti abhinivesaṁ.",
  "atk-s0517a2:454_16": "Appaṭisaṅkhanti anupāyagahaṇaṁ.",
  "atk-s0517a2:454_17": "Saññogābhinivesanti kāmayogādikaṁ kilesappavattiṁ.",
  "atk-s0517a2:455_0": "Diṭṭhekaṭṭheti diṭṭhīhi saha ekasmiṁ ṭhitāti diṭṭhekaṭṭhā.",
  "atk-s0517a2:455_1": "Te diṭṭhekaṭṭhe.",
  "atk-s0517a2:455_2": "Kilesenti upatāpenti, vibādhenti vāti kilesā.",
  "atk-s0517a2:455_3": "Te kilese.",
  "atk-s0517a2:455_4": "Duvidhañhi ekaṭṭhaṁ pahānekaṭṭhaṁ sahajekaṭṭhañca.",
  "atk-s0517a2:455_5": "Pahānekaṭṭhaṁ sakkāyadiṭṭhipamukhāhi tesaṭṭhiyā diṭṭhīhi saha yāva sotāpattimaggena pahānā, tāva ekasmiṁ puggale ṭhitāti attho.",
  "atk-s0517a2:455_6": "Idamidhādhippetaṁ.",
  "atk-s0517a2:455_7": "Dasasu hi kilesesu idha diṭṭhikilesoyeva āgato.",
  "atk-s0517a2:455_8": "Sesesu pana apāyagamanīyo lobho doso moho māno vicikicchā thinaṁ uddhaccaṁ ahirikaṁ anottappanti nava kilesā diṭṭhiyā saha pahānekaṭṭhā hutvā sotāpattimaggena pahīyanti, rāgadosamohapamukhesu vā diyaḍḍhesu kilesasahassesu sotāpattimaggena diṭṭhiyā pahīyamānāya diṭṭhiyā saha apāyagamanīyā sabbakilesā pahānekaṭṭhavasena pahīyanti, sahajekaṭṭhe diṭṭhiyā saha ekasmiṁ citte ṭhitāti attho.",
  "atk-s0517a2:455_9": "Sotāpattimaggena hi dvīsu diṭṭhisampayuttaasaṅkhārikacittesu pahīyamānesu tehi sahajāto lobho moho uddhaccaṁ ahirikaṁ anottappanti ime kilesā sahajekaṭṭhavasena pahīyanti, dvīsu diṭṭhisampayuttasasaṅkhārikacittesu pahīyamānesu tehi sahajāto lobho moho thinaṁ uddhaccaṁ ahirikaṁ anottappanti ime kilesā sahajekaṭṭhavasena pahīyanti.",
  "atk-s0517a2:455_10": "Oḷārike kileseti oḷārikabhūte kāmarāgabyāpāde.",
  "atk-s0517a2:455_11": "Anusahagate kileseti sukhumabhūte kāmarāgabyāpāde.",
  "atk-s0517a2:455_12": "Sabbakileseti maggattayena pahīnāvasese.",
  "atk-s0517a2:456_0": "Vīriyaṁ vāhetīti yogāvacaro vīriyaṁ pavatteti.",
  "atk-s0517a2:456_1": "Heṭṭhā esanāpaṭilābhaekarasaāsevanavacanāni bhāvanānaṁ visesadassanatthaṁ vuttāni “evaṁbhūtā ca bhāvanā”ti.",
  "atk-s0517a2:456_2": "Idha “tattha jātānaṁ dhammānaṁ anativattanaṭṭhena indriyānaṁ ekarasaṭṭhena tadupagavīriyavāhanaṭṭhena āsevanaṭṭhenā”ti vacanāni bhāvanāhetudassanatthaṁ vuttāni “iminā ca iminā ca hetunā bhāvanā”ti.",
  "atk-s0517a2:456_3": "Heṭṭhā āsevanābhāvanāti nānākkhaṇavasena vuttā, idha āsevanaṭṭhena bhāvanāti ekakkhaṇavasenāti viseso.",
  "atk-s0517a2:456_4": "Rūpaṁ passanto bhāvetītiādīsu rūpādīni passitabbākārena passanto bhāvetabbaṁ bhāvanaṁ bhāvetīti attho.",
  "atk-s0517a2:456_5": "Ekarasā hontīti vimuttirasena, kiccarasena vā ekarasā honti.",
  "atk-s0517a2:456_6": "Vimuttirasoti sampattiraso.",
  "atk-s0517a2:456_7": "Kiccasampattiatthena raso nāma pavuccatīti hi vuttanti.",
  "atk-s0517a2:457_0": "Bhāvetabbaniddesavaṇṇanā niṭṭhitā.",
  "atk-s0517a2:458_0": "Sacchikātabbaniddesavaṇṇanā",
  "atk-s0517a2:459_0": "29.",
  "atk-s0517a2:459_1": "Sacchikātabbaniddese dasa ekuttaravissajjanāni paṭilābhasacchikiriyāvasena vuttāni.",
  "atk-s0517a2:459_2": "Tattha akuppā cetovimuttīti arahattaphalavimutti.",
  "atk-s0517a2:459_3": "Sā hi na kuppati na calati na parihāyatīti akuppā, sabbakilesehi cittassa vimuttattā cetovimuttīti vuccati.",
  "atk-s0517a2:459_4": "Vijjāti tisso vijjā.",
  "atk-s0517a2:459_5": "Vimuttīti dasuttarapariyāyena arahattaphalaṁ vuttaṁ, saṅgītipariyāyena pana “vimuttīti dve vimuttiyo cittassa ca adhimutti nibbānañcā”ti vuttaṁ.",
  "atk-s0517a2:459_6": "Ettha ca aṭṭha samāpattiyo nīvaraṇādīhi suṭṭhu vimuttattā vimutti nāma, nibbānaṁ sabbasaṅkhatato vimuttattā vimutti nāma.",
  "atk-s0517a2:459_7": "Tisso vijjāti pubbenivāsānussatiñāṇaṁ vijjā sattānaṁ cutūpapāte ñāṇaṁ vijjā āsavānaṁ khaye ñāṇaṁ vijjā.",
  "atk-s0517a2:459_8": "Tamavijjhanaṭṭhena vijjā, viditakaraṇaṭṭhenāpi vijjā.",
  "atk-s0517a2:459_9": "Pubbenivāsānussatiñāṇañhi uppajjamānaṁ pubbenivāsaṁ chādetvā ṭhitaṁ tamaṁ vijjhati, pubbenivāsañca viditaṁ karotīti vijjā.",
  "atk-s0517a2:459_10": "Cutūpapāte ñāṇaṁ cutipaṭisandhicchādakaṁ tamaṁ vijjhati, cutūpapātañca viditaṁ karotīti vijjā.",
  "atk-s0517a2:459_11": "Āsavānaṁ khaye ñāṇaṁ catusaccacchādakaṁ tamaṁ vijjhati, catusaccadhamme ca viditaṁ karotīti vijjā.",
  "atk-s0517a2:459_12": "Cattāri sāmaññaphalānīti sotāpattiphalaṁ, sakadāgāmiphalaṁ, anāgāmiphalaṁ, arahattaphalaṁ.",
  "atk-s0517a2:459_13": "Pāpadhamme sameti vināsetīti samaṇo, samaṇassa bhāvo sāmaññaṁ.",
  "atk-s0517a2:459_14": "Catunnaṁ ariyamaggānametaṁ nāmaṁ.",
  "atk-s0517a2:459_15": "Sāmaññassa phalāni sāmaññaphalāni.",
  "atk-s0517a2:460_0": "Pañca dhammakkhandhāti sīlakkhandho, samādhikkhandho, paññākkhandho, vimuttikkhandho, vimuttiñāṇadassanakkhandho.",
  "atk-s0517a2:460_1": "Dhammakkhandhāti dhammavibhāgā dhammakoṭṭhāsā.",
  "atk-s0517a2:460_2": "Sīlakkhandhādīsupi eseva nayo.",
  "atk-s0517a2:460_3": "Lokiyalokuttarā sīlasamādhipaññā eva sīlasamādhipaññākkhandhā.",
  "atk-s0517a2:460_4": "Samucchedapaṭippassaddhinissaraṇavimuttiyo eva vimuttikkhandho.",
  "atk-s0517a2:460_5": "Tividhā vimuttipaccavekkhaṇā eva vimuttiñāṇadassanakkhandho.",
  "atk-s0517a2:460_6": "So lokiyo eva.",
  "atk-s0517a2:460_7": "Jānanaṭṭhena ñāṇameva dassanaṭṭhena dassananti ñāṇadassanaṁ, vimuttīnaṁ ñāṇadassanaṁ vimuttiñāṇadassananti vuccati.",
  "atk-s0517a2:460_8": "Vikkhambhanatadaṅgavimuttiyo pana samādhipaññākkhandheheva saṅgahitā.",
  "atk-s0517a2:460_9": "Ime pañca dhammakkhandhā sekkhānaṁ sekkhā, asekkhānaṁ asekkhāti vuttā.",
  "atk-s0517a2:460_10": "Etesu hi lokiyā ca nissaraṇavimutti ca nevasekkhānāsekkhā.",
  "atk-s0517a2:460_11": "Sekkhā hontāpi sekkhānaṁ ime iti sekkhā, asekkhānaṁ ime iti asekkhāti vuccanti.",
  "atk-s0517a2:460_12": "“Sekkhena vimuttikkhandhena samannāgato hotī”ti ettha pana nissaraṇavimuttiyā ārammaṇakaraṇavasena samannāgatoti veditabbo.",
  "atk-s0517a2:460_13": "Cha abhiññāti cha adhikāni ñāṇāni.",
  "atk-s0517a2:460_14": "Katamā cha?",
  "atk-s0517a2:460_15": "Iddhividhañāṇaṁ, dibbasotadhātuñāṇaṁ, pubbenivāsānussatiñāṇaṁ, cetopariyañāṇaṁ, dibbacakkhuñāṇaṁ, āsavānaṁ khaye ñāṇanti imā cha.",
  "atk-s0517a2:461_0": "Satta khīṇāsavabalānīti khīṇā āsavā assāti khīṇāsavo, khīṇāsavassa balāni khīṇāsavabalāni.",
  "atk-s0517a2:461_1": "Katamāni satta?",
  "atk-s0517a2:461_2": "Vuttāni bhagavatā –",
  "atk-s0517a2:462_0": "“Idha, bhikkhave, khīṇāsavassa bhikkhuno aniccato sabbe saṅkhārā yathābhūtaṁ sammappaññāya sudiṭṭhā honti.",
  "atk-s0517a2:462_1": "Yampi, bhikkhave, khīṇāsavassa bhikkhuno aniccato sabbe saṅkhārā yathābhūtaṁ sammappaññāya sudiṭṭhā honti, idampi, bhikkhave, khīṇāsavassa bhikkhuno balaṁ hoti, yaṁ balaṁ āgamma khīṇāsavo bhikkhu āsavānaṁ khayaṁ paṭijānāti ‘khīṇā me āsavā’ti.",
  "atk-s0517a2:463_0": "“Puna caparaṁ, bhikkhave, khīṇāsavassa bhikkhuno aṅgārakāsūpamā kāmāti yathābhūtaṁ sammappaññāya sudiṭṭhā honti.",
  "atk-s0517a2:463_1": "Yampi, bhikkhave…pe…",
  "atk-s0517a2:463_2": "idampi khīṇāsavassa bhikkhuno balaṁ hoti…pe….",
  "atk-s0517a2:464_0": "“Puna caparaṁ, bhikkhave, khīṇāsavassa bhikkhuno vivekaninnaṁ cittaṁ hoti vivekapoṇaṁ vivekapabbhāraṁ vivekaṭṭhaṁ nekkhammābhirataṁ byantībhūtaṁ sabbaso āsavaṭṭhāniyehi dhammehi.",
  "atk-s0517a2:464_1": "Yampi, bhikkhave…pe…",
  "atk-s0517a2:464_2": "idampi khīṇāsavassa bhikkhuno balaṁ hoti…pe….",
  "atk-s0517a2:465_0": "“Puna caparaṁ, bhikkhave, khīṇāsavassa bhikkhuno cattāro satipaṭṭhānā bhāvitā honti subhāvitā.",
  "atk-s0517a2:465_1": "Pañcindriyāni bhāvitāni honti subhāvitāni.",
  "atk-s0517a2:465_2": "Satta bojjhaṅgā bhāvitā honti subhāvitā.",
  "atk-s0517a2:465_3": "Ariyo aṭṭhaṅgiko maggo bhāvito hoti subhāvito.",
  "atk-s0517a2:465_4": "Yampi, bhikkhave, khīṇāsavassa bhikkhuno ariyo aṭṭhaṅgiko maggo bhāvito hoti subhāvito, idampi khīṇāsavassa bhikkhuno balaṁ hoti, yaṁ balaṁ āgamma khīṇāsavo bhikkhu āsavānaṁ khayaṁ paṭijānāti ‘khīṇā me āsavā”’ti.",
  "atk-s0517a2:466_0": "Tattha paṭhamena balena dukkhasaccapaṭivedho, dutiyena samudayasaccapaṭivedho, tatiyena nirodhasaccapaṭivedho, catūhi maggasaccapaṭivedho pakāsito hoti.",
  "atk-s0517a2:467_0": "Aṭṭha vimokkhāti ārammaṇe adhimuccanaṭṭhena paccanīkadhammehi ca suṭṭhu muccanaṭṭhena vimokkhā.",
  "atk-s0517a2:467_1": "“Katame aṭṭha?",
  "atk-s0517a2:467_2": "Rūpī rūpāni passati, ayaṁ paṭhamo vimokkho.",
  "atk-s0517a2:467_3": "Ajjhattaṁ arūpasaññī bahiddhā rūpāni passati, ayaṁ dutiyo vimokkho.",
  "atk-s0517a2:467_4": "‘Subha’nteva adhimutto hoti, ayaṁ tatiyo vimokkho.",
  "atk-s0517a2:467_5": "Sabbaso rūpasaññānaṁ samatikkamā paṭighasaññānaṁ atthaṅgamā nānattasaññānaṁ amanasikārā ‘ananto ākāso’ti ākāsānañcāyatanaṁ upasampajja viharati, ayaṁ catuttho vimokkho.",
  "atk-s0517a2:467_6": "Sabbaso ākāsānañcāyatanaṁ samatikkamma ‘anantaṁ viññāṇa’nti viññāṇañcāyatanaṁ upasampajja viharati, ayaṁ pañcamo vimokkho.",
  "atk-s0517a2:467_7": "Sabbaso viññāṇañcāyatanaṁ samatikkamma ‘natthi kiñcī’ti ākiñcaññāyatanaṁ upasampajja viharati, ayaṁ chaṭṭho vimokkho.",
  "atk-s0517a2:467_8": "Sabbaso ākiñcaññāyatanaṁ samatikkamma nevasaññānāsaññāyatanaṁ upasampajja viharati, ayaṁ sattamo vimokkho.",
  "atk-s0517a2:467_9": "Sabbaso nevasaññānāsaññāyatanaṁ samatikkamma saññāvedayitanirodhaṁ upasampajja viharati, ayaṁ aṭṭhamo vimokkho”ti.",
  "atk-s0517a2:468_0": "Nava anupubbanirodhāti nava anupaṭipāṭiyā nirodhā.",
  "atk-s0517a2:468_1": "“Katame nava?",
  "atk-s0517a2:468_2": "Paṭhamaṁ jhānaṁ samāpannassa kāmasaññā niruddhā hoti, dutiyaṁ jhānaṁ samāpannassa vitakkavicārā niruddhā honti, tatiyaṁ jhānaṁ samāpannassa pīti niruddhā hoti, catutthaṁ jhānaṁ samāpannassa assāsapassāsā niruddhā honti, ākāsānañcāyatanaṁ samāpannassa rūpasaññā niruddhā hoti, viññāṇañcāyatanaṁ samāpannassa ākāsānañcāyatanasaññā niruddhā hoti, ākiñcaññāyatanaṁ samāpannassa viññāṇañcāyatanasaññā niruddhā hoti, nevasaññānāsaññāyatanaṁ samāpannassa ākiñcaññāyatanasaññā niruddhā hoti, saññāvedayitanirodhaṁ samāpannassa saññā ca vedanā ca niruddhā hontī”ti.",
  "atk-s0517a2:469_0": "Dasa asekkhā dhammāti upari sikkhitabbābhāvato na sikkhantīti asekkhā.",
  "atk-s0517a2:469_1": "Atha vā tīsu sikkhāsu sikkhantīti sekkhā, vuddhippattā sekkhāti asekkhā, arahanto.",
  "atk-s0517a2:469_2": "Asekkhānaṁ ime iti asekkhā.",
  "atk-s0517a2:469_3": "“Katame dasa?",
  "atk-s0517a2:469_4": "Asekkhā sammādiṭṭhi, asekkho sammāsaṅkappo, asekkhā sammāvācā, asekkho sammākammanto, asekkho sammāājīvo, asekkho sammāvāyāmo, asekkhā sammāsati, asekkho sammāsamādhi, asekkhaṁ sammāñāṇaṁ, asekkhā sammāvimuttī”ti.",
  "atk-s0517a2:469_5": "Asekkhaṁ sammāñāṇanti arahattaphalapaññaṁ ṭhapetvā sesalokiyapaññā.",
  "atk-s0517a2:469_6": "Sammāvimuttīti arahattaphalavimutti.",
  "atk-s0517a2:469_7": "Aṭṭhakathāyaṁ pana vuttaṁ –",
  "atk-s0517a2:470_0": "“Asekkhā sammādiṭṭhītiādayo sabbepi phalasampayuttadhammā eva.",
  "atk-s0517a2:470_1": "Ettha ca sammādiṭṭhi sammāñāṇanti dvīsu ṭhānesu paññāva kathitā.",
  "atk-s0517a2:470_2": "Sammāvimuttīti iminā pana padena vuttāvasesā phalasamāpattidhammā saṅgahitā”ti.",
  "atk-s0517a2:471_0": "Sabbaṁ, bhikkhave, sacchikātabbantiādīsu ārammaṇasacchikiriyā veditabbā.",
  "atk-s0517a2:471_1": "Rūpaṁ passanto sacchikarotītiādīsu rūpādīni lokiyāni passitabbākārena passanto tāneva rūpādīni ārammaṇasacchikiriyāya sacchikaroti, rūpādīni vā passitabbākārena passanto tena hetunā sacchikātabbaṁ nibbānaṁ sacchikaroti.",
  "atk-s0517a2:471_2": "Passantoti hi padaṁ hetuatthepi akkharacintakā icchanti.",
  "atk-s0517a2:471_3": "Anaññātaññassāmītindriyādīni pana lokuttarāni paccavekkhaṇavasena passanto tāneva ārammaṇasacchikiriyāya sacchikaroti.",
  "atk-s0517a2:471_4": "“Amatogadhaṁ nibbānaṁ pariyosānaṭṭhena sacchikarotī”ti idaṁ pariññeyyapahātabbasacchikātabbabhāvetabbesu sacchikātabbattā ujukameva.",
  "atk-s0517a2:471_5": "Ye ye dhammā sacchikatā honti, te te dhammā phassitā hontīti ārammaṇasacchikiriyāya sacchikatā ārammaṇaphassena phuṭṭhā honti, paṭilābhasacchikiriyāya sacchikatā paṭilābhaphassena phuṭṭhā hontīti.",
  "atk-s0517a2:472_0": "Sacchikātabbaniddesavaṇṇanā niṭṭhitā.",
  "atk-s0517a2:473_0": "Hānabhāgiyacatukkaniddesavaṇṇanā",
  "atk-s0517a2:474_0": "30.",
  "atk-s0517a2:474_1": "Idāni yasmā hānabhāgiyāditā ekekasseva samādhissa avatthābhedena hoti, tasmā hānabhāgiyacatukkaṁ ekatoyeva niddiṭṭhaṁ.",
  "atk-s0517a2:474_2": "Tattha paṭhamassa jhānassa lābhinti paṭhamassa jhānassa lābhino.",
  "atk-s0517a2:474_3": "Sāmiatthe upayogavacanaṁ.",
  "atk-s0517a2:474_4": "Lābho sacchikiriyā assa atthīti lābhīti vuccati.",
  "atk-s0517a2:474_5": "Kāmasahagatāti ettha sahagatasaddassa ārammaṇattho adhippeto, vatthukāmakilesakāmārammaṇāti attho.",
  "atk-s0517a2:474_6": "Saññāmanasikārāti javanasaññā ca tadāvajjanamanasikāro ca, saññāsampayuttamanasikāropi vaṭṭati.",
  "atk-s0517a2:474_7": "Samudācarantīti pavattanti.",
  "atk-s0517a2:474_8": "Dhammoti paṭhamajjhānadhammo.",
  "atk-s0517a2:474_9": "Jhānā parihāyanto tīhi kāraṇehi parihāyati kilesasamudācārena vā asappāyakiriyāya vā ananuyogena vā.",
  "atk-s0517a2:474_10": "Kilesasamudācārena parihāyanto sīghaṁ parihāyati, kammārāmatābhassārāmatāniddārāmatāsaṅgaṇikārāmatānuyogavasena asappāyakiriyāya parihāyanto dandhaṁ parihāyati, gelaññapaccayavekallādinā palibodhena abhikkhaṇaṁ asamāpajjanto ananuyogena parihāyantopi dandhaṁ parihāyati.",
  "atk-s0517a2:474_11": "Idha pana balavakāraṇameva dassento kilesasamudācāramevāha.",
  "atk-s0517a2:474_12": "Dutiyajjhānādīhi pana parihāyanto heṭṭhimaheṭṭhimajjhānanikantisamudācārenapi parihāyati.",
  "atk-s0517a2:474_13": "Kittāvatā parihīno hotīti?",
  "atk-s0517a2:474_14": "Yadā na sakkoti samāpajjituṁ, ettāvatā parihīno hotīti.",
  "atk-s0517a2:474_15": "Tadanudhammatāti anupavatto dhammo anudhammo, jhānaṁ adhikaṁ katvā pavattassa nikantidhammassetaṁ adhivacanaṁ.",
  "atk-s0517a2:474_16": "Anudhammo eva anudhammatā, tassa jhānassa anudhammatā tadanudhammatā.",
  "atk-s0517a2:474_17": "Satīti nikanti.",
  "atk-s0517a2:474_18": "Santiṭṭhatīti patiṭṭhāti.",
  "atk-s0517a2:474_19": "Taṁ paṭhamajjhānaṁ anuvattamānā nikanti pavattatīti vuttaṁ hoti.",
  "atk-s0517a2:474_20": "Avitakkasahagatāti dutiyajjhānārammaṇā.",
  "atk-s0517a2:474_21": "Tañhi natthettha vitakkoti avitakkanti vuccati.",
  "atk-s0517a2:474_22": "Nibbidāsahagatāti vipassanārammaṇā.",
  "atk-s0517a2:474_23": "Sā hi saṅkhāresu nibbindanato nibbidāti vuccati.",
  "atk-s0517a2:474_24": "“Nibbindaṁ virajjatī”ti hi vuttaṁ.",
  "atk-s0517a2:474_25": "Virāgūpasaṁhitāti ariyamaggapaṭisaññuttā vipassanā.",
  "atk-s0517a2:474_26": "Vipassanā hi sikhāppattā maggavuṭṭhānaṁ pāpeti.",
  "atk-s0517a2:474_27": "Tasmā vipassanārammaṇā saññāmanasikārā “virāgūpasaṁhitā”ti vuccanti, “virāgā vimuccatī”ti hi vuttaṁ.",
  "atk-s0517a2:475_0": "Vitakkasahagatāti vitakkavasena paṭhamajjhānārammaṇā.",
  "atk-s0517a2:475_1": "Upekkhāsukhasahagatāti tatramajjhattupekkhāya ca sukhavedanāya ca vasena tatiyajjhānārammaṇā.",
  "atk-s0517a2:475_2": "Pītisukhasahagatāti pītiyā ca sukhavedanāya ca vasena dutiyajjhānārammaṇā.",
  "atk-s0517a2:475_3": "Adukkhamasukhasahagatāti upekkhāvedanāvasena catutthajjhānārammaṇā.",
  "atk-s0517a2:475_4": "Sā hi vedanā na dukkhā na sukhāti adukkhamasukhāti vuccati, ma-kāro panettha padasandhivasena vutto.",
  "atk-s0517a2:475_5": "Rūpasahagatāti rūpajjhānārammaṇā.",
  "atk-s0517a2:475_6": "Nevasaññānāsaññāyatane ṭhitassa hānabhāgiyaṭhitibhāgiyanibbedhabhāgiyattesu vijjamānesupi visesabhāgiyattābhāvā nevasaññānāsaññāyatanaṁ na niddiṭṭhaṁ.",
  "atk-s0517a2:475_7": "Sabbopi cesa lokiyo samādhi pamādavihārissa mudindriyassa hānabhāgiyo hoti, appamādavihārissa mudindriyassa ṭhitibhāgiyo hoti, taṇhācaritassa tikkhindriyassa visesabhāgiyo hoti, diṭṭhicaritassa tikkhindriyassa nibbedhabhāgiyo hotīti vuccati.",
  "atk-s0517a2:476_0": "Hānabhāgiyacatukkaniddesavaṇṇanā niṭṭhitā.",
  "atk-s0517a2:477_0": "Lakkhaṇattikaniddesavaṇṇanā",
  "atk-s0517a2:478_0": "31.",
  "atk-s0517a2:478_1": "Idāni yasmā ekekopi lokiyadhammo tilakkhaṇabbhāhato, tasmā lakkhaṇattikaṁ ekato niddiṭṭhaṁ.",
  "atk-s0517a2:478_2": "Tattha aniccaṁ khayaṭṭhenāti tattha tattheva khīyanabhāvena aniccaṁ.",
  "atk-s0517a2:478_3": "“Khayadhammattā, vayadhammattā, virāgadhammattā, nirodhadhammattā anicca”nti eke.",
  "atk-s0517a2:478_4": "Dukkhaṁ bhayaṭṭhenāti sappaṭibhayatāya dukkhaṁ.",
  "atk-s0517a2:478_5": "Yañhi aniccaṁ, taṁ bhayāvahaṁ hoti sīhopamasutte devānaṁ viya.",
  "atk-s0517a2:478_6": "“Jātijarābyādhimaraṇabhayaṭṭhena dukkha”nti eke.",
  "atk-s0517a2:478_7": "Anattā asārakaṭṭhenāti “attā nivāsī kārako vedako sayaṁvasī”ti evaṁ parikappitassa attasārassa abhāvena anattā.",
  "atk-s0517a2:478_8": "Yañhi aniccaṁ dukkhaṁ, taṁ attanopi aniccataṁ vā udayabbayapīḷanaṁ vā dhāretuṁ na sakkoti, kuto tassa kārakādibhāvo.",
  "atk-s0517a2:478_9": "Vuttañca “rūpañca hidaṁ, bhikkhave, attā abhavissa, nayidaṁ rūpaṁ ābādhāya saṁvatteyyā”tiādi.",
  "atk-s0517a2:478_10": "“Attasāraniccasāravirahitattā anattā”ti eke.",
  "atk-s0517a2:479_0": "Lakkhaṇattikaniddesavaṇṇanā niṭṭhitā.",
  "atk-s0517a2:480_0": "Dukkhasaccaniddesavaṇṇanā",
  "atk-s0517a2:481_0": "32-33.",
  "atk-s0517a2:482_0": "Ariyasaccacatukkampi tathaṭṭhena saccānaṁ ekasambandhattā ekato eva niddiṭṭhaṁ.",
  "atk-s0517a2:482_1": "Tattha tatthāti tesu catūsu ariyasaccesu.",
  "atk-s0517a2:482_2": "Katamanti kathetukamyatāpucchā.",
  "atk-s0517a2:482_3": "Dukkhaṁ ariyasaccanti pucchitadhammanidassanaṁ.",
  "atk-s0517a2:482_4": "Tattha jātipi dukkhātiādīsu jātisaddassa tāva aneke atthā paveditā. Yathāha –",
  "atk-s0517a2:483_0": "“Bhavo kulaṁ nikāyo ca, sīlaṁ paññatti lakkhaṇaṁ;",
  "atk-s0517a2:484_0": "Pasūti sandhi cevāti, jātiatthā paveditā”.",
  "atk-s0517a2:485_0": "Tathā hissa “ekampi jātiṁ dvepi jātiyo”tiādīsu bhavo attho.",
  "atk-s0517a2:485_1": "“Akkhitto anupakkuṭṭho jātivādenā”ti ettha kulaṁ.",
  "atk-s0517a2:485_2": "“Atthi, visākhe, nigaṇṭhā nāma samaṇajātī”ti ettha nikāyo.",
  "atk-s0517a2:485_3": "“Yatohaṁ, bhagini, ariyāya jātiyā jāto nābhijānāmī”ti ettha ariyasīlaṁ.",
  "atk-s0517a2:485_4": "“Tiriyā nāma tiṇajāti nābhiyā uggantvā nabhaṁ āhacca ṭhitā ahosī”ti ettha paññatti.",
  "atk-s0517a2:485_5": "“Jāti dvīhi khandhehi saṅgahitā”ti ettha saṅkhatalakkhaṇaṁ.",
  "atk-s0517a2:485_6": "“Sampatijāto, ānanda, bodhisatto”ti ettha pasūti.",
  "atk-s0517a2:485_7": "“Bhavapaccayā jātī”ti ca “jātipi dukkhā”ti ca ettha pariyāyato paṭisandhikhandhā.",
  "atk-s0517a2:485_8": "Nippariyāyato pana tattha tattha nibbattamānānaṁ sattānaṁ ye ye khandhā pātubhavanti, tesaṁ tesaṁ paṭhamaṁ pātubhāvo.",
  "atk-s0517a2:486_0": "Kasmā panesā jāti dukkhāti ce?",
  "atk-s0517a2:486_1": "Anekesaṁ dukkhānaṁ vatthubhāvato.",
  "atk-s0517a2:486_2": "Anekāni hi dukkhāni.",
  "atk-s0517a2:486_3": "Seyyathidaṁ –",
  "atk-s0517a2:486_4": "dukkhadukkhaṁ, vipariṇāmadukkhaṁ, saṅkhāradukkhaṁ, paṭicchannadukkhaṁ, appaṭicchannadukkhaṁ, pariyāyadukkhaṁ, nippariyāyadukkhanti.",
  "atk-s0517a2:486_5": "Ettha kāyikacetasikā dukkhā vedanāsabhāvato ca nāmato ca dukkhattā dukkhadukkhanti vuccati.",
  "atk-s0517a2:486_6": "Sukhā vedanā vipariṇāmena dukkhuppattihetuto vipariṇāmadukkhaṁ.",
  "atk-s0517a2:486_7": "Upekkhāvedanā ceva avasesā ca tebhūmakasaṅkhārā udayabbayapaṭipīḷitattā saṅkhāradukkhaṁ.",
  "atk-s0517a2:486_8": "Kaṇṇasūladantasūlarāgajapariḷāhadosajapariḷāhādi kāyikacetasiko ābādho pucchitvā jānitabbato upakkamassa ca apākaṭabhāvato paṭicchannadukkhaṁ.",
  "atk-s0517a2:486_9": "Dvattiṁsakammakāraṇādisamuṭṭhāno ābādho apucchitvāva jānitabbato upakkamassa ca pākaṭabhāvato appaṭicchannadukkhaṁ.",
  "atk-s0517a2:486_10": "Ṭhapetvā dukkhadukkhaṁ sesaṁ dukkhasaccavibhaṅge āgataṁ jātiādi sabbampi tassa tassa dukkhassa vatthubhāvato pariyāyadukkhaṁ.",
  "atk-s0517a2:486_11": "Dukkhadukkhaṁ pana nippariyāyadukkhanti vuccati.",
  "atk-s0517a2:487_0": "Tatrāyaṁ jāti yaṁ taṁ bālapaṇḍitasuttādīsu bhagavatāpi upamāvasena pakāsitaṁ āpāyikaṁ dukkhaṁ, yañca sugatiyampi manussaloke gabbhokkantimūlakādibhedaṁ dukkhaṁ uppajjati, tassa vatthubhāvato dukkhā.",
  "atk-s0517a2:487_1": "Tatridaṁ gabbhokkantimūlakādibhedaṁ dukkhaṁ –",
  "atk-s0517a2:487_2": "ayañhi satto mātukucchimhi nibbattamāno na uppalapadumapuṇḍarīkādīsu nibbattati, atha kho heṭṭhā āmāsayassa upari pakkāsayassa udarapaṭalapiṭṭhikaṇṭakānaṁ vemajjhe paramasambādhe tibbandhakāre nānākuṇapagandhaparibhāvitaparamaduggandhapavanavicarite adhimattajegucche kucchippadese pūtimacchapūtikummāsacandanikādīsu kimi viya nibbattati.",
  "atk-s0517a2:487_3": "So tattha nibbatto dasa māse mātukucchisambhavena usmanā puṭapākaṁ viya paccamāno piṭṭhapiṇḍi viya sediyamāno samiñjanapasāraṇādivirahito adhimattaṁ dukkhaṁ paccanubhotīti.",
  "atk-s0517a2:487_4": "Idaṁ tāva gabbhokkantimūlakaṁ dukkhaṁ.",
  "atk-s0517a2:488_0": "Yaṁ pana so mātu sahasā upakkhalanagamananisīdanauṭṭhānaparivattanādīsu surādhuttahatthagato eḷako viya ahituṇḍikahatthagato sappapotako viya ca ākaḍḍhanaparikaḍḍhanaodhunananiddhunanādinā upakkamena adhimattaṁ dukkhamanubhoti, yañca mātu sītudakapānakāle sītanarakūpapanno viya uṇhayāgubhattādiajjhoharaṇakāle aṅgāravuṭṭhisamparikiṇṇo viya loṇambilādiajjhoharaṇakāle khārāpatacchikādikammakāraṇappatto viya adhimattaṁ dukkhamanubhoti.",
  "atk-s0517a2:488_1": "Idaṁ gabbhapariharaṇamūlakaṁ dukkhaṁ.",
  "atk-s0517a2:489_0": "Yaṁ panassa mūḷhagabbhāya mātuyā mittāmaccasuhajjādīhipi adassanārahe dukkhuppattiṭṭhāne chedanaphālanādīhi dukkhamanubhavati.",
  "atk-s0517a2:489_1": "Idaṁ gabbhavipattimūlakaṁ dukkhaṁ.",
  "atk-s0517a2:490_0": "Yaṁ vijāyamānāya mātuyā kammajehi vātehi parivattetvā narakappapātaṁ viya atibhayānakaṁ yonimaggaṁ paṭipādiyamānassa paramasambādhena ca yonimukhena tāḷacchiggaḷena viya nikaḍḍhiyamānassa mahānāgassa narakasattassa viya ca saṅghātapabbatehi vicuṇṇiyamānassa dukkhamuppajjati.",
  "atk-s0517a2:490_1": "Idaṁ vijāyanamūlakaṁ dukkhaṁ.",
  "atk-s0517a2:491_0": "Yaṁ pana jātassa taruṇavaṇasadisassa sukumārasarīrassa hatthagahaṇanhāpanadhovanacoḷaparimajjanādikāle sūcimukhakhuradhārāvijjhanaphālanasadisaṁ dukkhamuppajjati.",
  "atk-s0517a2:491_1": "Idaṁ mātukucchito bahi nikkhamanamūlakaṁ dukkhaṁ.",
  "atk-s0517a2:492_0": "Yaṁ tato paraṁ pavattiyaṁ attanāva attānaṁ vadhentassa acelakavatādivasena ātāpanaparitāpanānuyogamanuyuttassa kodhavasena abhuñjantassa ubbandhantassa ca dukkhaṁ hoti.",
  "atk-s0517a2:492_1": "Idaṁ attupakkamamūlakaṁ dukkhaṁ.",
  "atk-s0517a2:493_0": "Yaṁ pana parato vadhabandhanādīni anubhavantassa uppajjati.",
  "atk-s0517a2:493_1": "Idaṁ parūpakkamamūlakaṁdukkhanti.",
  "atk-s0517a2:493_2": "Iti imassa sabbassāpi dukkhassa ayaṁ jāti vatthumeva hoti.",
  "atk-s0517a2:493_3": "Tenetaṁ vuccati –",
  "atk-s0517a2:494_0": "“Jāyetha no ce narakesu satto, tatthaggidāhādikamappasayhaṁ;",
  "atk-s0517a2:495_0": "Labhetha dukkhaṁ nu kuhiṁ patiṭṭhaṁ, iccāha dukkhāti munīdha jātiṁ.",
  "atk-s0517a2:496_0": "“Dukkhaṁ tiracchesu kasāpatoda-",
  "atk-s0517a2:497_0": "Daṇḍābhighātādibhavaṁ anekaṁ;",
  "atk-s0517a2:498_0": "Yaṁ taṁ kathaṁ tattha bhaveyya jātiṁ,",
  "atk-s0517a2:499_0": "Vinā tahiṁ jāti tatopi dukkhā.",
  "atk-s0517a2:500_0": "“Petesu dukkhaṁ pana khuppipāsā-",
  "atk-s0517a2:501_0": "Vātātapādippabhavaṁ vicittaṁ;",
  "atk-s0517a2:502_0": "Yasmā ajātassa na tattha atthi,",
  "atk-s0517a2:503_0": "Tasmāpi dukkhaṁ muni jātimāha.",
  "atk-s0517a2:504_0": "“Tibbandhakāre ca asayhasīte,",
  "atk-s0517a2:505_0": "Lokantare yaṁ asuresu dukkhaṁ;",
  "atk-s0517a2:506_0": "Na taṁ bhave tattha na cassa jāti,",
  "atk-s0517a2:507_0": "Yato ayaṁ jāti tatopi dukkhā.",
  "atk-s0517a2:508_0": "“Yañcāpi gūthanarake viya mātugabbhe,",
  "atk-s0517a2:509_0": "Satto vasaṁ ciramato bahi nikkhamañca;",
  "atk-s0517a2:510_0": "Pappoti dukkhamatighoramidampi natthi,",
  "atk-s0517a2:511_0": "Jātiṁ vinā itipi jāti ayañhi dukkhā.",
  "atk-s0517a2:512_0": "“Kiṁ bhāsitena bahunā nanu yaṁ kuhiñci,",
  "atk-s0517a2:513_0": "Atthīdha kiñcidapi dukkhamidaṁ kadāci;",
  "atk-s0517a2:514_0": "Nevatthi jātivirahe yadato mahesī,",
  "atk-s0517a2:515_0": "Dukkhāti sabbapaṭhamaṁ imamāha jāti”nti.",
  "atk-s0517a2:516_0": "Jarāpi dukkhāti ettha duvidhā jarā saṅkhatalakkhaṇañca, khaṇḍiccādisammato santatiyaṁ ekabhavapariyāpannakhandhapurāṇabhāvo ca.",
  "atk-s0517a2:516_1": "Sā idha adhippetā.",
  "atk-s0517a2:516_2": "Sā panesā dukkhā saṅkhāradukkhabhāvato ceva dukkhavatthuto ca.",
  "atk-s0517a2:516_3": "Yaṁ hidaṁ aṅgapaccaṅgasithilībhāvaindriyavikāravirūpatā yobbanavināsabalūpaghātasatimativippavāsaparaparibhavādianekappaccayaṁ kāyikacetasikaṁ dukkhamuppajjati, jarā tassa vatthu.",
  "atk-s0517a2:516_4": "Tenetaṁ vuccati –",
  "atk-s0517a2:517_0": "“Aṅgānaṁ sithilībhāvā, indriyānaṁ vikārato;",
  "atk-s0517a2:518_0": "Yobbanassa vināsena, balassa upaghātato.",
  "atk-s0517a2:519_0": "“Vippavāsā satādīnaṁ, puttadārehi attano;",
  "atk-s0517a2:520_0": "Appasādanīyato ceva, bhiyyo bālattapattiyā.",
  "atk-s0517a2:521_0": "“Pappoti dukkhaṁ yaṁ macco, kāyikaṁ mānasaṁ tathā;",
  "atk-s0517a2:522_0": "Sabbametaṁ jarāhetu, yasmā tasmā jarā dukhā”ti.",
  "atk-s0517a2:523_0": "Jarādukkhānantaraṁ byādhidukkhe vattabbepi kāyikadukkhagahaṇeneva byādhidukkhaṁ gahitaṁ hotīti na vuttanti veditabbaṁ.",
  "atk-s0517a2:524_0": "Maraṇampi dukkhanti etthāpi duvidhaṁ maraṇaṁ –",
  "atk-s0517a2:524_1": "saṅkhatalakkhaṇañca, yaṁ sandhāya vuttaṁ –",
  "atk-s0517a2:524_2": "“jarāmaraṇaṁ dvīhi khandhehi saṅgahita”nti.",
  "atk-s0517a2:524_3": "Ekabhavapariyāpannajīvitindriyappabandhavicchedo ca, yaṁ sandhāya vuttaṁ –",
  "atk-s0517a2:524_4": "“niccaṁ maraṇato bhaya”nti.",
  "atk-s0517a2:524_5": "Taṁ idha adhippetaṁ.",
  "atk-s0517a2:524_6": "Jātipaccayamaraṇaṁ upakkamamaraṇaṁ sarasamaraṇaṁ āyukkhayamaraṇaṁ puññakkhayamaraṇantipi tasseva nāmaṁ.",
  "atk-s0517a2:524_7": "Puna khaṇikamaraṇaṁ sammutimaraṇaṁ samucchedamaraṇanti ayampettha bhedo veditabbo.",
  "atk-s0517a2:524_8": "Pavatte rūpārūpadhammānaṁ bhedo khaṇikamaraṇaṁ nāma.",
  "atk-s0517a2:524_9": "“Tisso mato, phusso mato”ti idaṁ paramatthato sattassa abhāvā, “sassaṁ mataṁ, rukkho mato”ti idaṁ jīvitindriyassa abhāvā sammutimaraṇaṁ nāma.",
  "atk-s0517a2:524_10": "Khīṇāsavassa appaṭisandhikā kālakiriyā samucchedamaraṇaṁ nāma.",
  "atk-s0517a2:524_11": "Bāhirakaṁ sammutimaraṇaṁ ṭhapetvā itaraṁ sammutimaraṇañca samucchedamaraṇañca yathāvuttapabandhavicchedeneva saṅgahitaṁ.",
  "atk-s0517a2:524_12": "Dukkhassa pana vatthubhāvato dukkhaṁ.",
  "atk-s0517a2:524_13": "Tenetaṁ vuccati –",
  "atk-s0517a2:525_0": "“Pāpassa pāpakammādinimittamanupassato;",
  "atk-s0517a2:526_0": "Bhaddassāpasahantassa, viyogaṁ piyavatthukaṁ;",
  "atk-s0517a2:527_0": "Mīyamānassa yaṁ dukkhaṁ, mānasaṁ avisesato.",
  "atk-s0517a2:528_0": "“Sabbesañcāpi yaṁ sandhibandhanacchedanādikaṁ;",
  "atk-s0517a2:529_0": "Vitujjamānamammānaṁ, hoti dukkhaṁ sarīrajaṁ.",
  "atk-s0517a2:530_0": "“Asayhamappaṭikāraṁ, dukkhassetassidaṁ yato;",
  "atk-s0517a2:531_0": "Maraṇaṁ vatthu tenetaṁ, dukkhamicceva bhāsita”nti.",
  "atk-s0517a2:532_0": "Sokādīsu soko nāma ñātibyasanādīhi phuṭṭhassa antonijjhānalakkhaṇo cittasantāpo.",
  "atk-s0517a2:532_1": "Dukkho pana dukkhadukkhato dukkhavatthuto ca.",
  "atk-s0517a2:532_2": "Tenetaṁ vuccati –",
  "atk-s0517a2:533_0": "“Sattānaṁ hadayaṁ soko, visasallaṁva tujjati;",
  "atk-s0517a2:534_0": "Aggitattova nārāco, bhusaṁva dahate puna.",
  "atk-s0517a2:535_0": "“Samāvahati byādhiñca, jarāmaraṇabhedanaṁ;",
  "atk-s0517a2:536_0": "Dukkhampi vividhaṁ yasmā, tasmā dukkhoti vuccatī”ti.",
  "atk-s0517a2:537_0": "Paridevo nāma ñātibyasanādīhi phuṭṭhassa vacīpalāpo.",
  "atk-s0517a2:537_1": "Dukkho pana saṅkhāradukkhabhāvato dukkhavatthuto ca.",
  "atk-s0517a2:537_2": "Tenetaṁ vuccati –",
  "atk-s0517a2:538_0": "“Yaṁ sokasallavihato paridevamāno, kaṇṭhoṭṭhatālutalasosajamappasayhaṁ;",
  "atk-s0517a2:539_0": "Bhiyyodhimattamadhigacchatiyeva dukkhaṁ, dukkhoti tena bhagavā paridevamāhā”ti.",
  "atk-s0517a2:540_0": "Dukkhaṁ nāma kāyapīḷanalakkhaṇaṁ kāyikadukkhaṁ.",
  "atk-s0517a2:540_1": "Dukkhaṁ pana dukkhadukkhato mānasadukkhāvahanato ca.",
  "atk-s0517a2:540_2": "Tenetaṁ vuccati –",
  "atk-s0517a2:541_0": "“Pīḷeti kāyikamidaṁ, dukkhaṁ dukkhañca mānasaṁ bhiyyo;",
  "atk-s0517a2:542_0": "Janayati yasmā tasmā, dukkhanti visesato vutta”nti.",
  "atk-s0517a2:543_0": "Domanassaṁ nāma cittapīḷanalakkhaṇaṁ mānasaṁ dukkhaṁ.",
  "atk-s0517a2:543_1": "Dukkhaṁ pana dukkhadukkhato kāyikadukkhāvahanato ca.",
  "atk-s0517a2:543_2": "Cetodukkhasamappitā hi kese pakiriya kandanti, urāni paṭipisanti, āvaṭṭanti, vivaṭṭanti, uddhaṁpādaṁ papatanti, satthaṁ āharanti, visaṁ khādanti, rajjuyā ubbandhanti, aggiṁ pavisantīti nānappakārakaṁ dukkhamanubhavanti.",
  "atk-s0517a2:543_3": "Tenetaṁ vuccati –",
  "atk-s0517a2:544_0": "“Pīḷeti yato cittaṁ, kāyassa ca pīḷanaṁ samāvahati;",
  "atk-s0517a2:545_0": "Dukkhanti domanassaṁ, vidomanassā tato āhū”ti.",
  "atk-s0517a2:546_0": "Upāyāso nāma ñātibyasanādīhi phuṭṭhassa adhimattacetodukkhappabhāvito dosoyeva.",
  "atk-s0517a2:546_1": "“Saṅkhārakkhandhapariyāpanno eko dhammo”ti eke.",
  "atk-s0517a2:546_2": "Dukkho pana saṅkhāradukkhabhāvato cittaparidahanato kāyavisādanato ca.",
  "atk-s0517a2:546_3": "Tenetaṁ vuccati –",
  "atk-s0517a2:547_0": "“Cittassa ca paridahanā, kāyassa visādanā ca adhimattaṁ;",
  "atk-s0517a2:548_0": "Yaṁ dukkhamupāyāso, janeti dukkho tato vutto”ti.",
  "atk-s0517a2:549_0": "Ettha ca mandagginā antobhājane pāko viya soko, tikkhagginā paccamānassa bhājanato bahinikkhamanaṁ viya paridevo, bahinikkhantāvasesassa nikkhamitumpi appahontassa antobhājaneyeva yāva parikkhayā pāko viya upāyāso daṭṭhabbo.",
  "atk-s0517a2:550_0": "Appiyasampayogo nāma appiyehi sattasaṅkhārehi samodhānaṁ.",
  "atk-s0517a2:550_1": "Dukkho pana dukkhavatthuto.",
  "atk-s0517a2:550_2": "Tenetaṁ vuccati –",
  "atk-s0517a2:551_0": "“Disvāva appiye dukkhaṁ, paṭhamaṁ hoti cetasi;",
  "atk-s0517a2:552_0": "Tadupakkamasambhūtamatha kāye yato idha.",
  "atk-s0517a2:553_0": "“Tato dukkhadvayassāpi, vatthuto so mahesinā;",
  "atk-s0517a2:554_0": "Dukkho vuttoti viññeyyo, appiyehi samāgamo”ti.",
  "atk-s0517a2:555_0": "Piyavippayogo nāma piyehi sattasaṅkhārehi vinābhāvo. Dukkho pana dukkhavatthuto. Tenetaṁ vuccati –",
  "atk-s0517a2:556_0": "“Ñātidhanādiviyogā, sokasarasamappitā vitujjanti;",
  "atk-s0517a2:557_0": "Bālā yato tatoyaṁ, dukkhoti mato piyaviyogo”ti.",
  "atk-s0517a2:558_0": "Icchitālābhe alabbhaneyyavatthūsu icchāva yampicchaṁ na labhati, tampi dukkhanti vuttā.",
  "atk-s0517a2:558_1": "Yenapi dhammena alabbhaneyyaṁ vatthuṁ icchanto na labhati, tampi alabbhaneyyavatthumhi icchanaṁ dukkhanti attho.",
  "atk-s0517a2:558_2": "Dukkhaṁ pana dukkhavatthuto.",
  "atk-s0517a2:558_3": "Tenetaṁ vuccati –",
  "atk-s0517a2:559_0": "“Taṁ taṁ patthayamānānaṁ, tassa tassa alābhato;",
  "atk-s0517a2:560_0": "Yaṁ vighātamayaṁ dukkhaṁ, sattānaṁ idha jāyati.",
  "atk-s0517a2:561_0": "“Alabbhaneyyavatthūnaṁ, patthanā tassa kāraṇaṁ;",
  "atk-s0517a2:562_0": "Yasmā tasmā jino dukkhaṁ, icchitālābhamabravī”ti.",
  "atk-s0517a2:563_0": "Saṅkhittena pañcupādānakkhandhāti ettha pana saṅkhittenāti desanaṁ sandhāya vuttaṁ.",
  "atk-s0517a2:563_1": "Dukkhañhi ettakāni dukkhasatānīti vā ettakāni dukkhasahassānīti vā saṅkhipituṁ na sakkā, desanā pana sakkā.",
  "atk-s0517a2:563_2": "Tasmā “dukkhaṁ nāma na aññaṁ kiñci, saṁkhittena pañcupādānakkhandhā dukkhā”ti desanaṁ saṅkhipanto evamāha.",
  "atk-s0517a2:563_3": "Pañcāti gaṇanaparicchedo.",
  "atk-s0517a2:563_4": "Upādānakkhandhāti upādānagocarā khandhā.",
  "atk-s0517a2:564_0": "Jātippabhutikaṁ dukkhaṁ, yaṁ vuttamidha tādinā;",
  "atk-s0517a2:565_0": "Avuttaṁ yañca taṁ sabbaṁ, vinā etena vijjati.",
  "atk-s0517a2:566_0": "Yasmā tasmā upādānakkhandhā saṅkhepato ime;",
  "atk-s0517a2:567_0": "Dukkhāti vuttā dukkhanta-desakena mahesinā.",
  "atk-s0517a2:568_0": "Tathā hi indhanamiva pāvako, lakkhamiva paharaṇāni, gorūpaṁ viya ḍaṁsamakasādayo, khettamiva lāyakā, gāmaṁ viya gāmaghātakā, upādānakkhandhapañcakameva jātiādayo nānappakārehi vibādhentā tiṇalatādīni viya bhūmiyaṁ, pupphaphalapallavāni viya rukkhesu upādānakkhandhesuyeva nibbattanti.",
  "atk-s0517a2:568_1": "Upādānakkhandhānañca ādidukkhaṁ jāti, majjhedukkhaṁ jarā, pariyosānadukkhaṁ maraṇaṁ, māraṇantikadukkhābhighātena pariḍayhanadukkhaṁ soko, tadasahanato lālappanadukkhaṁ paridevo, tato dhātukkhobhasaṅkhātaaniṭṭhaphoṭṭhabbasamāyogato kāyassa ābādhanadukkhaṁ dukkhaṁ, tena ābādhiyamānānaṁ puthujjanānaṁ tattha paṭighuppattito cetobādhanadukkhaṁ domanassaṁ, sokādivuddhiyā janitavisādānaṁ anutthunanadukkhaṁ upāyāso, manorathavighātappattānaṁ icchāvighātadukkhaṁ icchitālābhoti evaṁ nānappakārato upaparikkhiyamānā upādānakkhandhāva dukkhāti yadetaṁ ekamekaṁ dassetvā vuccamānaṁ anekehipi kappehi na sakkā anavasesato vattuṁ, taṁ sabbampi dukkhaṁ ekajalabindumhi sakalasamuddajalarasaṁ viya yesu kesuci pañcasu upādānakkhandhesu saṅkhipitvā dassetuṁ “saṅkhittena pañcupādānakkhandhā dukkhā”ti bhagavatā vuttameva thero avocāti.",
  "atk-s0517a2:569_0": "Tattha katamā jātītiādīsu padabhājanīyesu tatthāti dukkhasaccaniddese vuttesu jātiādīsu.",
  "atk-s0517a2:569_1": "Yā tesaṁ tesaṁ sattānanti saṅkhepato anekesaṁ sattānaṁ sādhāraṇaniddeso.",
  "atk-s0517a2:569_2": "Yā devadattassa jāti, yā somadattassa jātīti evañhi divasampi kathiyamāne neva sattā pariyādānaṁ gacchanti, na sabbaṁ aparatthadīpanaṁ sijjhati, imehi pana dvīhi padehi na koci satto apariyādinno hoti, na kiñci aparatthadīpanaṁ na sijjhati.",
  "atk-s0517a2:569_3": "Tamhi tamhīti ayaṁ gatijātivasena anekesaṁ sattanikāyānaṁ sādhāraṇaniddeso.",
  "atk-s0517a2:569_4": "Sattanikāyeti sattānaṁ nikāye, sattaghaṭāyaṁ sattasamūheti attho.",
  "atk-s0517a2:569_5": "Jātīti jāyanavasena.",
  "atk-s0517a2:569_6": "Idamettha sabhāvapaccattaṁ.",
  "atk-s0517a2:569_7": "Sañjātīti sañjāyanavasena.",
  "atk-s0517a2:569_8": "Upasaggena padaṁ vaḍḍhitaṁ.",
  "atk-s0517a2:569_9": "Okkantīti okkamanavasena.",
  "atk-s0517a2:569_10": "Jāyanaṭṭhena vā jāti, sā aparipuṇṇāyatanavasena vuttā.",
  "atk-s0517a2:569_11": "Sañjāyanaṭṭhena sañjāti, sā paripuṇṇāyatanavasena vuttā.",
  "atk-s0517a2:569_12": "Okkamanaṭṭhena okkanti, sā aṇḍajajalābujavasena vuttā.",
  "atk-s0517a2:569_13": "Te hi aṇḍakosaṁ vatthikosañca okkamanti, okkamantā pavisantā viya paṭisandhiṁ gaṇhanti.",
  "atk-s0517a2:569_14": "Abhinibbattanaṭṭhena abhinibbatti, sā saṁsedajaopapātikavasena vuttā.",
  "atk-s0517a2:569_15": "Te hi pākaṭā eva hutvā nibbattanti, ayaṁ tāva sammutikathā.",
  "atk-s0517a2:570_0": "Idāni khandhānaṁ pātubhāvo, āyatanānaṁ paṭilābhoti paramatthakathā hoti.",
  "atk-s0517a2:570_1": "Khandhā eva hi paramatthato pātubhavanti, na sattā.",
  "atk-s0517a2:570_2": "Ettha ca khandhānanti ekavokārabhave ekassa, catuvokārabhave catunnaṁ, pañcavokārabhave pañcannampi gahaṇaṁ veditabbaṁ.",
  "atk-s0517a2:570_3": "Pātubhāvoti uppatti.",
  "atk-s0517a2:570_4": "Āyatanānanti tatra tatra uppajjamānāyatanavasena saṅgaho veditabbo.",
  "atk-s0517a2:570_5": "Paṭilābhoti santatiyaṁ pātubhāvoyeva.",
  "atk-s0517a2:570_6": "Pātubhavantāneva hi tāni paṭiladdhāni nāma honti.",
  "atk-s0517a2:570_7": "Ayaṁ vuccati jātīti ayaṁ jāti nāma kathīyati.",
  "atk-s0517a2:571_0": "Jarāniddese jarāti sabhāvapaccattaṁ.",
  "atk-s0517a2:571_1": "Jīraṇatāti ākāraniddeso.",
  "atk-s0517a2:571_2": "Khaṇḍiccantiādayo tayo kālātikkame kiccaniddesā, pacchimā dve pakatiniddesā.",
  "atk-s0517a2:571_3": "Ayañhi jarāti iminā padena sabhāvato dīpitā, tenassā idaṁ sabhāvapaccattaṁ.",
  "atk-s0517a2:571_4": "Jīraṇatāti iminā ākārato, tenassāyaṁ ākāraniddeso.",
  "atk-s0517a2:571_5": "Khaṇḍiccanti iminā kālātikkame dantanakhānaṁ khaṇḍitabhāvakaraṇakiccato.",
  "atk-s0517a2:571_6": "Pāliccanti iminā kesalomānaṁ palitabhāvakaraṇakiccato.",
  "atk-s0517a2:571_7": "Valittacatāti iminā maṁsaṁ milāpetvā tace valibhāvakaraṇakiccato dīpitā.",
  "atk-s0517a2:571_8": "Tenassā ime tayo kālātikkame kiccaniddesā.",
  "atk-s0517a2:571_9": "Tehi imesaṁ vikārānaṁ dassanavasena pākaṭībhūtā pākaṭajarā dassitā.",
  "atk-s0517a2:571_10": "Yatheva hi udakassa vā vātassa vā aggino vā tiṇarukkhādīnaṁ sambhaggapalibhaggatāya vā jhāmatāya vā gatamaggo pākaṭo hoti, na ca so gatamaggo tāneva udakādīni, evameva jarāya dantādīsu khaṇḍiccādivasena gatamaggo pākaṭo cakkhuṁ ummīletvāpi gayhati, na ca khaṇḍiccādīneva jarā.",
  "atk-s0517a2:571_11": "Na hi jarā cakkhuviññeyyā hoti.",
  "atk-s0517a2:572_0": "Āyuno saṁhāni indriyānaṁ paripākoti imehi pana padehi kālātikkameyeva abhibyattāya āyukkhayacakkhādiindriyaparipākasaṅkhātāya pakatiyā dīpitā, tenassime dve pakatiniddesāti veditabbā.",
  "atk-s0517a2:572_1": "Tattha yasmā jaraṁ pattassa āyu hāyati, tasmā jarā “āyuno saṁhānī”ti phalūpacārena vuttā.",
  "atk-s0517a2:572_2": "Yasmā ca daharakāle suppasannāni sukhumampi attano visayaṁ sukheneva gaṇhanasamatthāni cakkhādīni indriyāni jaraṁ pattassa paripakkāni āluḷitāni avisadāni oḷārikampi attano visayaṁ gahetuṁ asamatthāni honti, tasmā “indriyānaṁ paripāko”ti phalūpacāreneva vuttā.",
  "atk-s0517a2:573_0": "Sā panesā evaṁ niddiṭṭhā sabbāpi jarā pākaṭā paṭicchannāti duvidhā hoti.",
  "atk-s0517a2:573_1": "Tattha dantādīsu khaṇḍādibhāvadassanato rūpadhammesu jarā pākaṭajarā nāma.",
  "atk-s0517a2:573_2": "Arūpadhammesu pana jarā tādisassa vikārassa adassanato paṭicchannajarā nāma.",
  "atk-s0517a2:573_3": "Tatra yvāyaṁ khaṇḍādibhāvo dissati, so tādisānaṁ dantādīnaṁ vaṇṇoyeva.",
  "atk-s0517a2:573_4": "Taṁ cakkhunā disvā manodvārena cintetvā “ime dantā jarāya pahaṭā”ti jaraṁ jānāti, udakaṭṭhāne baddhāni gosiṅgādīni oloketvā heṭṭhā udakassa atthibhāvajānanaṁ viya.",
  "atk-s0517a2:573_5": "Puna ayaṁ jarā savīci avīcīti evampi duvidhā hoti.",
  "atk-s0517a2:573_6": "Tattha maṇikanakarajatapavāḷacandasūriyādīnaṁ mandadasakādīsu pāṇīnaṁ viya, pupphaphalapallavādīsu apāṇīnaṁ viya ca antarantarā vaṇṇavisesādīnaṁ dubbiññeyyattā jarā avīcijarā nāma, nirantarajarāti attho.",
  "atk-s0517a2:573_7": "Tato aññesu pana yathāvuttesu antarantarā vaṇṇavisesādīnaṁ suviññeyyattā jarā savīcijarā nāma.",
  "atk-s0517a2:574_0": "Tattha savīcijarā upādiṇṇakaanupādiṇṇakavasena evaṁ veditabbā –",
  "atk-s0517a2:574_1": "daharakumārakānañhi paṭhamameva khīradantā nāma uṭṭhahanti, na te thirā.",
  "atk-s0517a2:574_2": "Tesu pana patitesu puna dantā uṭṭhahanti.",
  "atk-s0517a2:574_3": "Te paṭhamameva setā honti, jarāvātena pahaṭakāle kāḷakā honti.",
  "atk-s0517a2:574_4": "Kesā paṭhamameva tambā honti, tato kāḷakā, tato setā.",
  "atk-s0517a2:574_5": "Chavi pana salohitikā hoti.",
  "atk-s0517a2:574_6": "Vaḍḍhantānaṁ vaḍḍhantānaṁ odātānaṁ odātabhāvo, kāḷakānaṁ kāḷakabhāvo paññāyati.",
  "atk-s0517a2:574_7": "Jarāvātena pana pahaṭakāle valiṁ gaṇhāti.",
  "atk-s0517a2:574_8": "Sabbampi sassaṁ vapitakāle setaṁ hoti, pacchā nīlaṁ.",
  "atk-s0517a2:574_9": "Jarāvātena pana pahaṭakāle paṇḍukaṁ hoti.",
  "atk-s0517a2:574_10": "Ambaṅkurenāpi dīpetuṁ vaṭṭati.",
  "atk-s0517a2:575_0": "Maraṇaniddese cutīti cavanavasena vuttaṁ.",
  "atk-s0517a2:575_1": "Ekacatupañcakkhandhānaṁ sāmaññavacanametaṁ.",
  "atk-s0517a2:575_2": "Cavanatāti bhāvavacanena lakkhaṇanidassanaṁ.",
  "atk-s0517a2:575_3": "Bhedoti cutikhandhānaṁ bhaṅguppattiparidīpanaṁ.",
  "atk-s0517a2:575_4": "Antaradhānanti ghaṭassa viya bhinnassa bhinnānaṁ cutikhandhānaṁ yena kenaci pariyāyena ṭhānābhāvaparidīpanaṁ.",
  "atk-s0517a2:575_5": "Maccu maraṇanti maccusaṅkhātaṁ maraṇaṁ, na khaṇikamaraṇaṁ.",
  "atk-s0517a2:575_6": "Kālo nāma antako, tassa kiriyāti kālakiriyā.",
  "atk-s0517a2:575_7": "Ettāvatā ca sammutiyā maraṇaṁ dīpitaṁ.",
  "atk-s0517a2:576_0": "Idāni paramatthena dīpetuṁ khandhānaṁ bhedotiādimāha.",
  "atk-s0517a2:576_1": "Paramatthena hi khandhāyeva bhijjanti, na satto nāma koci marati.",
  "atk-s0517a2:576_2": "Khandhesu pana bhijjamānesu satto marati, bhinnesu matoti vohāro hoti.",
  "atk-s0517a2:576_3": "Ettha ca catuvokārapañcavokāravasena khandhānaṁ bhedo, ekavokāravasena kaḷevarassa nikkhepo, catuvokāravasena vā khandhānaṁ bhedo, sesadvayavasena kaḷevarassa nikkhepo veditabbo. Kasmā?",
  "atk-s0517a2:576_4": "Bhavadvayepi rūpakāyasaṅkhātassa kaḷevarassa sambhavato.",
  "atk-s0517a2:576_5": "Yasmā vā cātumahārājikādīsupi khandhā bhijjanteva, na kiñci nikkhipati, tasmā tesaṁ vasena khandhānaṁ bhedo, manussādīsu kaḷevarassa nikkhepo.",
  "atk-s0517a2:576_6": "Ettha ca kaḷevarassa nikkhepakaraṇato maraṇaṁ “kaḷevarassa nikkhepo”ti vuttaṁ.",
  "atk-s0517a2:577_0": "Jīvitindriyassupacchedoti iminā indriyabaddhasseva maraṇaṁ nāma hoti, anindriyabaddhassa maraṇaṁ nāma natthīti dasseti.",
  "atk-s0517a2:577_1": "“Sassaṁ mataṁ, rukkho mato”ti idaṁ pana vohāramattameva, atthato pana evarūpāni vacanāni sassādīnaṁ khayavayabhāvameva dīpenti.",
  "atk-s0517a2:578_0": "Apica imāni jātijarāmaraṇāni nāma imesaṁ sattānaṁ vadhakapaccāmittā viya otāraṁ gavesantāni vicaranti.",
  "atk-s0517a2:578_1": "Yathā hi purisassa tīsu paccāmittesu otārāpekkhesu vicarantesu eko vadeyya “ahaṁ asukaaraññassa nāma vaṇṇaṁ kathetvā etaṁ ādāya tattha gamissāmi, ettha mayhaṁ dukkaraṁ natthī”ti.",
  "atk-s0517a2:578_2": "Dutiyo vadeyya “ahaṁ tava etaṁ gahetvā gatakāle pothetvā dubbalaṁ karissāmi, ettha mayhaṁ dukkaraṁ natthī”ti.",
  "atk-s0517a2:578_3": "Tatiyo vadeyya “tayā etasmiṁ pothetvā dubbale kate tiṇhena asinā sīsacchedanaṁ nāma mayhaṁ bhāro hotū”ti te evaṁ vatvā tathā kareyyuṁ.",
  "atk-s0517a2:578_4": "Tattha paṭhamapaccāmittassa araññavaṇṇaṁ kathetvā taṁ ādāya tattha gatakālo viya suhajjañātimaṇḍalato nikkaḍḍhitvā yattha katthaci nibbattāpanaṁ nāma jātiyā kiccaṁ, dutiyassa pothetvā dubbalakaraṇaṁ viya nibbattakkhandhesu nipatitvā parādhīnamañcaparāyaṇabhāvakaraṇaṁ jarāya kiccaṁ, tatiyassa tiṇhena asinā sīsacchedanaṁ viya jīvitakkhayapāpanaṁ maraṇassa kiccanti veditabbaṁ.",
  "atk-s0517a2:579_0": "Apicettha jātidukkhaṁ sādīnavamahākantārappaveso viya daṭṭhabbaṁ, jarādukkhaṁ tattha annapānarahitassa dubbalaṁ viya, maraṇadukkhaṁ dubbalassa iriyāpathapavattane vihataparakkamassa vāḷādīhi anayabyasanāpādanaṁ viya daṭṭhabbanti.",
  "atk-s0517a2:580_0": "Sokaniddese viyasatīti byasanaṁ, hitasukhaṁ khipati viddhaṁsetīti attho.",
  "atk-s0517a2:580_1": "Ñātīnaṁ byasanaṁ ñātibyasanaṁ, corarogabhayādīhi ñātikkhayo ñātivināsoti attho.",
  "atk-s0517a2:580_2": "Tena ñātibyasanena.",
  "atk-s0517a2:580_3": "Phuṭṭhassāti ajjhotthaṭassa abhibhūtassa, samannāgatassāti attho.",
  "atk-s0517a2:580_4": "Sesesupi eseva nayo.",
  "atk-s0517a2:580_5": "Ayaṁ pana viseso –",
  "atk-s0517a2:580_6": "bhogānaṁ byasanaṁ bhogabyasanaṁ, rājacorādivasena bhogakkhayo bhogavināsoti attho.",
  "atk-s0517a2:580_7": "Rogoyeva byasanaṁ rogabyasanaṁ.",
  "atk-s0517a2:580_8": "Rogo hi ārogyaṁ viyasati vināsetīti byasanaṁ.",
  "atk-s0517a2:580_9": "Sīlassa byasanaṁ sīlabyasanaṁ.",
  "atk-s0517a2:580_10": "Dussīlyassetaṁ nāmaṁ.",
  "atk-s0517a2:580_11": "Sammādiṭṭhiṁ vināsayamānā uppannā diṭṭhi eva byasanaṁ diṭṭhibyasanaṁ.",
  "atk-s0517a2:580_12": "Ettha ca purimāni dve anipphannāni, pacchimāni tīṇi nipphannāni tilakkhaṇabbhāhatāni.",
  "atk-s0517a2:580_13": "Purimāni ca tīṇi neva kusalāni na akusalāni, sīladiṭṭhibyasanadvayaṁ akusalaṁ.",
  "atk-s0517a2:581_0": "Aññataraññatarenāti gahitesu vā yena kenaci aggahitesu vā mittāmaccabyasanādīsu yena kenaci.",
  "atk-s0517a2:581_1": "Samannāgatassāti samanubandhassa aparimuccamānassa.",
  "atk-s0517a2:581_2": "Aññataraññatarena dukkhadhammenāti yena kenaci sokadukkhassa uppattihetunā.",
  "atk-s0517a2:581_3": "Sokoti socanakavasena soko.",
  "atk-s0517a2:581_4": "Idaṁ tehi kāraṇehi uppajjanakasokassa sabhāvapaccattaṁ.",
  "atk-s0517a2:581_5": "Socanāti socanākāro.",
  "atk-s0517a2:581_6": "Socitattanti socitabhāvo.",
  "atk-s0517a2:581_7": "Antosokoti abbhantarasoko.",
  "atk-s0517a2:581_8": "Dutiyapadaṁ upasaggena vaḍḍhitaṁ.",
  "atk-s0517a2:581_9": "So hi abbhantaraṁ sukkhāpento viya parisukkhāpento viya uppajjatīti “antosoko antoparisoko”ti vuccati.",
  "atk-s0517a2:581_10": "Cetaso parijjhāyanāti cittassa parijjhāyanākāro.",
  "atk-s0517a2:581_11": "Soko hi uppajjamāno aggi viya cittaṁ jhāpeti dahati, “cittaṁ me jhāmaṁ, na me kiñci paṭibhātī”ti vadāpeti.",
  "atk-s0517a2:581_12": "Dukkhito mano dummano, tassa bhāvo domanassaṁ.",
  "atk-s0517a2:581_13": "Anupaviṭṭhaṭṭhena sokova sallanti sokasallaṁ.",
  "atk-s0517a2:582_0": "Paridevaniddese “mayhaṁ dhītā, mayhaṁ putto”ti evaṁ ādissa ādissa devanti rodanti etenāti ādevo.",
  "atk-s0517a2:582_1": "Taṁ taṁ vaṇṇaṁ parikittetvā parikittetvā devanti etenāti paridevo.",
  "atk-s0517a2:582_2": "Tato parāni dve dve padāni purimadvayasseva ākārabhāvaniddesavasena vuttāni.",
  "atk-s0517a2:582_3": "Vācāti vacanaṁ.",
  "atk-s0517a2:582_4": "Palāpoti tucchaṁ niratthakavacanaṁ.",
  "atk-s0517a2:582_5": "Upaḍḍhabhaṇitaaññabhaṇitādivasena virūpo palāpoti vippalāpo.",
  "atk-s0517a2:582_6": "Lālappoti punappunaṁ lapanaṁ.",
  "atk-s0517a2:582_7": "Lālappanākāro lālappanā.",
  "atk-s0517a2:582_8": "Lālappitassa bhāvo lālappitattaṁ.",
  "atk-s0517a2:583_0": "Dukkhaniddese kāyanissitattā kāyikaṁ.",
  "atk-s0517a2:583_1": "Amadhuraṭṭhena asātaṁ.",
  "atk-s0517a2:583_2": "Kāyikapadena cetasikaasātaṁ paṭikkhipati, asātapadena kāyikasātaṁ.",
  "atk-s0517a2:583_3": "Tadeva dukkhayatīti dukkhaṁ, yassuppajjati, taṁ dukkhitaṁ karotīti attho.",
  "atk-s0517a2:583_4": "Dukkhamattā vā dukkhaṁ.",
  "atk-s0517a2:583_5": "Kāyasamphassajanti kāyasamphasse jātaṁ.",
  "atk-s0517a2:583_6": "Asātaṁ dukkhaṁ vedayitanti asātaṁ vedayitaṁ na sātaṁ, dukkhaṁ vedayitaṁ na sukhaṁ.",
  "atk-s0517a2:583_7": "Parato tīṇi padāni itthiliṅgavasena vuttāni.",
  "atk-s0517a2:583_8": "Asātā vedanā na sātā, dukkhā vedanā na sukhāti ayameva panettha attho.",
  "atk-s0517a2:583_9": "Yaṁ kāyikaṁ asātaṁ dukkhaṁ vedayitaṁ, yā kāyasamphassajā asātā dukkhā vedanā, idaṁ vuccati dukkhanti evaṁ yojanā veditabbā.",
  "atk-s0517a2:584_0": "Domanassaniddese duṭṭhu manoti dummano, hīnavedanattā vā kucchitaṁ manoti dummano, dummanassa bhāvo domanassaṁ.",
  "atk-s0517a2:584_1": "Cittanissitattā cetasikaṁ.",
  "atk-s0517a2:584_2": "Cetosamphassajanti cittasamphasse jātaṁ.",
  "atk-s0517a2:585_0": "Upāyāsaniddese āyāsanaṭṭhena āyāso.",
  "atk-s0517a2:585_1": "Saṁsīdanavisīdanākārappavattassa cittakilamathassetaṁ nāmaṁ.",
  "atk-s0517a2:585_2": "Balavaāyāso upāyāso.",
  "atk-s0517a2:585_3": "Āyāsitabhāvo āyāsitattaṁ.",
  "atk-s0517a2:585_4": "Upāyāsitabhāvo upāyāsitattaṁ.",
  "atk-s0517a2:586_0": "Appiyasampayoganiddese idhāti imasmiṁ loke.",
  "atk-s0517a2:586_1": "Yassāti ye assa.",
  "atk-s0517a2:586_2": "Aniṭṭhāti apariyesitā.",
  "atk-s0517a2:586_3": "Pariyesitā vā hontu apariyesitā vā, nāmamevetaṁ amanāpārammaṇānaṁ.",
  "atk-s0517a2:586_4": "Manasmiṁ na kamanti na pavisantīti akantā.",
  "atk-s0517a2:586_5": "Manasmiṁ na appiyanti, na vā manaṁ vaḍḍhentīti amanāpā.",
  "atk-s0517a2:586_6": "Rūpātiādi tesaṁ sabhāvanidassanaṁ.",
  "atk-s0517a2:586_7": "Anatthaṁ kāmenti icchantīti anatthakāmā.",
  "atk-s0517a2:586_8": "Ahitaṁ kāmenti icchantīti ahitakāmā.",
  "atk-s0517a2:586_9": "Aphāsuṁ dukkhavihāraṁ kāmenti icchantīti aphāsukāmā.",
  "atk-s0517a2:586_10": "Catūhi yogehi khemaṁ nibbhayaṁ vivaṭṭaṁ na kāmenti, sabhayaṁ vaṭṭameva nesaṁ kāmenti icchantīti ayogakkhemakāmā.",
  "atk-s0517a2:586_11": "Apica saddhādīnaṁ vuddhisaṅkhātassa atthassa akāmanato, tesaṁyeva hānisaṅkhātassa anatthassa ca kāmanato anatthakāmā.",
  "atk-s0517a2:586_12": "Saddhādīnaṁyeva upāyabhūtassa hitassa akāmanato, saddhāhāniādīnaṁ upāyabhūtassa ahitassa ca kāmanato ahitakāmā.",
  "atk-s0517a2:586_13": "Phāsuvihārassa akāmanato, aphāsuvihārassa ca kāmanato aphāsukāmā.",
  "atk-s0517a2:586_14": "Yassa kassaci nibbhayassa akāmanato, bhayassa ca kāmanato ayogakkhemakāmāti evamettha attho daṭṭhabbo.",
  "atk-s0517a2:587_0": "Saṅgatīti gantvā saṁyogo.",
  "atk-s0517a2:587_1": "Samāgamoti āgatehi saṁyogo.",
  "atk-s0517a2:587_2": "Samodhānanti ṭhānanisajjādīsu sahabhāvo.",
  "atk-s0517a2:587_3": "Missībhāvoti sabbakiccānaṁ sahakaraṇaṁ.",
  "atk-s0517a2:587_4": "Ayaṁ sattavasena yojanā.",
  "atk-s0517a2:587_5": "Saṅkhāravasena pana yaṁ labbhati, taṁ gahetabbaṁ.",
  "atk-s0517a2:587_6": "So pana appiyasampayogo atthato eko dhammo nāma natthi, kevalaṁ appiyasampayuttānaṁ duvidhassāpi dukkhassa vatthubhāvato dukkhoti vutto.",
  "atk-s0517a2:588_0": "Piyavippayoganiddeso vuttapaṭipakkhanayena veditabbo.",
  "atk-s0517a2:588_1": "Mātā vātiādi panettha atthakāme sarūpena dassetuṁ vuttaṁ.",
  "atk-s0517a2:588_2": "Tattha mamāyatīti mātā, piyāyatīti pitā.",
  "atk-s0517a2:588_3": "Bhajatīti bhātā, tathā bhaginī.",
  "atk-s0517a2:588_4": "Mettāyantīti mittā, minanti vā sabbaguyhesu anto pakkhipantīti mittā.",
  "atk-s0517a2:588_5": "Kiccakaraṇīyesu sahabhāvaṭṭhena amā hontīti amaccā.",
  "atk-s0517a2:588_6": "“Ayaṁ amhākaṁ ajjhattiko”ti evaṁ jānanti, ñāyantīti vā ñātī.",
  "atk-s0517a2:588_7": "Lohitena sambandhāti sālohitā.",
  "atk-s0517a2:588_8": "Pitupakkhikā ñātī, mātupakkhikā sālohitā.",
  "atk-s0517a2:588_9": "Mātāpitupakkhikā vā ñātī, sassusasurapakkhikā sālohitā.",
  "atk-s0517a2:588_10": "Ayampi piyavippayogo atthato eko dhammo nāma natthi, kevalaṁ piyavippayuttānaṁ duvidhassāpi dukkhassa vatthubhāvato dukkhoti vutto.",
  "atk-s0517a2:588_11": "Idamettha sabbaaṭṭhakathāvacanaṁ.",
  "atk-s0517a2:588_12": "Saccānaṁ pana tathalakkhaṇattā sampayogavippayogavacanehi appiyapiyavatthūniyeva visesitānīti vattuṁ yujjatīti.",
  "atk-s0517a2:589_0": "Icchitālābhaniddese jātidhammānanti jātisabhāvānaṁ jātipakatikānaṁ.",
  "atk-s0517a2:589_1": "Icchā uppajjatīti taṇhā uppajjati.",
  "atk-s0517a2:589_2": "Aho vatāti patthanā.",
  "atk-s0517a2:589_3": "Assāmāti bhaveyyāma.",
  "atk-s0517a2:589_4": "Na kho panetaṁ icchāya pattabbanti yaṁ etaṁ “aho vata mayaṁ na jātidhammā assāma, na ca vata no jāti āgaccheyyā”ti evaṁ pahīnasamudayesu sādhūsu vijjamānaṁ ajātidhammattaṁ parinibbutesu ca vijjamānaṁ jātiyā anāgamanaṁ icchitaṁ, taṁ icchantassāpi maggabhāvanāya vinā appattabbato, anicchantassāpi ca bhāvanāya pattabbato na icchāya pattabbaṁ nāma hoti.",
  "atk-s0517a2:589_5": "Idampīti etampi.",
  "atk-s0517a2:589_6": "Upari sesāni upādāya apisaddo.",
  "atk-s0517a2:590_0": "Upādānakkhandhaniddese seyyathidanti nipāto, tassa te katame iti ceti attho.",
  "atk-s0517a2:590_1": "Rūpameva upādānakkhandhoti rūpupādānakkhandho.",
  "atk-s0517a2:590_2": "Eseva nayo sesesupi.",
  "atk-s0517a2:591_0": "Dukkhasaccaniddesavaṇṇanā niṭṭhitā.",
  "atk-s0517a2:592_0": "Samudayasaccaniddesavaṇṇanā",
  "atk-s0517a2:593_0": "34.",
  "atk-s0517a2:593_1": "Samudayasaccaniddese yāyaṁ taṇhāti yā ayaṁ taṇhā.",
  "atk-s0517a2:593_2": "Ponobhavikāti punabbhavakaraṇaṁ punobhavo, punobhavo sīlamassāti ponobhavikā.",
  "atk-s0517a2:593_3": "Apica punabbhavaṁ deti, punabbhavāya saṁvattati, punappunaṁ bhave nibbattetīti ponobhavikā.",
  "atk-s0517a2:593_4": "Sā panesā punabbhavassa dāyikāpi atthi adāyikāpi, punabbhavāya saṁvattanikāpi atthi asaṁvattanikāpi, dinnāya paṭisandhiyā upadhivepakkamattāpi.",
  "atk-s0517a2:593_5": "Sā tippakārāpi ponobhavikāti nāmaṁ labhati.",
  "atk-s0517a2:593_6": "Ponabbhavikātipi pāṭho, soyevattho.",
  "atk-s0517a2:593_7": "Abhinandanasaṅkhātena nandirāgena saha gatāti nandirāgasahagatā.",
  "atk-s0517a2:593_8": "Nandirāgena saddhiṁ atthato ekattameva gatāti vuttaṁ hoti.",
  "atk-s0517a2:593_9": "Tatra tatrābhinandinīti yatra yatra attabhāvo nibbattati, tatra tatra abhinandinī.",
  "atk-s0517a2:593_10": "Rūpādīsu vā ārammaṇesu tatra tatrābhinandinī, rūpābhinandinī saddagandharasaphoṭṭhabbadhammābhinandinīti attho.",
  "atk-s0517a2:593_11": "Tatra tatrābhinandītipi pāṭho, tatra tatra abhinandayatīti attho.",
  "atk-s0517a2:593_12": "Seyyathidanti nipāto, tassa sā katamā iti ceti attho.",
  "atk-s0517a2:593_13": "Kāmataṇhāti kāme taṇhā, pañcakāmaguṇikarāgassetaṁ adhivacanaṁ.",
  "atk-s0517a2:593_14": "Bhavataṇhāti bhave taṇhā.",
  "atk-s0517a2:593_15": "Bhavapatthanāvasena uppannassa sassatadiṭṭhisahagatassa rāgassa rūpārūpabhavarāgassa ca jhānanikantiyā ca etaṁ adhivacanaṁ.",
  "atk-s0517a2:593_16": "Vibhavataṇhāti vibhave taṇhā.",
  "atk-s0517a2:593_17": "Ucchedadiṭṭhisahagatarāgassetaṁ adhivacanaṁ.",
  "atk-s0517a2:594_0": "Idāni tassā taṇhāya vatthuṁ vitthārato dassetuṁ sā kho panesātiādimāha.",
  "atk-s0517a2:594_1": "Tattha uppajjatīti jāyati.",
  "atk-s0517a2:594_2": "Nivisatīti punappunaṁ pavattivasena patiṭṭhāti.",
  "atk-s0517a2:594_3": "Uppajjamānā kattha uppajjati, nivisamānā kattha nivisatīti sambandho.",
  "atk-s0517a2:594_4": "Yaṁ loke piyarūpaṁ sātarūpanti yaṁ lokasmiṁ piyasabhāvañceva madhurasabhāvañca.",
  "atk-s0517a2:594_5": "Cakkhu loketiādīsu lokasmiñhi cakkhuādīsu mamattena abhiniviṭṭhā sattā sampattiyaṁ patiṭṭhitā attano cakkhuṁ ādāsādīsu nimittaggahaṇānusārena vippasannaṁ pañcapasādaṁ suvaṇṇavimāne ugghāṭitamaṇisīhapañjaraṁ viya maññanti, sotaṁ rajatapanāḷikaṁ viya pāmaṅgasuttakaṁ viya ca maññanti, tuṅganāsāti laddhavohāraṁ ghānaṁ vaṭṭetvā ṭhapitaharitālavaṭṭiṁ viya maññanti, jivhaṁ rattakambalapaṭalaṁ viya mudusiniddhamadhurarasadaṁ maññanti, kāyaṁ sālalaṭṭhiṁ viya suvaṇṇatoraṇaṁ viya ca maññanti, manaṁ aññesaṁ manena asadisaṁ uḷāraṁ maññanti, rūpaṁ suvaṇṇakaṇikārapupphādivaṇṇaṁ viya, saddaṁ mattakaravīkakokilamandadhamitamaṇivaṁsanigghosaṁ viya, attanā paṭiladdhāni catusamuṭṭhānikagandhārammaṇādīni “kassaññassa evarūpāni atthī”ti maññanti, tesaṁ evaṁ maññamānānaṁ tāni cakkhādīni piyarūpāni ceva sātarūpāni ca honti.",
  "atk-s0517a2:594_6": "Atha nesaṁ tattha anuppannā ceva taṇhā uppajjati, uppannā ca punappunaṁ pavattivasena nivisati.",
  "atk-s0517a2:594_7": "Tasmā thero “cakkhu loke piyarūpaṁ sātarūpaṁ, etthesā taṇhā uppajjamānā uppajjatī”tiādimāha.",
  "atk-s0517a2:594_8": "Tattha uppajjamānāti yadā uppajjati, tadā ettha uppajjatīti attho.",
  "atk-s0517a2:595_0": "Samudayasaccaniddesavaṇṇanā niṭṭhitā.",
  "atk-s0517a2:596_0": "Nirodhasaccaniddesavaṇṇanā",
  "atk-s0517a2:597_0": "35.",
  "atk-s0517a2:598_0": "Nirodhasaccaniddese yo tassāyeva taṇhāyāti ettha “yo tasseva dukkhassā”ti vattabbe yasmā samudayanirodheneva dukkhaṁ nirujjhati, no aññathā. Yathāha –",
  "atk-s0517a2:599_0": "“Yathāpi mūle anupaddave daḷhe, chinnopi rukkho punareva rūhati;",
  "atk-s0517a2:600_0": "Evampi taṇhānusaye anūhate, nibbattatī dukkhamidaṁ punappuna”nti. ;",
  "atk-s0517a2:601_0": "Tasmā taṁ dukkhanirodhaṁ dassento samudayanirodhena dassetuṁ evamāha.",
  "atk-s0517a2:601_1": "Sīhasamānavuttino hi tathāgatā, te dukkhaṁ nirodhentā dukkhanirodhañca dassentā hetumhi paṭipajjanti, na phale.",
  "atk-s0517a2:601_2": "Suvānavuttino pana aññatitthiyā, te dukkhaṁ nirodhentā dukkhanirodhañca dassentā attakilamathānuyogena ceva tasseva ca desanāya phale paṭipajjanti, na hetumhīti.",
  "atk-s0517a2:601_3": "Sīhasamānavuttitāya satthā hetumhi paṭipajjanto “yo tassāyevā”tiādimāha.",
  "atk-s0517a2:601_4": "Dhammasenāpatipi satthārā vuttakkamenevāha.",
  "atk-s0517a2:602_0": "Tattha tassāyeva taṇhāyāti yā sā taṇhā “ponobhavikā”ti vatvā kāmataṇhādivasena vibhattā uppattinivesanavasena ca heṭṭhā pakāsitā, tassāyeva taṇhāya.",
  "atk-s0517a2:602_1": "Asesavirāganirodhoti virāgo vuccati maggo, “virāgā vimuccatī”ti hi vuttaṁ.",
  "atk-s0517a2:602_2": "Virāgena nirodho virāganirodho, anusayasamugghātato aseso virāganirodho asesavirāganirodho.",
  "atk-s0517a2:602_3": "Atha vā virāgoti hi pahānaṁ vuccati, tasmā aseso virāgo aseso nirodhoti evampettha yojanā daṭṭhabbā.",
  "atk-s0517a2:602_4": "Atthato pana sabbāneva panetāni asesavirāganirodhotiādīni nibbānasseva vevacanāni.",
  "atk-s0517a2:602_5": "Paramatthato hi dukkhanirodhaṁ ariyasaccanti nibbānaṁ vuccati.",
  "atk-s0517a2:602_6": "Yasmā pana taṁ āgamma taṇhā asesā virajjati nirujjhati, tasmā taṁ “tassāyeva taṇhāya asesavirāganirodho”ti vuccati.",
  "atk-s0517a2:602_7": "Nibbānañca āgamma taṇhā cajīyati paṭinissajjīyati muccati na allīyati, kāmaguṇālayesu cettha ekopi ālayo natthi, tasmā nibbānaṁ cāgo paṭinissaggo mutti anālayoti vuccati.",
  "atk-s0517a2:602_8": "Ekameva hi nibbānaṁ, nāmāni panassa sabbasaṅkhatānaṁ nāmapaṭipakkhavasena anekāni honti.",
  "atk-s0517a2:602_9": "Seyyathidaṁ –",
  "atk-s0517a2:602_10": "asesavirāgo asesanirodho cāgo paṭinissaggo mutti anālayo rāgakkhayo dosakkhayo mohakkhayo taṇhākkhayo anuppādo appavattaṁ animittaṁ appaṇihitaṁ anāyūhanaṁ appaṭisandhi anupapatti agati ajātaṁ ajaraṁ abyādhi amataṁ asokaṁ aparidevaṁ anupāyāsaṁ asaṁkiliṭṭhantiādīni.",
  "atk-s0517a2:603_0": "Idāni maggena chinnāya nibbānaṁ āgamma appavattippattāyapi ca taṇhāya yesu vatthūsu tassā uppatti dassitā, tattheva abhāvaṁ dassetuṁ sā kho panesātiādimāha.",
  "atk-s0517a2:603_1": "Tattha yathā puriso khette jātaṁ tittakālābuvalliṁ disvā aggato paṭṭhāya mūlaṁ pariyesitvā chindeyya, sā anupubbena milāyitvā appaññattiṁ gaccheyya, tato tasmiṁ khette tittakālābu niruddhā pahīnāti vucceyya, evameva khette tittakālābu viya cakkhādīsu taṇhā.",
  "atk-s0517a2:603_2": "Sā ariyamaggena mūlacchinnā nibbānaṁ āgamma appavattiṁ gacchati.",
  "atk-s0517a2:603_3": "Evaṁ gatā pana tesu vatthūsu khette tittakālābu viya na paññāyati.",
  "atk-s0517a2:603_4": "Yathā ca aṭavito core ānetvā nagarassa dakkhiṇadvāre ghāteyyuṁ, tato aṭaviyaṁ corā matāti vā māritāti vā vucceyyuṁ, evameva aṭaviyaṁ corā viya yā cakkhādīsu taṇhā, sā dakkhiṇadvāre corā viya nibbānaṁ āgamma niruddhattā nibbāne niruddhā.",
  "atk-s0517a2:603_5": "Evaṁ niruddhā pana tesu vatthūsu aṭaviyaṁ corā viya na paññāyati.",
  "atk-s0517a2:603_6": "Tenassā tattheva nirodhaṁ dassento “cakkhu loke piyarūpaṁ sātarūpaṁ, etthesā taṇhā pahīyamānā pahīyatī”tiādimāha.",
  "atk-s0517a2:603_7": "Atha vā taṇhuppādavatthussa pariññātattā pariññātavatthusmiṁ puna na uppajjanato anuppādanirodhavasena taṇhuppādavatthusmiṁyeva nirujjhatīti vuccati.",
  "atk-s0517a2:603_8": "Ettha ca uppajjanapaṭipakkhavasena pahīyatīti vuttaṁ, nivisanapaṭipakkhavasena nirujjhatīti.",
  "atk-s0517a2:604_0": "Nirodhasaccaniddesavaṇṇanā niṭṭhitā.",
  "atk-s0517a2:605_0": "Maggasaccaniddesavaṇṇanā",
  "atk-s0517a2:606_0": "36.",
  "atk-s0517a2:607_0": "Maggasaccaniddese ayamevāti aññamaggapaṭikkhepanatthaṁ niyamanaṁ.",
  "atk-s0517a2:607_1": "Ariyoti taṁtaṁmaggavajjhakilesehi ārakattā, ariyabhāvakarattā, ariyaphalapaṭilābhakarattā ca ariyo.",
  "atk-s0517a2:607_2": "Aṭṭha aṅgāni assāti aṭṭhaṅgiko.",
  "atk-s0517a2:607_3": "Svāyaṁ caturaṅgikā viya senā, pañcaṅgikaṁ viya tūriyaṁ aṅgamattameva hoti, aṅgavinimutto natthi.",
  "atk-s0517a2:608_0": "Idāni aṅgamattameva maggo aṅgavinimutto natthīti dassento sammādiṭṭhi…pe…",
  "atk-s0517a2:608_1": "sammāsamādhītiādimāha.",
  "atk-s0517a2:608_2": "Tattha sammā dassanalakkhaṇā sammādiṭṭhi.",
  "atk-s0517a2:608_3": "Sammā abhiniropanalakkhaṇo sammāsaṅkappo.",
  "atk-s0517a2:608_4": "Sammā pariggahalakkhaṇā sammāvācā.",
  "atk-s0517a2:608_5": "Sammā samuṭṭhāpanalakkhaṇo sammākammanto.",
  "atk-s0517a2:608_6": "Sammā vodāpanalakkhaṇo sammāājīvo.",
  "atk-s0517a2:608_7": "Sammā paggahalakkhaṇo sammāvāyāmo.",
  "atk-s0517a2:608_8": "Sammā upaṭṭhānalakkhaṇā sammāsati.",
  "atk-s0517a2:608_9": "Sammā samādhānalakkhaṇo sammāsamādhi.",
  "atk-s0517a2:608_10": "Tesu ekekassa tīṇi tīṇi kiccāni honti.",
  "atk-s0517a2:608_11": "Seyyathidaṁ –",
  "atk-s0517a2:608_12": "sammādiṭṭhi tāva aññehipi attano paccanīkakilesehi saddhiṁ micchādiṭṭhiṁ pajahati, nirodhañca ārammaṇaṁ karoti, sampayuttadhamme ca passati tappaṭicchādakamohavidhamanavasena asammohato.",
  "atk-s0517a2:608_13": "Sammāsaṅkappādayopi tatheva micchāsaṅkappādīni ca pajahanti, nibbānañca ārammaṇaṁ karonti.",
  "atk-s0517a2:608_14": "Visesato panettha sammāsaṅkappo sahajātadhamme sammā abhiniropeti, sammāvācā sammā pariggaṇhāti, sammākammanto sammā samuṭṭhāpeti, sammāājīvo sammā vodāpeti, sammāvāyāmo sammā paggaṇhāti, sammāsati sammā upaṭṭhāpeti, sammāsamādhi sammā samādahati.",
  "atk-s0517a2:609_0": "Apicesā sammādiṭṭhi nāma pubbabhāge nānākkhaṇā nānārammaṇā hoti, maggakāle ekakkhaṇā ekārammaṇā.",
  "atk-s0517a2:609_1": "Kiccato pana “dukkhe ñāṇa”ntiādīni cattāri nāmāni labhati.",
  "atk-s0517a2:609_2": "Sammāsaṅkappādayopi pubbabhāge nānākkhaṇā nānārammaṇā honti, maggakāle ekakkhaṇā ekārammaṇā.",
  "atk-s0517a2:609_3": "Tesu sammāsaṅkappo kiccato nekkhammasaṅkappotiādīni tīṇi nāmāni labhati.",
  "atk-s0517a2:609_4": "Sammāvācādayo tayo pubbabhāge viratiyopi honti cetanāyopi, maggakkhaṇe pana viratiyoyeva.",
  "atk-s0517a2:609_5": "Sammāvāyāmo sammāsatīti idampi dvayaṁ kiccato sammappadhānasatipaṭṭhānavasena cattāri nāmāni labhati.",
  "atk-s0517a2:609_6": "Sammāsamādhi pana pubbabhāgepi maggakkhaṇepi sammāsamādhiyeva.",
  "atk-s0517a2:610_0": "Iti imesu aṭṭhasu dhammesu bhagavatā nibbānādhigamāya paṭipannassa yogino bahūpakārattā paṭhamaṁ sammādiṭṭhi desitā.",
  "atk-s0517a2:610_1": "Ayañhi “paññāpajjoto paññāsattha”nti ca vuttā.",
  "atk-s0517a2:610_2": "Tasmā etāya pubbabhāge vipassanāñāṇasaṅkhātāya sammādiṭṭhiyā avijjandhakāraṁ vidhamitvā kilesacore ghātento khemena yogāvacaro nibbānaṁ pāpuṇāti.",
  "atk-s0517a2:610_3": "Tasmā paṭhamaṁ sammādiṭṭhi desitā.",
  "atk-s0517a2:611_0": "Sammāsaṅkappo pana tassā bahūpakāro.",
  "atk-s0517a2:611_1": "Tasmā tadanantaraṁ vutto.",
  "atk-s0517a2:611_2": "Yathā hi heraññiko hatthena parivattetvā parivattetvā cakkhunā kahāpaṇaṁ olokento “ayaṁ kūṭo ayaṁ cheko”ti jānāti, evaṁ yogāvacaropi pubbabhāge vitakkena vitakketvā vitakketvā vipassanāpaññāya olokayamāno “ime dhammā kāmāvacarā, ime rūpāvacarādayo”ti jānāti.",
  "atk-s0517a2:611_3": "Yathā vā pana purisena koṭiyaṁ gahetvā parivattetvā parivattetvā dinnaṁ mahārukkhaṁ tacchako vāsiyā tacchetvā kamme upaneti, evaṁ vitakkena vitakketvā vitakketvā dinnadhamme yogāvacaro paññāya “ime dhammā kāmāvacarā, ime rūpāvacarā”tiādinā nayena paricchinditvā kamme upaneti.",
  "atk-s0517a2:611_4": "Tasmā sammāsaṅkappo sammādiṭṭhānantaraṁ vutto.",
  "atk-s0517a2:612_0": "Svāyaṁ yathā sammādiṭṭhiyā, evaṁ sammāvācāyapi upakārako. Yathāha –",
  "atk-s0517a2:612_1": "“pubbe kho, gahapati, vitakketvā vicāretvā pacchā vācaṁ bhindatī”ti.",
  "atk-s0517a2:612_2": "Tasmā tadanantaraṁ sammāvācā vuttā.",
  "atk-s0517a2:613_0": "Yasmā pana “idañcidañca karissāmā”ti paṭhamaṁ vācāya saṁvidahitvā loke kammante payojenti, tasmā vācā kāyakammassa upakārikāti sammāvācāya anantaraṁ sammākammanto vutto.",
  "atk-s0517a2:614_0": "Catubbidhaṁ pana vacīduccaritaṁ, tividhaṁ kāyaduccaritaṁ pahāya ubhayaṁ sucaritaṁ pūrentasseva yasmā ājīvaṭṭhamakasīlaṁ pūrati, na itarassa, tasmā tadubhayānantaraṁ sammāājīvo vutto.",
  "atk-s0517a2:615_0": "Evaṁ visuddhājīvena pana “parisuddho me ājīvo”ti ettāvatā paritosaṁ katvā suttappamattena viharituṁ na yuttaṁ, atha kho sabbairiyāpathesu idaṁ vīriyamārabhitabbanti dassetuṁ tadanantaraṁ sammāvāyāmo vutto.",
  "atk-s0517a2:616_0": "Tato āraddhavīriyenāpi kāyādīsu catūsu vatthūsu sati sūpaṭṭhitā kātabbāti dassetuṁ tadanantaraṁ sammāsati vuttā.",
  "atk-s0517a2:617_0": "Yasmā pana evaṁ sūpaṭṭhitāya satiyā samādhissa upakārānupakārānaṁ dhammānaṁ gatiyo samanvesitvā pahoti ekattārammaṇe cittaṁ samādhātuṁ, tasmā sammāsatianantaraṁ sammāsamādhi vuttoti veditabboti.",
  "atk-s0517a2:618_0": "Sammādiṭṭhiniddese “dukkhe ñāṇa”ntiādinā catusaccakammaṭṭhānaṁ dassitaṁ.",
  "atk-s0517a2:618_1": "Tattha purimāni dve saccāni vaṭṭaṁ, pacchimāni dve vivaṭṭaṁ.",
  "atk-s0517a2:618_2": "Tesu bhikkhuno vaṭṭe kammaṭṭhānābhiniveso hoti, vivaṭṭe natthi abhiniveso.",
  "atk-s0517a2:618_3": "Purimāni hi dve saccāni “pañcakkhandhā dukkhaṁ, taṇhā samudayo”ti evaṁ saṅkhepena ca, “katame pañcakkhandhā?",
  "atk-s0517a2:618_4": "Rūpakkhandho”tiādinā nayena vitthārena ca ācariyasantike uggaṇhitvā vācāya punappunaṁ parivattento yogāvacaro kammaṁ karoti.",
  "atk-s0517a2:618_5": "Itaresu pana dvīsu saccesu “nirodhasaccaṁ iṭṭhaṁ kantaṁ manāpaṁ, maggasaccaṁ iṭṭhaṁ kantaṁ manāpa”nti evaṁ savaneneva kammaṁ karoti.",
  "atk-s0517a2:618_6": "So evaṁ kammaṁ karonto cattāri saccāni ekapaṭivedhena paṭivijjhati, ekābhisamayena abhisameti.",
  "atk-s0517a2:618_7": "Dukkhaṁ pariññāpaṭivedhena paṭivijjhati, samudayaṁ pahānapaṭivedhena paṭivijjhati.",
  "atk-s0517a2:618_8": "Nirodhaṁ sacchikiriyāpaṭivedhena paṭivijjhati, maggaṁ bhāvanāpaṭivedhena paṭivijjhati.",
  "atk-s0517a2:618_9": "Dukkhaṁ pariññābhisamayena…pe…",
  "atk-s0517a2:618_10": "maggaṁ bhāvanābhisamayena abhisameti.",
  "atk-s0517a2:619_0": "Evamassa pubbabhāge dvīsu saccesu uggahaparipucchāsavanadhāraṇasammasanapaṭivedho hoti, dvīsu savanapaṭivedhoyeva.",
  "atk-s0517a2:619_1": "Aparabhāge tīsu kiccato paṭivedho hoti nirodhe ārammaṇapaṭivedho.",
  "atk-s0517a2:619_2": "Tattha sabbampi paṭivedhañāṇaṁ lokuttaraṁ, savanadhāraṇasammasanañāṇaṁ lokiyaṁ kāmāvacaraṁ.",
  "atk-s0517a2:619_3": "Paccavekkhaṇā pana pattasaccassa hoti, ayañca ādikammiko.",
  "atk-s0517a2:619_4": "Tasmā sā idha na vuttā.",
  "atk-s0517a2:619_5": "Imassa ca bhikkhuno pubbe pariggahato “dukkhaṁ parijānāmi, samudayaṁ pajahāmi, nirodhaṁ sacchikaromi, maggaṁ bhāvemī”ti ābhogasamannāhāramanasikārapaccavekkhaṇā natthi, pariggahato paṭṭhāya hoti.",
  "atk-s0517a2:619_6": "Aparabhāge pana dukkhaṁ pariññātameva hoti…pe…",
  "atk-s0517a2:619_7": "maggo bhāvitova hoti.",
  "atk-s0517a2:620_0": "Tattha dve saccāni duddasattā gambhīrāni, dve gambhīrattā duddasāni.",
  "atk-s0517a2:620_1": "Dukkhasaccañhi uppattito pākaṭaṁ, khāṇukaṇṭakappahārādīsu “aho dukkha”nti vattabbatampi āpajjati.",
  "atk-s0517a2:620_2": "Samudayasaccaṁ khāditukāmatābhuñjitukāmatādivasena uppattito pākaṭaṁ.",
  "atk-s0517a2:620_3": "Lakkhaṇapaṭivedhato pana ubhayampi gambhīraṁ.",
  "atk-s0517a2:620_4": "Iti tāni duddasattā gambhīrāni.",
  "atk-s0517a2:620_5": "Itaresaṁ pana dvinnaṁ dassanatthāya payogo bhavaggaggahaṇatthaṁ hatthapasāraṇaṁ viya, avīciphusanatthaṁ pādapasāraṇaṁ viya, satadhā bhinnassa vālassa koṭiyā koṭipaṭipādanaṁ viya ca hoti.",
  "atk-s0517a2:620_6": "Iti tāni gambhīrattā duddasāni.",
  "atk-s0517a2:620_7": "Evaṁ duddasattā gambhīresu gambhīrattā ca duddasesu catūsu saccesu uggahādivasena pubbabhāgañāṇuppattiṁ sandhāya idaṁ “dukkhe ñāṇa”ntiādi vuttaṁ.",
  "atk-s0517a2:620_8": "Paṭivedhakkhaṇe pana ekameva taṁ ñāṇaṁ hoti.",
  "atk-s0517a2:621_0": "Apare panāhu –",
  "atk-s0517a2:621_1": "catubbidhaṁ saccesu ñāṇaṁ sutamayañāṇaṁ vavatthānañāṇaṁ sammasanañāṇaṁ abhisamayañāṇanti.",
  "atk-s0517a2:621_2": "Tattha katamaṁ sutamayañāṇaṁ?",
  "atk-s0517a2:621_3": "Saṁkhittena vā vitthārena vā cattāri saccāni sutvā jānāti “idaṁ dukkhaṁ, ayaṁ samudayo, ayaṁ nirodho, ayaṁ maggo”ti.",
  "atk-s0517a2:621_4": "Idaṁ sutamayañāṇaṁ.",
  "atk-s0517a2:621_5": "Katamaṁ vavatthānañāṇaṁ?",
  "atk-s0517a2:621_6": "So sutānaṁ atthaṁ upaparikkhati dhammato ca lakkhaṇato ca, “ime dhammā imasmiṁ sacce pariyāpannā, imassa saccassa idaṁ lakkhaṇa”nti sanniṭṭhānaṁ karoti.",
  "atk-s0517a2:621_7": "Idaṁ vavatthānañāṇaṁ.",
  "atk-s0517a2:621_8": "Katamaṁ sammasanañāṇaṁ?",
  "atk-s0517a2:621_9": "So evaṁ yathānupubbaṁ cattāri saccāni vavatthapetvā atha dukkhameva gahetvā yāva gotrabhuñāṇaṁ aniccato dukkhato anattato sammasati.",
  "atk-s0517a2:621_10": "Idaṁ sammasanañāṇaṁ.",
  "atk-s0517a2:621_11": "Katamaṁ abhisamayañāṇaṁ?",
  "atk-s0517a2:621_12": "Lokuttaramaggakkhaṇe ekena ñāṇena cattāri saccāni apubbaṁ acarimaṁ abhisameti “dukkhaṁ pariññābhisamayena, samudayaṁ pahānābhisamayena, nirodhaṁ sacchikiriyābhisamayena maggaṁ bhāvanābhisamayena abhisametī”ti.",
  "atk-s0517a2:621_13": "Idaṁ abhisamayañāṇanti.",
  "atk-s0517a2:622_0": "Sammāsaṅkappaniddese kāmato nissaṭoti nekkhammasaṅkappo.",
  "atk-s0517a2:622_1": "Byāpādato nissaṭoti abyāpādasaṅkappo.",
  "atk-s0517a2:622_2": "Vihiṁsāya nissaṭoti avihiṁsāsaṅkappo.",
  "atk-s0517a2:622_3": "Tattha nekkhammavitakko kāmavitakkassa padaghātaṁ padacchedaṁ karonto uppajjati, abyāpādavitakko byāpādavitakkassa, avihiṁsāvitakko vihiṁsāvitakkassa.",
  "atk-s0517a2:622_4": "Tathā nekkhammaabyāpādaavihiṁsāvitakkā kāmabyāpādavihiṁsāvitakkānaṁ paccanīkā hutvā uppajjanti.",
  "atk-s0517a2:623_0": "Tattha yogāvacaro kāmavitakkassa padaghātanatthaṁ kāmavitakkaṁ vā sammasati aññaṁ vā pana kiñci saṅkhāraṁ.",
  "atk-s0517a2:623_1": "Athassa vipassanākkhaṇe vipassanāsampayutto saṅkappo tadaṅgavasena kāmavitakkassa padaghātaṁ padacchedaṁ karonto uppajjati, vipassanaṁ ussukkāpetvā maggaṁ pāpeti.",
  "atk-s0517a2:623_2": "Athassa maggakkhaṇe maggasampayutto saṅkappo samucchedavasena kāmavitakkassa padaghātaṁ padacchedaṁ karonto uppajjati.",
  "atk-s0517a2:623_3": "Byāpādavitakkassapi padaghātanatthaṁ byāpādavitakkaṁ vā aññaṁ vā saṅkhāraṁ, vihiṁsāvitakkassa padaghātanatthaṁ vihiṁsāvitakkaṁ vā aññaṁ vā saṅkhāraṁ sammasati.",
  "atk-s0517a2:623_4": "Athassa vipassanākkhaṇeti sabbaṁ purimanayeneva yojetabbaṁ.",
  "atk-s0517a2:624_0": "Kāmavitakkādīnaṁ pana tiṇṇampi pāḷiyaṁ vibhattesu aṭṭhatiṁsārammaṇesu ekakammaṭṭhānampi apaccanīkaṁ nāma natthi.",
  "atk-s0517a2:624_1": "Ekantato pana kāmavitakkassa tāva asubhesu paṭhamajjhānameva paccanīkaṁ, byāpādavitakkassa mettāya tikacatukkajjhānāni, vihiṁsaāvitakkassa karuṇāya tikacatukkajjhānāni.",
  "atk-s0517a2:624_2": "Tasmā asubhaparikammaṁ katvā jhānaṁ samāpannassa samāpattikkhaṇe jhānasampayutto vitakko vikkhambhanavasena kāmavitakkassa paccanīko hutvā uppajjati, jhānaṁ pādakaṁ katvā vipassanaṁ paṭṭhapentassa vipassanākkhaṇe vipassanāsampayutto saṅkappo tadaṅgavasena kāmavitakkassa paccanīko hutvā uppajjati, vipassanaṁ ussukkāpetvā maggaṁ pāpentassa maggakkhaṇe maggasampayutto saṅkappo samucchedavasena kāmavitakkassa paccanīko hutvā uppajjati.",
  "atk-s0517a2:624_3": "Evaṁ uppanno nekkhammasaṅkappoti vuccatīti veditabbo.",
  "atk-s0517a2:625_0": "Mettāya pana parikammaṁ katvā, karuṇāya parikammaṁ katvā jhānaṁ samāpannassāti sabbaṁ purimanayeneva yojetabbaṁ.",
  "atk-s0517a2:625_1": "Evaṁ uppanno abyāpādasaṅkappoti vuccati, avihiṁsāsaṅkappoti vuccatīti veditabbo.",
  "atk-s0517a2:625_2": "Evamete nekkhammasaṅkappādayo vipassanājhānavasena uppattīnaṁ nānattā pubbabhāge nānā, maggakkhaṇe pana imesu tīsu ṭhānesu uppannassa akusalasaṅkappassa padacchedato anuppattisādhanavasena maggaṅgaṁ pūrayamāno ekova kusalasaṅkappo uppajjati.",
  "atk-s0517a2:625_3": "Ayaṁ sammāsaṅkappo nāma.",
  "atk-s0517a2:626_0": "Sammāvācāniddesepi yasmā aññeneva cittena musāvādā viramati, aññena aññena pisuṇāvācādīhi, tasmā catassopetā veramaṇiyo pubbabhāge nānā, maggakkhaṇe pana micchāvācāsaṅkhātāya catubbidhāya akusaladussīlyacetanāya padacchedato anuppattisādhanavasena maggaṅgaṁ pūrayamānā ekāva sammāvācāsaṅkhātā kusalaveramaṇi uppajjati.",
  "atk-s0517a2:626_1": "Ayaṁ sammāvācā nāma.",
  "atk-s0517a2:627_0": "Sammākammantaniddesepi yasmā aññeneva cittena pāṇātipātā viramati, aññena adinnādānā, aññena micchācārā, tasmā tissopetā veramaṇiyo pubbabhāge nānā, maggakkhaṇe pana micchākammantasaṅkhātāya tividhāya akusaladussīlyacetanāya padacchedato anuppattisādhanavasena maggaṅgaṁ pūrayamānā ekāva sammākammantasaṅkhātā kusalaveramaṇi uppajjati.",
  "atk-s0517a2:627_1": "Ayaṁ sammākammanto nāma.",
  "atk-s0517a2:628_0": "Sammāājīvaniddese idhāti imasmiṁ sāsane.",
  "atk-s0517a2:628_1": "Ariyasāvakoti ariyassa buddhassa sāvako.",
  "atk-s0517a2:628_2": "Micchāājīvaṁ pahāyāti pāpakaṁ ājīvaṁ pajahitvā.",
  "atk-s0517a2:628_3": "Sammāājīvenāti buddhappasatthena kusalaājīvena.",
  "atk-s0517a2:628_4": "Jīvikaṁ kappetīti jīvitappavattiṁ pavatteti.",
  "atk-s0517a2:628_5": "Idhāpi yasmā aññeneva cittena kāyadvāravītikkamā viramati, aññeneva vacīdvāravītikkamā, tasmā pubbabhāge nānākkhaṇesu uppajjati, maggakkhaṇe pana dvīsu dvāresu sattannaṁ kammapathānaṁ vasena uppannāya micchāājīvadussīlyacetanāya padacchedato anuppattisādhanavasena maggaṅgaṁ pūrayamānā ekāva sammāājīvasaṅkhātā kusalaveramaṇi uppajjati.",
  "atk-s0517a2:628_6": "Ayaṁ sammāājīvo nāma.",
  "atk-s0517a2:629_0": "Sammāvāyāmaniddese idha bhikkhūti imasmiṁ sāsane paṭipannako bhikkhu.",
  "atk-s0517a2:629_1": "Anuppannānanti anibbattānaṁ.",
  "atk-s0517a2:629_2": "Pāpakānanti lāmakānaṁ.",
  "atk-s0517a2:629_3": "Akusalānaṁ dhammānanti akosallasambhūtānaṁ dhammānaṁ.",
  "atk-s0517a2:629_4": "Anuppādāyāti na uppādanatthāya.",
  "atk-s0517a2:629_5": "Chandaṁ janetīti kattukamyatāsaṅkhātaṁ kusalacchandaṁ janeti uppādeti.",
  "atk-s0517a2:629_6": "Vāyamatīti payogaṁ janeti parakkamaṁ karoti.",
  "atk-s0517a2:629_7": "Vīriyaṁ ārabhatīti kāyikaṁ cetasikaṁ vīriyaṁ karoti.",
  "atk-s0517a2:629_8": "Cittaṁ paggaṇhātīti teneva sahajātavīriyena cittaṁ ukkhipati.",
  "atk-s0517a2:629_9": "Padahatīti padhānavīriyaṁ karoti.",
  "atk-s0517a2:629_10": "Paṭipāṭiyā panetāni cattāripi padāni āsevanābhāvanābahulīkammasātaccakiriyāhi yojetabbāni.",
  "atk-s0517a2:630_0": "Uppannānanti anuppannānanti avattabbataṁ āpannānaṁ.",
  "atk-s0517a2:630_1": "Pahānāyāti pajahanatthāya.",
  "atk-s0517a2:630_2": "Anuppannānaṁ kusalānaṁ dhammānanti anibbattānaṁ kosallasambhūtānaṁ dhammānaṁ.",
  "atk-s0517a2:630_3": "Uppādāyāti uppādanatthāya.",
  "atk-s0517a2:630_4": "Uppannānanti nibbattānaṁ.",
  "atk-s0517a2:630_5": "Ṭhitiyāti ṭhitatthāya.",
  "atk-s0517a2:630_6": "Asammosāyāti anassanatthaṁ.",
  "atk-s0517a2:630_7": "Bhiyyobhāvāyāti punappunaṁ bhāvāya.",
  "atk-s0517a2:630_8": "Vepullāyāti vipulabhāvāya.",
  "atk-s0517a2:630_9": "Bhāvanāyāti vaḍḍhiyā.",
  "atk-s0517a2:630_10": "Pāripūriyāti paripūraṇatthāya.",
  "atk-s0517a2:631_0": "Ete pana sammāvāyāmasaṅkhātā cattāro sammappadhānā pubbabhāge lokiyā, maggakkhaṇe lokuttarā.",
  "atk-s0517a2:631_1": "Maggakkhaṇe pana ekameva vīriyaṁ catukiccasādhanavasena cattāri nāmāni labhati.",
  "atk-s0517a2:631_2": "Tattha lokiyā kassapasaṁyutte vuttanayeneva veditabbā.",
  "atk-s0517a2:631_3": "Vuttañhi tattha –",
  "atk-s0517a2:632_0": "“Cattārome, āvuso, sammappadhānā;",
  "atk-s0517a2:632_1": "Katame cattāro?",
  "atk-s0517a2:632_2": "Idhāvuso, bhikkhu ‘anuppannā me pāpakā akusalā dhammā uppajjamānā anatthāya saṁvatteyyu’nti ātappaṁ karoti, ‘uppannā me pāpakā akusalā dhammā appahīyamānā anatthāya saṁvatteyyu’nti ātappaṁ karoti, ‘anuppannā me kusalā dhammā anuppajjamānā anatthāya saṁvatteyyu’nti ātappaṁ karoti, ‘uppannā me kusalā dhammā nirujjhamānā anatthāya saṁvatteyyu’nti ātappaṁ karotī”ti ;",
  "atk-s0517a2:633_0": "Tattha ca anuppannāti asamudācāravasena vā ananubhūtārammaṇavasena vā anuppannā.",
  "atk-s0517a2:633_1": "Aññathā hi anamatagge saṁsāre anuppannā pāpakā akusalā dhammā nāma natthi, anuppannā pana uppajjamānāpi eteyeva uppajjanti, pahīyamānāpi eteyeva pahīyanti.",
  "atk-s0517a2:634_0": "Tattha ekaccassa vattaganthadhutaṅgasamādhivipassanānavakammabhavānaṁ aññataravasena kilesā na samudācaranti. Kathaṁ?",
  "atk-s0517a2:634_1": "Ekacco hi vattasampanno hoti, asīti khandhakavattāni cuddasa mahāvattāni cetiyaṅgaṇabodhiyaṅgaṇapānīyamāḷakauposathāgāraāgantukagamikavattāni ca karontasseva kilesā okāsaṁ na labhanti.",
  "atk-s0517a2:634_2": "Aparabhāge panassa vattāni vissajjetvā bhinnavattassa carato ayonisomanasikāraṁ sativossaggañca āgamma uppajjanti.",
  "atk-s0517a2:634_3": "Evampi asamudācāravasena anuppannā uppajjanti nāma.",
  "atk-s0517a2:635_0": "Ekacco ganthayutto hoti, ekampi nikāyaṁ gaṇhāti dvepi tayopi cattāropi pañcapi.",
  "atk-s0517a2:635_1": "Tassa tepiṭakaṁ buddhavacanaṁ atthavasena pāḷivasena anusandhivasena pubbāparavasena gaṇhantassa sajjhāyantassa cintentassa vācentassa desentassa pakāsentassa kilesā okāsaṁ na labhanti.",
  "atk-s0517a2:635_2": "Aparabhāge panassa ganthakammaṁ pahāya kusītassa carato ayonisomanasikārasativossagge āgamma uppajjanti.",
  "atk-s0517a2:635_3": "Evampi asamudācāravasena anuppannā uppajjanti nāma.",
  "atk-s0517a2:636_0": "Ekacco pana dhutaṅgadharo hoti, terasa dhutaṅgaguṇe samādāya vattati, tassa dhutaṅgaguṇe pariharantassa kilesā okāsaṁ na labhanti.",
  "atk-s0517a2:636_1": "Aparabhāge panassa dhutaṅgāni vissajjetvā bāhullāya āvattassa carato ayonisomanasikārasativossagge āgamma uppajjanti.",
  "atk-s0517a2:636_2": "Evampi asamudācāravasena anuppannā uppajjanti nāma.",
  "atk-s0517a2:637_0": "Ekacco aṭṭhasu samāpattīsu ciṇṇavasī hoti, tassa paṭhamajjhānādīsu āvajjanavasīādīnaṁ vasena viharantassa kilesā okāsaṁ na labhanti.",
  "atk-s0517a2:637_1": "Aparabhāge panassa parihīnajjhānassa vā vissaṭṭhajjhānassa vā bhassādīsu anuyuttassa viharato ayonisomanasikārasativossagge āgamma uppajjanti.",
  "atk-s0517a2:637_2": "Evampi asamudācāravasena anuppannā uppajjanti nāma.",
  "atk-s0517a2:638_0": "Ekacco pana vipassako hoti, sattasu vā anupassanāsu aṭṭhārasasu vā mahāvipassanāsu kammaṁ karonto viharati, tassa evaṁ viharato kilesā okāsaṁ na labhanti.",
  "atk-s0517a2:638_1": "Aparabhāge panassa vipassanākammaṁ pahāya kāyadaḷhībahulassa viharato ayonisomanasikārasativossagge āgamma uppajjanti.",
  "atk-s0517a2:638_2": "Evampi asamudācāravasena anuppannā uppajjanti nāma.",
  "atk-s0517a2:639_0": "Ekacco navakammiko hoti, uposathāgārabhojanasālādīni karoti, tassa tesaṁ upakaraṇāni cintentassa kilesā okāsaṁ na labhanti.",
  "atk-s0517a2:639_1": "Aparabhāge panassa navakamme niṭṭhite vā vissaṭṭhe vā ayonisomanasikārasativossagge āgamma uppajjanti.",
  "atk-s0517a2:639_2": "Evampi asamudācāravasena anuppannā uppajjanti nāma.",
  "atk-s0517a2:640_0": "Ekacco pana brahmalokato āgato suddhasatto hoti, tassa anāsevanāya kilesā okāsaṁ na labhanti.",
  "atk-s0517a2:640_1": "Aparabhāge panassa laddhāsevanassa ayonisomanasikārasativossagge āgamma uppajjanti.",
  "atk-s0517a2:640_2": "Evampi asamudācāravasena anuppannā uppajjanti nāma.",
  "atk-s0517a2:640_3": "Evaṁ tāva asamudācāravasena anuppannatā veditabbā.",
  "atk-s0517a2:641_0": "Kathaṁ ananubhūtārammaṇavasena?",
  "atk-s0517a2:641_1": "Idhekacco ananubhūtapubbaṁ manāpikādibhedaṁ ārammaṇaṁ labhati, tassa tattha ayonisomanasikārasativossagge āgamma rāgādayo kilesā uppajjanti.",
  "atk-s0517a2:641_2": "Evaṁ ananubhūtārammaṇavasena anuppannā uppajjanti nāma.",
  "atk-s0517a2:641_3": "Evaṁ anuppannānaṁ akusalānaṁ uppāde sati attano anatthaṁ passitvā tesaṁ anuppādāya satipaṭṭhānabhāvanānuyogena paṭhamaṁ sammappadhānaṁ bhāveti, uppannesu pana tesu tesaṁ appahānato attano anatthaṁ passitvā tesaṁ pahānāya dutiyaṁ tatheva sammappadhānaṁ bhāveti.",
  "atk-s0517a2:642_0": "Anuppannā kusalā dhammāti samathavipassanā ceva maggo ca.",
  "atk-s0517a2:642_1": "Tesaṁ anuppāde attano anatthaṁ passitvā tesaṁ uppādanatthāya tatheva tatiyaṁ sammappadhānaṁ bhāveti.",
  "atk-s0517a2:642_2": "Uppannā kusalā dhammāti samathavipassanāva.",
  "atk-s0517a2:642_3": "Maggo pana sakiṁ uppajjitvā nirujjhamāno anatthāya saṁvattanako nāma natthi.",
  "atk-s0517a2:642_4": "So hi phalassa paccayaṁ datvāva nirujjhati.",
  "atk-s0517a2:642_5": "Tāsaṁ samathavipassanānaṁ nirodhato attano anatthaṁ passitvā tāsaṁ ṭhitiyā tatheva catutthaṁ sammappadhānaṁ bhāveti.",
  "atk-s0517a2:642_6": "Lokuttaramaggakkhaṇe pana ekameva vīriyaṁ.",
  "atk-s0517a2:643_0": "Ye evaṁ anuppannā uppajjeyyuṁ, te yathā neva uppajjanti, evaṁ tesaṁ anuppannānaṁ anuppādakiccaṁ, uppannānañca pahānakiccaṁ sādheti.",
  "atk-s0517a2:643_1": "Uppannāti cettha catubbidhaṁ uppannaṁ vattamānuppannaṁ bhūtāpagatuppannaṁ okāsakatuppannaṁ bhūmiladdhuppannanti.",
  "atk-s0517a2:643_2": "Tattha sabbampi uppādajarābhaṅgasamaṅgisaṅkhātaṁ vattamānuppannaṁ nāma.",
  "atk-s0517a2:643_3": "Ārammaṇarasaṁ anubhavitvā niruddhaṁ anubhūtāpagatasaṅkhātaṁ kusalākusalaṁ uppādādittayamanuppatvā niruddhaṁ bhutvāpagatasaṅkhātaṁ sesasaṅkhatañca bhūtāpagatuppannaṁ nāma.",
  "atk-s0517a2:643_4": "“Yānissa tāni pubbe katāni kammānī”ti evamādinā nayena vuttaṁ kammaṁ atītampi samānaṁ aññaṁ vipākaṁ paṭibāhitvā attano vipākassa okāsaṁ katvā ṭhitattā tathā katokāsañca vipākaṁ anuppannampi samānaṁ evaṁ kate okāse ekantena uppajjanato okāsakatuppannaṁ nāma.",
  "atk-s0517a2:643_5": "Tāsu tāsu bhūmīsu asamūhataṁ akusalaṁ bhūmiladdhuppannaṁ nāma.",
  "atk-s0517a2:644_0": "Ettha ca bhūmiyā bhūmiladdhassa ca nānattaṁ veditabbaṁ –",
  "atk-s0517a2:644_1": "bhūmīti hi vipassanāya ārammaṇabhūtā tebhūmakā pañcakkhandhā.",
  "atk-s0517a2:644_2": "Bhūmiladdhaṁ nāma tesu khandhesu uppattirahaṁ kilesajātaṁ.",
  "atk-s0517a2:644_3": "Tena hi sā bhūmiladdhā nāma hotīti tasmā bhūmiladdhanti vuccati.",
  "atk-s0517a2:644_4": "Sā ca kho na ārammaṇavasena.",
  "atk-s0517a2:644_5": "Ārammaṇavasena hi sabbepi atītānāgate pariññātepi ca khīṇāsavānaṁ khandhe ārabbha kilesā uppajjanti.",
  "atk-s0517a2:644_6": "Yadi ca taṁ bhūmiladdhaṁ nāma siyā, tassa appaheyyato na koci bhavamūlaṁ pajaheyya.",
  "atk-s0517a2:644_7": "Vatthuvasena pana bhūmiladdhaṁ veditabbaṁ.",
  "atk-s0517a2:644_8": "Yattha yattha hi vipassanāya apariññātā khandhā uppajjanti, tattha tattha uppādato pabhuti tesu vaṭṭamūlaṁ kilesajātaṁ anuseti.",
  "atk-s0517a2:644_9": "Taṁ appahīnaṭṭhena bhūmiladdhanti veditabbaṁ.",
  "atk-s0517a2:645_0": "Tattha ca yassa yesu khandhesu appahīnaṭṭhena anusayitā kilesā, tassa te eva khandhā tesaṁ kilesānaṁ vatthu, na aññesaṁ santakā khandhā.",
  "atk-s0517a2:645_1": "Atītakkhandhesu ca appahīnānusayitānaṁ kilesānaṁ atītakkhandhāva vatthu, na itare.",
  "atk-s0517a2:645_2": "Esa nayo anāgatādīsu.",
  "atk-s0517a2:645_3": "Tathā kāmāvacarakkhandhesu appahīnānusayitānaṁ kilesānaṁ kāmāvacarakkhandhā eva vatthu, na itare.",
  "atk-s0517a2:645_4": "Esa nayo rūpārūpāvacaresu.",
  "atk-s0517a2:645_5": "Sotāpannādīsu pana yassa yassa ariyapuggalassa khandhesu taṁ taṁ vaṭṭamūlaṁ kilesajātaṁ tena tena maggena pahīnaṁ, tassa tassa te te khandhā pahīnānaṁ tesaṁ tesaṁ vaṭṭamūlakānaṁ kilesānaṁ avatthuto bhūmīti saṅkhaṁ na labhanti.",
  "atk-s0517a2:645_6": "Puthujjanassa sabbaso vaṭṭamūlakilesānaṁ appahīnattā yaṁkiñci kariyamānaṁ kammaṁ kusalamakusalaṁ vā hoti, iccassa kammakilesapaccayāva vaṭṭaṁ vaṭṭati, tassa tasseva taṁ vaṭṭamūlaṁ rūpakkhandheyeva, na vedanādīsu.",
  "atk-s0517a2:645_7": "Viññāṇakkhandheyeva vā, na rūpakkhandhādīsūti na vattabbaṁ. Kasmā?",
  "atk-s0517a2:645_8": "Avisesena pañcasupi khandhesu anusayitattā. Kathaṁ?",
  "atk-s0517a2:645_9": "Pathavīrasādi viya rukkhe.",
  "atk-s0517a2:645_10": "Yathā hi mahārukkhe pathavītalaṁ adhiṭṭhāya pathavīrasañca āporasañca nissāya tappaccayā mūlakhandhasākhāpasākhāpallavapalāsapupphaphalehi vaḍḍhitvā nabhaṁ pūretvā yāva kappāvasānā bījaparamparāya rukkhapaveṇiṁ santānayamāne ṭhite taṁ pathavīrasādimūleyeva, na khandhādīsu.",
  "atk-s0517a2:645_11": "Phaleyeva vā, na mūlādīsūti na vattabbaṁ. Kasmā?",
  "atk-s0517a2:645_12": "Avisesena sabbesu mūlādīsu anugatattāti.",
  "atk-s0517a2:645_13": "Yathā pana tasseva rukkhassa pupphaphalādīsu nibbinno koci puriso catūsu disāsu maṇḍūkakaṇṭakaṁ nāma visakaṇṭakaṁ ākoṭeyya, atha so rukkho tena visasamphassena phuṭṭho pathavīrasaāporasānaṁ pariyādinnattā appasavadhammataṁ āgamma puna santānaṁ nibbattetuṁ na sakkuṇeyya, evameva khandhappavattiyaṁ nibbinno kulaputto tassa purisassa catūsu disāsu rukkhe visayojanaṁ viya attano santāne catumaggabhāvanaṁ ārabhati.",
  "atk-s0517a2:645_14": "Athassa so khandhasantāno tena catumaggavisasamphassena sabbaso vaṭṭamūlakilesānaṁ pariyādinnattā kiriyasabhāvamattaṁ upagatakāyakammādisabbakammappabhedo hutvā āyatiṁ punabbhavānabhinibbattanadhammataṁ āgamma bhavantarasantānaṁ nibbattetuṁ na sakkoti, kevalaṁ carimaviññāṇanirodhena nirindhano viya jātavedo anupādāno parinibbāyati.",
  "atk-s0517a2:645_15": "Evaṁ bhūmiyā bhūmiladdhassa ca nānattaṁ veditabbaṁ.",
  "atk-s0517a2:646_0": "Aparampi catubbidhaṁ uppannaṁ samudācāruppannaṁ ārammaṇādhiggahituppannaṁ avikkhambhituppannaṁ asamūhatuppannanti.",
  "atk-s0517a2:646_1": "Tattha vattamānuppannameva samudācāruppannaṁ.",
  "atk-s0517a2:646_2": "Cakkhādīnaṁ pana āpāthagate ārammaṇe pubbabhāge anuppajjamānampi kilesajātaṁ ārammaṇassa adhiggahitattā eva aparabhāge ekantena uppattito ārammaṇādhiggahituppannanti vuccati.",
  "atk-s0517a2:646_3": "Samathavipassanānaṁ aññataravasena avikkhambhitaṁ kilesajātaṁ cittasantatimanārūḷhampi uppattinivārakassa hetuno abhāvā avikkhambhituppannaṁ nāma.",
  "atk-s0517a2:646_4": "Samathavipassanāvasena pana vikkhambhitampi ariyamaggena asamūhatattā uppattidhammataṁ anatītattā asamūhatuppannanti vuccati.",
  "atk-s0517a2:646_5": "Tividhampi cetaṁ ārammaṇādhiggahitāvikkhambhitāsamūhatuppannaṁ bhūmiladdheneva saṅgahaṁ gacchatīti veditabbaṁ.",
  "atk-s0517a2:647_0": "Iccetasmiṁ vuttappabhede uppanne yadetaṁ vattamānabhūtāpagatokāsakatasamudācārasaṅkhātaṁ uppannaṁ, taṁ amaggavajjhattā kenaci maggañāṇena pahātabbaṁ na hoti.",
  "atk-s0517a2:647_1": "Yaṁ panetaṁ bhūmiladdhārammaṇādhiggahitāvikkhambhitāsamūhatasaṅkhātaṁ uppannaṁ, tassa taṁ uppannabhāvaṁ nāsayamānaṁ yasmā taṁ taṁ lokiyalokuttarañāṇaṁ uppajjati, tasmā taṁ sabbampi pahātabbaṁ hotīti.",
  "atk-s0517a2:647_2": "Evaṁ ye maggo kilese pajahati, te sandhāya “uppannāna”ntiādi vuttaṁ.",
  "atk-s0517a2:648_0": "Atha maggakkhaṇe kathaṁ anuppannānaṁ kusalānaṁ uppādāya bhāvanā hoti, kathañca uppannānaṁ ṭhitiyāti?",
  "atk-s0517a2:648_1": "Maggappavattiyā eva.",
  "atk-s0517a2:648_2": "Maggo hi pavattamāno pubbe anuppannapubbattā anuppanno nāma vuccati.",
  "atk-s0517a2:648_3": "Anāgatapubbañhi ṭhānaṁ āgantvā ananubhūtapubbaṁ vā ārammaṇaṁ anubhavitvā vattāro bhavanti “anāgataṭṭhānaṁ āgatamha, ananubhūtaṁ ārammaṇaṁ anubhavāmā”ti.",
  "atk-s0517a2:648_4": "Yāvassa pavatti, ayameva ṭhiti nāmāti ṭhitiyā bhāvetītipi vattuṁ vaṭṭati.",
  "atk-s0517a2:648_5": "Evametassa bhikkhuno idaṁ lokuttaramaggakkhaṇe ekameva vīriyaṁ “anuppannānaṁ pāpakānaṁ akusalānaṁ dhammānaṁ anuppādāyā”tiādīni cattāri nāmāni labhati.",
  "atk-s0517a2:648_6": "Ayaṁ lokuttaramaggakkhaṇe sammappadhānakathā.",
  "atk-s0517a2:648_7": "Evamettha lokiyalokuttaramissakā sammappadhānā niddiṭṭhāti.",
  "atk-s0517a2:649_0": "Sammāsatiniddese kāyeti rūpakāye.",
  "atk-s0517a2:649_1": "Rūpakāyo hi idha aṅgapaccaṅgānaṁ kesādīnañca dhammānaṁ samūhaṭṭhena hatthikāyarathakāyādayo viya kāyoti adhippeto.",
  "atk-s0517a2:649_2": "Yathā ca samūhaṭṭhena, evaṁ kucchitānaṁ āyaṭṭhena.",
  "atk-s0517a2:649_3": "Kucchitānañhi paramajegucchānaṁ so āyotipi kāyo.",
  "atk-s0517a2:649_4": "Āyoti uppattideso.",
  "atk-s0517a2:649_5": "Tatrāyaṁ vacanattho –",
  "atk-s0517a2:649_6": "āyanti tatoti āyo.",
  "atk-s0517a2:649_7": "Ke āyanti?",
  "atk-s0517a2:649_8": "Kucchitā kesādayo.",
  "atk-s0517a2:649_9": "Iti kucchitānaṁ āyoti kāyo.",
  "atk-s0517a2:650_0": "Kāyānupassīti kāyaṁ anupassanasīlo, kāyaṁ vā anupassamāno.",
  "atk-s0517a2:650_1": "Kāyeti ca vatvāpi puna kāyānupassīti dutiyaṁ kāyaggahaṇaṁ asammissato vavatthānaghanavinibbhogādidassanatthaṁ katanti veditabbaṁ.",
  "atk-s0517a2:650_2": "Tena na kāye vedanānupassī cittadhammānupassī vā, atha kho kāyānupassīyevāti kāyasaṅkhāte vatthusmiṁ kāyānupassanākārasseva dassanena asammissato vavatthānaṁ dassitaṁ hoti.",
  "atk-s0517a2:650_3": "Tathā na kāye aṅgapaccaṅgavinimuttaekadhammānupassī, nāpi kesalomādivinimuttaitthipurisānupassī.",
  "atk-s0517a2:650_4": "Yopi cettha kesalomādiko bhūtupādāyasamūhasaṅkhāto kāyo, tatthāpi na bhūtupādāyavinimuttaekadhammānupassī, atha kho rathasambhārānupassako viya aṅgapaccaṅgasamūhānupassī, nagarāvayavānupassako viya kesalomādisamūhānupassī, kadalikkhandhapattavaṭṭivinibhujjako viya rittamuṭṭhiviniveṭhako viya ca bhūtupādāyasamūhānupassīyevāti samūhavaseneva kāyasaṅkhātassa vatthuno nānappakārato dassanena ghanavinibbhogo dassito hoti.",
  "atk-s0517a2:650_5": "Na hettha yathāvuttasamūhavinimutto kāyo vā itthī vā puriso vā añño vā koci dhammo dissati, yathāvuttadhammasamūhamatteyeva pana tathā tathā sattā micchābhinivesaṁ karonti.",
  "atk-s0517a2:650_6": "Tenāhu porāṇā –",
  "atk-s0517a2:651_0": "“Yaṁ passati na taṁ diṭṭhaṁ, yaṁ diṭṭhaṁ taṁ na passati;",
  "atk-s0517a2:652_0": "Apassaṁ bajjhate mūḷho, bajjhamāno na muccatī”ti.",
  "atk-s0517a2:653_0": "Ghanavinibbhogādidassanatthanti vuttaṁ.",
  "atk-s0517a2:653_1": "Ādisaddena cettha ayampi attho veditabbo –",
  "atk-s0517a2:653_2": "ayañhi etasmiṁ kāye kāyānupassīyeva, na aññadhammānupassī.",
  "atk-s0517a2:653_3": "Kiṁ vuttaṁ hoti?",
  "atk-s0517a2:653_4": "Yathā anudakabhūtāyapi marīciyā udakānupassino honti, na evaṁ aniccadukkhānattāsubhabhūteyeva imasmiṁ kāye niccasukhattasubhabhāvānupassī, atha kho kāyānupassī",
  "atk-s0517a2:654_0": "Aniccadukkhānattāsubhākārasamūhānupassīyevāti vuttaṁ hoti.",
  "atk-s0517a2:654_1": "Atha vā yvāyaṁ mahāsatipaṭṭhāne “idha, bhikkhave, bhikkhu araññagato vā rukkhamūlagato vā…pe…",
  "atk-s0517a2:654_2": "so satova assasatī”tiādinā nayena assāsapassāsādi cuṇṇakajātaaṭṭhikapariyosāno kāyo vutto, yo ca parato satipaṭṭhānakathāyaṁ “idhekacco pathavīkāyaṁ aniccato anupassati, āpokāyaṁ, tejokāyaṁ, vāyokāyaṁ, kesakāyaṁ, lomakāyaṁ, chavikāyaṁ, cammakāyaṁ, maṁsakāyaṁ, ruhirakāyaṁ, nhārukāyaṁ, aṭṭhikāyaṁ, aṭṭhimiñjakāya”nti kāyo vutto, tassa sabbassa imasmiṁyeva kāye anupassanato kāye kāyānupassīti evampi attho daṭṭhabbo.",
  "atk-s0517a2:655_0": "Atha vā kāye ahanti vā mamanti vā evaṁ gahetabbassa kassaci ananupassanato tassa tasseva pana kesalomādikassa nānādhammasamūhassa anupassanato kāye kesādidhammasamūhasaṅkhātakāyānupassīti evamattho daṭṭhabbo.",
  "atk-s0517a2:655_1": "Apica “imasmiṁ kāye aniccato anupassati, no niccato”tiādinā anukkamena parato āgatanayassa sabbasseva aniccalakkhaṇādino ākārasamūhasaṅkhātassa kāyassa anupassanatopi kāye kāyānupassīti evampi attho daṭṭhabbo.",
  "atk-s0517a2:655_2": "Ayaṁ pana catusatipaṭṭhānasādhāraṇo attho.",
  "atk-s0517a2:656_0": "Kāye kāyānupassīti assāsapassāsakāyādike bahudhā vutte kāye ekekakāyānupassī.",
  "atk-s0517a2:656_1": "Viharatīti catūsu iriyāpathavihāresu aññataravihārasamāyogaparidīpanametaṁ, ekaṁ iriyāpathabādhanaṁ aññena iriyāpathena vicchinditvā apatamānaṁ attānaṁ harati pavattetīti attho.",
  "atk-s0517a2:656_2": "Ātāpīti kāyapariggāhakavīriyasamāyogaparidīpanametaṁ.",
  "atk-s0517a2:656_3": "So hi yasmā tasmiṁ samaye yaṁ taṁ vīriyaṁ tīsu bhavesu kilesānaṁ ātāpanato ātāpoti vuccati, tena samannāgato hoti, tasmā “ātāpī”ti vuccati.",
  "atk-s0517a2:656_4": "Sampajānoti kāyapariggāhakena sampajaññasaṅkhātena ñāṇena samannāgato.",
  "atk-s0517a2:656_5": "Satimāti kāyapariggāhikāya satiyā samannāgato.",
  "atk-s0517a2:656_6": "Ayaṁ pana yasmā satiyā ārammaṇaṁ pariggahetvā paññāya anupassati.",
  "atk-s0517a2:656_7": "Na hi sativirahitassa anupassanā nāma atthi.",
  "atk-s0517a2:656_8": "Tenevāha –",
  "atk-s0517a2:656_9": "“satiñca khvāhaṁ, bhikkhave, sabbatthikaṁ vadāmī”ti.",
  "atk-s0517a2:656_10": "Tasmā ettha “kāye kāyānupassī viharatī”ti ettāvatā kāyānupassanāsatipaṭṭhānakammaṭṭhānaṁ vuttaṁ hoti.",
  "atk-s0517a2:656_11": "Atha vā yasmā anātāpino antosaṅkhepo antarāyakaro hoti, asampajāno upāyapariggahe anupāyaparivajjane ca sammuyhati, muṭṭhassati upāyāpariccāge anupāyāpariggahe ca asamattho hoti, tenassa taṁ kammaṭṭhānaṁ na sampajjati, tasmā yesaṁ dhammānaṁ ānubhāvena taṁ sampajjati, tesaṁ dassanatthaṁ “ātāpī sampajāno satimā”ti idaṁ vuttanti veditabbaṁ.",
  "atk-s0517a2:657_0": "Iti kāyānupassanāsatipaṭṭhānaṁ sampayogaṅgañca dassetvā idāni pahānaṅgaṁ dassetuṁ vineyya loke abhijjhādomanassanti vuttaṁ.",
  "atk-s0517a2:657_1": "Tattha vineyyāti tadaṅgavinayena vā vikkhambhanavinayena vā vinayitvā.",
  "atk-s0517a2:657_2": "Loketi yvāyaṁ kāyo pubbe pariggahito, sveva idha lujjanapalujjanaṭṭhena loko nāma.",
  "atk-s0517a2:657_3": "Tasmiṁ loke abhijjhaṁ domanassañca pajahitvāti attho.",
  "atk-s0517a2:657_4": "Yasmā panassa na kāyamatteyeva abhijjhādomanassaṁ pahīyati, vedanādīsupi pahīyatiyeva, tasmā “pañcapi upādānakkhandhā loko”ti vibhaṅge vuttaṁ.",
  "atk-s0517a2:657_5": "Lokasaṅkhātattāyeva tesaṁ dhammānaṁ atthuddhāravasenetaṁ vuttanti veditabbaṁ.",
  "atk-s0517a2:657_6": "Yaṁ panāha –",
  "atk-s0517a2:657_7": "“tattha katamo loko, sveva kāyo loko”ti ayamevettha attho.",
  "atk-s0517a2:657_8": "Abhijjhādomanassanti ca samāsetvā vuttaṁ.",
  "atk-s0517a2:657_9": "Saṁyuttaṅguttarapāṭhantaresu pana visuṁ katvā paṭhanti.",
  "atk-s0517a2:657_10": "Sā pana abhijjhāyanti patthayanti etāya, sayaṁ vā abhijjhāyati, abhijjhāyanamattameva vā esāti abhijjhā.",
  "atk-s0517a2:657_11": "Yasmā panettha abhijjhāgahaṇena kāmacchando, domanassagahaṇena byāpādo saṅgahaṁ gacchati, tasmā nīvaraṇapariyāpannabalavadhammadvayadassanena nīvaraṇappahānaṁ vuttaṁ hotīti veditabbaṁ.",
  "atk-s0517a2:658_0": "Visesena panettha abhijjhāvinayena kāyasampattimūlakassa anurodhassa, domanassavinayena kāyavipattimūlakassa virodhassa, abhijjhāvinayena ca kāye abhiratiyā, domanassavinayena kāyabhāvanāya anabhiratiyā, abhijjhāvinayena kāye abhūtānaṁ subhasukhabhāvādīnaṁ pakkhepassa, domanassavinayena kāye bhūtānaṁ asubhāsukhabhāvādīnaṁ apanayanassa pahānaṁ vuttaṁ.",
  "atk-s0517a2:658_1": "Tena yogāvacarassa yogānubhāvo yogasamatthatā ca dīpitā hoti.",
  "atk-s0517a2:658_2": "Yogānubhāvo hi esa, yadayaṁ anurodhavirodhavippamutto aratiratisaho abhūtapakkhepabhūtāpanayanavirahito ca hoti.",
  "atk-s0517a2:658_3": "Anurodhavirodhavippamutto cesa aratiratisaho abhūtaṁ apakkhipanto bhūtañca anapanento yogasamattho hotīti.",
  "atk-s0517a2:659_0": "Aparo nayo –",
  "atk-s0517a2:659_1": "“kāye kāyānupassī”ti ettha anupassanāya kammaṭṭhānaṁ vuttaṁ.",
  "atk-s0517a2:659_2": "“Viharatī”ti ettha vuttavihārena kammaṭṭhānikassa kāyapariharaṇaṁ.",
  "atk-s0517a2:659_3": "“Ātāpī”tiādīsu ātāpena sammappadhānaṁ, satisampajaññena sabbatthakakammaṭṭhānaṁ, kammaṭṭhānapariharaṇūpāyo vā.",
  "atk-s0517a2:659_4": "Satiyā vā kāyānupassanāvasena paṭiladdhasamatho, sampajaññena vipassanā, abhijjhādomanassavinayena bhāvanāphalaṁ vuttanti veditabbaṁ.",
  "atk-s0517a2:660_0": "Vedanāsu vedanānupassītiādīsu ca vedanādīnaṁ puna vacane payojanaṁ kāyānupassanāyaṁ vuttanayeneva yathāyogaṁ yojetvā veditabbaṁ.",
  "atk-s0517a2:660_1": "Ayaṁ pana asādhāraṇattho –",
  "atk-s0517a2:660_2": "sukhādīsu anekappabhedāsu vedanāsu visuṁ visuṁ aniccādito ekekavedanānupassīti, sarāgādike soḷasappabhede citte visuṁ visuṁ aniccādito ekekacittānupassīti, kāyavedanācittāni ṭhapetvā sesatebhūmakadhammesu visuṁ visuṁ aniccādito ekekadhammānupassīti, satipaṭṭhānasuttante vuttanayena nīvaraṇādidhammānupassīti vā.",
  "atk-s0517a2:660_3": "Ettha ca “kāye”ti ekavacanaṁ sarīrassa ekattā, “citte”ti ekavacanaṁ cittassa sabhāvabhedābhāvato jātiggahaṇena katanti veditabbaṁ.",
  "atk-s0517a2:660_4": "Yathā ca vedanādayo anupassitabbā, tathā anupassanto vedanāsu vedanānupassī, citte cittānupassī, dhammesu dhammānupassīti veditabbo.",
  "atk-s0517a2:660_5": "Kathaṁ tāva vedanā anupassitabbā?",
  "atk-s0517a2:660_6": "Sukhā tāva vedanā dukkhato, dukkhā vedanā sallato, adukkhamasukhā vedanā aniccato anupassitabbā. Yathāha –",
  "atk-s0517a2:661_0": "“Yo sukhaṁ dukkhato adda, dukkhamaddakkhi sallato;",
  "atk-s0517a2:662_0": "Adukkhamasukhaṁ santaṁ, addakkhi naṁ aniccato;",
  "atk-s0517a2:663_0": "Sa ve sammaddaso bhikkhu, parijānāti vedanā”ti. ;",
  "atk-s0517a2:664_0": "Sabbā eva cetā dukkhatopi anupassitabbā.",
  "atk-s0517a2:664_1": "Vuttañhetaṁ “yaṁkiñci vedayitaṁ, sabbaṁ taṁ dukkhasminti vadāmī”ti.",
  "atk-s0517a2:664_2": "Sukhadukkhatopi ca anupassitabbā. Yathāha –",
  "atk-s0517a2:664_3": "“sukhā vedanā ṭhitisukhā vipariṇāmadukkhā.",
  "atk-s0517a2:664_4": "Dukkhā vedanā ṭhitidukkhā vipariṇāmasukhā.",
  "atk-s0517a2:664_5": "Adukkhamasukhā vedanā ñāṇasukhā aññāṇadukkhā”ti.",
  "atk-s0517a2:664_6": "Apica aniccādisattaanupassanāvasenāpi anupassitabbā.",
  "atk-s0517a2:665_0": "Cittadhammesupi cittaṁ tāva ārammaṇādhipatisahajātabhūmikammavipākakiriyādinānattabhedānaṁ aniccādisattaanupassanānaṁ sarāgādisoḷasabhedānañca vasena anupassitabbaṁ, dhammā salakkhaṇasāmaññalakkhaṇānaṁ suññatādhammassa aniccādisattaanupassanānaṁ santāsantādīnañca vasena anupassitabbā.",
  "atk-s0517a2:665_1": "Kāmañcettha yassa kāyasaṅkhāte loke abhijjhādomanassaṁ pahīnaṁ, tassa vedanādilokesupi taṁ pahīnameva, nānāpuggalavasena pana nānākkhaṇikasatipaṭṭhānabhāvanāvasena ca sabbattha vuttaṁ.",
  "atk-s0517a2:665_2": "Yato vā ekattha pahīnaṁ, sesesupi pahīnaṁ hoti.",
  "atk-s0517a2:665_3": "Tenevassa tattha pahānadassanatthampi evaṁ vuttanti veditabbaṁ.",
  "atk-s0517a2:666_0": "Iti ime cattāro satipaṭṭhānā pubbabhāge nānācittesu labbhanti.",
  "atk-s0517a2:666_1": "Aññeneva hi cittena kāyaṁ pariggaṇhāti, aññena vedanaṁ, aññena cittaṁ, aññena dhamme pariggaṇhāti.",
  "atk-s0517a2:666_2": "Lokuttaramaggakkhaṇe pana ekacitteyeva labbhanti.",
  "atk-s0517a2:666_3": "Ādito hi kāyaṁ pariggaṇhitvā āgatassa vipassanāsampayuttā sati kāyānupassanā nāma, tāya satiyā samannāgato puggalo kāyānupassī nāma.",
  "atk-s0517a2:666_4": "Vipassanaṁ ussukkāpetvā ariyamaggaṁ pattassa maggakkhaṇe maggasampayuttā sati kāyānupassanā nāma, tāya satiyā samannāgato puggalo kāyānupassī nāma.",
  "atk-s0517a2:666_5": "Vedanaṁ pariggaṇhitvā cittaṁ pariggaṇhitvā dhamme pariggaṇhitvā āgatassa vipassanāsampayuttā sati dhammānupassanā nāma, tāya satiyā samannāgato puggalo dhammānupassī nāma.",
  "atk-s0517a2:666_6": "Vipassanaṁ ussukkāpetvā ariyamaggaṁ pattassa maggakkhaṇe maggasampayuttā sati dhammānupassanā nāma, tāya satiyā samannāgato puggalo dhammānupassī nāma.",
  "atk-s0517a2:666_7": "Evaṁ tāva desanā puggale tiṭṭhati.",
  "atk-s0517a2:666_8": "Kāye pana “subha”nti vipallāsappahānā kāyapariggāhikā sati maggena samijjhatīti kāyānupassanā nāma.",
  "atk-s0517a2:666_9": "Vedanāya “sukhā”ti vipallāsappahānā vedanāpariggāhikā sati maggena samijjhatīti vedanānupassanā nāma.",
  "atk-s0517a2:666_10": "Citte “nicca”nti vipallāsappahānā cittapariggāhikā sati maggena samijjhatīti cittānupassanā nāma.",
  "atk-s0517a2:666_11": "Dhammesu “attā”ti vipallāsappahānā dhammapariggāhikā sati maggena samijjhatīti dhammānupassanā nāma.",
  "atk-s0517a2:666_12": "Iti ekāva maggasampayuttā sati catukiccasādhakattena cattāri nāmāni labhati.",
  "atk-s0517a2:666_13": "Tena vuttaṁ “lokuttaramaggakkhaṇe pana ekacitteyeva labbhantī”ti.",
  "atk-s0517a2:667_0": "Sammāsamādhiniddese vivicceva kāmehīti kāmehi viviccitvā vinā hutvā apakkamitvā.",
  "atk-s0517a2:667_1": "Yo panāyamettha evakāro, so niyamatthoti veditabbo.",
  "atk-s0517a2:667_2": "Yasmā ca niyamattho, tasmā paṭhamajjhānaṁ upasampajja viharaṇasamaye avijjamānānampi kāmānaṁ tassa paṭhamajjhānassa paṭipakkhabhāvaṁ kāmapariccāgeneva cassa adhigamaṁ dīpeti. Kathaṁ?",
  "atk-s0517a2:667_3": "“Vivicceva kāmehī”ti evañhi niyame kayiramāne idaṁ paññāyati –",
  "atk-s0517a2:667_4": "nūnimassa jhānassa kāmā paṭipakkhabhūtā, yesu sati idaṁ na pavattati, andhakāre sati padīpobhāso viya, tesaṁ pariccāgeneva cassa adhigamo hoti orimatīrapariccāgena pārimatīrassa viya.",
  "atk-s0517a2:667_5": "Tasmā niyamaṁ karotīti.",
  "atk-s0517a2:668_0": "Tattha siyā, kasmā panesa pubbapadeyeva vutto, na uttarapade, kiṁ akusalehi dhammehi aviviccāpi jhānaṁ upasampajja vihareyyāti?",
  "atk-s0517a2:668_1": "Na kho panetaṁ evaṁ daṭṭhabbaṁ.",
  "atk-s0517a2:668_2": "Taṁnissaraṇato hi pubbapade esa vutto.",
  "atk-s0517a2:668_3": "Kāmadhātusamatikkamanato hi kāmarāgapaṭipakkhato ca idaṁ jhānaṁ kāmānameva nissaraṇaṁ. Yathāha –",
  "atk-s0517a2:668_4": "“kāmānametaṁ nissaraṇaṁ yadidaṁ nekkhamma”nti.",
  "atk-s0517a2:668_5": "Uttarapadepi pana yathā “idheva, bhikkhave, samaṇo, idha dutiyo samaṇo”ti ettha evakāro ānetvā vuccati, evaṁ vattabbo.",
  "atk-s0517a2:668_6": "Na hi sakkā ito aññehipi nīvaraṇasaṅkhātehi akusalehi dhammehi avivicca jhānaṁ upasampajja viharituṁ.",
  "atk-s0517a2:668_7": "Tasmā “vivicceva kāmehi vivicceva akusalehi dhammehī”ti evaṁ padadvayepi esa daṭṭhabbo.",
  "atk-s0517a2:668_8": "Padadvayepi ca kiñcāpi viviccāti iminā sādhāraṇavacanena tadaṅgavikkhambhanasamucchedapaṭippassaddhinissaraṇavivekā cittakāyaupadhivivekā ca saṅgahaṁ gacchanti, tathāpi pubbabhāge kāyavivekacittavivekavikkhambhanavivekā daṭṭhabbā, lokuttaramaggakkhaṇe kāyavivekacittavivekasamucchedavivekapaṭippassaddhivivekanissaraṇavivekā.",
  "atk-s0517a2:669_0": "Kāmehīti iminā pana padena ye ca mahāniddese “katame vatthukāmā manāpikā rūpā”tiādinā nayena vatthukāmā vuttā, ye ca tattheva vibhaṅge ca “chando kāmo, rāgo kāmo, chandarāgo kāmo, saṅkappo kāmo, rāgo kāmo, saṅkapparāgo kāmo”ti evaṁ kilesakāmā vuttā, te sabbepi saṅgahitā icceva daṭṭhabbā.",
  "atk-s0517a2:669_1": "Evañhi sati vivicceva kāmehīti vatthukāmehipi viviccevāti attho yujjati.",
  "atk-s0517a2:669_2": "Tena kāyaviveko vutto hoti.",
  "atk-s0517a2:670_0": "Vivicca akusalehi dhammehīti kilesakāmehi sabbākusalehi vā viviccāti attho yujjati.",
  "atk-s0517a2:670_1": "Tena cittaviveko vutto hoti.",
  "atk-s0517a2:670_2": "Purimena cettha vatthukāmehi vivekavacanato eva kāmasukhapariccāgo, dutiyena kilesakāmehi vivekavacanato nekkhammasukhapariggaho vibhāvito hoti.",
  "atk-s0517a2:670_3": "Evaṁ vatthukāmakilesakāmavivekavacanatoyeva ca etesaṁ paṭhamena saṁkilesavatthuppahānaṁ, dutiyena saṁkilesappahānaṁ.",
  "atk-s0517a2:670_4": "Paṭhamena lolabhāvassa hetupariccāgo, dutiyena bālabhāvassa.",
  "atk-s0517a2:670_5": "Paṭhamena ca payogasuddhi, dutiyena āsayaposanaṁ vibhāvitaṁ hotīti viññātabbaṁ.",
  "atk-s0517a2:670_6": "Esa tāva nayo kāmehīti ettha vuttakāmesu vatthukāmapakkhe.",
  "atk-s0517a2:671_0": "Kilesakāmapakkhe pana chandoti ca rāgoti ca evamādīhi anekabhedo kāmacchandova kāmoti adhippeto.",
  "atk-s0517a2:671_1": "So ca akusalapariyāpannopi samāno “tattha katame kāmā, chando kāmo”tiādinā nayena vibhaṅge upari jhānaṅgapaṭipakkhato visuṁ vutto, kilesakāmattā vā purimapade vutto, akusalapariyāpannattā dutiyapade.",
  "atk-s0517a2:671_2": "Anekabhedato cassa kāmatoti avatvā kāmehīti vuttaṁ.",
  "atk-s0517a2:671_3": "Aññesampi ca dhammānaṁ akusalabhāve vijjamāne “tattha katame akusalā dhammā, kāmacchando”tiādinā nayena vibhaṅge upari jhānaṅgapaccanīkapaṭipakkhabhāvadassanato nīvaraṇāneva vuttāni.",
  "atk-s0517a2:671_4": "Nīvaraṇāni hi jhānaṅgapaccanīkāni, tesaṁ jhānaṅgāneva paṭipakkhāni viddhaṁsakāni vināsakānīti vuttaṁ hoti.",
  "atk-s0517a2:671_5": "Tathā hi “samādhi kāmacchandassa paṭipakkho, pīti byāpādassa, vitakko thinamiddhassa, sukhaṁ uddhaccakukkuccassa, vicāro vicikicchāyā”ti peṭake vuttaṁ.",
  "atk-s0517a2:672_0": "Evamettha “vivicceva kāmehī”ti iminā kāmacchandassa vikkhambhanaviveko vutto hoti.",
  "atk-s0517a2:672_1": "“Vivicca akusalehi dhammehī”ti iminā pañcannampi nīvaraṇānaṁ.",
  "atk-s0517a2:672_2": "Agahitaggahaṇena pana paṭhamena kāmacchandassa, dutiyena sesanīvaraṇānaṁ.",
  "atk-s0517a2:672_3": "Tathā paṭhamena tīsu akusalamūlesu pañcakāmaguṇabhedavisayassa lobhassa, dutiyena āghātavatthubhedādivisayānaṁ dosamohānaṁ.",
  "atk-s0517a2:672_4": "Oghādīsu vā dhammesu paṭhamena kāmoghakāmayogakāmāsavakāmupādānaabhijjhākāyagantha kāmarāgasaññojanānaṁ, dutiyena avasesaoghayogāsavaupādānaganthasaṁyojanānaṁ.",
  "atk-s0517a2:672_5": "Paṭhamena taṇhāya taṁsampayuttakānañca, dutiyena avijjāya taṁsampayuttakānañca.",
  "atk-s0517a2:672_6": "Apica paṭhamena lobhasampayuttaaṭṭhacittuppādānaṁ, dutiyena sesānaṁ catunnaṁ akusalacittuppādānaṁ vikkhambhanaviveko vutto hotīti veditabbo.",
  "atk-s0517a2:673_0": "Ettāvatā ca paṭhamassa jhānassa pahānaṅgaṁ dassetvā idāni sampayogaṅgaṁ dassetuṁ savitakkaṁ savicārantiādi vuttaṁ.",
  "atk-s0517a2:673_1": "Tattha ārammaṇe cittassa abhiniropanalakkhaṇo vitakko.",
  "atk-s0517a2:673_2": "Ārammaṇānumajjanalakkhaṇo vicāro.",
  "atk-s0517a2:673_3": "Santepi ca nesaṁ katthaci avippayoge oḷārikaṭṭhena pubbaṅgamaṭṭhena ca ghaṇḍābhighāto viya cetaso paṭhamābhinipāto vitakko, sukhumaṭṭhena anumajjanasabhāvena ca ghaṇḍānuravo viya anuppabandho vicāro.",
  "atk-s0517a2:673_4": "Vipphāravā cettha vitakko paṭhamuppattikāle paripphandanabhūto cittassa, ākāse uppatitukāmassa pakkhino pakkhavikkhepo viya, padumābhimukhapāto viya ca gandhānubandhacetaso bhamarassa.",
  "atk-s0517a2:673_5": "Santavutti vicāro nātiparipphandanabhūto cittassa, ākāse uppatitassa pakkhino pakkhappasāraṇaṁ viya, paribbhamanaṁ viya ca padumābhimukhapatitassa bhamarassa padumassa uparibhāge.",
  "atk-s0517a2:674_0": "Dukanipātaṭṭhakathāyaṁ pana “ākāse gacchato mahāsakuṇassa ubhohi pakkhehi vātaṁ gahetvā pakkhe sannisīdāpetvā gamanaṁ viya ārammaṇe cetaso abhiniropanabhāvena pavatto vitakko, vātaggahaṇatthaṁ pakkhe phandāpayamānassa gamanaṁ viya anumajjanabhāvena pavatto vicāro”ti vuttaṁ.",
  "atk-s0517a2:674_1": "Taṁ anuppabandhena pavattiyaṁ yujjati.",
  "atk-s0517a2:674_2": "So pana tesaṁ viseso paṭhamadutiyajjhānesu pākaṭo hoti.",
  "atk-s0517a2:674_3": "Apica malaggahitaṁ kaṁsabhājanaṁ ekena hatthena daḷhaṁ gahetvā itarena hatthena cuṇṇatelavālaṇḍupakena parimajjantassa daḷhaggahaṇahattho viya vitakko, parimajjanahattho viya vicāro.",
  "atk-s0517a2:674_4": "Tathā kumbhakārassa daṇḍappahārena cakkaṁ bhamayitvā bhājanaṁ karontassa uppīḷanahattho viya vitakko, ito cito ca saṁsaraṇahattho viya vicāro.",
  "atk-s0517a2:674_5": "Tathā maṇḍalaṁ karontassa majjhe sannirujjhitvā ṭhitakaṇṭako viya abhiniropano vitakko, bahi paribbhamanakaṇṭako viya anumajjano vicāro.",
  "atk-s0517a2:674_6": "Iti iminā ca vitakkena iminā ca vicārena saha vattati rukkho viya pupphena phalena cāti idaṁ jhānaṁ “savitakkaṁ savicāra”nti vuccati.",
  "atk-s0517a2:675_0": "Vivekajanti ettha vivitti viveko, nīvaraṇavigamoti attho.",
  "atk-s0517a2:675_1": "Vivittoti vā viveko, nīvaraṇavivitto jhānasampayuttadhammarāsīti attho.",
  "atk-s0517a2:675_2": "Tasmā vivekā, tasmiṁ vā viveke jātanti vivekajaṁ.",
  "atk-s0517a2:675_3": "Pītisukhanti ettha pīṇayatīti pīti, sā sampiyāyanalakkhaṇā.",
  "atk-s0517a2:675_4": "Sā panesā khuddikā pīti, khaṇikā pīti, okkantikā pīti, ubbegā pīti, pharaṇā pītīti pañcavidhā hoti.",
  "atk-s0517a2:676_0": "Tattha khuddikā pīti sarīre lomahaṁsanamattameva kātuṁ sakkoti.",
  "atk-s0517a2:676_1": "Khaṇikā pīti khaṇe khaṇe vijjuppādasadisā hoti.",
  "atk-s0517a2:676_2": "Okkantikā pīti samuddatīraṁ vīci viya kāyaṁ okkamitvā okkamitvā bhijjati.",
  "atk-s0517a2:676_3": "Ubbegā pīti balavatī hoti kāyaṁ uddhaggaṁ katvā ākāse laṅghāpanappamāṇappattā.",
  "atk-s0517a2:676_4": "Pharaṇā pīti atibalavatī hoti.",
  "atk-s0517a2:676_5": "Tāya hi uppannāya sakalasarīraṁ dhamitvā pūritavatthi viya mahatā udakoghena pakkhandapabbatakucchi viya ca anupariphuṭaṁ hoti.",
  "atk-s0517a2:676_6": "Sā panesā pañcavidhā pīti gabbhaṁ gaṇhantī paripākaṁ gacchantī duvidhaṁ passaddhiṁ paripūreti kāyapassaddhiñca cittapassaddhiñca.",
  "atk-s0517a2:676_7": "Passaddhi gabbhaṁ gaṇhantī paripākaṁ gacchantī duvidhampi sukhaṁ paripūreti kāyikañca cetasikañca.",
  "atk-s0517a2:676_8": "Sukhaṁ gabbhaṁ gaṇhantaṁ paripākaṁ gacchantaṁ tividhaṁ samādhiṁ paripūreti –",
  "atk-s0517a2:676_9": "khaṇikasamādhiṁ, upacārasamādhiṁ, appanāsamādhiñcāti.",
  "atk-s0517a2:676_10": "Tāsu ca yā appanāsamādhissa mūlaṁ hutvā vaḍḍhamānā samādhisampayogaṁ gatā pharaṇā pīti, ayaṁ imasmiṁ atthe adhippetā pītīti.",
  "atk-s0517a2:677_0": "Itaraṁ pana sukhayatīti sukhaṁ, yassuppajjati, taṁ sukhitaṁ karotīti attho.",
  "atk-s0517a2:677_1": "Sukhanaṁ vā sukhaṁ, suṭṭhu vā khādati, khaṇati ca kāyacittābādhanti sukhaṁ, somanassavedanāyetaṁ nāmaṁ.",
  "atk-s0517a2:677_2": "Taṁ sātalakkhaṇaṁ.",
  "atk-s0517a2:677_3": "Santepi ca nesaṁ katthaci avippayoge iṭṭhārammaṇapaṭilābhatuṭṭhi pīti, paṭiladdharasānubhavanaṁ sukhaṁ.",
  "atk-s0517a2:677_4": "Yattha pīti, tattha sukhaṁ.",
  "atk-s0517a2:677_5": "Yattha sukhaṁ, tattha na niyamato pīti.",
  "atk-s0517a2:677_6": "Saṅkhārakkhandhasaṅgahitā pīti, vedanākkhandhasaṅgahitaṁ sukhaṁ.",
  "atk-s0517a2:677_7": "Kantārakhinnassa vanantudakadassanasavanesu viya pīti, vanacchāyāpavesanaudakaparibhogesu viya sukhaṁ.",
  "atk-s0517a2:677_8": "Tasmiṁ tasmiṁ samaye pākaṭabhāvato cetaṁ vuttanti veditabbaṁ.",
  "atk-s0517a2:677_9": "Iti ayañca pīti idañca sukhaṁ assa jhānassa, asmiṁ vā jhāne atthīti idaṁ jhānaṁ “pītisukha”nti vuccati.",
  "atk-s0517a2:677_10": "Atha vā pīti ca sukhañca pītisukhaṁ dhammavinayādayo viya.",
  "atk-s0517a2:677_11": "Vivekajaṁ pītisukhaṁ assa jhānassa, asmiṁ vā jhāne atthīti evampi vivekajaṁ pītisukhaṁ.",
  "atk-s0517a2:677_12": "Yatheva hi jhānaṁ, evaṁ pītisukhampettha vivekajameva hoti.",
  "atk-s0517a2:677_13": "Tañcassa atthīti tasmā alopasamāsaṁ katvā ekapadeneva “vivekajaṁpītisukha”ntipi vattuṁ yujjati.",
  "atk-s0517a2:678_0": "Paṭhamanti gaṇanānupubbatā paṭhamaṁ, paṭhamaṁ uppannantipi paṭhamaṁ.",
  "atk-s0517a2:678_1": "Jhānanti duvidhaṁ jhānaṁ ārammaṇūpanijjhānañca lakkhaṇūpanijjhānañca.",
  "atk-s0517a2:678_2": "Tattha aṭṭha samāpattiyo pathavīkasiṇādiārammaṇaṁ upanijjhāyantīti “ārammaṇūpanijjhāna”nti saṅkhyaṁ gatā.",
  "atk-s0517a2:678_3": "Vipassanāmaggaphalāni pana lakkhaṇūpanijjhānaṁ nāma.",
  "atk-s0517a2:678_4": "Tattha vipassanā aniccādilakkhaṇassa upanijjhānato lakkhaṇūpanijjhānaṁ, vipassanāya katakiccassa maggena ijjhanato maggo lakkhaṇūpanijjhānaṁ, phalaṁ pana nirodhasaccaṁ tathalakkhaṇaṁ upanijjhāyatīti lakkhaṇūpanijjhānaṁ.",
  "atk-s0517a2:678_5": "Tesu idha pubbabhāge ārammaṇūpanijjhānaṁ, lokuttaramaggakkhaṇe lakkhaṇūpanijjhānaṁ adhippetaṁ, tasmā ārammaṇūpanijjhānato lakkhaṇūpanijjhānato paccanīkajjhāpanato ca “jhāna”nti veditabbaṁ.",
  "atk-s0517a2:678_6": "Upasampajjāti upagantvā, pāpuṇitvāti vuttaṁ hoti.",
  "atk-s0517a2:678_7": "Upasampādayitvā vā, nipphādetvāti vuttaṁ hoti.",
  "atk-s0517a2:678_8": "Viharatīti tadanurūpena iriyāpathavihārena iriyati, vuttappakārajhānasamaṅgī hutvā attabhāvassa vuttiṁ abhinipphādeti.",
  "atk-s0517a2:679_0": "Vitakkavicārānaṁvūpasamāti ettha vitakkassa ca vicārassa cāti imesaṁ dvinnaṁ vūpasamā samatikkamā, dutiyajjhānakkhaṇe apātubhāvāti vuttaṁ hoti.",
  "atk-s0517a2:679_1": "Tattha kiñcāpi dutiyajjhāne sabbepi paṭhamajjhānadhammā na santi, aññeyeva hi paṭhamajjhāne phassādayo, aññe idhāti.",
  "atk-s0517a2:679_2": "Oḷārikassa pana oḷārikassa aṅgassa samatikkamā paṭhamajjhānato paresaṁ dutiyajjhānādīnaṁ adhigamo hotīti dassanatthaṁ “vitakkavicārānaṁ vūpasamā”ti evaṁ vuttanti veditabbaṁ.",
  "atk-s0517a2:679_3": "Ajjhattanti idha niyakajjhattaṁ adhippetaṁ, tasmā attani jātaṁ, attasantāne nibbattanti attho.",
  "atk-s0517a2:680_0": "Sampasādananti sampasādanaṁ vuccati saddhā.",
  "atk-s0517a2:680_1": "Sampasādanayogato jhānampi sampasādanaṁ nīlavaṇṇayogato nīlavatthaṁ viya.",
  "atk-s0517a2:680_2": "Yasmā vā taṁ jhānaṁ sampasādanasamannāgatattā vitakkavicārakkhobhavūpasamanena ca ceto sampasādayati, tasmāpi sampasādananti vuttaṁ.",
  "atk-s0517a2:680_3": "Imasmiñca atthavikappe sampasādanaṁ cetasoti evaṁ padasambandho veditabbo, purimasmiṁ pana atthavikappe cetasoti etaṁ ekodibhāvena saddhiṁ yojetabbaṁ.",
  "atk-s0517a2:681_0": "Tatrāyaṁ atthayojanā –",
  "atk-s0517a2:681_1": "eko udetīti ekodi, vitakkavicārehi anajjhārūḷhattā aggo seṭṭho hutvā udetīti attho.",
  "atk-s0517a2:681_2": "Seṭṭhopi hi loke ekoti vuccati.",
  "atk-s0517a2:681_3": "Vitakkavicāravirahito vā eko asahāyo hutvā itipi vattuṁ vaṭṭati.",
  "atk-s0517a2:681_4": "Atha vā sampayuttadhamme udāyatīti udi, uṭṭhapetīti attho.",
  "atk-s0517a2:681_5": "Seṭṭhaṭṭhena eko ca so udi cāti ekodi.",
  "atk-s0517a2:681_6": "Samādhissetaṁ adhivacanaṁ.",
  "atk-s0517a2:681_7": "Iti imaṁ ekodiṁ bhāveti vaḍḍhetīti idaṁ dutiyaṁ jhānaṁ ekodibhāvaṁ.",
  "atk-s0517a2:681_8": "So panāyaṁ ekodi yasmā cetaso, na sattassa na jīvassa.",
  "atk-s0517a2:681_9": "Tasmā etaṁ “cetaso ekodibhāva”nti vuttaṁ.",
  "atk-s0517a2:682_0": "Nanu cāyaṁ saddhā paṭhamajjhānepi atthi, ayañca ekodināmako samādhi.",
  "atk-s0517a2:682_1": "Atha kasmā idameva “sampasādanaṁ cetaso ekodibhāva”nti ca vuttanti? Vuccate –",
  "atk-s0517a2:682_2": "aduñhi paṭhamajjhānaṁ vitakkavicārakkhobhena vīcitaraṅgasamākulamiva jalaṁ na suppasannaṁ hoti, tasmā satiyāpi saddhāya “sampasādana”nti na vuttaṁ.",
  "atk-s0517a2:682_3": "Na suppasannattāyeva cettha samādhipi na suṭṭhu pākaṭo.",
  "atk-s0517a2:682_4": "Tasmā “ekodibhāva”ntipi na vuttaṁ.",
  "atk-s0517a2:682_5": "Imasmiṁ pana jhāne vitakkavicārapalibodhābhāvena laddhokāsā balavatī saddhā, balavasaddhāsahāyapaṭilābheneva ca samādhipi pākaṭo, tasmā idameva evaṁ vuttanti veditabbaṁ.",
  "atk-s0517a2:683_0": "Avitakkaṁavicāranti bhāvanāya pahīnattā etasmiṁ, etassa vā vitakko natthīti avitakkaṁ.",
  "atk-s0517a2:683_1": "Imināva nayena avicāraṁ. Etthāha –",
  "atk-s0517a2:683_2": "“nanu ca ‘vitakkavicārānaṁ vūpasamā’ti imināpi ayamattho siddho.",
  "atk-s0517a2:683_3": "Atha kasmā puna vuttaṁ ‘avitakkaṁ avicāra’nti”? Vuccate –",
  "atk-s0517a2:683_4": "evametaṁ, siddhovāyamattho, na panetaṁ tadatthadīpakaṁ, nanu avocumha “oḷārikassa pana oḷārikassa aṅgassa samatikkamā paṭhamajjhānato paresaṁ dutiyajjhānādīnaṁ samadhigamo hotīti dassanatthaṁ vitakkavicārānaṁ vūpasamāti evaṁ vutta”nti.",
  "atk-s0517a2:684_0": "Apica vitakkavicārānaṁ vūpasamā idaṁ sampasādanaṁ, na kilesakālussiyassa.",
  "atk-s0517a2:684_1": "Vitakkavicārānañca vūpasamā ekodibhāvaṁ, na upacārajjhānamiva nīvaraṇappahānā, na paṭhamajjhānamiva ca aṅgapātubhāvāti evaṁ sampasādanaekodibhāvānaṁ hetuparidīpakamidaṁ vacanaṁ.",
  "atk-s0517a2:684_2": "Tathā vitakkavicārānaṁ vūpasamā idaṁ avitakkaavicāraṁ, na tatiyacatutthajjhānāni viya cakkhuviññāṇādīni viya ca abhāvāti evaṁ avitakkaavicārabhāvassa hetuparidīpakañca.",
  "atk-s0517a2:684_3": "Na vitakkavicārābhāvamattaparidīpakaṁ, vitakkavicārābhāvamattaparidīpakameva pana “avitakkaṁ avicāra”nti idaṁ vacanaṁ.",
  "atk-s0517a2:684_4": "Tasmā purimaṁ vatvāpi puna vattabbamevāti.",
  "atk-s0517a2:685_0": "Samādhijanti paṭhamajjhānasamādhito, sampayuttasamādhito vā jātanti attho.",
  "atk-s0517a2:685_1": "Tattha kiñcāpi paṭhamajjhānampi sampayuttasamādhito jātaṁ, atha kho ayameva samādhi “samādhī”ti vattabbataṁ arahati vitakkavicārakkhobhavirahena ativiya acalattā suppasannattā ca.",
  "atk-s0517a2:685_2": "Tasmā imassa vaṇṇabhaṇanatthaṁ idameva “samādhija”nti vuttaṁ.",
  "atk-s0517a2:685_3": "Pītisukhanti idaṁ vuttanayameva.",
  "atk-s0517a2:685_4": "Dutiyanti gaṇanānupubbatā dutiyaṁ, idaṁ dutiyaṁ uppannantipi dutiyaṁ.",
  "atk-s0517a2:686_0": "Pītiyā ca virāgāti virāgo nāma vuttappakārāya pītiyā jigucchanaṁ vā samatikkamo vā, ubhinnaṁ pana antarā casaddo sampiṇḍanattho, so vūpasamaṁ vā sampiṇḍeti vitakkavicāravūpasamaṁ vā.",
  "atk-s0517a2:686_1": "Tattha yadā vūpasamameva sampiṇḍeti, tadā pītiyā virāgā ca, kiñca bhiyyo vūpasamā cāti evaṁ yojanā veditabbā.",
  "atk-s0517a2:686_2": "Imissā ca yojanāya virāgo jigucchanattho hoti, tasmā pītiyā jigucchanā ca samatikkamā cāti ayamattho daṭṭhabbo.",
  "atk-s0517a2:686_3": "Yadā pana vitakkavicāravūpasamaṁ sampiṇḍeti, tadā pītiyā ca virāgā, kiñca bhiyyo vitakkavicārānañca vūpasamāti evaṁ yojanā veditabbā.",
  "atk-s0517a2:686_4": "Imissā ca yojanāya virāgo samatikkamanattho hoti, tasmā pītiyā ca samatikkamā, vitakkavicārānañca vūpasamāti ayamattho daṭṭhabbo.",
  "atk-s0517a2:687_0": "Kāmañcete vitakkavicārā dutiyajjhāneyeva vūpasantā, imassa pana jhānassa maggaparidīpanatthaṁ vaṇṇabhaṇanatthañcetaṁ vuttaṁ.",
  "atk-s0517a2:687_1": "Vitakkavicārānaṁ vūpasamāti hi vutte idaṁ paññāyati “nūna vitakkavicāravūpasamo maggo imassa jhānassā”ti.",
  "atk-s0517a2:687_2": "Yathā ca tatiye ariyamagge appahīnānampi sakkāyadiṭṭhādīnaṁ “pañcannaṁ orambhāgiyānaṁ saṁyojanānaṁ pahānā”ti evaṁ pahānaṁ vuccamānaṁ vaṇṇabhaṇanaṁ hoti, tadadhigamāya ussukkānaṁ ussāhajanakaṁ, evameva idha avūpasantānampi vitakkavicārānaṁ vūpasamo vuccamāno vaṇṇabhaṇanaṁ hoti.",
  "atk-s0517a2:687_3": "Tenāyamattho vutto “pītiyā ca samatikkamā vitakkavicārānañca vūpasamā”ti.",
  "atk-s0517a2:688_0": "Upekkhako ca viharatīti ettha upapattito ikkhatīti upekkhā, samaṁ passati apakkhapatitā hutvā passatīti attho.",
  "atk-s0517a2:688_1": "Tāya visadāya vipulāya thāmagatāya samannāgatattā tatiyajjhānasamaṅgī “upekkhako”ti vuccati.",
  "atk-s0517a2:689_0": "Upekkhā pana dasavidhā hoti chaḷaṅgupekkhā brahmavihārupekkhā bojjhaṅgupekkhā vīriyupekkhā saṅkhārupekkhā vedanupekkhā vipassanupekkhā tatramajjhattupekkhā jhānupekkhā pārisuddhupekkhāti.",
  "atk-s0517a2:690_0": "Tattha yā “idha, bhikkhave, khīṇāsavo bhikkhu cakkhunā rūpaṁ disvā neva sumano hoti na dummano, upekkhako ca viharati sato sampajāno”ti evamāgatā khīṇāsavassa chasu dvāresu iṭṭhāniṭṭhachaḷārammaṇāpāthe parisuddhapakatibhāvāvijahanākārabhūtā upekkhā, ayaṁ chaḷaṅgupekkhā nāma.",
  "atk-s0517a2:691_0": "Yā pana “upekkhāsahagatena cetasā ekaṁ disaṁ pharitvā viharatī”ti evamāgatā sattesu majjhattākārabhūtā upekkhā, ayaṁ brahmavihārupekkhā nāma.",
  "atk-s0517a2:692_0": "Yā pana “upekkhāsambojjhaṅgaṁ bhāveti vivekanissita”nti evamāgatā sahajātadhammānaṁ majjhattākārabhūtā upekkhā, ayaṁ bojjhaṅgupekkhā nāma.",
  "atk-s0517a2:693_0": "Yā pana “kālena kālaṁ upekkhānimittaṁ manasikarotī”ti evamāgatā anaccāraddhanātisithilavīriyasaṅkhātā upekkhā, ayaṁ vīriyupekkhā nāma.",
  "atk-s0517a2:694_0": "Yā pana “kati saṅkhārupekkhā samathavasena uppajjanti, kati saṅkhārupekkhā vipassanāvasena uppajjanti?",
  "atk-s0517a2:694_1": "Aṭṭha saṅkhārupekkhā samathavasena uppajjanti, dasa saṅkhārupekkhā vipassanāvasena uppajjantī”ti evamāgatā nīvaraṇādipaṭisaṅkhāsantiṭṭhanāgahaṇe majjhattabhūtā upekkhā, ayaṁ saṅkhārupekkhā nāma.",
  "atk-s0517a2:695_0": "Yā pana “yasmiṁ samaye kāmāvacaraṁ kusalaṁ cittaṁ uppannaṁ hoti upekkhāsahagata”nti evamāgatā adukkhamasukhasaññitā upekkhā, ayaṁ vedanupekkhā nāma.",
  "atk-s0517a2:696_0": "Yā “yadatthi yaṁ bhūtaṁ, taṁ pajahati, upekkhaṁ paṭilabhatī”ti evamāgatā vicinane majjhattabhūtā upekkhā, ayaṁ vipassanupekkhā nāma.",
  "atk-s0517a2:697_0": "Yā pana chandādīsu yevāpanakesu āgatā sahajātānaṁ samavāhitabhūtā upekkhā, ayaṁ tatramajjhattupekkhā nāma.",
  "atk-s0517a2:698_0": "Yā pana “upekkhako ca viharatī”ti evamāgatā aggasukhepi tasmiṁ apakkhapātajananī upekkhā, ayaṁ jhānupekkhā nāma.",
  "atk-s0517a2:699_0": "Yā pana “upekkhāsatipārisuddhiṁ catutthaṁ jhāna”nti evamāgatā sabbapaccanīkaparisuddhā paccanīkavūpasamanepi abyāpārabhūtā upekkhā, ayaṁ pārisuddhupekkhā nāma.",
  "atk-s0517a2:700_0": "Tattha chaḷaṅgupekkhā ca brahmavihārupekkhā ca bojjhaṅgupekkhā ca tatramajjhattupekkhā ca jhānupekkhā ca pārisuddhupekkhā ca atthato ekā, tatramajjhattupekkhāva hoti.",
  "atk-s0517a2:700_1": "Tena tena avatthābhedena panassāyaṁ bhedo.",
  "atk-s0517a2:700_2": "Ekassāpi sato sattassa kumārayuvattherasenāpatirājādivasena bhedo viya, tasmā tāsu yattha chaḷaṅgupekkhā, na tattha bojjhaṅgupekkhādayo.",
  "atk-s0517a2:700_3": "Yattha vā pana bojjhaṅgupekkhā, na tattha chaḷaṅgupekkhādayo hontīti veditabbā.",
  "atk-s0517a2:701_0": "Yathā cetāsaṁ atthato ekībhāvo, evaṁ saṅkhārupekkhāvipassanupekkhānampi.",
  "atk-s0517a2:701_1": "Paññā eva hi sā, kiccavasena dvidhā bhinnā.",
  "atk-s0517a2:701_2": "Yathā hi purisassa sāyaṁ gehaṁ paviṭṭhaṁ sappaṁ ajapadadaṇḍaṁ gahetvā pariyesamānassa taṁ thusakoṭṭhake nipannaṁ disvā “sappo nu kho, no”ti avalokentassa sovatthikattayaṁ disvā nibbematikassa “sappo, na sappo”ti vicinane majjhattatā uppajjati, evameva yā āraddhavipassakassa vipassanāñāṇena lakkhaṇattaye diṭṭhe saṅkhārānaṁ aniccabhāvādivicinane majjhattatā uppajjati, ayaṁ vipassanupekkhā.",
  "atk-s0517a2:701_3": "Yathā pana tassa purisassa ajapadadaṇḍena gāḷhaṁ sappaṁ gahetvā “kintāhaṁ imaṁ sappaṁ aviheṭhento attānañca iminā aḍaṁsāpento muñceyya”nti muñcanākārameva pariyesato gahaṇe majjhattatā hoti, evameva yā lakkhaṇattayassa diṭṭhattā āditte viya tayo bhave passato saṅkhāragahaṇe majjhattatā, ayaṁ saṅkhārupekkhā.",
  "atk-s0517a2:701_4": "Iti vipassanupekkhāya siddhāya saṅkhārupekkhāpi siddhāva hoti.",
  "atk-s0517a2:701_5": "Iminā panesā vicinanagahaṇesu majjhattasaṅkhātena kiccena dvidhā bhinnāti.",
  "atk-s0517a2:701_6": "Vīriyupekkhā pana vedanupekkhā ca aññamaññañca avasesāhi ca atthato bhinnā evāti.",
  "atk-s0517a2:701_7": "Āha cettha –",
  "atk-s0517a2:702_0": "“Majjhattabrahmabojjhaṅgachaḷaṅgajhānasuddhiyo;",
  "atk-s0517a2:703_0": "Vipassanā ca saṅkhāravedanā vīriyaṁ iti.",
  "atk-s0517a2:704_0": "Vitthārato dasopekkhā, cha majjhattādito tato;",
  "atk-s0517a2:705_0": "Duve paññā tato dvīhi, catassova bhavantimā”ti.",
  "atk-s0517a2:706_0": "Iti imāsu upekkhāsu jhānupekkhā idha adhippetā.",
  "atk-s0517a2:706_1": "Sā majjhattalakkhaṇā. Etthāha –",
  "atk-s0517a2:706_2": "“nanu cāyaṁ atthato tatramajjhattupekkhāva hoti, sā ca paṭhamadutiyajjhānesupi atthi, tasmā tatrapi ‘upekkhako ca viharatī’ti evamayaṁ vattabbā siyā, sā kasmā na vuttā”ti?",
  "atk-s0517a2:706_3": "Aparibyattakiccato.",
  "atk-s0517a2:706_4": "Aparibyattañhi tassa tattha kiccaṁ vitakkādīhi abhibhūtattā, idha panāyaṁ vitakkavicārapītīhi anabhibhūtattā ukkhittasirā viya hutvā paribyattakiccā jātā, tasmā vuttāti.",
  "atk-s0517a2:707_0": "Idāni sato ca sampajānoti ettha saratīti sato.",
  "atk-s0517a2:707_1": "Sampajānātīti sampajāno.",
  "atk-s0517a2:707_2": "Iti puggalena sati ca sampajaññañca vuttaṁ.",
  "atk-s0517a2:707_3": "Tattha saraṇalakkhaṇā sati.",
  "atk-s0517a2:707_4": "Asammohalakkhaṇaṁ sampajaññaṁ.",
  "atk-s0517a2:707_5": "Tattha kiñcāpi idaṁ satisampajaññaṁ purimajjhānesupi atthi, muṭṭhassatissa hi asampajānassa upacāramattampi na sampajjati, pageva appanā.",
  "atk-s0517a2:707_6": "Oḷārikattā pana tesaṁ jhānānaṁ bhūmiyaṁ viya purisassa cittassa gati sukhā hoti, abyattaṁ tattha satisampajaññakiccaṁ.",
  "atk-s0517a2:707_7": "Oḷārikaṅgappahānena pana sukhumattā imassa jhānassa purisassa khuradhārāyaṁ viya satisampajaññakiccapariggahitā eva cittassa gati icchitabbāti idheva vuttaṁ.",
  "atk-s0517a2:707_8": "Kiñca bhiyyo –",
  "atk-s0517a2:707_9": "yathā dhenupago vaccho dhenuto apanīto arakkhiyamāno punadeva dhenuṁ upagacchati, evamidaṁ tatiyajjhānasukhaṁ pītito apanītampi satisampajaññārakkhena arakkhiyamānaṁ punadeva pītiṁ upagaccheyya, pītisampayuttameva siyā.",
  "atk-s0517a2:707_10": "Sukhe vāpi sattā sārajjanti, idañca atimadhuraṁ sukhaṁ tato paraṁ sukhābhāvā.",
  "atk-s0517a2:707_11": "Satisampajaññānubhāvena panettha sukhe asārajjanā hoti, no aññathāti imampi atthavisesaṁ dassetuṁ idaṁ idheva vuttanti veditabbaṁ.",
  "atk-s0517a2:708_0": "Idāni sukhañca kāyena paṭisaṁvedetīti ettha kiñcāpi tatiyajjhānasamaṅgino sukhapaṭisaṁvedanābhogo natthi, evaṁ santepi yasmā tassa nāmakāyena sampayuttaṁ sukhaṁ, yaṁ vā taṁ nāmakāyasampayuttaṁ sukhaṁ, taṁsamuṭṭhānenassa yasmā atipaṇītena rūpena rūpakāyo phuṭṭho, yassa phuṭṭhattā jhānā vuṭṭhitopi sukhaṁ paṭisaṁvedeyya, tasmā etamatthaṁ dassento “sukhañca kāyena paṭisaṁvedehī”ti āha.",
  "atk-s0517a2:709_0": "Idāni yaṁ taṁ ariyā ācikkhanti upekkhako satimā sukhavihārīti ettha yaṁjhānahetu yaṁjhānakāraṇā taṁ tatiyajjhānasamaṅgipuggalaṁ buddhādayo ariyā ācikkhanti desenti paññapenti paṭṭhapenti vivaranti vibhajanti uttānīkaronti pakāsenti, pasaṁsantīti adhippāyo. Kinti?",
  "atk-s0517a2:709_1": "Upekkhako satimā sukhavihārīti.",
  "atk-s0517a2:709_2": "Taṁ tatiyaṁ jhānaṁ upasampajja viharatīti evamettha yojanā veditabbā.",
  "atk-s0517a2:710_0": "Kasmā pana taṁ te evaṁ pasaṁsantīti?",
  "atk-s0517a2:710_1": "Pasaṁsārahato.",
  "atk-s0517a2:710_2": "Ayañhi yasmā atimadhurasukhe sukhapāramippattepi tatiyajjhāne upekkhako, na tattha sukhābhisaṅgena ākaḍḍhīyati.",
  "atk-s0517a2:710_3": "Yathā ca pīti na uppajjati, evaṁ upaṭṭhitassatitāya satimā.",
  "atk-s0517a2:710_4": "Yasmā ca ariyakantaṁ ariyajanasevitameva ca asaṁkiliṭṭhaṁ sukhaṁ nāmakāyena paṭisaṁvedeti, tasmā pasaṁsāraho hoti.",
  "atk-s0517a2:710_5": "Iti pasaṁsārahato naṁ ariyā te evaṁ pasaṁsārahahetubhūte guṇe pakāsentā “upekkhako satimā sukhavihārī”ti evaṁ pasaṁsantīti veditabbaṁ.",
  "atk-s0517a2:710_6": "Tatiyanti gaṇanānupubbatā tatiyaṁ, tatiyaṁ uppannantipi tatiyaṁ.",
  "atk-s0517a2:711_0": "Sukhassa ca pahānā dukkhassa ca pahānāti kāyikasukhassa ca kāyikadukkhassa ca pahānā.",
  "atk-s0517a2:711_1": "Pubbevāti tañca kho pubbeva, na catutthajjhānakkhaṇe.",
  "atk-s0517a2:711_2": "Somanassadomanassānaṁ atthaṅgamāti cetasikasukhassa cetasikadukkhassa cāti imesampi dvinnaṁ pubbeva atthaṅgamā, pahānā icceva vuttaṁ hoti.",
  "atk-s0517a2:711_3": "Kadā pana nesaṁ pahānaṁ hoti?",
  "atk-s0517a2:711_4": "Catunnaṁ jhānānaṁ upacārakkhaṇe.",
  "atk-s0517a2:711_5": "Somanassañhi catutthassa jhānassa upacārakkhaṇeyeva pahīyati, dukkhadomanassasukhāni paṭhamadutiyatatiyānaṁ upacārakkhaṇesu.",
  "atk-s0517a2:711_6": "Evametesaṁ pahānakkamena avuttānaṁ indriyavibhaṅge pana indriyānaṁ uddesakkameneva idhāpi vuttānaṁ sukhadukkhasomanassadomanassānaṁ pahānaṁ veditabbaṁ.",
  "atk-s0517a2:712_0": "Yadi panetāni tassa tassa jhānassa upacārakkhaṇeyeva pahīyanti, atha kasmā “kattha cuppannaṁ dukkhindriyaṁ aparisesaṁ nirujjhati?",
  "atk-s0517a2:712_1": "Idha, bhikkhave, bhikkhu vivicceva kāmehi…pe…",
  "atk-s0517a2:712_2": "paṭhamajjhānaṁ upasampajja viharati.",
  "atk-s0517a2:712_3": "Ettha cuppannaṁ dukkhindriyaṁ aparisesaṁ nirujjhati.",
  "atk-s0517a2:712_4": "Kattha cuppannaṁ domanassindriyaṁ, sukhindriyaṁ, somanassindriyaṁ aparisesaṁ nirujjhati?",
  "atk-s0517a2:712_5": "Idha, bhikkhave, bhikkhu sukhassa ca pahānā…pe…",
  "atk-s0517a2:712_6": "catutthaṁ jhānaṁ upasampajja viharati.",
  "atk-s0517a2:712_7": "Ettha cuppannaṁ somanassindriyaṁ aparisesaṁ nirujjhatī”ti evaṁ jhānesveva nirodho vuttoti?",
  "atk-s0517a2:712_8": "Atisayanirodhattā.",
  "atk-s0517a2:712_9": "Atisayanirodho hi tesaṁ paṭhamajjhānādīsu, na nirodhoyeva.",
  "atk-s0517a2:712_10": "Nirodhoyeva pana upacārakkhaṇe, nātisayanirodho.",
  "atk-s0517a2:712_11": "Tathā hi nānāvajjane paṭhamajjhānūpacāre niruddhassāpi dukkhindriyassa ḍaṁsamakasādisamphassena vā visamāsanūpatāpena vā siyā uppatti, na tveva antoappanāyaṁ.",
  "atk-s0517a2:712_12": "Upacāre vā niruddhampetaṁ na suṭṭhu niruddhaṁ hoti paṭipakkhena avihatattā.",
  "atk-s0517a2:712_13": "Antoappanāyaṁ pana pītipharaṇena sabbo kāyo sukhokkanto hoti, sukhokkantakāyassa ca suṭṭhu niruddhaṁ hoti dukkhindriyaṁ paṭipakkhena vihatattā.",
  "atk-s0517a2:712_14": "Nānāvajjaneyeva ca dutiyajjhānūpacāre pahīnassāpi domanassindriyassa, yasmā etaṁ vitakkavicārapaccayepi kāyakilamathe cittūpaghāte ca sati uppajjati, vitakkavicārābhāve neva uppajjati.",
  "atk-s0517a2:712_15": "Yattha pana uppajjati, tattha vitakkavicārabhāve.",
  "atk-s0517a2:712_16": "Appahīnāyeva ca dutiyajjhānūpacāre vitakkavicārāti tatthassa siyā uppatti, natveva dutiyajjhāne pahīnapaccayattā.",
  "atk-s0517a2:712_17": "Tathā tatiyajjhānūpacāre pahīnassāpi sukhindriyassa pītisamuṭṭhānapaṇītarūpaphuṭṭhakāyassa siyā uppatti, natveva tatiyajjhāne.",
  "atk-s0517a2:712_18": "Tatiyajjhāne hi sukhassa paccayabhūtā pīti sabbaso niruddhā hoti.",
  "atk-s0517a2:712_19": "Tathā catutthajjhānūpacāre pahīnassāpi somanassindriyassa āsannattā, appanāppattāya upekkhāya abhāvena sammā anatikkantattā ca siyā uppatti, natveva catutthajjhāne.",
  "atk-s0517a2:712_20": "Tasmā eva ca “etthuppannaṁ dukkhindriyaṁ aparisesaṁ nirujjhatī”ti tattha tattha aparisesaggahaṇaṁ katanti.",
  "atk-s0517a2:713_0": "Etthāha –",
  "atk-s0517a2:713_1": "“athevaṁ tassa tassa jhānassūpacāre pahīnāpi etā vedanā idha kasmā samāharī”ti ?",
  "atk-s0517a2:713_2": "Sukhaggahaṇatthaṁ.",
  "atk-s0517a2:713_3": "Yā hi ayaṁ “adukkhamasukha”nti ettha adukkhamasukhā vedanā vuttā, sā sukhumā dubbiññeyyā na sakkā sukhena gahetuṁ, tasmā yathā nāma duṭṭhassa yathā tathā vā upasaṅkamitvā gahetuṁ asakkuṇeyyassa goṇassa gahaṇatthaṁ gopo ekasmiṁ vaje sabbā gāvo samāharati, athekekaṁ nīharanto paṭipāṭiyā āgataṁ “ayaṁ so gaṇhatha na”nti tampi gāhāpeti, evamevaṁ sukhaggahaṇatthaṁ sabbāpi etā samāhari.",
  "atk-s0517a2:713_4": "Evañhi samāhaṭā etā dassetvā “yaṁ neva sukhaṁ, na dukkhaṁ, na somanassaṁ, na domanassaṁ, ayaṁ adukkhamasukhāvedanā”ti sakkā hoti esā gāhayituṁ.",
  "atk-s0517a2:714_0": "Apica adukkhamasukhāya cetovimuttiyā paccayadassanatthañcāpi etā vuttāti veditabbā.",
  "atk-s0517a2:714_1": "Sukhadukkhappahānādayo hi tassā paccayā. Yathāha –",
  "atk-s0517a2:714_2": "“cattāro kho, āvuso, paccayā adukkhamasukhāya cetovimuttiyā samāpattiyā.",
  "atk-s0517a2:714_3": "Idhāvuso, bhikkhu sukhassa ca pahānā…pe…",
  "atk-s0517a2:714_4": "catutthaṁ jhānaṁ upasampajja viharati.",
  "atk-s0517a2:714_5": "Ime kho āvuso, cattāro paccayā adukkhamasukhāya cetovimuttiyā samāpattiyā”ti.",
  "atk-s0517a2:714_6": "Yathā vā aññattha pahīnāpi sakkāyadiṭṭhiādayo tatiyamaggassa vaṇṇabhaṇanatthaṁ tattha pahīnāti vuttā, evaṁ vaṇṇabhaṇanatthampetassa jhānassetā idha vuttātipi veditabbā.",
  "atk-s0517a2:714_7": "Paccayaghātena vā ettha rāgadosānaṁ atidūrabhāvaṁ dassetumpetā vuttāti veditabbā.",
  "atk-s0517a2:714_8": "Etāsu hi sukhaṁ somanassassa paccayo, somanassaṁ rāgassa, dukkhaṁ domanassassa, domanassaṁ dosassa.",
  "atk-s0517a2:714_9": "Sukhādighātena ca sappaccayā rāgadosā hatāti atidūre hontīti.",
  "atk-s0517a2:715_0": "Adukkhamasukhanti dukkhābhāvena adukkhaṁ.",
  "atk-s0517a2:715_1": "Sukhābhāvena asukhaṁ.",
  "atk-s0517a2:715_2": "Etenettha dukkhasukhapaṭipakkhabhūtaṁ tatiyavedanaṁ dīpeti, na dukkhasukhābhāvamattaṁ.",
  "atk-s0517a2:715_3": "Tatiyavedanā nāma adukkhamasukhā, upekkhātipi vuccati.",
  "atk-s0517a2:715_4": "Sā iṭṭhāniṭṭhaviparītānubhavanalakkhaṇā.",
  "atk-s0517a2:715_5": "Upekkhāsatipārisuddhinti upekkhāya janitasatipārisuddhiṁ.",
  "atk-s0517a2:715_6": "Imasmiñhi jhāne suparisuddhā sati, yā ca tassā satiyā pārisuddhi, sā upekkhāya katā, na aññena.",
  "atk-s0517a2:715_7": "Tasmā etaṁ “upekkhāsatipārisuddhi”nti vuccati.",
  "atk-s0517a2:715_8": "Yāya ca upekkhāya ettha satiyā pārisuddhi hoti, sā atthato tatramajjhattatāti veditabbā.",
  "atk-s0517a2:715_9": "Na kevalañcettha tāya satiyeva parisuddhā, apica kho sabbepi sampayuttadhammā, satisīsena pana desanā vuttā.",
  "atk-s0517a2:716_0": "Tattha kiñcāpi ayaṁ upekkhā heṭṭhāpi tīsu jhānesu vijjati, yathā pana divā sūriyappabhābhibhavā sommabhāvena ca attano upakārakattena vā sabhāgāya rattiyā alābhā divā vijjamānāpi candalekhā aparisuddhā hoti apariyodātā, evamayampi tatramajjhattupekkhācandalekhā vitakkādipaccanīkadhammatejābhibhavā sabhāgāya ca upekkhāvedanārattiyā alābhā vijjamānāpi paṭhamajjhānādibhede aparisuddhā hoti.",
  "atk-s0517a2:716_1": "Tassā ca aparisuddhāya divā aparisuddhacandalekhāya pabhā viya sahajātāpi satiādayo aparisuddhāva honti.",
  "atk-s0517a2:716_2": "Tasmā tesu ekampi “upekkhāsatipārisuddhi”nti na vuttaṁ.",
  "atk-s0517a2:716_3": "Idha pana vitakkādipaccanīkatejābhibhavābhāvā sabhāgāya ca upekkhāvedanārattiyā paṭilābhā ayaṁ tatramajjhattupekkhācandalekhā ativiya parisuddhā.",
  "atk-s0517a2:716_4": "Tassā parisuddhattā parisuddhacandalekhāya pabhā viya sahajātāpi satiādayo parisuddhā honti pariyodātā.",
  "atk-s0517a2:716_5": "Tasmā idameva “upekkhāsatipārisuddhi”nti vuttanti veditabbaṁ.",
  "atk-s0517a2:716_6": "Catutthanti gaṇanānupubbatā catutthaṁ, catutthaṁ uppannantipi catutthaṁ.",
  "atk-s0517a2:717_0": "Imāni cattāri jhānāni pubbabhāgepi nānā, maggakkhaṇepi.",
  "atk-s0517a2:717_1": "Pubbabhāge samāpattivasena nānā, maggakkhaṇe nānāmaggavasena.",
  "atk-s0517a2:717_2": "Ekassa hi paṭhamamaggo paṭhamajjhāniko hoti, dutiyamaggādayopi paṭhamajjhānikā vā dutiyādīsu aññatarajjhānikā vā.",
  "atk-s0517a2:717_3": "Ekassa paṭhamamaggo dutiyādīnaṁ aññatarajjhāniko hoti, dutiyādayopi dutiyādīnaṁ aññatarajjhānikā vā paṭhamajjhānikā vā.",
  "atk-s0517a2:717_4": "Evaṁ cattāropi maggā jhānavasena sadisā vā asadisā vā ekaccasadisā vā honti.",
  "atk-s0517a2:717_5": "Ayaṁ panassa viseso pādakajjhānaniyamena hoti.",
  "atk-s0517a2:717_6": "Paṭhamajjhānalābhino hi paṭhamajjhānā vuṭṭhāya vipassantassa uppannamaggo paṭhamajjhāniko hoti, maggaṅgabojjhaṅgāni panettha paripuṇṇāneva honti.",
  "atk-s0517a2:717_7": "Dutiyajjhānato vuṭṭhāya vipassantassa uppanno dutiyajjhāniko hoti, maggaṅgāni panettha satta honti.",
  "atk-s0517a2:717_8": "Tatiyajjhānato vuṭṭhāya vipassantassa uppanno tatiyajjhāniko, maggaṅgāni panettha satta, bojjhaṅgāni cha honti.",
  "atk-s0517a2:717_9": "Esa nayo catutthajjhānato paṭṭhāya yāva nevasaññānāsaññāyatanā.",
  "atk-s0517a2:717_10": "Āruppe catukkapañcakajjhānaṁ uppajjati, tañca kho lokuttaraṁ, na lokiyanti vuttaṁ.",
  "atk-s0517a2:717_11": "Ettha kathanti?",
  "atk-s0517a2:717_12": "Etthapi paṭhamajjhānādīsu yato vuṭṭhāya sotāpattimaggaṁ paṭilabhitvā arūpasamāpattiṁ bhāvetvā yo āruppe uppanno, taṁjhānikāva tassa tattha tayo maggā uppajjanti.",
  "atk-s0517a2:717_13": "Evaṁ pādakajjhānameva niyameti.",
  "atk-s0517a2:717_14": "Keci pana therā “vipassanāya ārammaṇabhūtā khandhā niyamentī”ti vadanti.",
  "atk-s0517a2:717_15": "Keci “puggalajjhāsayo niyametī”ti vadanti.",
  "atk-s0517a2:717_16": "Keci “vuṭṭhānagāminī vipassanā niyametī”ti vadanti.",
  "atk-s0517a2:718_0": "Tatrāyaṁ anupubbikathā –",
  "atk-s0517a2:718_1": "vipassanāniyamena hi sukkhavipassakassa uppannamaggopi, samāpattilābhino jhānaṁ pādakaṁ akatvā uppannamaggopi, paṭhamajjhānaṁ pādakaṁ katvā pakiṇṇakasaṅkhāre sammasitvā uppāditamaggopi paṭhamajjhānikova hoti, sabbesu satta bojjhaṅgāni aṭṭha maggaṅgāni pañca jhānaṅgāni honti.",
  "atk-s0517a2:718_2": "Tesañhi pubbabhāgavipassanā somanassasahagatāpi upekkhāsahagatāpi hutvā vuṭṭhānakāle saṅkhārupekkhābhāvaṁ pattā somanassasahagatāva hoti.",
  "atk-s0517a2:719_0": "Pañcakanaye dutiyatatiyacatutthajjhānāni pādakāni katvā uppāditamaggesu yathākkameneva jhānaṁ caturaṅgikaṁ tivaṅgikaṁ duvaṅgikañca hoti, sabbesu pana satta maggaṅgāni honti, catutthe cha bojjhaṅgāni.",
  "atk-s0517a2:719_1": "Ayaṁ viseso pādakajjhānaniyamena ceva vipassanāniyamena ca hoti.",
  "atk-s0517a2:719_2": "Tesampi hi pubbabhāgavipassanā somanassasahagatāpi upekkhāsahagatāpi hoti, vuṭṭhānagāminī somanassasahagatāva.",
  "atk-s0517a2:720_0": "Pañcamajjhānaṁ pādakaṁ katvā nibbattitamagge pana upekkhācittekaggatāvasena dve jhānaṅgāni, bojjhaṅgamaggaṅgāni cha satta ceva.",
  "atk-s0517a2:720_1": "Ayampi viseso ubhayaniyamavasena hoti.",
  "atk-s0517a2:720_2": "Imasmiñhi naye pubbabhāgavipassanā somanassasahagatā vā upekkhāsahagatā vā hoti, vuṭṭhānagāminī upekkhāsahagatāva hoti.",
  "atk-s0517a2:720_3": "Arūpajjhānāni pādakāni katvā uppāditamaggepi eseva nayo.",
  "atk-s0517a2:720_4": "Idha pana catukkanaye avitakkavicāramattassa dutiyajjhānassa abhāvā taṁ apanetvā sesānaṁ vasena yojetabbaṁ.",
  "atk-s0517a2:720_5": "Evaṁ pādakajjhānato vuṭṭhāya ye keci saṅkhāre sammasitvā nibbattitamaggassa āsannapadese vuṭṭhitasamāpatti attanā sadisabhāvaṁ karoti bhūmivaṇṇo viya godhāvaṇṇassa.",
  "atk-s0517a2:721_0": "Dutiyattheravāde pana yato yato samāpattito vuṭṭhāya ye ye samāpattidhamme sammasitvā maggo nibbattito hoti, taṁtaṁsamāpattisadisova hoti.",
  "atk-s0517a2:721_1": "Tatrāpi ca vipassanāniyamo vuttanayeneva veditabbo.",
  "atk-s0517a2:722_0": "Tatiyattheravāde attano ajjhāsayānurūpena yaṁ yaṁ jhānaṁ pādakaṁ katvā ye ye jhānadhamme sammasitvā maggo nibbattito, taṁtaṁjhānasadisova hoti.",
  "atk-s0517a2:722_1": "Pādakajjhānaṁ pana sammasitajjhānaṁ vā vinā ajjhāsayamatteneva taṁ na ijjhati.",
  "atk-s0517a2:722_2": "Etthāpi ca vipassanāniyamo vuttanayeneva veditabbo.",
  "atk-s0517a2:723_0": "Ayaṁ vuccati sammāsamādhīti yā imesu catūsu jhānesu ekaggatā, ayaṁ pubbabhāge lokiyo, aparabhāge lokuttaro sammāsamādhi nāma vuccati.",
  "atk-s0517a2:723_1": "Evaṁ lokiyalokuttaravasena dhammasenāpati maggasaccaṁ deseti.",
  "atk-s0517a2:723_2": "Tattha lokiyamagge sabbāneva maggaṅgāni yathānurūpaṁ chasu ārammaṇesu aññatarārammaṇāni honti.",
  "atk-s0517a2:723_3": "Lokuttaramagge pana catusaccappaṭivedhāya pavattassa ariyasāvakassa nibbānārammaṇaṁ avijjānusayasamugghātakaṁ paññācakkhu sammādiṭṭhi, tathā sampannadiṭṭhissa taṁsampayutto tividhamicchāsaṅkappasamugghātako cetaso nibbānapadābhiniropano sammāsaṅkappo, tathā passantassa vitakkentassa ca taṁsampayuttāva catubbidhavacīduccaritasamugghātikā micchāvācāya virati sammāvācā, tathā viramantassa taṁsampayuttāva tividhamicchākammantasamucchedikā micchākammantā virati sammākammanto, tesaṁyeva cassa vācākammantānaṁ vodānabhūtā taṁsampayuttāva kuhanādisamucchedikā micchāājīvā virati sammāājīvo, tassāyevassa sammāvācākammantājīvasaṅkhātāya sīlabhūmiyaṁ patiṭṭhamānassa tadanurūpo taṁsampayuttova kosajjasamucchedako, anuppannuppannānaṁ akusalakusalānaṁ anuppādappahānuppādaṭṭhitisādhako ca vīriyārambho sammāvāyāmo, evaṁ vāyamantassa taṁsampayuttova micchāsativiniddhunako, kāyādīsu kāyānupassanādisādhako ca cetaso asammoso sammāsati.",
  "atk-s0517a2:723_4": "Evaṁ anuttarāya satiyā suvihitacittārakkhassa taṁsampayuttāva micchāsamādhividdhaṁsikā cittekaggatā sammāsamādhi.",
  "atk-s0517a2:723_5": "Esa lokuttaro ariyo aṭṭhaṅgiko maggo.",
  "atk-s0517a2:724_0": "Yo saha lokiyena maggena dukkhanirodhagāminipaṭipadāti saṅkhyaṁ gato, so kho panesa maggo sammādiṭṭhisaṅkappānaṁ vijjāya sesadhammānaṁ caraṇena saṅgahitattā vijjā ceva caraṇañca.",
  "atk-s0517a2:724_1": "Tathā tesaṁ dvinnaṁ vipassanāyānena itaresaṁ samathayānena saṅgahitattā samatho ceva vipassanā ca.",
  "atk-s0517a2:724_2": "Tesaṁ dvinnaṁ paññākkhandhena tadanantarānaṁ tiṇṇaṁ sīlakkhandhena avasesānaṁ tiṇṇaṁ samādhikkhandhena adhipaññāadhisīlaadhicittasikkhāhi ca saṅgahitattā khandhattayañceva sikkhattayañca hoti.",
  "atk-s0517a2:724_3": "Yena samannāgato ariyasāvako dassanasamatthehi cakkhūhi gamanasamatthehi ca pādehi samannāgato addhiko viya vijjācaraṇasampanno hutvā vipassanāyānena kāmasukhallikānuyogaṁ samathayānena attakilamathānuyoganti antadvayaṁ parivajjetvā majjhimapaṭipadaṁ paṭipanno paññākkhandhena mohakkhandhaṁ, sīlakkhandhena dosakkhandhaṁ, samādhikkhandhena ca lobhakkhandhaṁ padālento adhipaññāsikkhāya paññāsampadaṁ, adhisīlasikkhāya sīlasampadaṁ, adhicittasikkhāya samādhisampadanti tisso sampattiyo patvā amataṁ nibbānaṁ sacchikaroti.",
  "atk-s0517a2:724_4": "Ādimajjhapariyosānakalyāṇaṁ sattatiṁsabodhipakkhiyadhammaratanavicittaṁ sammattaniyāmasaṅkhātaṁ ariyabhūmiṁ okkanto hotīti.",
  "atk-s0517a2:725_0": "Maggasaccaniddesavaṇṇanā niṭṭhitā.",
  "atk-s0517a2:726_0": "Saccapakiṇṇakavaṇṇanā",
  "atk-s0517a2:727_0": "Catūsu pana saccesu bādhanalakkhaṇaṁ dukkhasaccaṁ, pabhavalakkhaṇaṁ samudayasaccaṁ, santilakkhaṇaṁ nirodhasaccaṁ, niyyānalakkhaṇaṁ maggasaccaṁ, apica pavattipavattakanivattinivattakalakkhaṇāni paṭipāṭiyā.",
  "atk-s0517a2:727_1": "Tathā saṅkhatataṇhāasaṅkhatadassanalakkhaṇāni ca.",
  "atk-s0517a2:728_0": "Kasmā pana cattāreva ariyasaccāni vuttāni anūnāni anadhikānīti ce?",
  "atk-s0517a2:728_1": "Aññassa asambhavato aññatarassa ca anapaneyyabhāvato.",
  "atk-s0517a2:728_2": "Na hi etehi aññaṁ adhikaṁ vā, etesaṁ vā ekampi apanetabbaṁ sambhoti. Yathāha –",
  "atk-s0517a2:729_0": "“Idha, bhikkhave, āgaccheyya samaṇo vā brāhmaṇo vā ‘netaṁ dukkhaṁ ariyasaccaṁ, aññaṁ dukkhaṁ ariyasaccaṁ.",
  "atk-s0517a2:729_1": "Yaṁ samaṇena gotamena desitaṁ, ahametaṁ dukkhaṁ ariyasaccaṁ ṭhapetvā aññaṁ dukkhaṁ ariyasaccaṁ paññapessāmī’ti netaṁ ṭhānaṁ vijjatī”tiādi.",
  "atk-s0517a2:730_0": "Yathā cāha –",
  "atk-s0517a2:731_0": "“Yo hi koci, bhikkhave, samaṇo vā brāhmaṇo vā evaṁ vadeyya ‘netaṁ dukkhaṁ paṭhamaṁ ariyasaccaṁ, yaṁ samaṇena gotamena desitaṁ, ahametaṁ dukkhaṁ paṭhamaṁ ariyasaccaṁ paccakkhāya aññaṁ dukkhaṁ paṭhamaṁ ariyasaccaṁ paññapessāmī’ti netaṁ ṭhānaṁ vijjatī”tiādi.",
  "atk-s0517a2:732_0": "Apica pavattimācikkhanto bhagavā sahetukaṁ ācikkhi, nivattiñca saupāyaṁ.",
  "atk-s0517a2:732_1": "Iti pavattinivattitadubhayahetūnaṁ etapparamato cattāreva vuttāni.",
  "atk-s0517a2:732_2": "Tathā pariññeyyapahātabbasacchikātabbabhāvetabbānaṁ, taṇhāvatthutaṇhātaṇhānirodhataṇhānirodhūpāyānaṁ, ālayaālayarāmatāālayasamugghātaālayasamugghātūpāyānañca vasenāpi cattāreva vuttānīti.",
  "atk-s0517a2:733_0": "Ettha ca oḷārikattā sabbasattasādhāraṇattā ca suviññeyyanti dukkhasaccaṁ paṭhamaṁ vuttaṁ.",
  "atk-s0517a2:733_1": "Tasseva hetudassanatthaṁ tadanantaraṁ samudayasaccaṁ, hetunirodhā phalanirodhoti ñāpanatthaṁ tato nirodhasaccaṁ, tadadhigamūpāyadassanatthaṁ ante maggasaccaṁ.",
  "atk-s0517a2:733_2": "Bhavasukhassādagadhitānaṁ vā sattānaṁ saṁvegajananatthaṁ paṭhamaṁ dukkhamāha.",
  "atk-s0517a2:733_3": "Taṁ neva akataṁ āgacchati, na issaranimmānādito hoti, ito pana hotīti ñāpanatthaṁ tadanantaraṁ samudayaṁ.",
  "atk-s0517a2:733_4": "Tato sahetukena dukkhena abhibhūtattā saṁviggamānasānaṁ dukkhanissaraṇagavesīnaṁ nissaraṇadassanena assāsajananatthaṁ nirodhaṁ.",
  "atk-s0517a2:733_5": "Tato nirodhādhigamanatthaṁ nirodhasampāpakaṁ magganti ayametesaṁ kamo.",
  "atk-s0517a2:734_0": "Etesu pana bhāro viya dukkhasaccaṁ daṭṭhabbaṁ, bhārādānamiva samudayasaccaṁ, bhāranikkhepanamiva nirodhasaccaṁ, bhāranikkhepanūpāyo viya maggasaccaṁ.",
  "atk-s0517a2:734_1": "Rogo viya vā dukkhasaccaṁ, roganidānamiva samudayasaccaṁ, rogavūpasamo viya nirodhasaccaṁ, bhesajjamiva maggasaccaṁ.",
  "atk-s0517a2:734_2": "Dubbhikkhamiva vā dukkhasaccaṁ, dubbuṭṭhi viya samudayasaccaṁ, subhikkhamiva nirodhasaccaṁ, suvuṭṭhi viya maggasaccaṁ.",
  "atk-s0517a2:734_3": "Apica verīveramūlaverasamugghātaverasamugghātūpāyehi, visarukkharukkhamūlamūlūpacchedatadupacchedūpāyehi, bhayabhayamūlanibbhayatadadhigamūpāyehi, orimatīramahoghapārimatīrataṁsampāpakavāyāmehi ca yojetvāpetāni upamāto veditabbānīti.",
  "atk-s0517a2:735_0": "Sabbāneva panetāni saccāni paramatthena vedakakārakanibbutagamakābhāvato suññānīti veditabbāni.",
  "atk-s0517a2:735_1": "Tenetaṁ vuccati –",
  "atk-s0517a2:736_0": "“Dukkhameva hi na koci dukkhito, kārako na kiriyāva vijjati;",
  "atk-s0517a2:737_0": "Atthi nibbuti na nibbuto pumā, maggamatthi gamako na vijjatī”ti.",
  "atk-s0517a2:738_0": "Atha vā –",
  "atk-s0517a2:739_0": "Dhuvasubhasukhattasuññaṁ, purimadvayamattasuññamamatapadaṁ;",
  "atk-s0517a2:740_0": "Dhuvasukhaattavirahito, maggo iti suññatā tesu.",
  "atk-s0517a2:741_0": "Nirodhasuññāni vā tīṇi, nirodho ca sesattayasuñño.",
  "atk-s0517a2:741_1": "Phalasuñño vā ettha hetu samudaye dukkhassa abhāvato, magge ca nirodhassa, na phalena sagabbho pakativādīnaṁ pakati viya.",
  "atk-s0517a2:741_2": "Hetusuññañca phalaṁ dukkhasamudayānaṁ nirodhamaggānañca asamavāyā, na hetusamavetaṁ hetuphalaṁ samavāyavādīnaṁ dviaṇukādi viya.",
  "atk-s0517a2:741_3": "Tenetaṁ vuccati –",
  "atk-s0517a2:742_0": "“Tayamidha nirodhasuññaṁ, tayena tenāpi nibbutī suññā;",
  "atk-s0517a2:743_0": "Suñño phalena hetu, phalampi taṁhetunā suñña”nti.",
  "atk-s0517a2:744_0": "Sabbāneva saccāni aññamaññasabhāgāni avitathato attasuññato dukkarapaṭivedhato ca. Yathāha –",
  "atk-s0517a2:745_0": "“Taṁ kiṁ maññasi, ānanda, katamaṁ nu kho dukkarataraṁ vā durabhisambhavataraṁ vā, yo dūratova sukhumena tāḷacchiggaḷena asanaṁ atipāteyya poṅkhānupoṅkhaṁ avirādhitaṁ, yo vā sattadhā bhinnassa vālassa koṭiyā koṭiṁ paṭivijjheyyāti?",
  "atk-s0517a2:745_1": "Etadeva, bhante, dukkaratarañceva durabhisambhavatarañca;",
  "atk-s0517a2:745_2": "Yo vā sattadhā bhinnassa vālassa koṭiyā koṭiṁ paṭivijjheyyāti;",
  "atk-s0517a2:745_3": "Atha kho te, ānanda, duppaṭivijjhataraṁ paṭivijjhanti, ye ‘idaṁ dukkha’nti yathābhūtaṁ paṭivijjhanti…pe…",
  "atk-s0517a2:745_4": "‘ayaṁ dukkhanirodhagāminī paṭipadā’ti yathābhūtaṁ paṭivijjhantī”ti ;",
  "atk-s0517a2:746_0": "Visabhāgāni salakkhaṇavavatthānato.",
  "atk-s0517a2:746_1": "Purimāni ca dve sabhāgāni duravagāhatthena gambhīrattā lokiyattā sāsavattā ca, visabhāgāni phalahetubhedato pariññeyyapahātabbato ca.",
  "atk-s0517a2:746_2": "Pacchimānipi dve sabhāgāni gambhīrattena duravagāhattā lokuttarattā anāsavattā ca, visabhāgāni visayavisayībhedato sacchikātabbabhāvetabbato ca.",
  "atk-s0517a2:746_3": "Paṭhamatatiyāni cāpi sabhāgāni phalāpadesato, visabhāgāni saṅkhatāsaṅkhatato.",
  "atk-s0517a2:746_4": "Dutiyacatutthāni cāpi sabhāgāni hetuapadesato, visabhāgāni ekantakusalākusalato.",
  "atk-s0517a2:746_5": "Paṭhamacatutthāni cāpi sabhāgāni saṅkhatato, visabhāgāni lokiyalokuttarato.",
  "atk-s0517a2:746_6": "Dutiyatatiyāni cāpi sabhāgāni nevasekkhanāsekkhabhāvato, visabhāgāni sārammaṇānārammaṇato.",
  "atk-s0517a2:747_0": "“Iti evaṁ pakārehi, nayehi ca vicakkhaṇo;",
  "atk-s0517a2:748_0": "Vijaññā ariyasaccānaṁ, sabhāgavisabhāgata”nti.",
  "atk-s0517a2:749_0": "Sabbameva cettha dukkhaṁ ekavidhaṁ pavattibhāvato, duvidhaṁ nāmarūpato, tividhaṁ kāmarūpārūpūpapattibhavabhedato, catubbidhaṁ catuāhārabhedato, pañcavidhaṁ pañcupādānakkhandhabhedato.",
  "atk-s0517a2:749_1": "Samudayopi ekavidho pavattakabhāvato, duvidho diṭṭhisampayuttāsampayuttato, tividho kāmabhavavibhavataṇhābhedato, catubbidho catumaggappaheyyato, pañcavidho rūpābhinandanādibhedato, chabbidho chataṇhākāyabhedato.",
  "atk-s0517a2:749_2": "Nirodhopi ekavidho asaṅkhatadhātubhāvato, pariyāyato pana duvidho saupādisesaanupādisesato, tividho bhavattayavūpasamato, catubbidho catumaggādhigamanīyato, pañcavidho pañcābhinandanavūpasamato, chabbidho chataṇhākāyakkhayabhedato.",
  "atk-s0517a2:749_3": "Maggopi ekavidho bhāvetabbato, duvidho samathavipassanābhedato, dassanabhāvanābhedato vā, tividho khandhattayabhedato.",
  "atk-s0517a2:749_4": "Ayañhi sappadesattā nagaraṁ viya rajjena nippadesehi tīhi khandhehi saṅgahito. Yathāha –",
  "atk-s0517a2:750_0": "“Na kho, āvuso visākha, ariyena aṭṭhaṅgikena maggena tayo khandhā saṅgahitā, tīhi ca kho, āvuso visākha, khandhehi ariyo aṭṭhaṅgiko maggo saṅgahito.",
  "atk-s0517a2:750_1": "Yā, cāvuso visākha, sammāvācā yo ca sammākammanto yo ca sammāājīvo, ime dhammā sīlakkhandhe saṅgahitā.",
  "atk-s0517a2:750_2": "Yo ca sammāvāyāmo yā ca sammāsati yo ca sammāsamādhi, ime dhammā samādhikkhandhe saṅgahitā.",
  "atk-s0517a2:750_3": "Yā ca sammādiṭṭhi yo ca sammāsaṅkappo, ime dhammā paññākkhandhe saṅgahitā”ti.",
  "atk-s0517a2:751_0": "Catubbidho sotāpattimaggādivasena.",
  "atk-s0517a2:752_0": "Apica sabbāneva saccāni ekavidhāni avitathattā, abhiññeyyattā vā.",
  "atk-s0517a2:752_1": "Duvidhāni lokiyalokuttarato, saṅkhatāsaṅkhatato vā.",
  "atk-s0517a2:752_2": "Tividhāni dassanabhāvanāhi pahātabbato appahātabbato nevapahātabbanāpahātabbato ca.",
  "atk-s0517a2:752_3": "Catubbidhāni pariññeyyapahātabbasacchikātabbabhāvetabbatoti.",
  "atk-s0517a2:753_0": "“Evaṁ ariyasaccānaṁ, dubbodhānaṁ budho vidhiṁ;",
  "atk-s0517a2:754_0": "Anekabhedato jaññā, hitāya ca sukhāya cā”ti.",
  "atk-s0517a2:755_0": "Saccapakiṇṇakavaṇṇanā niṭṭhitā.",
  "atk-s0517a2:756_0": "Idāni dhammasenāpati bhagavatā desitakkameneva ante saccacatukkaṁ niddisitvā “taṁ ñātaṭṭhena ñāṇa”ntiādinā saccacatukkavasena sutamaye ñāṇaṁ nigametvā dasseti.",
  "atk-s0517a2:756_1": "Evaṁ “sotāvadhāne paññā sutamaye ñāṇa”nti pubbe vuttaṁ sabbaṁ nigametvā dassetīti.",
  "atk-s0517a2:757_0": "Saddhammappakāsiniyā paṭisambhidāmaggaṭṭhakathāya",
  "atk-s0517a2:758_0": "Sutamayañāṇaniddesavaṇṇanā niṭṭhitā.",
  "atk-s0517a2:759_0": "2. Sīlamayañāṇaniddesavaṇṇanā",
  "atk-s0517a2:760_0": "37.",
  "atk-s0517a2:760_1": "Sīlamayañāṇaniddese pañcāti gaṇanaparicchedo.",
  "atk-s0517a2:760_2": "Sīlānīti paricchinnadhammanidassanaṁ.",
  "atk-s0517a2:760_3": "Pariyantapārisuddhisīlantiādi pañcannaṁ sarūpato dassanaṁ.",
  "atk-s0517a2:760_4": "Pariyantapārisuddhītiādīsu yathā nīlavaṇṇayogato vatthampi nīlamassa atthīti nīlanti vuccati, evaṁ gaṇanavasena pariyanto paricchedo assā atthīti pariyantā, upasampannasīle patto anupasampannasīlassa avasānasabbhāvato vā pariyanto avasānaṁ assā atthīti pariyantā.",
  "atk-s0517a2:760_5": "Sapariyantāti vā vattabbe sakāralopo katoti veditabbo “dakaṁ dakāsayā pavisantī”ti ettha ukāralopo viya.",
  "atk-s0517a2:760_6": "Parisuddhabhāvo pārisuddhi, pariyantā ca sā pārisuddhi cāti pariyantapārisuddhi, pariyantapārisuddhisaṅkhātaṁ sīlaṁ pariyantapārisuddhisīlaṁ.",
  "atk-s0517a2:760_7": "Vuttapaṭipakkhena na pariyantāti apariyantā, natthi etissā pariyantotipi apariyantā, vuddho etissā pariyantotipi apariyantā.",
  "atk-s0517a2:760_8": "Samādānato pabhuti akhaṇḍitattā khaṇḍitāpi katapaṭikammattā cittuppādamattakenāpi malena virahitattā ca parisuddhajātimaṇi viya sudhantasuparikammakatasuvaṇṇaṁ viya ca parisuddhattā ariyamaggassa padaṭṭhānabhūtā anūnaṭṭhena paripūṇṇā.",
  "atk-s0517a2:760_9": "Diṭṭhiyā pahīnattā diṭṭhiparāmāsena aggahitattā aparāmaṭṭhā.Ayaṁ te sīle dosoti kenaci codakena parāmasituṁ asakkuṇeyyattā vā aparāmaṭṭhā.",
  "atk-s0517a2:760_10": "Arahattaphalakkhaṇe sabbadarathapaṭippassaddhiyā paṭippassaddhi.",
  "atk-s0517a2:760_11": "Anupasampannānanti anavasesasamādānavasena sīlasampadāya bhusaṁ sampannāti upasampannā, na upasampannā anupasampannā.",
  "atk-s0517a2:760_12": "Tesaṁ anupasampannānaṁ.",
  "atk-s0517a2:761_0": "Pariyantasikkhāpadānanti ettha sikkhitabbaṭṭhena sikkhā, koṭṭhāsaṭṭhena padāni, sikkhitabbakoṭṭhāsānīti attho.",
  "atk-s0517a2:761_1": "Apica sīle patiṭṭhitena uparipattabbattā sabbe kusalā dhammā sikkhā, sīlāni tāsaṁ sikkhānaṁ patiṭṭhaṭṭhena padānīti sikkhānaṁ padattā sikkhāpadāni, pariyantāni sikkhāpadāni etesanti pariyantasikkhāpadā.",
  "atk-s0517a2:761_2": "Tesaṁ pariyantasikkhāpadānaṁ.",
  "atk-s0517a2:761_3": "Ettha ca dve pariyantā sikkhāpadapariyanto ca kālapariyanto ca.",
  "atk-s0517a2:761_4": "Katamo sikkhāpadapariyanto?",
  "atk-s0517a2:761_5": "Upāsakopāsikānaṁ yathāsamādānavasena ekaṁ vā dve vā tīṇi vā cattāri vā pañca vā aṭṭha vā dasa vā sikkhāpadāni honti, sikkhamānasāmaṇerasāmaṇerīnaṁ dasa sikkhāpadāni.",
  "atk-s0517a2:761_6": "Ayaṁ sikkhāpadapariyanto.",
  "atk-s0517a2:761_7": "Katamo kālapariyanto?",
  "atk-s0517a2:761_8": "Upāsakopāsikā dānaṁ dadamānā parivesanapariyantaṁ sīlaṁ samādiyanti, vihāragatā vihārapariyantaṁ sīlaṁ samādiyanti, ekaṁ vā dve vā tayo vā bhiyyo vā rattindivāni paricchedaṁ katvā sīlaṁ samādiyanti.",
  "atk-s0517a2:761_9": "Ayaṁ kālapariyanto.",
  "atk-s0517a2:761_10": "Imesu dvīsu pariyantesu sikkhāpadaṁ pariyantaṁ katvā samādinnaṁ sīlaṁ vītikkamanena vā maraṇena vā paṭippassambhati, kālaṁ pariyantaṁ katvā samādinnaṁ taṁtaṁkālātikkamena paṭippassambhati.",
  "atk-s0517a2:762_0": "Apariyantasikkhāpadānanti –",
  "atk-s0517a2:763_0": "“Nava koṭisahassāni, asīti satakoṭiyo;",
  "atk-s0517a2:764_0": "Paññāsa satasahassāni, chattiṁsa ca punāpare.",
  "atk-s0517a2:765_0": "“Ete saṁvaravinayā, sambuddhena pakāsitā;",
  "atk-s0517a2:766_0": "Peyyālamukhena niddiṭṭhā, sikkhā vinayasaṁvare”ti. –",
  "atk-s0517a2:767_0": "Evaṁ gaṇanavasena pariyantānampi sikkhāpadānaṁ anavasesasamādānabhāvavasena lābhayasañātiaṅgajīvitahetu adiṭṭhapariyantabhāvavasena upari rakkhitabbasīlaparicchedābhāvavasena ca natthi etesaṁ pariyantoti apariyantāni.",
  "atk-s0517a2:767_1": "Apariyantāni sikkhāpadāni etesanti apariyantasikkhāpadā.",
  "atk-s0517a2:767_2": "Tesaṁ apariyantasikkhāpadānaṁ, vuddhapariyantasikkhāpadānanti vā attho.",
  "atk-s0517a2:768_0": "Puthujjanakalyāṇakānantiādīsu –",
  "atk-s0517a2:769_0": "“Puthūnaṁ jananādīhi, kāraṇehi puthujjano;",
  "atk-s0517a2:770_0": "Puthujjanantogadhattā, puthuvāyaṁ jano iti”. –",
  "atk-s0517a2:771_0": "Vuttaputhujjanalakkhaṇānatikkamepi –",
  "atk-s0517a2:772_0": "“Duve puthujjanā vuttā, buddhenādiccabandhunā;",
  "atk-s0517a2:773_0": "Andho puthujjano eko, kalyāṇeko puthujjano”ti. –",
  "atk-s0517a2:774_0": "Vuttaputhujjanadvaye kalyāṇadhammasamāgamena andhaputhujjanabhāvaṁ atikkamma kalyāṇaputhujjanabhāve ṭhitānaṁ puthujjanakalyāṇakānaṁ kalyāṇaputhujjanānanti vuttaṁ hoti.",
  "atk-s0517a2:774_1": "Puthujjanesu vā kalyāṇakānaṁ puthujjanakalyāṇakānaṁ.",
  "atk-s0517a2:775_0": "Kusaladhamme yuttānanti ettha kusalasaddo tāva ārogyānavajjachekasukhavipākesu dissati.",
  "atk-s0517a2:775_1": "Ayañhi “kacci nu bhoto kusalaṁ, kacci bhoto anāmaya”ntiādīsu ārogye dissati.",
  "atk-s0517a2:775_2": "“Katamo pana, bhante, kāyasamācāro kusalo?",
  "atk-s0517a2:775_3": "Yo kho, mahārāja, kāyasamācāro anavajjo”ti ca “puna caparaṁ, bhante, etadānuttariyaṁ yathā bhagavā dhammaṁ deseti kusalesu dhammesū”ti ca evamādīsu anavajje.",
  "atk-s0517a2:775_4": "“Kusalo tvaṁ rathassa aṅgapaccaṅgānaṁ, kusalā naccagītassa sikkhitā cāturitthiyo”tiādīsu cheke.",
  "atk-s0517a2:775_5": "“Kusalānaṁ, bhikkhave, dhammānaṁ samādānahetu.",
  "atk-s0517a2:775_6": "Kusalassa kammassa katattā upacitattā”tiādīsu sukhavipāke.",
  "atk-s0517a2:775_7": "Svāyamidha ārogyepi anavajjepi sukhavipākepi vaṭṭati.",
  "atk-s0517a2:776_0": "Vacanattho panettha kucchite pāpake dhamme salayanti calayanti kampenti viddhaṁsentīti kusalā.",
  "atk-s0517a2:776_1": "Kucchitena vā ākārena sayanti pavattantīti kusā, te kuse lunanti chindantīti kusalā.",
  "atk-s0517a2:776_2": "Kucchitānaṁ vā sānato tanukaraṇato kusaṁ ñāṇaṁ.",
  "atk-s0517a2:776_3": "Tena kusena lātabbā gahetabbā pavattetabbāti kusalā, yathā vā kusā ubhayabhāgagataṁ hatthappadesaṁ lunanti, evamimepi uppannānuppannabhāvena ubhayabhāgagataṁ saṁkilesapakkhaṁ lunanti, tasmā kusā viya lunantīti kusalā.",
  "atk-s0517a2:776_4": "Apica ārogyaṭṭhena anavajjaṭṭhena kosallasambhūtaṭṭhena vā kusalā.",
  "atk-s0517a2:776_5": "Idha pana yasmā vipassanākusalameva adhippetaṁ, tasmā sese vihāya tasseva dassanatthaṁ “kusaladhamme”ti ekavacanaṁ katanti veditabbaṁ.",
  "atk-s0517a2:776_6": "Vipassanākusaladhamme sātaccakiriyatāya sakkaccakāritāya ca yuttānanti attho.",
  "atk-s0517a2:777_0": "Sekkhapariyante paripūrakārīnanti ettha tīsu sikkhāsu jātātipi sekkhā, sattannaṁ sekkhānaṁ etetipi sekkhā, sayameva sikkhantītipi sekkhā.",
  "atk-s0517a2:777_1": "Sotāpattimaggaphalasakadāgāmimaggaphalaanāgāmimaggaphalaarahattamaggadhammā.",
  "atk-s0517a2:777_2": "Te sekkhā dhammā pariyante avasāne etassa, te vā sekkhā dhammā pariyanto paricchedo etassāti sekkhapariyanto.",
  "atk-s0517a2:777_3": "Tasmiṁ sekkhapariyante dhammeti sambandho.",
  "atk-s0517a2:777_4": "Paripūraṁ paripuṇṇataṁ karontīti paripūrakārino, paripūrakāro paripūrakiriyā etesaṁ atthīti vā paripūrakārino.",
  "atk-s0517a2:777_5": "Tesaṁ sotāpattimaggassa pubbabhāgabhūte sekkhapariyante paṭipadādhamme vipassanāpāripūriyā paripūrakārīnaṁ.",
  "atk-s0517a2:777_6": "Kāye ca jīvite ca anapekkhānanti ettha kāyeti sarīre.",
  "atk-s0517a2:777_7": "Sarīrañhi asucisañcayato kucchitānañca kesādīnaṁ cakkhurogādīnañca rogasatānaṁ āyabhūtattā kāyoti vuccati.",
  "atk-s0517a2:777_8": "Jīviteti jīvitindriye.",
  "atk-s0517a2:777_9": "Tañhi jīvanti tenāti jīvitanti vuccati.",
  "atk-s0517a2:777_10": "Natthi etesaṁ apekkhāti anapekkhā, nissinehāti attho.",
  "atk-s0517a2:777_11": "Tesaṁ tasmiṁ kāye ca jīvite ca anapekkhānaṁ.",
  "atk-s0517a2:778_0": "Idāni tesaṁ tesu anapekkhattassa kāraṇaṁ dassento pariccattajīvitānanti āha.",
  "atk-s0517a2:778_1": "Bhagavato ācariyassa vā sakajīvitapariccāgeneva hi te kilamamānepi kāye vinassamānepi jīvite anapekkhā hontīti.",
  "atk-s0517a2:778_2": "Sattannaṁ sekkhānanti sikkhantīti sekkhāti laddhanāmānaṁ sotāpattimaggaṭṭhādīnaṁ sattannaṁ ariyapuggalānaṁ.",
  "atk-s0517a2:778_3": "Tathāgatasāvakānanti tathāgatassa sāvakānaṁ.",
  "atk-s0517a2:778_4": "Aṭṭhapi hi ariyapuggalā savanante ariyāya jātiyā jātattā bhagavato desanaṁ anusiṭṭhiṁ aveccappasādayogena sakkaccaṁ suṇantīti sāvakā.",
  "atk-s0517a2:778_5": "Tesupi arahattaphalaṭṭheyeva visesetvā dassento khīṇāsavānanti āha, arahattamaggañāṇena parikkhīṇasabbāsavānanti attho.",
  "atk-s0517a2:778_6": "Paccekabuddhānanti taṁ taṁ kāraṇaṁ paṭicca ekova anācariyako catusaccaṁ bujjhitavāti paccekabuddho.",
  "atk-s0517a2:778_7": "Tādisānaṁ paccekabuddhānaṁ.",
  "atk-s0517a2:779_0": "Tathāgatānanti ettha aṭṭhahi kāraṇehi bhagavā tathāgato –",
  "atk-s0517a2:779_1": "tathā āgatoti tathāgato, tathā gatoti tathāgato, tathalakkhaṇaṁ āgatoti tathāgato, tathadhamme yāthāvato abhisambuddhoti tathāgato, tathadassitāya tathāgato, tathavāditāya tathāgato, tathā kāritāya tathāgato, abhibhavanaṭṭhena tathāgato.",
  "atk-s0517a2:780_0": "Kathaṁ bhagavā tathā āgatoti tathāgato?",
  "atk-s0517a2:780_1": "Yathā sabbalokahitāya ussukkamāpannā purimakā sammāsambuddhā āgatā.",
  "atk-s0517a2:780_2": "Kiṁ vuttaṁ hoti?",
  "atk-s0517a2:780_3": "Yenābhinīhārena purimakā bhagavanto āgatā, teneva amhākampi bhagavā āgato.",
  "atk-s0517a2:780_4": "Atha vā yathā purimakā bhagavanto dānasīlanekkhammapaññāvīriyakhantisaccādhiṭṭhānamettupekkhāsaṅkhātā dasa pāramiyo, dasa upapāramiyo, dasa paramatthapāramiyoti samatiṁsa pāramiyo pūretvā aṅgapariccāgaṁ nayanadhanarajjaputtadārapariccāganti ime pañca mahāpariccāge pariccajitvā, pubbayogapubbacariyadhammakkhānañātatthacariyādayo pūretvā buddhicariyāya koṭiṁ patvā āgatā, tathā amhākampi bhagavā āgato.",
  "atk-s0517a2:780_5": "Yathā ca purimakā bhagavanto cattāro satipaṭṭhāne cattāro sammappadhāne cattāro iddhipāde pañcindriyāni pañca balāni satta bojjhaṅge ariyaṁ aṭṭhaṅgikaṁ maggaṁ bhāvetvā brūhetvā āgatā, tathā amhākampi bhagavā āgatoti tathāgato.",
  "atk-s0517a2:781_0": "“Yatheva dīpaṅkarabuddhaādayo, sabbaññubhāvaṁ munayo idhāgatā;",
  "atk-s0517a2:782_0": "Tathā ayaṁ sakyamunīpi āgato, tathāgato vuccati tena cakkhumā”ti.",
  "atk-s0517a2:783_0": "Kathaṁ tathā gatoti tathāgato?",
  "atk-s0517a2:783_1": "Yathā sampatijātā purimakā bhagavanto gatā.",
  "atk-s0517a2:783_2": "Kathañca te gatā?",
  "atk-s0517a2:783_3": "Te hi sampatijātā samehi pādehi pathaviyaṁ patiṭṭhāya uttarenamukhā sattapadavītihārena gatā.",
  "atk-s0517a2:783_4": "Yathāha “sampatijāto, ānanda, bodhisatto samehi pādehi pathaviyaṁ patiṭṭhahitvā uttarābhimukho sattapadavītihārena gacchati setamhi chatte anudhārayamāne, sabbā ca disā anuviloketi, āsabhiñca vācaṁ bhāsati ‘aggohamasmi lokassa, jeṭṭhohamasmi lokassa, seṭṭhohamasmi lokassa, ayamantimā jāti, natthi dāni punabbhavo”’ti.",
  "atk-s0517a2:783_5": "Tañcassa gamanaṁ tathaṁ ahosi avitathaṁ anekesaṁ visesādhigamānaṁ pubbanimittabhāvena.",
  "atk-s0517a2:783_6": "Yañhi so sampatijāto samehi pādehi patiṭṭhahi, idamassa caturiddhipādapaṭilābhassa pubbanimittaṁ, uttaramukhabhāvo panassa sabbalokuttarabhāvassa pubbanimittaṁ, sattapadavītihāro sattabojjhaṅgaratanapaṭilābhassa pubbanimittaṁ, “suvaṇṇadaṇḍā vītipatanti cāmarā”ti ettha vuttacāmarukkhepo pana sabbatitthiyanimmathanassa pubbanimittaṁ, setacchattadhāraṇaṁ arahattaphalavimuttivaravimalasetacchattapaṭilābhassa pubbanimittaṁ, sabbādisānuvilokanaṁ sabbaññutānāvaraṇañāṇapaṭilābhassa pubbanimittaṁ, āsabhivācābhāsanaṁ pana appaṭivattiyavaradhammacakkappavattanassa pubbanimittaṁ.",
  "atk-s0517a2:783_7": "Tathāyaṁ bhagavāpi gato.",
  "atk-s0517a2:783_8": "Tañcassa gamanaṁ tathaṁ ahosi avitathaṁ tesaṁyeva visesādhigamānaṁ pubbanimittabhāvena.",
  "atk-s0517a2:783_9": "Tenāhu porāṇā –",
  "atk-s0517a2:784_0": "“Muhuttajātova gavaṁpatī yathā, samehi pādehi phusī vasundharaṁ;",
  "atk-s0517a2:785_0": "So vikkamī satta padāni gotamo, setañca chattaṁ anudhārayuṁ marū.",
  "atk-s0517a2:786_0": "“Gantvāna so satta padāni gotamo, disā vilokesi samā samantato;",
  "atk-s0517a2:787_0": "Aṭṭhaṅgupetaṁ giramabbhudīrayi, sīho yathā pabbatamuddhaniṭṭhito”ti.",
  "atk-s0517a2:788_0": "Evaṁ tathā gatoti tathāgato.",
  "atk-s0517a2:789_0": "Atha vā yathā purimakā bhagavanto, ayampi bhagavā tatheva nekkhammena kāmacchandaṁ…pe…",
  "atk-s0517a2:789_1": "paṭhamajjhānena nīvaraṇe…pe…",
  "atk-s0517a2:789_2": "aniccānupassanāya niccasaññaṁ…pe…",
  "atk-s0517a2:789_3": "arahattamaggena sabbakilese pahāya gato.",
  "atk-s0517a2:789_4": "Evampi tathā gatoti tathāgato.",
  "atk-s0517a2:790_0": "Kathaṁ tathalakkhaṇaṁ āgatoti tathāgato?",
  "atk-s0517a2:790_1": "Pathavīdhātuyā kakkhaḷattalakkhaṇaṁ tathaṁ avitathaṁ, āpodhātuyā paggharaṇalakkhaṇaṁ, tejodhātuyā uṇhattalakkhaṇaṁ, vāyodhātuyā vitthambhanalakkhaṇaṁ, ākāsadhātuyā asamphuṭṭhalakkhaṇaṁ, viññāṇadhātuyā vijānanalakkhaṇaṁ.",
  "atk-s0517a2:791_0": "Rūpassa ruppanalakkhaṇaṁ, vedanāya vedayitalakkhaṇaṁ, saññāya sañjānanalakkhaṇaṁ, saṅkhārānaṁ abhisaṅkharaṇalakkhaṇaṁ, viññāṇassa vijānanalakkhaṇaṁ.",
  "atk-s0517a2:792_0": "Vitakkassa abhiniropanalakkhaṇaṁ, vicārassa anumajjanalakkhaṇaṁ, pītiyā pharaṇalakkhaṇaṁ, sukhassa sātalakkhaṇaṁ, cittekaggatāya avikkhepalakkhaṇaṁ, phassassa phusanalakkhaṇaṁ.",
  "atk-s0517a2:793_0": "Saddhindriyassa adhimokkhalakkhaṇaṁ, vīriyindriyassa paggahalakkhaṇaṁ, satindriyassa upaṭṭhānalakkhaṇaṁ, samādhindriyassa avikkhepalakkhaṇaṁ, paññindriyassa pajānanalakkhaṇaṁ.",
  "atk-s0517a2:794_0": "Saddhābalassa assaddhiye akampiyalakkhaṇaṁ, vīriyabalassa kosajje, satibalassa muṭṭhassacce, samādhibalassa uddhacce, paññābalassa avijjāya akampiyalakkhaṇaṁ.",
  "atk-s0517a2:795_0": "Satisambojjhaṅgassa upaṭṭhānalakkhaṇaṁ, dhammavicayasambojjhaṅgassa pavicayalakkhaṇaṁ, vīriyasambojjhaṅgassa paggahalakkhaṇaṁ, pītisambojjhaṅgassa pharaṇalakkhaṇaṁ, passaddhisambojjhaṅgassa upasamalakkhaṇaṁ, samādhisambojjhaṅgassa avikkhepalakkhaṇaṁ, upekkhāsambojjhaṅgassa paṭisaṅkhānalakkhaṇaṁ.",
  "atk-s0517a2:796_0": "Sammādiṭṭhiyā dassanalakkhaṇaṁ, sammāsaṅkappassa abhiniropanalakkhaṇaṁ, sammāvācāya pariggahalakkhaṇaṁ, sammākammantassa samuṭṭhānalakkhaṇaṁ, sammāājīvassa vodānalakkhaṇaṁ, sammāvāyāmassa paggahalakkhaṇaṁ, sammāsatiyā upaṭṭhānalakkhaṇaṁ, sammāsamādhissa avikkhepalakkhaṇaṁ.",
  "atk-s0517a2:797_0": "Avijjāya aññāṇalakkhaṇaṁ, saṅkhārānaṁ cetanālakkhaṇaṁ, viññāṇassa vijānanalakkhaṇaṁ, nāmassa namanalakkhaṇaṁ, rūpassa ruppanalakkhaṇaṁ, saḷāyatanassa āyatanalakkhaṇaṁ, phassassa phusanalakkhaṇaṁ, vedanāya vedayitalakkhaṇaṁ, taṇhāya hetulakkhaṇaṁ, upādānassa gahaṇalakkhaṇaṁ, bhavassa āyūhanalakkhaṇaṁ, jātiyā nibbattilakkhaṇaṁ, jarāya jīraṇalakkhaṇaṁ, maraṇassa cutilakkhaṇaṁ.",
  "atk-s0517a2:798_0": "Dhātūnaṁ suññatālakkhaṇaṁ, āyatanānaṁ āyatanalakkhaṇaṁ, satipaṭṭhānānaṁ upaṭṭhānalakkhaṇaṁ, sammappadhānānaṁ padahanalakkhaṇaṁ, iddhipādānaṁ ijjhanalakkhaṇaṁ, indriyānaṁ adhipatilakkhaṇaṁ, balānaṁ akampiyalakkhaṇaṁ, bojjhaṅgānaṁ niyyānalakkhaṇaṁ, maggassa hetulakkhaṇaṁ.",
  "atk-s0517a2:799_0": "Saccānaṁ tathalakkhaṇaṁ, samathassa avikkhepalakkhaṇaṁ, vipassanāya anupassanālakkhaṇaṁ, samathavipassanānaṁ ekarasalakkhaṇaṁ, yuganaddhānaṁ anativattanalakkhaṇaṁ.",
  "atk-s0517a2:800_0": "Sīlavisuddhiyā saṁvaralakkhaṇaṁ, cittavisuddhiyā avikkhepalakkhaṇaṁ, diṭṭhivisuddhiyā dassanalakkhaṇaṁ.",
  "atk-s0517a2:801_0": "Khaye ñāṇassa samucchedalakkhaṇaṁ, anuppāde ñāṇassa passaddhilakkhaṇaṁ.",
  "atk-s0517a2:802_0": "Chandassa mūlalakkhaṇaṁ, manasikārassa samuṭṭhānalakkhaṇaṁ, phassassa samodhānalakkhaṇaṁ, vedanāya samosaraṇalakkhaṇaṁ, samādhissa pamukhalakkhaṇaṁ, satiyā ādhipateyyalakkhaṇaṁ, paññāya tatuttarilakkhaṇaṁ, vimuttiyā sāralakkhaṇaṁ, amatogadhassa nibbānassa pariyosānalakkhaṇaṁ tathaṁ avitathaṁ.",
  "atk-s0517a2:802_1": "Etaṁ tathalakkhaṇaṁ ñāṇagatiyā āgato avirajjhitvā patto anuppattoti tathāgato.",
  "atk-s0517a2:802_2": "Evaṁ tathalakkhaṇaṁ āgatoti tathāgato.",
  "atk-s0517a2:803_0": "Kathaṁ tathadhamme yāthāvato abhisambuddhoti tathāgato?",
  "atk-s0517a2:803_1": "Tathadhammā nāma cattāri ariyasaccāni. Yathāha –",
  "atk-s0517a2:803_2": "“cattārimāni, bhikkhave, tathāni avitathāni anaññathāni.",
  "atk-s0517a2:803_3": "Katamāni cattāri?",
  "atk-s0517a2:803_4": "‘Idaṁ dukkha’nti, bhikkhave, tathametaṁ avitathametaṁ anaññathameta”nti vitthāro.",
  "atk-s0517a2:803_5": "Tāni ca bhagavā abhisambuddhoti tathānaṁ abhisambuddhattā tathāgatoti vuccati.",
  "atk-s0517a2:803_6": "Abhisambodhattho hi ettha gatasaddo.",
  "atk-s0517a2:804_0": "Apica jarāmaraṇassa jātipaccayasambhūtasamudāgataṭṭho tatho avitatho anaññatho…pe…",
  "atk-s0517a2:804_1": "saṅkhārānaṁ avijjāpaccayasambhūtasamudāgataṭṭho tatho avitatho anaññatho.",
  "atk-s0517a2:804_2": "Tathā avijjāya saṅkhārānaṁ paccayaṭṭho tatho avitatho anaññatho…pe…",
  "atk-s0517a2:804_3": "jātiyā jarāmaraṇassa paccayaṭṭho tatho avitatho anaññatho.",
  "atk-s0517a2:804_4": "Taṁ sabbaṁ bhagavā abhisambuddho.",
  "atk-s0517a2:804_5": "Tasmāpi tathānaṁ abhisambuddhattā tathāgato.",
  "atk-s0517a2:804_6": "Evaṁ tathadhamme yāthāvato abhisambuddhoti tathāgato.",
  "atk-s0517a2:805_0": "Kathaṁ tathadassitāya tathāgato?",
  "atk-s0517a2:805_1": "Bhagavā yaṁ sadevake loke…pe…",
  "atk-s0517a2:805_2": "sadevamanussāya aparimāṇāsu lokadhātūsu aparimāṇānaṁ sattānaṁ cakkhudvāre āpāthaṁ āgacchantaṁ rūpārammaṇaṁ nāma atthi, taṁ sabbākārena jānāti passati.",
  "atk-s0517a2:805_3": "Evaṁ jānatā passatā ca tena taṁ iṭṭhāniṭṭhādivasena vā diṭṭhasutamutaviññātesu labbhamānakapadavasena vā “katamaṁ taṁ rūpaṁ rūpāyatanaṁ?",
  "atk-s0517a2:805_4": "Yaṁ rūpaṁ catunnaṁ mahābhūtānaṁ upādāya vaṇṇanibhā sanidassanaṁ sappaṭighaṁ nīlaṁ pītaka”ntiādinā nayena anekehi nāmehi terasahi vārehi dvipaññāsāya nayehi vibhajjamānaṁ tathameva hoti, vitathaṁ natthi.",
  "atk-s0517a2:805_5": "Esa nayo sotadvārādīsupi āpāthamāgacchantesu saddādīsu.",
  "atk-s0517a2:805_6": "Vuttampi cetaṁ bhagavatā “yaṁ, bhikkhave, sadevakassa lokassa…pe…",
  "atk-s0517a2:805_7": "sadevamanussāya diṭṭhaṁ sutaṁ mutaṁ viññātaṁ pattaṁ pariyesitaṁ anuvicaritaṁ manasā, tamahaṁ jānāmi, tamahaṁ abbhaññāsiṁ, taṁ tathāgatassa viditaṁ, taṁ tathāgato na upaṭṭhāsī”ti.",
  "atk-s0517a2:805_8": "Evaṁ tathadassitāya tathāgato.",
  "atk-s0517a2:805_9": "Tattha tathadassīatthe tathāgatoti padasambhavo veditabbo.",
  "atk-s0517a2:806_0": "Kathaṁ tathavāditāya tathāgato?",
  "atk-s0517a2:806_1": "Yaṁ rattiṁ bhagavā bodhimaṇḍe aparājitapallaṅke nisinno catunnaṁ mārānaṁ matthakaṁ madditvā anuttaraṁ sammāsambodhiṁ abhisambuddho, yañca rattiṁ yamakasālānamantare anupādisesāya nibbānadhātuyā parinibbāyi, etthantare pañcacattālīsavassaparimāṇe kāle paṭhamabodhiyāpi majjhimabodhiyāpi pacchimabodhiyāpi yaṁ bhagavatā bhāsitaṁ suttaṁ geyyaṁ…pe…",
  "atk-s0517a2:806_2": "vedallaṁ, taṁ sabbaṁ atthato ca byañjanato ca anavajjaṁ anupavajjaṁ anūnamanadhikaṁ sabbākāraparipuṇṇaṁ rāgamadanimmadanaṁ dosamohamadanimmadanaṁ, natthi tattha vālaggamattampi pakkhalitaṁ, sabbaṁ taṁ ekamuddikāya lañchitaṁ viya, ekanāḷikāya mitaṁ viya, ekatulāya tulitaṁ viya, ca tathameva hoti.",
  "atk-s0517a2:806_3": "Yathāha “yañca, cunda, rattiṁ tathāgato anuttaraṁ sammāsambodhiṁ abhisambujjhati, yañca rattiṁ anupādisesāya nibbānadhātuyā parinibbāyati, yaṁ etasmiṁ antare bhāsati lapati niddisati, sabbaṁ taṁ tathameva hoti, no aññathā.",
  "atk-s0517a2:806_4": "Tasmā ‘tathāgato’ti vuccatī”ti.",
  "atk-s0517a2:806_5": "Gadaattho hi ettha gatasaddo.",
  "atk-s0517a2:806_6": "Evaṁ tathavāditāya tathāgato.",
  "atk-s0517a2:807_0": "Apica āgadanaṁ āgado, vacananti attho.",
  "atk-s0517a2:807_1": "Tatho aviparīto āgado assāti dakārassa takāraṁ katvā tathāgatoti evametasmiṁ atthe padasiddhi veditabbā.",
  "atk-s0517a2:808_0": "Kathaṁ tathākāritāya tathāgato?",
  "atk-s0517a2:808_1": "Bhagavato hi vācāya kāyo anulometi, kāyassāpi vācā, tasmā yathāvādī tathākārī yathākārī tathāvādī ca hoti.",
  "atk-s0517a2:808_2": "Evaṁbhūtassa cassa yathā vācā, kāyopi tathā gato pavattoti attho.",
  "atk-s0517a2:808_3": "Yathā ca kāyo, vācāpi tathā gatā pavattāti tathāgato.",
  "atk-s0517a2:808_4": "Tenevāha –",
  "atk-s0517a2:808_5": "“yathāvādī, bhikkhave, tathāgato tathākārī, yathākārī tathāvādī.",
  "atk-s0517a2:808_6": "Iti yathāvādī tathākārī, yathākārī tathāvādī.",
  "atk-s0517a2:808_7": "Tasmā ‘tathāgato’ti vuccatī”ti.",
  "atk-s0517a2:808_8": "Evaṁ tathākāritāya tathāgato.",
  "atk-s0517a2:809_0": "Kathaṁ abhibhavanaṭṭhena tathāgato?",
  "atk-s0517a2:809_1": "Upari bhavaggaṁ heṭṭhā avīciṁ pariyantaṁ katvā tiriyaṁ aparimāṇāsu lokadhātūsu sabbasatte abhibhavati sīlena samādhinā paññāya vimuttiyā vimuttiñāṇadassanena, na tassa tulā vā pamāṇaṁ vā atthi, atulo appameyyo anuttaro rājādhirājā devānaṁ atidevo sakkānaṁ atisakko brahmānaṁ atibrahmā. Tenāha –",
  "atk-s0517a2:809_2": "“sadevake, bhikkhave, loke…pe…",
  "atk-s0517a2:809_3": "sadevamanussāya tathāgato abhibhū anabhibhūto aññadatthu daso vasavattī.",
  "atk-s0517a2:809_4": "Tasmā ‘tathāgato’ti vuccatī”ti.",
  "atk-s0517a2:810_0": "Tatthevaṁ padasiddhi veditabbā –",
  "atk-s0517a2:810_1": "agado viya agado.",
  "atk-s0517a2:810_2": "Ko panesa?",
  "atk-s0517a2:810_3": "Desanāvilāso ceva puññussayo ca.",
  "atk-s0517a2:810_4": "Tena hesa mahānubhāvo bhisakko dibbāgadena sappe viya sabbaparappavādino sadevakañca lokaṁ abhibhavati.",
  "atk-s0517a2:810_5": "Iti sabbalokābhibhavane tatho aviparīto desanāvilāsamayo ceva puññamayo ca agado assāti dakārassa takāraṁ katvā tathāgatoti veditabbo.",
  "atk-s0517a2:810_6": "Evaṁ abhibhavanaṭṭhena tathāgato.",
  "atk-s0517a2:811_0": "Apica tathāya gatotipi tathāgato, tathaṁ gatotipi tathāgatoti.",
  "atk-s0517a2:811_1": "Gatoti avagato atīto patto paṭipannoti attho.",
  "atk-s0517a2:811_2": "Tattha sakalaṁ lokaṁ tīraṇapariññāya tathāya gato avagatoti tathāgato, lokasamudayaṁ pahānapariññāya tathāya gato atītoti tathāgato, lokanirodhaṁ sacchikiriyāya tathāya gato pattoti tathāgato, lokanirodhagāminipaṭipadaṁ tathaṁ gato paṭipannoti tathāgato.",
  "atk-s0517a2:811_3": "Tena yaṁ vuttaṁ bhagavatā –",
  "atk-s0517a2:811_4": "“loko, bhikkhave, tathāgatena abhisambuddho, lokasmā tathāgato visaṁyutto.",
  "atk-s0517a2:811_5": "Lokasamudayo, bhikkhave, tathāgatena abhisambuddho, lokasamudayo tathāgatassa pahīno.",
  "atk-s0517a2:811_6": "Lokanirodho, bhikkhave, tathāgatena abhisambuddho lokanirodho tathāgatassa sacchikato.",
  "atk-s0517a2:811_7": "Lokanirodhagāminī paṭipadā, bhikkhave, tathāgatena abhisambuddhā, lokanirodhagāminīpaṭipadā tathāgatassa bhāvitā.",
  "atk-s0517a2:811_8": "Yaṁ, bhikkhave, sadevakassa lokassa…pe…",
  "atk-s0517a2:811_9": "anuvicaritaṁ manasā, sabbaṁ taṁ tathāgatena abhisambuddhaṁ.",
  "atk-s0517a2:811_10": "Tasmā ‘tathāgato’ti vuccatī”ti.",
  "atk-s0517a2:811_11": "Tassa evampi attho veditabbo.",
  "atk-s0517a2:811_12": "Idampi ca tathāgatassa tathāgatabhāvadīpane mukhamattameva.",
  "atk-s0517a2:811_13": "Sabbākārena pana tathāgatova tathāgatassa tathāgatabhāvaṁ vaṇṇeyya.",
  "atk-s0517a2:811_14": "Yasmā pana sabbabuddhā tathāgataguṇenāpi samasamā, tasmā sabbesaṁ vasena tathāgatānanti āha.",
  "atk-s0517a2:812_0": "Arahantānanti kilesehi ārakattā, arīnaṁ arānañca hatattā, paccayādīnaṁ arahattā, pāpakaraṇe rahābhāvā tathāgato arahaṁ.",
  "atk-s0517a2:812_1": "Ārakā hi so sabbakilesehi suvidūravidūre ṭhito maggena savāsanānaṁ kilesānaṁ pahīnattāti arahaṁ.",
  "atk-s0517a2:813_0": "So tato ārakā nāma, yassa yenāsamaṅgitā;",
  "atk-s0517a2:814_0": "Asamaṅgī ca dosehi, nātho tenārahaṁ mato.",
  "atk-s0517a2:815_0": "Te cānena kilesārayo maggena hatāti arīnaṁ hatattāpi arahaṁ.",
  "atk-s0517a2:816_0": "Yasmā rāgādisaṅkhātā, sabbepi arayo hatā;",
  "atk-s0517a2:817_0": "Paññāsatthena nāthena, tasmāpi arahaṁ mato.",
  "atk-s0517a2:818_0": "Yañcetaṁ avijjābhavataṇhāmayanābhipuññādiabhisaṅkhārānaṁ jarāmaraṇanemi āsavasamudayamayena akkhena vijjhitvā tibhavarathe samāyojitaṁ anādikālappavattaṁ saṁsāracakkaṁ, tassānena bodhimaṇḍe vīriyapādehi sīlapathaviyaṁ patiṭṭhāya saddhāhatthena kammakkhayakaraṁ ñāṇapharasuṁ gahetvā sabbe arā hatāti arānaṁ hatattāpi arahaṁ.",
  "atk-s0517a2:819_0": "Arā saṁsāracakkassa, hatā ñāṇāsinā yato;",
  "atk-s0517a2:820_0": "Lokanāthena tenesa, arahanti pavuccati.",
  "atk-s0517a2:821_0": "Aggadakkhiṇeyyattā ca cīvarādipaccaye arahati pūjāvisesañca.",
  "atk-s0517a2:821_1": "Teneva ca uppanne tathāgate ye keci mahesakkhā devamanussā, na te aññattha pūjaṁ karonti.",
  "atk-s0517a2:821_2": "Tathā hi brahmā sahampati sinerumattena ratanadāmena tathāgataṁ pūjesi, yathābalañca aññe devā manussā ca bimbisārakosalarājādayo.",
  "atk-s0517a2:821_3": "Parinibbutampi ca bhagavantaṁ uddissa channavutikoṭidhanaṁ vissajjetvā asokamahārājā sakalajambudīpe caturāsīti vihārasahassāni patiṭṭhāpesi, ko pana vādo aññesaṁ pūjāvisesānanti paccayādīnaṁ arahattāpi arahaṁ.",
  "atk-s0517a2:822_0": "Pūjāvisesaṁ saha paccayehi, yasmā ayaṁ arahati lokanātho;",
  "atk-s0517a2:823_0": "Atthānurūpaṁ arahanti loke, tasmā jino arahati nāmametaṁ.",
  "atk-s0517a2:824_0": "Yathā ca loke ye keci paṇḍitamānino bālā asilokabhayena raho pāpaṁ karonti, evamesa na kadāci karotīti pāpakaraṇe rahābhāvatopi arahaṁ.",
  "atk-s0517a2:825_0": "Yasmā natthi raho nāma, pāpakammesu tādino;",
  "atk-s0517a2:826_0": "Rahābhāvena tenesa, arahaṁ iti vissuto.",
  "atk-s0517a2:827_0": "Evaṁ sabbathāpi –",
  "atk-s0517a2:828_0": "Ārakattā hatattā ca, kilesārīna so muni;",
  "atk-s0517a2:829_0": "Hatasaṁsāracakkāro, paccayādīna cāraho;",
  "atk-s0517a2:830_0": "Na raho karoti pāpāni, arahaṁ tena vuccatīti.",
  "atk-s0517a2:831_0": "Yasmā pana sabbabuddhā arahattaguṇenāpi samasamā, tasmā sabbesaṁ vasena “arahantāna”nti āha.",
  "atk-s0517a2:832_0": "Sammāsambuddhānanti sammā sāmañca sabbadhammānaṁ buddhattā sammāsambuddho.",
  "atk-s0517a2:832_1": "Tathā hesa sabbadhamme sammā sambuddho, abhiññeyye dhamme abhiññeyyato buddho, pariññeyye dhamme pariññeyyato, pahātabbe dhamme pahātabbato, sacchikātabbe dhamme sacchikātabbato, bhāvetabbe dhamme bhāvetabbato.",
  "atk-s0517a2:832_2": "Tenevāha –",
  "atk-s0517a2:833_0": "“Abhiññeyyaṁ abhiññātaṁ, bhāvetabbañca bhāvitaṁ;",
  "atk-s0517a2:834_0": "Pahātabbaṁ pahīnaṁ me, tasmā buddhosmi brāhmaṇā”ti. ;",
  "atk-s0517a2:835_0": "Atha vā cakkhu dukkhasaccaṁ, tassa mūlakāraṇabhāvena samuṭṭhāpikā purimataṇhā samudayasaccaṁ, ubhinnaṁ appavatti nirodhasaccaṁ, nirodhappajānanā paṭipadā maggasaccanti evaṁ ekekapaduddhārenāpi sabbadhamme sammā sāmañca buddho.",
  "atk-s0517a2:835_1": "Esa nayo sotaghānajivhākāyamanesu.",
  "atk-s0517a2:835_2": "Eteneva nayena rūpādīni cha āyatanāni, cakkhuviññāṇādayo cha viññāṇakāyā, cakkhusamphassādayo cha phassā, cakkhusamphassajādayo cha vedanā, rūpasaññādayo cha saññā, rūpasañcetanādayo cha cetanā, rūpataṇhādayo cha taṇhākāyā, rūpavitakkādayo cha vitakkā, rūpavicārādayo cha vicārā, rūpakkhandhādayo pañcakkhandhā, dasa kasiṇāni, dasa anussatiyo, uddhumātakasaññādivasena dasa saññā, kesādayo dvattiṁsākārā, dvādasāyatanāni, aṭṭhārasa dhātuyo, kāmabhavādayo nava bhavā, paṭhamādīni cattāri jhānāni, mettābhāvanādayo catasso appamaññā, catasso arūpasamāpattiyo, paṭilomato jarāmaraṇādīni, anulomato avijjādīni paṭiccasamuppādaṅgāni ca yojetabbāni.",
  "atk-s0517a2:835_3": "Tatrāyaṁ ekapadayojanā –",
  "atk-s0517a2:835_4": "jarāmaraṇaṁ dukkhasaccaṁ, jāti samudayasaccaṁ, ubhinnaṁ nissaraṇaṁ nirodhasaccaṁ, nirodhappajānanā paṭipadā maggasaccanti evaṁ ekekapaduddhārena sabbadhamme sammā sāmañca buddho anubuddho paṭividdho.",
  "atk-s0517a2:835_5": "Yaṁ vā pana kiñci atthi neyyaṁ nāma, sabbassa sammā sambuddhattā vimokkhantikañāṇavasena sammāsambuddho.",
  "atk-s0517a2:835_6": "Tassa pana vibhāgo upari āvi bhavissatīti.",
  "atk-s0517a2:835_7": "Yasmā pana sabbabuddhā sammāsambuddhaguṇenāpi samasamā, tasmā sabbesaṁ vasena “sammāsambuddhāna”nti āha.",
  "atk-s0517a2:836_0": "38.",
  "atk-s0517a2:836_1": "Idāni pariyantapārisuddhiapariyantapārisuddhisīladvaye ekekameva sīlaṁ pañcadhā bhinditvā dassetuṁ atthi sīlaṁ pariyantaṁ, atthi sīlaṁ apariyantantiādimāha.",
  "atk-s0517a2:836_2": "Itaresu pana tīsu sīlesu tathāvidho bhedo natthīti.",
  "atk-s0517a2:836_3": "Tattha lābhapariyantanti lābhena pariyanto bhedo etassāti lābhapariyantaṁ.",
  "atk-s0517a2:836_4": "Evaṁ sesānipi.",
  "atk-s0517a2:836_5": "Yasoti panettha parivāro.",
  "atk-s0517a2:836_6": "Idhāti imasmiṁ loke.",
  "atk-s0517a2:836_7": "Ekaccoti eko.",
  "atk-s0517a2:836_8": "Lābhahetūti lābhoyeva hetu lābhahetu, tasmā lābhahetutoti vuttaṁ hoti.",
  "atk-s0517a2:836_9": "Hetvatthe nissakkavacanaṁ.",
  "atk-s0517a2:836_10": "“Lābhapaccayā lābhakāraṇā”ti tasseva vevacanaṁ.",
  "atk-s0517a2:836_11": "Hetumeva hi paṭicca etaṁ phalametīti paccayoti ca, phaluppattiṁ kārayatīti kāraṇanti ca vuccati.",
  "atk-s0517a2:837_0": "Yathāsamādinnanti yaṁ yaṁ samādinnaṁ gahitaṁ.",
  "atk-s0517a2:837_1": "Vītikkamatīti ajjhācarati.",
  "atk-s0517a2:837_2": "Evarūpānīti evaṁsabhāvāni, vuttappakārānīti adhippāyo.",
  "atk-s0517a2:837_3": "Sīlānīti gahaṭṭhasīlāni vā hontu pabbajitasīlāni vā, yesaṁ ādimhi vā ante vā ekaṁ bhinnaṁ, tāni pariyante chinnasāṭako viya khaṇḍāni.",
  "atk-s0517a2:837_4": "Yesaṁ vemajjhe ekaṁ bhinnaṁ, tāni majjhe vinividdhasāṭako viya chiddāni.",
  "atk-s0517a2:837_5": "Yesaṁ paṭipāṭiyā dve vā tīṇi vā bhinnāni, tāni piṭṭhiyā vā kucchiyā vā uṭṭhitena dīghavaṭṭādisaṇṭhānena visabhāgavaṇṇena kāḷarattādīnaṁ aññatarasarīravaṇṇā gāvī viya sabalāni.",
  "atk-s0517a2:837_6": "Yesaṁ antarantarā ekekāni bhinnāni, tāni antarantarā visabhāgavaṇṇabinduvicitrā gāvī viya kammāsāni.",
  "atk-s0517a2:837_7": "Avisesena vā sabbānipi sattavidhena methunasaṁyogena kodhūpanāhādīhi ca pāpadhammehi upahatattā khaṇḍāni chiddāni sabalāni kammāsānīti.",
  "atk-s0517a2:837_8": "Tāniyeva taṇhādāsabyato mocetvā bhujissabhāvākaraṇena na bhujissāni.",
  "atk-s0517a2:837_9": "Buddhādīhi viññūhi na pasatthattā na viññuppasatthāni.",
  "atk-s0517a2:837_10": "Taṇhādiṭṭhīhi parāmaṭṭhattā, kenaci vā “ayaṁ te sīlesu doso”ti parāmaṭṭhuṁ sakkuṇeyyatāya parāmaṭṭhāni.",
  "atk-s0517a2:837_11": "Upacārasamādhiṁ appanāsamādhiṁ vā, atha vā maggasamādhiṁ phalasamādhiṁ vā na saṁvattayantīti asamādhisaṁvattanikāni.",
  "atk-s0517a2:837_12": "Na samādhisaṁvattanikānītipi pāṭho.",
  "atk-s0517a2:838_0": "Keci pana “khaṇḍānīti kusalānaṁ dhammānaṁ appatiṭṭhābhūtattā, chiddānītipi evaṁ.",
  "atk-s0517a2:838_1": "Sabalānīti vivaṇṇakaraṇattā, kammāsānītipi evaṁ.",
  "atk-s0517a2:838_2": "Na bhujissānīti taṇhādāsabyaṁ gatattā.",
  "atk-s0517a2:838_3": "Na viññuppasatthānīti kusalehi garahitattā.",
  "atk-s0517a2:838_4": "Parāmaṭṭhānīti taṇhāya gahitattā.",
  "atk-s0517a2:838_5": "Asamādhisaṁvattanikānīti vippaṭisāravatthubhūtattā”ti evamatthaṁ vaṇṇayanti.",
  "atk-s0517a2:839_0": "Na avippaṭisāravatthukānīti vippaṭisārāvahattā avippaṭisārassa patiṭṭhā na hontīti attho.",
  "atk-s0517a2:839_1": "Na pāmojjavatthukānīti avippaṭisārajāya dubbalapītiyā na vatthubhūtāni tassā anāvahattā.",
  "atk-s0517a2:839_2": "Evaṁ sesesupi yojanā kātabbā.",
  "atk-s0517a2:839_3": "Na pītivatthukānīti dubbalapītijāya balavapītiyā na vatthubhūtāni.",
  "atk-s0517a2:839_4": "Na passaddhivatthukānīti balavapītijāya kāyacittapassaddhiyā na vatthubhūtāni.",
  "atk-s0517a2:839_5": "Na sukhavatthukānīti passaddhijassa kāyikacetasikasukhassa na vatthubhūtāni.",
  "atk-s0517a2:839_6": "Na samādhivatthukānīti sukhajassa samādhissa na vatthubhūtāni.",
  "atk-s0517a2:839_7": "Na yathābhūtañāṇadassanavatthukānīti samādhipadaṭṭhānassa yathābhūtañāṇadassanassa na vatthubhūtāni.",
  "atk-s0517a2:840_0": "Na ekantanibbidāyātiādīsu na-kārameva āharitvā “na virāgāyā”tiādinā nayena sesapadehipi yojetabbaṁ.",
  "atk-s0517a2:840_1": "Na virāgāyātiādīsu sanakāro vā pāṭho.",
  "atk-s0517a2:840_2": "Tattha ekantanibbidāyāti ekantena vaṭṭe nibbindanatthāya na saṁvattantīti sambandho.",
  "atk-s0517a2:840_3": "Evaṁ sesesupi yojetabbaṁ.",
  "atk-s0517a2:840_4": "Virāgāyāti vaṭṭe virajjanatthāya.",
  "atk-s0517a2:840_5": "Nirodhāyāti vaṭṭassa nirodhanatthāya.",
  "atk-s0517a2:840_6": "Upasamāyāti nirodhitassa puna anuppattivasena vaṭṭassa upasamanatthāya.",
  "atk-s0517a2:840_7": "Abhiññāyāti vaṭṭassa abhijānanatthāya.",
  "atk-s0517a2:840_8": "Sambodhāyāti kilesaniddāvigamena vaṭṭato pabujjhanatthāya.",
  "atk-s0517a2:840_9": "Nibbānāyāti amatanibbānatthāya.",
  "atk-s0517a2:841_0": "Yathāsamādinnaṁ sikkhāpadaṁ vītikkamāyāti yathāsamādinnassa sikkhāpadassa vītikkamanatthāya.",
  "atk-s0517a2:841_1": "Vibhattivipallāsavasena panettha upayogavacanaṁ kataṁ.",
  "atk-s0517a2:841_2": "Cittampi na uppādetīti cittuppādasuddhiyā sīlassa ativisuddhabhāvadassanatthaṁ vuttaṁ, na pana cittuppādamattena sīlaṁ bhijjati.",
  "atk-s0517a2:841_3": "Kiṁ so vītikkamissatīti kimatthaṁ vītikkamaṁ karissati, neva vītikkamaṁ karissatīti attho.",
  "atk-s0517a2:841_4": "Akhaṇḍānītiādīni heṭṭhā vuttapaṭipakkhanayena veditabbāni.",
  "atk-s0517a2:841_5": "Na khaṇḍānītipi pāṭho.",
  "atk-s0517a2:841_6": "“Ekantanibbidāyā”tiādīsu ekantena vaṭṭe nibbindanatthāyātiādinā nayena yojetabbaṁ.",
  "atk-s0517a2:841_7": "Ettha pana nibbidāyāti vipassanā.",
  "atk-s0517a2:841_8": "Virāgāyāti maggo.",
  "atk-s0517a2:841_9": "Nirodhāya upasamāyāti nibbānaṁ.",
  "atk-s0517a2:841_10": "Abhiññāya sambodhāyāti maggo.",
  "atk-s0517a2:841_11": "Nibbānāyāti nibbānameva.",
  "atk-s0517a2:841_12": "Ekasmiṁ ṭhāne vipassanā, dvīsu maggo, tīsu nibbānaṁ vuttanti evaṁ avatthānakathā veditabbā.",
  "atk-s0517a2:841_13": "Pariyāyena pana sabbānipetāni maggavevacanānipi nibbānavevacanānipi hontiyeva.",
  "atk-s0517a2:842_0": "39.",
  "atk-s0517a2:842_1": "Idāni pariyantāpariyantavasena vijjamānapabhedaṁ dassetvā puna dhammavasena jātivasena paccayavasena sampayuttavasena sīlassa pabhedaṁ dassetuṁ kiṁ sīlantiādimāha.",
  "atk-s0517a2:842_2": "Tattha samuṭṭhāti etenāti samuṭṭhānaṁ.",
  "atk-s0517a2:842_3": "Paccayassetaṁ nāmaṁ.",
  "atk-s0517a2:842_4": "Kiṁ samuṭṭhānamassāti kiṁsamuṭṭhānaṁ.",
  "atk-s0517a2:842_5": "Katinaṁ dhammānaṁ samodhānaṁ samavāyo assāti katidhammasamodhānaṁ.",
  "atk-s0517a2:843_0": "Cetanāsīlanti pāṇātipātādīhi viramantassa, vattapaṭipattiṁ vā pūrentassa cetanā.",
  "atk-s0517a2:843_1": "Cetasikaṁ sīlanti pāṇātipātādīhi viramantassa virati.",
  "atk-s0517a2:843_2": "Apica cetanā sīlaṁ nāma pāṇātipātādīni pajahantassa sattakammapathacetanā.",
  "atk-s0517a2:843_3": "Cetasikaṁ sīlaṁ nāma “abhijjhaṁ loke pahāya vigatābhijjhena cetasā viharatī”tiādinā nayena vuttā anabhijjhāabyāpādasammādiṭṭhidhammā.",
  "atk-s0517a2:843_4": "Saṁvaro sīlanti ettha pañcavidho saṁvaro veditabbo –",
  "atk-s0517a2:843_5": "pātimokkhasaṁvaro, satisaṁvaro, ñāṇasaṁvaro, khantisaṁvaro, vīriyasaṁvaroti.",
  "atk-s0517a2:843_6": "Tattha “iminā pātimokkhasaṁvarena upeto hoti samupeto”ti ayaṁ pātimokkhasaṁvaro.",
  "atk-s0517a2:843_7": "“Rakkhati cakkhundriyaṁ, cakkhundriye saṁvaraṁ āpajjatī”ti ayaṁ satisaṁvaro.",
  "atk-s0517a2:844_0": "“Yāni sotāni lokasmiṁ, (ajitāti bhagavā;)",
  "atk-s0517a2:845_0": "Sati tesaṁ nivāraṇaṁ;",
  "atk-s0517a2:846_0": "Sotānaṁ saṁvaraṁ brūmi, paññāyete pidhīyare”ti. –",
  "atk-s0517a2:847_0": "Ayaṁ ñāṇasaṁvaro.",
  "atk-s0517a2:847_1": "Paccayapaṭisevanampi ettheva samodhānaṁ gacchati.",
  "atk-s0517a2:847_2": "Yo panāyaṁ “khamo hoti sītassa uṇhassā”tiādinā nayena āgato, ayaṁ khantisaṁvaro nāma.",
  "atk-s0517a2:847_3": "Yo cāyaṁ “uppannaṁ kāmavitakkaṁ nādhivāsetī”tiādinā nayena āgato, ayaṁ vīriyasaṁvaro nāma.",
  "atk-s0517a2:847_4": "Ājīvapārisuddhipi ettheva samodhānaṁ gacchati.",
  "atk-s0517a2:847_5": "Iti ayaṁ pañcavidhopi saṁvaro, yā ca pāpabhīrukānaṁ kulaputtānaṁ sampattavatthuto virati, sabbametaṁ saṁvarasīlanti veditabbaṁ.",
  "atk-s0517a2:847_6": "Avītikkamo sīlanti samādinnasīlassa kāyikavācasiko avītikkamo.",
  "atk-s0517a2:847_7": "Idaṁ tāva kiṁ sīlanti pañhassa vissajjanaṁ.",
  "atk-s0517a2:848_0": "Kati sīlānīti pañhassa vissajjane kusalasīlaṁ akusalasīlaṁ abyākatasīlanti ettha yasmā loke tesaṁ tesaṁ sattānaṁ pakati sīlanti vuccati, yaṁ sandhāya “ayaṁ sukhasīlo, ayaṁ dukkhasīlo, ayaṁ kalahasīlo, ayaṁ maṇḍanasīlo”ti bhaṇanti.",
  "atk-s0517a2:848_1": "Tasmā tena pariyāyena atthuddhāravasena akusalasīlamapi sīlanti vuttaṁ.",
  "atk-s0517a2:848_2": "Taṁ pana “sutvāna saṁvare paññā”ti vacanato idhādhippetasīlaṁ na hotīti.",
  "atk-s0517a2:849_0": "Yasmā pana cetanādibhedassa sīlassa sampayuttacittaṁ samuṭṭhānaṁ, tasmā kusalacittasamuṭṭhānaṁ kusalasīlantiādimāha.",
  "atk-s0517a2:850_0": "Saṁvarasamodhānaṁ sīlanti saṁvarasampayuttakhandhā.",
  "atk-s0517a2:850_1": "Te hi saṁvarena samāgatā missībhūtāti saṁvarasamodhānanti vuttā.",
  "atk-s0517a2:850_2": "Evaṁ avītikkamasamodhānaṁ sīlampi veditabbaṁ.",
  "atk-s0517a2:850_3": "Tathābhāve jātacetanā samodhānaṁ sīlanti saṁvarabhāve avītikkamabhāve jātacetanāsampayuttā khandhā.",
  "atk-s0517a2:850_4": "Yasmā ca tīsupi cetesu taṁsampayuttā dhammā adhippetā, tasmā cetanāsamodhānena cetasikānampi saṅgahitattā cetasikasamodhānasīlaṁ visuṁ na niddiṭṭhanti veditabbaṁ.",
  "atk-s0517a2:850_5": "Heṭṭhā cetanādayo dhammā “sīla”nti vuttā.",
  "atk-s0517a2:850_6": "Na kevalaṁ te eva sīlaṁ, taṁsampayuttā dhammāpi sīlamevāti dassanatthaṁ ayaṁ tiko vuttoti veditabbo.",
  "atk-s0517a2:851_0": "40.",
  "atk-s0517a2:851_1": "Idāni yasmā cetanācetasikā saṁvarāvītikkamāyeva honti na visuṁ, tasmā saṁvarāvītikkameyeva yāva arahattamaggā sādhāraṇakkamena yojento pāṇātipātaṁ saṁvaraṭṭhena sīlaṁ, avītikkamaṭṭhena sīlantiādimāha.",
  "atk-s0517a2:851_2": "Pāṇātipātā veramaṇiādayo hi yasmā attano attano paccanīkaṁ saṁvaranti, taṁ na vītikkamanti ca, tasmā saṁvaraṇato avītikkamanato ca saṁvaraṭṭhena sīlaṁ avītikkamaṭṭhena sīlaṁ nāma hoti.",
  "atk-s0517a2:851_3": "Tattha pāṇātipātaṁ saṁvaraṭṭhenāti pāṇātipātassa pidahanaṭṭhena sīlaṁ. Kiṁ taṁ?",
  "atk-s0517a2:851_4": "Pāṇātipātā veramaṇī.",
  "atk-s0517a2:851_5": "Sā ca taṁ saṁvarantīyeva taṁ na vītikkamatīti avītikkamaṭṭhena sīlaṁ.",
  "atk-s0517a2:851_6": "Evameva adinnādānā veramaṇiādayo anabhijjhāabyāpādasammādiṭṭhiyo yojetabbā.",
  "atk-s0517a2:852_0": "Pāṇātipātantiādīsu pana dasasu akusalakammapathesu pāṇassa atipāto pāṇātipāto.",
  "atk-s0517a2:852_1": "Pāṇavadho pāṇaghātoti vuttaṁ hoti.",
  "atk-s0517a2:852_2": "Pāṇoti cettha vohārato satto, paramatthato jīvitindriyaṁ.",
  "atk-s0517a2:852_3": "Tasmiṁ pana pāṇe pāṇasaññino jīvitindriyupacchedakaupakkamasamuṭṭhāpikā kāyavacīdvārānaṁ aññataradvārappavattā vadhakacetanā pāṇātipāto.",
  "atk-s0517a2:852_4": "So guṇavirahitesu tiracchānagatādīsu pāṇesu khuddake pāṇe appasāvajjo, mahāsarīre mahāsāvajjo. Kasmā?",
  "atk-s0517a2:852_5": "Payogamahantatāya.",
  "atk-s0517a2:852_6": "Payogasamattepi vatthumahantatāya.",
  "atk-s0517a2:852_7": "Guṇavantesu manussādīsu appaguṇe pāṇe appasāvajjo, mahāguṇe mahāsāvajjo.",
  "atk-s0517a2:852_8": "Sarīraguṇānaṁ pana samabhāve sati kilesānaṁ upakkamānañca mudutāya appasāvajjo, tibbatāya mahāsāvajjoti veditabbo.",
  "atk-s0517a2:852_9": "Tassa pañca sambhārā –",
  "atk-s0517a2:852_10": "pāṇo, pāṇasaññitā, vadhakacittaṁ, upakkamo, tena maraṇanti.",
  "atk-s0517a2:853_0": "Adinnassa ādānaṁ adinnādānaṁ, parasaṁharaṇaṁ, theyyaṁ, corikāti vuttaṁ hoti.",
  "atk-s0517a2:853_1": "Tattha adinnanti parapariggahitaṁ, yattha paro yathākāmakāritaṁ āpajjanto adaṇḍāraho anupavajjo ca hoti, tasmiṁ parapariggahite parapariggahitasaññino tadādāyakaupakkamasamuṭṭhāpikā kāyavacīdvārānaṁ aññataradvārappavattā theyyacetanā adinnādānaṁ.",
  "atk-s0517a2:853_2": "Taṁ hīne parasantake appasāvajjaṁ, paṇīte mahāsāvajjaṁ. Kasmā?",
  "atk-s0517a2:853_3": "Vatthupaṇītatāya.",
  "atk-s0517a2:853_4": "Vatthusamatte sati guṇādhikānaṁ santake vatthusmiṁ mahāsāvajjaṁ, taṁ taṁ guṇādhikaṁ upādāya tato tato hīnaguṇassa santake vatthusmiṁ appasāvajjaṁ.",
  "atk-s0517a2:853_5": "Tassa pañca sambhārā –",
  "atk-s0517a2:853_6": "parapariggahitaṁ, parapariggahitasaññitā theyyacittaṁ, upakkamo, tena haraṇanti.",
  "atk-s0517a2:854_0": "Kāmesūti methunasamācāresu.",
  "atk-s0517a2:854_1": "Micchācāroti ekantanindito lāmakācāro.",
  "atk-s0517a2:854_2": "Lakkhaṇato pana asaddhammādhippāyena kāyadvārappavattā agamanīyaṭṭhānavītikkamacetanā kāmesu micchācāro.",
  "atk-s0517a2:855_0": "Tattha agamanīyaṭṭhānaṁ nāma purisānaṁ tāva māturakkhitā, piturakkhitā, mātāpiturakkhitā, bhāturakkhitā, bhaginirakkhitā, ñātirakkhitā, gottarakkhitā, dhammarakkhitā, sārakkhā, saparidaṇḍāti māturakkhitādayo dasa, dhanakkītā, chandavāsinī, bhogavāsinī, paṭavāsinī, odapattakinī, obhatacumbaṭā, dāsī ca, bhariyā ca, kammakārī ca bhariyā ca, dhajāhaṭā muhuttikāti dhanakkītādayo dasāti vīsati itthiyo.",
  "atk-s0517a2:855_1": "Itthīsu pana dvinnaṁ sārakkhasaparidaṇḍānaṁ dasannañca dhanakkītādīnanti dvādasannaṁ itthīnaṁ aññe purisā, idaṁ agamanīyaṭṭhānaṁ nāma.",
  "atk-s0517a2:856_0": "So panesa micchācāro sīlādiguṇarahite agamanīyaṭṭhāne appasāvajjo, sīlādiguṇasampanne mahāsāvajjo.",
  "atk-s0517a2:856_1": "Tassa cattāro sambhārā –",
  "atk-s0517a2:856_2": "agamanīyavatthu, tasmiṁ sevanacittaṁ, sevanapayogo, maggenamaggapaṭipattiadhivāsananti.",
  "atk-s0517a2:857_0": "Musāti visaṁvādanapurekkhārassa atthabhañjako vacīpayogo, kāyapayogo vā.",
  "atk-s0517a2:857_1": "Visaṁvādanādhippāyena panassa paravisaṁvādakakāyavacīpayogasamuṭṭhāpikā cetanā musāvādo.",
  "atk-s0517a2:857_2": "Aparo nayo –",
  "atk-s0517a2:857_3": "musāti abhūtaṁ atacchaṁ vatthu.",
  "atk-s0517a2:857_4": "Vādoti tassa bhūtato tacchato viññāpanaṁ.",
  "atk-s0517a2:857_5": "Lakkhaṇato pana atathaṁ vatthuṁ tathato paraṁ viññāpetukāmassa tathāviññattisamuṭṭhāpikā cetanā musāvādo.",
  "atk-s0517a2:857_6": "So yamatthaṁ bhañjati, tassa appatāya appasāvajjo, mahantatāya mahāsāvajjo.",
  "atk-s0517a2:857_7": "Apica gahaṭṭhānaṁ attano santakaṁ adātukāmatāya natthītiādinayappavatto appasāvajjo, sakkhinā hutvā atthabhañjanatthaṁ vutto mahāsāvajjo.",
  "atk-s0517a2:857_8": "Pabbajitānaṁ appakampi telaṁ vā sappiṁ vā labhitvā hasādhippāyena “ajja gāme telaṁ nadī maññe sandatī”ti pūraṇakathānayena pavatto appasāvajjo, adiṭṭhaṁyeva pana diṭṭhantiādinā nayena vadantānaṁ mahāsāvajjo.",
  "atk-s0517a2:857_9": "Tassa cattāro sambhārā –",
  "atk-s0517a2:857_10": "atathaṁ vatthu, visaṁvādanacittaṁ, tajjo vāyāmo, parassa tadatthavijānananti.",
  "atk-s0517a2:858_0": "Yāya vācāya yassa taṁ vācaṁ bhāsati, tassa hadaye attano piyabhāvaṁ, parassa ca suññabhāvaṁ karoti, sā pisuṇā vācā.",
  "atk-s0517a2:858_1": "Yāya pana attānampi parampi pharusaṁ karoti, yā vācā sayampi pharusā neva kaṇṇasukhā na hadayasukhā vā, ayaṁ pharusā vācā.",
  "atk-s0517a2:858_2": "Yena samphaṁ palapati niratthakaṁ, so samphappalāpo.",
  "atk-s0517a2:858_3": "Tesaṁ mūlabhūtā cetanāpi pisuṇāvācādināmameva labhati.",
  "atk-s0517a2:858_4": "Sā eva ca idha adhippetāti.",
  "atk-s0517a2:859_0": "Tattha saṁkiliṭṭhacittassa paresaṁ vā bhedāya attano piyakamyatāya vā kāyavacīpayogasamuṭṭhāpikā cetanā pisuṇā vācā.",
  "atk-s0517a2:859_1": "Sā yassa bhedaṁ karoti, tassa appaguṇatāya appasāvajjā, mahāguṇatāya mahāsāvajjā.",
  "atk-s0517a2:859_2": "Tassā cattāro sambhārā –",
  "atk-s0517a2:859_3": "bhinditabbo paro, “iti ime nānā bhavissantī”ti bhedapurekkhāratā vā “iti ahaṁ piyo bhavissāmi vissāsiko”ti piyakamyatā vā, tajjo vāyāmo, tassa tadatthavijānananti.",
  "atk-s0517a2:859_4": "Pare pana abhinne kammapathabhedo natthi, bhinneyeva hoti.",
  "atk-s0517a2:860_0": "Parassa mammacchedakakāyavacīpayogasamuṭṭhāpikā ekantapharusacetanā pharusā vācā.",
  "atk-s0517a2:860_1": "Mammacchedakopi pana payogo cittasaṇhatāya pharusā vācā na hoti.",
  "atk-s0517a2:860_2": "Mātāpitaro hi kadāci puttake evampi vadanti “corā vo khaṇḍākhaṇḍikaṁ karontū”ti.",
  "atk-s0517a2:860_3": "Uppalapattampi ca nesaṁ upari patantaṁ na icchanti.",
  "atk-s0517a2:860_4": "Ācariyupajjhāyā ca kadāci nissitake evaṁ vadanti “kiṁ ime ahirikā anottappino, niddhamatha ne”ti.",
  "atk-s0517a2:860_5": "Atha ca nesaṁ āgamādhigamasampattiṁ icchanti.",
  "atk-s0517a2:860_6": "Yathā ca cittasaṇhatāya pharusā vācā na hoti, evaṁ vacanasaṇhatāya apharusā vācāpi na hoti.",
  "atk-s0517a2:860_7": "Na hi mārāpetukāmassa “imaṁ sukhaṁ sayāpethā”ti vacanaṁ apharusā vācā hoti, cittapharusatāya panesā pharusā vācāva.",
  "atk-s0517a2:860_8": "Sā yaṁ sandhāya pavattitā, tassa appaguṇatāya appasāvajjā, mahāguṇatāya mahāsāvajjā.",
  "atk-s0517a2:860_9": "Tassā tayo sambhārā –",
  "atk-s0517a2:860_10": "akkositabbo paro, kupitacittaṁ, akkosanāti.",
  "atk-s0517a2:861_0": "Anatthaviññāpikā kāyavacīpayogasamuṭṭhāpikā akusalacetanā samphappalāpo.",
  "atk-s0517a2:861_1": "So āsevanamandatāya appasāvajjo, āsevanamahantatāya mahāsāvajjo.",
  "atk-s0517a2:861_2": "Tassa dve sambhārā –",
  "atk-s0517a2:861_3": "bhāratayuddhasītāharaṇādiniratthakakathāpurekkhāratā, tathārūpikathākathanañcāti.",
  "atk-s0517a2:861_4": "Pare pana taṁ kathaṁ agaṇhante kammapathabhedo natthi, parena samphappalāpe gahiteyeva hoti.",
  "atk-s0517a2:862_0": "Abhijjhāyatīti abhijjhā, parabhaṇḍābhimukhī hutvā tanninnatāya pavattatīti attho.",
  "atk-s0517a2:862_1": "Sā “aho vata idaṁ mamassā”ti evaṁ parabhaṇḍābhijjhāyanalakkhaṇā, adinnādānaṁ viya appasāvajjā mahāsāvajjā ca.",
  "atk-s0517a2:862_2": "Tassa dve sambhārā –",
  "atk-s0517a2:862_3": "parabhaṇḍaṁ, attano pariṇāmanañcāti.",
  "atk-s0517a2:862_4": "Parabhaṇḍavatthuke hi lobhe uppannepi na tāva kammapathabhedo hoti, yāva “aho vata idaṁ mamassā”ti attano na pariṇāmeti.",
  "atk-s0517a2:863_0": "Hitasukhaṁ byāpādayatīti byāpādo.",
  "atk-s0517a2:863_1": "So paravināsāya manopadosalakkhaṇo, pharusā vācā viya appasāvajjo mahāsāvajjo ca.",
  "atk-s0517a2:863_2": "Tassa dve sambhārā –",
  "atk-s0517a2:863_3": "parasatto ca, tassa ca vināsacintāti.",
  "atk-s0517a2:863_4": "Parasattavatthuke hi kodhe uppannepi na tāva kammapathabhedo hoti, yāva “aho vatāyaṁ ucchijjeyya vinasseyyā”ti tassa vināsaṁ na cinteti.",
  "atk-s0517a2:864_0": "Yathābhuccagahaṇābhāvena micchā passatīti micchādiṭṭhi.",
  "atk-s0517a2:864_1": "Sā “natthi dinna”ntiādinā nayena viparītadassanalakkhaṇā, samphappalāpo viya appasāvajjā, mahāsāvajjā ca.",
  "atk-s0517a2:864_2": "Apica aniyatā appasāvajjā, niyatā mahāsāvajjā.",
  "atk-s0517a2:864_3": "Tassā dve sambhārā –",
  "atk-s0517a2:864_4": "vatthuno ca gahitākāraviparītatā, yathā ca taṁ gaṇhāti, tathābhāvena tassūpaṭṭhānanti.",
  "atk-s0517a2:864_5": "Tattha natthikāhetukaakiriyadiṭṭhīhi eva kammapathabhedo hoti, na aññadiṭṭhīhi.",
  "atk-s0517a2:865_0": "Imesaṁ pana dasannaṁ akusalakammapathānaṁ dhammato, koṭṭhāsato, ārammaṇato, vedanāto, mūlatoti pañcahākārehi vinicchayo veditabbo.",
  "atk-s0517a2:866_0": "Tattha dhammatoti etesu hi satta paṭipāṭiyā cetanādhammāva honti, abhijjhādayo tayo cetanāsampayuttā.",
  "atk-s0517a2:867_0": "Koṭṭhāsatoti paṭipāṭiyā satta, micchādiṭṭhi cāti ime aṭṭha kammapathā eva honti, no mūlāni.",
  "atk-s0517a2:867_1": "Abhijjhābyāpādā kammapathā ceva mūlāni ca.",
  "atk-s0517a2:867_2": "Abhijjhā hi mūlaṁ patvā lobho akusalamūlaṁ hoti, byāpādo doso akusalamūlaṁ.",
  "atk-s0517a2:868_0": "Ārammaṇatoti pāṇātipāto jīvitindriyārammaṇato saṅkhārārammaṇo.",
  "atk-s0517a2:868_1": "Adinnādānaṁ sattārammaṇaṁ vā saṅkhārārammaṇaṁ vā.",
  "atk-s0517a2:868_2": "Micchācāro phoṭṭhabbavasena saṅkhārārammaṇo, sattārammaṇotipi eke.",
  "atk-s0517a2:868_3": "Musāvādo sattārammaṇo vā saṅkhārārammaṇo vā.",
  "atk-s0517a2:868_4": "Tathā pisuṇā vācā.",
  "atk-s0517a2:868_5": "Pharusā vācā sattārammaṇāva samphappalāpo diṭṭhasutamutaviññātavasena sattārammaṇo vā saṅkhārārammaṇo vā.",
  "atk-s0517a2:868_6": "Tathā abhijjhā.",
  "atk-s0517a2:868_7": "Byāpādo sattārammaṇova.",
  "atk-s0517a2:868_8": "Micchādiṭṭhi tebhūmakadhammavasena saṅkhārārammaṇāva.",
  "atk-s0517a2:869_0": "Vedanātoti pāṇātipāto dukkhavedano hoti.",
  "atk-s0517a2:869_1": "Kiñcāpi hi rājāno coraṁ disvā hasamānāpi “gacchatha bhaṇe, māretha na”nti vadanti, sanniṭṭhāpakacetanā pana nesaṁ dukkhasampayuttāva hoti.",
  "atk-s0517a2:869_2": "Adinnādānaṁ tivedanaṁ.",
  "atk-s0517a2:869_3": "Tañhi parabhaṇḍaṁ disvā haṭṭhatuṭṭhassa gaṇhato sukhavedanaṁ hoti, bhītatasitassa gaṇhato dukkhavedanaṁ, tathā vipākanissandaphalāni paccavekkhantassa.",
  "atk-s0517a2:869_4": "Gahaṇakāle majjhattabhāve ṭhitassa pana gaṇhato adukkhamasukhavedanaṁ hoti.",
  "atk-s0517a2:869_5": "Micchācāro sukhamajjhattavasena dvivedano, sanniṭṭhāpakacitte pana majjhattavedano na hoti.",
  "atk-s0517a2:869_6": "Musāvādo adinnādāne vuttanayeneva tivedano, tathā pisuṇā vācā.",
  "atk-s0517a2:869_7": "Pharusā vācā dukkhavedanā.",
  "atk-s0517a2:869_8": "Samphappalāpo tivedano.",
  "atk-s0517a2:869_9": "Paresu hi sādhukāraṁ dentesu celādīni ukkhipantesu haṭṭhatuṭṭhassa sītāharaṇabhāratayuddhādīni kathanakāle so sukhavedano hoti, paṭhamaṁ dinnavetanena ekena pacchā āgantvā “ādito paṭṭhāya kathehī”ti vutte “niravasesaṁ yathānusandhikaṁ pakiṇṇakakathaṁ kathessāmi nu kho, no”ti domanassitassa kathanakāle dukkhavedano hoti, majjhattassa kathayato adukkhamasukhavedano hoti.",
  "atk-s0517a2:869_10": "Abhijjhā sukhamajjhattavasena dvivedanā, tathā micchādiṭṭhi.",
  "atk-s0517a2:869_11": "Byāpādo dukkhavedano.",
  "atk-s0517a2:870_0": "Mūlatoti pāṇātipāto dosamohavasena dvimūlako hoti, adinnādānaṁ dosamohavasena vā lobhamohavasena vā, micchācāro lobhamohavasena, musāvādo dosamohavasena vā lobhamohavasena vā.",
  "atk-s0517a2:870_1": "Tathā pisuṇā vācā samphappalāpo ca.",
  "atk-s0517a2:870_2": "Pharusā vācā dosamohavasena, abhijjhā mohavasena ekamūlā, tathā byāpādo.",
  "atk-s0517a2:870_3": "Micchādiṭṭhi lobhamohavasena dvimūlāti.",
  "atk-s0517a2:871_0": "Akusalakammapathakathā niṭṭhitā.",
  "atk-s0517a2:872_0": "Pāṇātipātādīhi pana viratiyo, anabhijjhāabyāpādasammādiṭṭhiyo cāti ime dasa kusalakammapathā nāma.",
  "atk-s0517a2:872_1": "Pāṇātipātādīhi etāya viramanti, sayaṁ vā viramati, viramaṇamattameva vā etanti virati.",
  "atk-s0517a2:872_2": "Yā pāṇātipātādīhi viramantassa kusalacittasampayuttā virati, sā pabhedato tividhā hoti sampattavirati samādānavirati samucchedaviratīti.",
  "atk-s0517a2:872_3": "Tattha asamādinnasikkhāpadānaṁ attano jātivayabāhusaccādīni paccavekkhitvā “ayuttaṁ amhākaṁ evarūpaṁ pāpaṁ kātu”nti sampattavatthuṁ avītikkamantānaṁ uppajjamānā virati sampattavirati nāma.",
  "atk-s0517a2:872_4": "Samādinnasikkhāpadānaṁ pana sikkhāpadasamādāne ca tatuttari ca attano jīvitampi pariccajitvā vatthuṁ avītikkamantānaṁ uppajjamānā virati samādānavirati nāma.",
  "atk-s0517a2:872_5": "Ariyamaggasampayuttā pana virati samucchedavirati nāma, yassā uppattito pabhuti ariyapuggalānaṁ “pāṇaṁ ghātessāmā”tiādicittampi na uppajjatīti.",
  "atk-s0517a2:873_0": "Idāni akusalakammapathānaṁ viya imesaṁ kusalakammapathānaṁ dhammato, koṭṭhāsato, ārammaṇato, vedanāto, mūlatoti pañcahākārehi vinicchayo veditabbo.",
  "atk-s0517a2:874_0": "Tattha dhammatoti etesupi paṭipāṭiyā satta cetanāpi vaṭṭanti viratiyopi, ante tayo cetanāsampayuttāva.",
  "atk-s0517a2:875_0": "Koṭṭhāsatoti paṭipāṭiyā satta kammapathā eva, no mūlāni, ante tayo kammapathā ceva mūlāni ca.",
  "atk-s0517a2:875_1": "Anabhijjhā hi mūlaṁ patvā alobho kusalamūlaṁ hoti, abyāpādo adoso kusalamūlaṁ, sammādiṭṭhi amoho kusalamūlaṁ.",
  "atk-s0517a2:876_0": "Ārammaṇatoti pāṇātipātādīnaṁ ārammaṇāneva etesaṁ ārammaṇāni.",
  "atk-s0517a2:876_1": "Vītikkamitabbatoyeva hi veramaṇī nāma hoti.",
  "atk-s0517a2:876_2": "Yathā pana nibbānārammaṇo ariyamaggo kilese pajahati, evaṁ jīvitindriyādiārammaṇāpete kammapathā pāṇātipātādīni dussīlyāni pajahantīti.",
  "atk-s0517a2:877_0": "Vedanātoti sabbe sukhavedanā vā honti majjhattavedanā vā.",
  "atk-s0517a2:877_1": "Kusalaṁ patvā hi dukkhā vedanā nāma natthi.",
  "atk-s0517a2:878_0": "Mūlatoti paṭipāṭiyā satta ñāṇasampayuttacittena viramantassa alobhaadosaamohavasena timūlā honti.",
  "atk-s0517a2:878_1": "Ñāṇavippayuttacittena viramantassa alobhādosavasena dvimūlā.",
  "atk-s0517a2:878_2": "Anabhijjhā ñāṇasampayuttacittena viramantassa adosaamohavasena dvimūlā.",
  "atk-s0517a2:878_3": "Ñāṇavippayuttacittena viramantassa adosavasena ekamūlā.",
  "atk-s0517a2:878_4": "Alobho pana attanāva attano mūlaṁ na hoti.",
  "atk-s0517a2:878_5": "Abyāpādepi eseva nayo.",
  "atk-s0517a2:878_6": "Sammādiṭṭhi alobhādosavasena dvimūlāvāti.",
  "atk-s0517a2:879_0": "Kusalakammapathakathā niṭṭhitā.",
  "atk-s0517a2:880_0": "41.",
  "atk-s0517a2:881_0": "Evaṁ dasakusalakammapathavasena sīlaṁ dassetvā idāni nekkhammādīnaṁ arahattamaggapariyosānānaṁ sattatiṁsadhammānaṁ vasena dassetuṁ nekkhammena kāmacchandaṁ saṁvaraṭṭhena sīlaṁ, avītikkamaṭṭhena sīlantiādimāha.",
  "atk-s0517a2:881_1": "Tattha yasmā nekkhammena kāmacchandaṁ saṁvarati na vītikkamati, tasmā nekkhammaṁ sīlanti adhippāyo.",
  "atk-s0517a2:881_2": "Paccattatthe vā karaṇavacanaṁ, nekkhammanti attho.",
  "atk-s0517a2:881_3": "Esa nayo sesesu.",
  "atk-s0517a2:881_4": "Pāḷiyaṁ pana nekkhammaabyāpāde dassetvā heṭṭhā vuttanayattā sesaṁ saṅkhipitvā ante arahattamaggoyeva dassito.",
  "atk-s0517a2:882_0": "Evaṁ saṁvaraavītikkamavasena sīlaṁ dassetvā idāni tesaṁyeva dvinnaṁ pabhedadassanatthaṁ pañca sīlāni pāṇātipātassa pahānaṁ sīlantiādimāha.",
  "atk-s0517a2:882_1": "Ettha ca pāṇātipātassa pahānaṁ sīlaṁ, pāṇātipātā veramaṇī sīlaṁ, pāṇātipātassa paṭipakkhacetanā sīlaṁ, pāṇātipātassa saṁvaro sīlaṁ, pāṇātipātassa avītikkamo sīlanti yojanā kātabbā.",
  "atk-s0517a2:882_2": "Pahānanti ca koci dhammo nāma natthi aññatra vuttappakārānaṁ pāṇātipātādīnaṁ anuppādamattato.",
  "atk-s0517a2:882_3": "Yasmā pana taṁ taṁ pahānaṁ tassa tassa kusalassa dhammassa patiṭṭhānaṭṭhena upadhāraṇaṁ hoti, vippakiṇṇasabhāvākaraṇena ca samodhānaṁ, tasmā pubbe vutteneva upadhāraṇasamodhānasaṅkhātena sīlanaṭṭhena sīlanti vuttaṁ.",
  "atk-s0517a2:882_4": "Itare cattāro dhammā tato tato veramaṇivasena tassa tassa saṁvaravasena tadubhayasampayuttacetanāvasena taṁ taṁ avītikkamantassa avītikkamavasena ca cetaso pavattisabhāvaṁ sandhāya vuttā.",
  "atk-s0517a2:883_0": "Atha vā pahānampi dhammato atthiyeva. Kathaṁ?",
  "atk-s0517a2:883_1": "Pahīyate anena pāṇātipātādipaṭipakkho, pajahati vā taṁ paṭipakkhanti pahānaṁ. Kiṁ taṁ?",
  "atk-s0517a2:883_2": "Sabbepi kusalā khandhā.",
  "atk-s0517a2:883_3": "Aññe pana ācariyā “nekkhammādīsupi ‘veramaṇī sīla’nti vacanamattaṁ gahetvā sabbakusalesupi niyatayevāpanakabhūtā virati nāma atthī”ti vadanti, na tathā idhāti.",
  "atk-s0517a2:883_4": "Evamimehi pahānādīhi pañcahi padehi visesetvā pariyantāpariyantasīladvaye apariyantasīlameva vuttaṁ.",
  "atk-s0517a2:883_5": "Tasmā eva hi evarūpāni sīlāni cittassa avippaṭisārāya saṁvattanti…pe…",
  "atk-s0517a2:883_6": "sacchikātabbaṁ sacchikaronto sikkhatīti vuttaṁ.",
  "atk-s0517a2:884_0": "Tattha avippaṭisārāya saṁvattantīti “saṁvaro avippaṭisāratthāyā”ti ca “avippaṭisāratthāni kho, ānanda, kusalāni sīlāni avippaṭisārānisaṁsānī”ti ca vacanato avippaṭisāratthāya saṁvattanti.",
  "atk-s0517a2:884_1": "“Avippaṭisāro pāmojjatthāyā”ti ca “yoniso manasikaroto pāmojjaṁ jāyatī”ti ca vacanato pāmojjāya saṁvattanti.",
  "atk-s0517a2:884_2": "“Pāmojjaṁ pītatthāyā”ti ca “pamuditassa pīti jāyatī”ti ca vacanato pītiyāsaṁvattanti.",
  "atk-s0517a2:884_3": "“Pīti passaddhatthāyā”ti ca “pītimanassa kāyo passambhatī”ti ca vacanato passaddhiyā saṁvattanti.",
  "atk-s0517a2:884_4": "“Passaddhi sukhatthāyā”ti ca “passaddhakāyo sukhaṁ vedetī”ti ca vacanato somanassāya saṁvattanti.",
  "atk-s0517a2:884_5": "Cetasikaṁ sukhañhi somanassanti vuccati.",
  "atk-s0517a2:884_6": "Āsevanāyāti bhusā sevanā āsevanā.",
  "atk-s0517a2:884_7": "Kassa āsevanā?",
  "atk-s0517a2:884_8": "Anantaraṁ somanassavacanena sukhassa vuttattā sukhaṁ siddhaṁ.",
  "atk-s0517a2:884_9": "“Sukhino cittaṁ samādhiyatī”ti ca vacanato tena sukhena samādhi siddho hoti.",
  "atk-s0517a2:884_10": "Evaṁ siddhassa samādhissa āsevanā.",
  "atk-s0517a2:884_11": "Tassa samādhissa āsevanāya saṁvattanti, paguṇabalavabhāvāya saṁvattantīti attho.",
  "atk-s0517a2:884_12": "Bhāvanāyāti tasseva samādhissa vuddhiyā.",
  "atk-s0517a2:884_13": "Bahulīkammāyāti tasseva samādhissa punappunaṁ kiriyāya.",
  "atk-s0517a2:884_14": "Avippaṭisārādipavattiyā mūlakāraṇaṁ hutvā samādhissa saddhindriyādialaṅkārasādhanena alaṅkārāya saṁvattanti.",
  "atk-s0517a2:884_15": "Avippaṭisārādikassa samādhisambhārassa sādhanena parikkhārāya saṁvattanti.",
  "atk-s0517a2:884_16": "“Ye ca kho ime pabbajitena jīvitaparikkhārā samudānetabbā”tiādīsu viya hi ettha sambhārattho parikkhārasaddo.",
  "atk-s0517a2:884_17": "“Ratho sīlaparikkhāro, jhānakkho cakkavīriyo”tiādīsu pana alaṅkārattho.",
  "atk-s0517a2:884_18": "“Sattahi nagaraparikkhārehi suparikkhataṁ hotī”tiādīsu parivārattho.",
  "atk-s0517a2:884_19": "Idha pana alaṅkāraparivārānaṁ visuṁ āgatattā sambhāratthoti vuttaṁ.",
  "atk-s0517a2:884_20": "Sambhārattho ca paccayatthoti.",
  "atk-s0517a2:884_21": "Mūlakāraṇabhāveneva samādhisampayuttaphassādidhammasampattisādhanena parivārāya saṁvattanti.",
  "atk-s0517a2:884_22": "Samādhissa vipassanāya ca padaṭṭhānabhāvapāpanena vasībhāvapāpanena ca paripuṇṇabhāvasādhanato pāripūriyā saṁvattanti.",
  "atk-s0517a2:885_0": "Evaṁ sīlūpanissayena sabbākāraparipūraṁ samādhiṁ dassetvā idāni “samāhite citte yathābhūtaṁ jānāti passati, yathābhūtaṁ jānaṁ passaṁ nibbindati, nibbindaṁ virajjati, virāgā vimuccatī”ti vacanato sīlamūlakāni samādhipadaṭṭhānāni yathābhūtañāṇadassanādīni dassento ekantanibbidāyātiādimāha.",
  "atk-s0517a2:885_1": "Nibbidāya hi dassitāya tassā padaṭṭhānabhūtaṁ yathābhūtañāṇadassanaṁ dassitameva hoti.",
  "atk-s0517a2:885_2": "Tasmiñhi asiddhe nibbidā na sijjhatīti.",
  "atk-s0517a2:885_3": "Tāni pana vuttatthāneva.",
  "atk-s0517a2:885_4": "Yathābhūtañāṇadassanaṁ panettha sappaccayanāmarūpapariggaho.",
  "atk-s0517a2:886_0": "Evaṁ amatamahānibbānapariyosānaṁ sīlappayojanaṁ dassetvā idāni tassa sīlassa adhisīlasikkhābhāvaṁ tammūlakā ca adhicittaadhipaññāsikkhā dassetukāmo evarūpānaṁ sīlānaṁ saṁvarapārisuddhi adhisīlantiādimāha.",
  "atk-s0517a2:886_1": "Tattha saṁvaroyeva pārisuddhi saṁvarapārisuddhi.",
  "atk-s0517a2:886_2": "Evarūpānaṁ apariyantabhūtānaṁ vivaṭṭanissitānaṁ sīlānaṁ saṁvarapārisuddhi vivaṭṭanissitattā sesasīlato adhikaṁ sīlanti adhisīlanti vuccati.",
  "atk-s0517a2:886_3": "Saṁvarapārisuddhiyā ṭhitaṁ cittanti edisāya sīlasaṁvarapārisuddhiyā patiṭṭhitaṁ cittaṁ suṭṭhu avippaṭisārādīnaṁ āvahanato na vikkhepaṁ gacchati, samādhismiṁ patiṭṭhātīti attho.",
  "atk-s0517a2:886_4": "Avikkhepoyeva pārisuddhi avikkhepapārisuddhi.",
  "atk-s0517a2:886_5": "So sabbamalavirahito nibbedhabhāgiyo samādhi sesasamādhito adhikattā adhicittanti vuccati.",
  "atk-s0517a2:886_6": "Cittasīsena hettha samādhi niddiṭṭho.",
  "atk-s0517a2:886_7": "Saṁvarapārisuddhiṁ sammā passatīti parisuddhaṁ sīlasaṁvaraṁ ñātapariññāvasena tīraṇapariññāvasena ca sammā passati, evameva avikkhepapārisuddhisaṅkhātaṁ parisuddhaṁ samādhiṁ sammā passati.",
  "atk-s0517a2:886_8": "Evaṁ passato cassa dassanasaṅkhātā pārisuddhi dassanapārisuddhi.",
  "atk-s0517a2:886_9": "Sāyeva sesapaññāya adhikattā adhipaññāti vuccati.",
  "atk-s0517a2:886_10": "Yo tatthāti yo tattha saṁvaraavikkhepadassanesu.",
  "atk-s0517a2:886_11": "Saṁvaraṭṭhoti saṁvarabhāvo.",
  "atk-s0517a2:886_12": "Evameva avikkhepaṭṭhadassanaṭṭhā ca veditabbā.",
  "atk-s0517a2:886_13": "Adhisīlameva sikkhā adhisīlasikkhā.",
  "atk-s0517a2:886_14": "Evaṁ itarāpi veditabbā.",
  "atk-s0517a2:887_0": "Evaṁ tisso sikkhāyo dassetvā idāni tāsaṁ pāripūrikkamaṁ dassetuṁ imā tisso sikkhāyo āvajjanto sikkhatītiādimāha.",
  "atk-s0517a2:887_1": "Tassattho –",
  "atk-s0517a2:887_2": "paccekaṁ paripūretuṁ āvajjantopi sikkhati nāma, āvajjetvā “ayaṁ nāma sikkhā”ti jānantopi sikkhati nāma, jānitvā punappunaṁ passantopi sikkhati nāma, passitvā yathādiṭṭhaṁ paccavekkhantopi sikkhati nāma, paccavekkhitvā tattheva cittaṁ acalaṁ katvā patiṭṭhapentopi sikkhati nāma, taṁtaṁsikkhāsampayuttasaddhāvīriyasatisamādhipaññāhi sakasakakiccaṁ karontopi sikkhati nāma, abhiññeyyābhijānanādikālepi taṁ taṁ kiccaṁ karonto tissopi sikkhāyo sikkhati nāmāti.",
  "atk-s0517a2:887_3": "Puna pañca sīlānītiādīni vuttatthāneva.",
  "atk-s0517a2:887_4": "Arahattamaggena sabbakilesānantiādīsu pana arahantānaṁ suṭṭhu vippaṭisārādiabhāvato āsevanādibhāvato ca tāni padāni yujjanteva.",
  "atk-s0517a2:887_5": "Ekantanibbidāyātiādīni pana satipaṭṭhānasammappadhānāni viya maggakkhaṇeyeva yojetabbāni.",
  "atk-s0517a2:888_0": "42.",
  "atk-s0517a2:889_0": "Saṁvarapārisuddhiṁ sammā passati, avikkhepapārisuddhiṁ sammā passatīti idaṁ pana vacanadvayaṁ phalasamāpattatthāya vipassanāvasena yojetabbaṁ, dutiyavacanaṁ pana nirodhasamāpattatthāya vipassanāvasenāpi yujjati.",
  "atk-s0517a2:889_1": "Āvajjanto sikkhatītiādīsu pañcasu vacanesu arahato sikkhitabbābhāvepi asekkhasīlakkhandhādisabhāvato “sikkhatī”ti vuttanti veditabbaṁ.",
  "atk-s0517a2:889_2": "Saddhāya adhimuccanto sikkhatītiādīni pana maggakkhaṇaññeva sandhāya vuttāni.",
  "atk-s0517a2:889_3": "Aññānipi upacārappanāvipassanāmaggavasena vuttāni vacanāni yathāyogaṁ yojetabbānīti.",
  "atk-s0517a2:890_0": "Sīlamayañāṇaniddesavaṇṇanā niṭṭhitā.",
  "atk-s0517a2:891_0": "3. Samādhibhāvanāmayañāṇaniddesavaṇṇanā",
  "atk-s0517a2:892_0": "43.",
  "atk-s0517a2:892_1": "Samādhibhāvanāmayañāṇaniddese ādito tāva ekakato paṭṭhāya yāva dasakā samādhippabhedaṁ dassento eko samādhītiādimāha.",
  "atk-s0517a2:892_2": "Tattha cittassa ekaggatāti nānārammaṇavikkhepābhāvato ekaṁ ārammaṇaṁ aggaṁ uttamaṁ assāti ekaggo, ekaggassa bhāvo ekaggatā.",
  "atk-s0517a2:892_3": "Sā pana ekaggatā cittassa, na sattassāti dassanatthaṁ “cittassā”ti vuttaṁ.",
  "atk-s0517a2:892_4": "Duke lokiyoti loko vuccati lujjanapalujjanaṭṭhena vaṭṭaṁ, tasmiṁ pariyāpannabhāvena loke niyuttoti lokiyo.",
  "atk-s0517a2:892_5": "Lokuttaroti uttiṇṇoti uttaro, loke apariyāpannabhāvena lokato uttaroti lokuttaro.",
  "atk-s0517a2:892_6": "Tike savitakko ca so savicāro cāti savitakkasavicāro.",
  "atk-s0517a2:892_7": "Evaṁ avitakkaavicāro.",
  "atk-s0517a2:892_8": "Vitakkavicāresu vicārova mattā pamāṇaṁ etassāti vicāramatto, vicārato utthari vitakkena saddhiṁ sampayogaṁ na gacchatīti attho.",
  "atk-s0517a2:892_9": "Avitakko ca so vicāramatto cāti avitakkavicāramatto.",
  "atk-s0517a2:892_10": "Tīsupi vicchedaṁ katvāpi paṭhanti.",
  "atk-s0517a2:892_11": "Catukkapañcakā vuttatthā.",
  "atk-s0517a2:892_12": "Chakke punappunaṁ uppajjanato satiyeva anussati, pavattitabbaṭṭhānamhiyeva vā pavattattā saddhāpabbajitassa kulaputtassa anurūpā satītipi anussati, buddhaṁ ārabbha uppannā anussati bauddhānussati.",
  "atk-s0517a2:892_13": "Arahatādibuddhaguṇārammaṇāya satiyā etaṁ adhivacanaṁ.",
  "atk-s0517a2:892_14": "Tassā buddhānussatiyā vasena cittassa ekaggatāyeva uddhaccasaṅkhātassa vikkhepassa paṭipakkhabhāvato na vikkhepoti avikkhepo.",
  "atk-s0517a2:892_15": "Dhammaṁ ārabbha uppannā anussati dhammānussati.",
  "atk-s0517a2:892_16": "Svākkhātatādidhammaguṇārammaṇāya satiyā etaṁ adhivacanaṁ.",
  "atk-s0517a2:892_17": "Saṅghaṁ ārabbha uppannā anussati saṅghānussati.",
  "atk-s0517a2:892_18": "Suppaṭipannatādisaṅghaguṇārammaṇāya satiyā etaṁ adhivacanaṁ.",
  "atk-s0517a2:892_19": "Sīlaṁ ārabbha uppannā anussati sīlānussati.",
  "atk-s0517a2:892_20": "Attano akhaṇḍatādisīlaguṇārammaṇāya satiyā etaṁ adhivacanaṁ.",
  "atk-s0517a2:892_21": "Cāgaṁ ārabbha uppannā anussati cāgānussati.",
  "atk-s0517a2:892_22": "Attano muttacāgatādicāgaguṇārammaṇāya satiyā etaṁ adhivacanaṁ.",
  "atk-s0517a2:892_23": "Devatā ārabbha uppannā anussati devatānussati.",
  "atk-s0517a2:892_24": "Devatā sakkhiṭṭhāne ṭhapetvā attano saddhādiguṇārammaṇāya satiyā etaṁ adhivacanaṁ.",
  "atk-s0517a2:893_0": "Sattake samādhikusalatāti ekavidhādibhedena anekabhede samādhimhi “ayamevaṁvidho samādhi, ayamevaṁvidho samādhī”ti chekabhāvo.",
  "atk-s0517a2:893_1": "Samādhiparicchedakapaññāyetaṁ adhivacanaṁ.",
  "atk-s0517a2:893_2": "Samādhiuppādanavidhānepi chekabhāvo samādhikusalatā.",
  "atk-s0517a2:894_0": "Samādhissa samāpattikusalatāti uppāditassa samādhissa samāpajjane chekabhāvo.",
  "atk-s0517a2:894_1": "Etena samāpajjanavasitā vuttā hoti.",
  "atk-s0517a2:895_0": "Samādhissa ṭhitikusalatāti samāpannassa samādhissa santativasena yathāruci ṭhapane chekabhāvo.",
  "atk-s0517a2:895_1": "Etena adhiṭṭhānavasitā vuttā hoti.",
  "atk-s0517a2:895_2": "Atha vā nimittaggahaṇena cassa puna te ākāre sampādayato appanāmattameva ijjhati, na ciraṭṭhānaṁ.",
  "atk-s0517a2:895_3": "Ciraṭṭhānaṁ pana samādhiparipanthānaṁ dhammānaṁ suvisodhitattā hoti.",
  "atk-s0517a2:895_4": "Yo hi bhikkhu kāmādīnavapaccavekkhaṇādīhi kāmacchandaṁ na suṭṭhu vikkhambhetvā, kāyapassaddhivasena kāyaduṭṭhullaṁ na suppaṭippassaddhaṁ katvā, ārambhadhātumanasikārādivasena thinamiddhaṁ na suṭṭhu paṭivinodetvā, samathanimittamanasikārādivasena uddhaccakukkuccaṁ na suṭṭhu samūhataṁ katvā, aññepi samādhiparipanthe dhamme na suṭṭhu visodhetvā jhānaṁ samāpajjati, so avisodhitaṁ āsayaṁ paviṭṭhabhamaro viya, asuddhaṁ uyyānaṁ paviṭṭharājā viya ca khippameva nikkhamati.",
  "atk-s0517a2:895_5": "Yo pana samādhiparipanthe dhamme suṭṭhu visodhetvā jhānaṁ samāpajjati, so suvisodhitaṁ āsayaṁ paviṭṭhabhamaro viya, suparisuddhaṁ uyyānaṁ paviṭṭharājā viya ca sakalampi divasabhāgaṁ antosamāpattiyaṁyeva hoti.",
  "atk-s0517a2:895_6": "Tenāhu porāṇā –",
  "atk-s0517a2:896_0": "“Kāmesu chandaṁ paṭighaṁ vinodaye, uddhaccathīnaṁ vicikicchapañcamaṁ;",
  "atk-s0517a2:897_0": "Vivekapāmojjakarena cetasā, rājāva suddhantagato tahiṁ rame”ti.",
  "atk-s0517a2:898_0": "Tasmā “ciraṭṭhitikāmena pāripanthikadhamme sodhetvā jhānaṁ samāpajjitabba”nti vuttattā taṁ vidhiṁ sampādetvā samādhissa ciraṭṭhitikaraṇe chekabhāvoti vuttaṁ hoti.",
  "atk-s0517a2:899_0": "Samādhissa vuṭṭhānakusalatāti santativasena yathāruci pavattassa samādhissa yathāparicchinnakāleyeva vuṭṭhānena samādhissa vuṭṭhāne chekabhāvo.",
  "atk-s0517a2:899_1": "“Yassa hi dhammaṁ puriso vijaññā”tiādīsu viya nissakkatthe vā sāmivacanaṁ katanti veditabbanti.",
  "atk-s0517a2:899_2": "Etena vuṭṭhānavasitā vuttā hoti.",
  "atk-s0517a2:900_0": "Samādhissa kallatākusalatāti agilānabhāvo arogabhāvo kallatā.",
  "atk-s0517a2:900_1": "Gilāno hi akallakoti vuccati.",
  "atk-s0517a2:900_2": "Vinayepi vuttaṁ “nāhaṁ, bhante, akallako”ti.",
  "atk-s0517a2:900_3": "Anaṅgaṇasuttavatthasuttesu vuttānaṁ jhānapaṭilābhapaccanīkānaṁ pāpakānaṁ icchāvacarānaṁ abhāvena ca abhijjhādīnaṁ cittassa upakkilesānaṁ vigamena ca samādhissa agilānabhāvakaraṇe chekabhāvo samādhissa kallatākusalatā, kilesagelaññarahitabhāve kusalatāti vuttaṁ hoti.",
  "atk-s0517a2:900_4": "Atha vā kallatāti kammaññatā kammaññatāpariyāyattā kallavacanassa.",
  "atk-s0517a2:900_5": "“Yā cittassa akallatā akammaññatā”ti hi vuttaṁ “kallacittaṁ muducittaṁ vinīvaraṇacitta”nti ca.",
  "atk-s0517a2:900_6": "Ettha kallasaddo kammaññattho.",
  "atk-s0517a2:900_7": "Tasmā kasiṇānulomato kasiṇapaṭilomato kasiṇānulomapaṭilomato jhānānulomato jhānapaṭilomato jhānānulomapaṭilomato jhānukkantikato kasiṇukkantikato jhānakasiṇukkantikato aṅgasaṅkantito ārammaṇasaṅkantito aṅgārammaṇasaṅkantito aṅgavavatthānato ārammaṇavavatthānatoti imehi cuddasahi ākārehi, aṅgārammaṇavavatthānatoti iminā saha pañcadasahi vā ākārehi cittaparidamanena samādhissa kammaññabhāvakaraṇe kusalabhāvoti vuttaṁ hoti.",
  "atk-s0517a2:901_0": "Samādhissa gocarakusalatāti samādhissa gocaresu kasiṇādīsu ārammaṇesu taṁ taṁ jhānaṁ samāpajjitukāmatāya yathāruci āvajjanakaraṇavasena tesu ārammaṇesu chekabhāvo.",
  "atk-s0517a2:901_1": "Etena kasiṇāvajjanavasena āvajjanavasitā vuttā hoti.",
  "atk-s0517a2:901_2": "Atha vā tasmiṁ tasmiṁ disābhāge kasiṇapharaṇavasena evaṁ phuṭṭhassa kasiṇassa ciraṭṭhānavasena ca samādhissa gocaresu chekabhāvo.",
  "atk-s0517a2:902_0": "Samādhissa abhinīhārakusalatāti ekattanayena heṭṭhāheṭṭhāsamādhiṁ uparūparisamādhibhāvūpanayanena abhinīharaṇe abhininnāmane chekabhāvo.",
  "atk-s0517a2:902_1": "Upacārajjhānañhi vasippattaṁ paṭhamajjhānatthāya vipassanatthāya vā abhinīharati, evaṁ paṭhamajjhānādīni dutiyajjhānādiatthāya vipassanatthāya vā, catutthajjhānaṁ arūpasamāpattatthāya abhiññatthāya vipassanatthāya vā, ākāsānañcāyatanādayo viññāṇañcāyatanādiatthāya vipassanatthāya vā abhinīharatīti evaṁ samādhissa tattha tattha abhinīhārakusalatā.",
  "atk-s0517a2:902_2": "Yasmā pana kusalatā nāma paññā, sā samādhi na hoti, tasmā samādhipariṇāyakapaññāvasena sattavidho samādhi vuttoti veditabbo.",
  "atk-s0517a2:903_0": "Keci pana ācariyā “samādhikusalatāti yena manasikārena cittaṁ na vikkhipati, tattha kusalatā.",
  "atk-s0517a2:903_1": "Samāpattikusalatāti yena manasikārena samāpajjantassa jhānaṅgāni pātubhavanti, tattha kusalatā.",
  "atk-s0517a2:903_2": "Ṭhitikusalatāti yena manasikārena appito samādhi na vikkhipati, tattha kusalatā.",
  "atk-s0517a2:903_3": "Vuṭṭhānakusalatāti nīvaraṇavuṭṭhānaṁ jānāti paṭhamajjhāne, aṅgavuṭṭhānaṁ jānāti tīsu jhānesu, ārammaṇavuṭṭhānaṁ jānāti arūpasamāpattīsu, vikkhepavuṭṭhānaṁ jānāti visayādhimattesu, sacchandavuṭṭhānaṁ jānāti pariyantakāle ca avasānakaraṇīyakāle ca.",
  "atk-s0517a2:903_4": "Kallatākusalatāti cittaphāsutāya sarīraphāsutāya āhāraphāsutāya senāsanaphāsutāya puggalaphāsutāya ca samādhissa kallatā hotīti jānāti.",
  "atk-s0517a2:903_5": "Gocarakusalatāti ārammaṇassa paricchedaṁ kātuṁ jānāti, disāpharaṇaṁ kātuṁ jānāti, vaḍḍhetuṁ jānāti.",
  "atk-s0517a2:903_6": "Abhinīhārakusalatāti tattha tattha sammā manasikārena cittaṁ abhinīharati abhininnāmeti, upacāre vasippatte paṭhamajjhāne abhinīharati, evaṁ uparūparijhānesu abhiññāsu arūpasamāpattīsu vipassanāsu ca abhinīharati.",
  "atk-s0517a2:903_7": "Evaṁ tattha tattha abhinīhārakusalatā”ti evametesaṁ padānaṁ atthaṁ vaṇṇayanti.",
  "atk-s0517a2:904_0": "Aṭṭhakaṁ vuttatthameva.",
  "atk-s0517a2:904_1": "Navake rūpāvacaroti “katame dhammā rūpāvacarā?",
  "atk-s0517a2:904_2": "Heṭṭhato brahmapārisajjaṁ pariyantaṁ karitvā uparito akaniṭṭhe deve antokaritvā”tiādinā nayena vuttesu rūpāvacaradhammesu pariyāpanno.",
  "atk-s0517a2:904_3": "Tatrāyaṁ vacanattho –",
  "atk-s0517a2:904_4": "rūpakkhandhasaṅkhātaṁ rūpaṁ ettha avacarati, na kāmoti rūpāvacaro.",
  "atk-s0517a2:904_5": "Rūpakkhandhopi hi rūpanti vuccati “rūpakkhandho rūpa”ntiādīsu viya.",
  "atk-s0517a2:904_6": "So pana brahmapārisajjabrahmapurohitamahābrahmānaṁ parittābhaappamāṇābhaābhassarānaṁ parittasubhaappamāṇasubhasubhakiṇhānaṁ asaññasattavehapphalānaṁ avihātappasudassasudassīakaniṭṭhānañca vasena soḷasavidho padeso.",
  "atk-s0517a2:904_7": "So rūpāvacarasaṅkhāto padeso uttarapadalopaṁ katvā “rūpa”nti vuccati, tasmiṁ rūpe avacaratīti rūpāvacaro.",
  "atk-s0517a2:904_8": "Rūpabhavo vā rūpaṁ, tasmiṁ avacaratīti rūpāvacaraṁ.",
  "atk-s0517a2:904_9": "Kiñcāpi hi eso samādhi kāmabhavepi avacarati, yathā pana saṅgāme avacaraṇato saṅgāmāvacaroti laddhanāmo nāgo nagare carantopi saṅgāmāvacaroti vuccati, thalacarā jalacarā ca pāṇino athale ajale ca ṭhitāpi thalacarā jalacarāti vuccanti, evamayaṁ aññattha avacarantopi rūpāvacaroti vutto.",
  "atk-s0517a2:904_10": "Apica rūpabhavasaṅkhāte rūpe paṭisandhiṁ avacāretītipi rūpāvacaro.",
  "atk-s0517a2:904_11": "Hīnoti lāmako.",
  "atk-s0517a2:904_12": "Hīnuttamānaṁ majjhe bhavo majjho.",
  "atk-s0517a2:904_13": "Majjhimotipi pāṭho, soyevattho.",
  "atk-s0517a2:904_14": "Padhānabhāvaṁ nīto paṇīto, uttamoti attho.",
  "atk-s0517a2:904_15": "Ete pana āyūhanavasena veditabbā.",
  "atk-s0517a2:904_16": "Yassa hi āyūhanakkhaṇe chando vā hīno hoti vīriyaṁ vā cittaṁ vā vīmaṁsā vā, so hīno nāma.",
  "atk-s0517a2:904_17": "Yassa te dhammā majjhimā, so majjhimo.",
  "atk-s0517a2:904_18": "Yassa paṇītā, so paṇīto.",
  "atk-s0517a2:904_19": "Uppāditamatto vā hīno, nātisubhāvito majjhimo, atisubhāvito vasippatto paṇīto.",
  "atk-s0517a2:904_20": "Arūpāvacaro rūpāvacare vuttanayānusārena veditabbo.",
  "atk-s0517a2:905_0": "Suññato samādhītiādīsu “sabbe saṅkhārā aniccā dukkhā anattā”ti vipassanāpaṭipāṭiyā vipassantassa anattānupassanāya maggavuṭṭhāne jāte yasmā sā vipassanā attavirahitesu saṅkhāresu suññato pavattā, tasmā suññatā nāma hoti.",
  "atk-s0517a2:905_1": "Tāya siddho ariyamaggasamādhi suññato samādhi nāma hoti, suññatavasena pavattasamādhīti attho.",
  "atk-s0517a2:905_2": "Vipassanāya pavattākārena hi so pavattati.",
  "atk-s0517a2:905_3": "Aniccānupassanāya maggavuṭṭhāne jāte yasmā sā vipassanā niccanimittapaṭipakkhavasena pavattā, tasmā animittā nāma hoti.",
  "atk-s0517a2:905_4": "Tāya siddho ariyamaggasamādhi animitto samādhi nāma hoti, niccanimittavirahito samādhīti attho.",
  "atk-s0517a2:905_5": "Vipassanāya pavattākārena hi so pavattati.",
  "atk-s0517a2:905_6": "Dukkhānupassanāya maggavuṭṭhāne jāte yasmā sā vipassanā paṇidhipaṭipakkhavasena pavattā, tasmā appaṇihitā nāma hoti.",
  "atk-s0517a2:905_7": "Tāya siddho ariyamaggasamādhi appaṇihito samādhi nāma hoti, paṇidhivirahito samādhīti attho.",
  "atk-s0517a2:905_8": "Vipassanāya pavattākārena hi so pavattati.",
  "atk-s0517a2:905_9": "Tādisā eva tayo phalasamādhayopi etehiyeva tīhi samādhīhi gahitā hontīti veditabbā.",
  "atk-s0517a2:905_10": "Lokuttarasamādhīnaṁ pana paṇītattā hīnādibhedo na uddhaṭo.",
  "atk-s0517a2:906_0": "Dasake uddhumātakasaññāvasenātiādīsu bhastā viya vāyunā uddhaṁ jīvitapariyādānā yathānukkamaṁ samuggatena sūnabhāvena uddhumātattā uddhumātaṁ, uddhumātameva uddhumātakaṁ, paṭikūlattā vā kucchitaṁ uddhumātanti uddhumātakaṁ.",
  "atk-s0517a2:906_1": "Tathārūpassa chavasarīrassetaṁ adhivacanaṁ.",
  "atk-s0517a2:906_2": "Vinīlaṁ vuccati viparibhinnavaṇṇaṁ, vinīlameva vinīlakaṁ, paṭikūlattā vā kucchitaṁ vinīlanti vinīlakaṁ.",
  "atk-s0517a2:906_3": "Maṁsussadaṭṭhānesu rattavaṇṇassa, pubbasannicayaṭṭhānesu setavaṇṇassa, yebhuyyena ca nīlavaṇṇassa nīlaṭṭhāne nīlasāṭakapārutasseva chavasarīrassetaṁ adhivacanaṁ.",
  "atk-s0517a2:906_4": "Paribhinnaṭṭhānesu vissandamānapubbaṁ vipubbaṁ, vipubbameva vipubbakaṁ, paṭikūlattā vā kucchitaṁ vipubbanti vipubbakaṁ.",
  "atk-s0517a2:906_5": "Tathārūpassa chavasarīrassetaṁ adhivacanaṁ.",
  "atk-s0517a2:906_6": "Vicchiddaṁ vuccati dvidhā chindanena apadhāritaṁ, vicchiddameva vicchiddakaṁ, paṭikūlattā vā kucchitaṁ vicchiddanti vicchiddakaṁ.",
  "atk-s0517a2:906_7": "Vemajjhe chinnassa chavasarīrassetaṁ adhivacanaṁ.",
  "atk-s0517a2:906_8": "Ito ca etto ca vividhākārena soṇasiṅgālādīhi khāyitanti vikkhāyitaṁ, vikhāyitanti vattabbe vikkhāyitanti vuttaṁ.",
  "atk-s0517a2:906_9": "Vikkhāyitameva vikkhāyitakaṁ, paṭikūlattā vā kucchitaṁ vikkhāyitanti vikkhāyitakaṁ.",
  "atk-s0517a2:906_10": "Tathārūpassa chavasarīrassetaṁ adhivacanaṁ.",
  "atk-s0517a2:906_11": "Vividhaṁ khittaṁ vikkhittaṁ, vikkhittameva vikkhittakaṁ, paṭikūlattā vā kucchitaṁ vikkhittanti vikkhittakaṁ.",
  "atk-s0517a2:906_12": "Aññena hatthaṁ aññena pādaṁ aññena sīsanti evaṁ tato tato khittassa chavasarīrassetaṁ adhivacanaṁ.",
  "atk-s0517a2:906_13": "Hatañca taṁ purimanayeneva vikkhittakañcāti hatavikkhittakaṁ.",
  "atk-s0517a2:906_14": "Kākapadākārena aṅgapaccaṅgesu satthena hanitvā vuttanayena vikkhittassa chavasarīrassetaṁ adhivacanaṁ.",
  "atk-s0517a2:906_15": "Lohitaṁ kirati vikkhipati ito cito ca paggharatīti lohitakaṁ.",
  "atk-s0517a2:906_16": "Paggharitalohitamakkhitassa chavasarīrassetaṁ adhivacanaṁ.",
  "atk-s0517a2:906_17": "Puḷavā vuccanti kimayo, puḷave kiratīti puḷavakaṁ.",
  "atk-s0517a2:906_18": "Kimiparipuṇṇassa chavasarīrassetaṁ adhivacanaṁ.",
  "atk-s0517a2:906_19": "Aṭṭhiyeva aṭṭhikaṁ, paṭikūlattā vā kucchitaṁ aṭṭhīti aṭṭhikaṁ.",
  "atk-s0517a2:906_20": "Aṭṭhisaṅkhalikāyapi ekaṭṭhikassapi etaṁ adhivacanaṁ.",
  "atk-s0517a2:906_21": "Imāni ca pana uddhumātakādīni nissāya uppannanimittānampi nimittesu paṭiladdhajjhānānampi etāneva nāmāni.",
  "atk-s0517a2:906_22": "Idha pana uddhumātakanimitte paṭikūlākāragāhikā appanāvasena uppannā saññā uddhumātakasaññā, tassā uddhumātakasaññāya vasena uddhumātakasaññāvasena.",
  "atk-s0517a2:906_23": "Sesesupi eseva nayo.",
  "atk-s0517a2:906_24": "Pañcapaññāsa samādhīti ekakādivasena vuttā.",
  "atk-s0517a2:907_0": "44.",
  "atk-s0517a2:907_1": "Evaṁ ekakādivasena samādhippabhedaṁ dassetvā idāni aññenapi pariyāyena samādhiṁ dassetukāmo apicāti aññaṁ pariyāyārambhaṁ dassetvā pañcavīsatītiādimāha.",
  "atk-s0517a2:907_2": "Tattha samādhissa samādhiṭṭhāti samādhissa samādhibhāve sabhāvā, yehi sabhāvehi so samādhi hoti, te tasmiṁ atthā nāma.",
  "atk-s0517a2:907_3": "Pariggahaṭṭhena samādhīti saddhādīhi indriyehi pariggahitattā tasmā pariggahitasabhāvena samādhi.",
  "atk-s0517a2:907_4": "Tāneva ca indriyāni aññamaññaparivārāni honti, bhāvanāpāripūriyā paripuṇṇāni ca honti.",
  "atk-s0517a2:907_5": "Tasmā parivāraṭṭhena paripūraṭṭhena samādhi.",
  "atk-s0517a2:907_6": "Tesaṁyeva samādhivasena ekārammaṇamapekkhitvā ekaggaṭṭhena, nānārammaṇavikkhepābhāvamapekkhitvā avikkhepaṭṭhena, lokuttarasseva mahatā vīriyabalapaggahena pattabbattā lokuttaramaggasseva ca parihānivasena visārābhāvato heṭṭhā gahitapaggahaṭṭhaavisāraṭṭhā idha na gahitāti veditabbā.",
  "atk-s0517a2:907_7": "Kilesakālussiyassābhāvena anāvilaṭṭhena samādhi.",
  "atk-s0517a2:907_8": "Avikampattā aniñjanaṭṭhena samādhi.",
  "atk-s0517a2:907_9": "Vikkhambhanavasena samucchedavasena vā kilesehi vimuttattā ārammaṇe ca adhimuttattā vimuttaṭṭhena samādhi.",
  "atk-s0517a2:908_0": "Ekattupaṭṭhānavasenacittassa ṭhitattāti samādhiyogeneva ekārammaṇe bhusaṁ patiṭṭhānavasena cittassa ārammaṇe niccalabhāvena patiṭṭhitattā.",
  "atk-s0517a2:908_1": "Aṭṭhasu yugalesu esati nesati, ādiyati nādiyati, paṭipajjati na paṭipajjatīti imāni tīṇi yugalāni appanāvīthito pubbabhāge upacārassa mudumajjhādhimattatāvasena vuttānīti veditabbāni, jhāyati jhāpetīti idaṁ appanāvīthiyaṁ upacāravasena veditabbaṁ.",
  "atk-s0517a2:908_2": "Esitattā nesitattā, ādinnattā anādinnattā, paṭipannattā nappaṭipannattā, jhātattā na jhāpitattāti imāni cattāri yugalāni appanāvasena vuttānīti veditabbāni.",
  "atk-s0517a2:909_0": "Tattha samaṁ esatīti samādhītiādīsu samanti appanaṁ.",
  "atk-s0517a2:909_1": "Sā hi paccanīkadhamme sameti nāsetīti samā, paccanīkavisamābhāvato vā samabhūtāti samā.",
  "atk-s0517a2:909_2": "Taṁ samaṁ esati ajjhāsayavasena gavesati.",
  "atk-s0517a2:909_3": "Itisaddo kāraṇattho, yasmā samaṁ esati, tasmā samādhīti attho.",
  "atk-s0517a2:909_4": "Visamaṁ nesatīti taṁ taṁ jhānapaccanīkasaṅkhātaṁ visamaṁ na esati.",
  "atk-s0517a2:909_5": "Mudubhūto hi pubbabhāgasamādhi ādibhūtattā samaṁ esati, visamaṁ nesati nāma.",
  "atk-s0517a2:909_6": "Majjhimabhūto thirabhūtattā samaṁ ādiyati, visamaṁ nādiyati nāma.",
  "atk-s0517a2:909_7": "Adhimattabhūto appanāvīthiyā āsannabhūtattā samaṁ paṭipajjati, visamaṁ nappaṭipajjati nāma.",
  "atk-s0517a2:909_8": "Samaṁ jhāyatīti bhāvanapuṁsakavacanaṁ, samaṁ hutvā jhāyati, samena vā ākārena jhāyatīti attho.",
  "atk-s0517a2:909_9": "Appanāvīthiyañhi samādhi paccanīkadhammavigamena santattā, santāya appanāya anukūlabhāvena ca ṭhitattā samenākārena pavattati.",
  "atk-s0517a2:909_10": "Jhāyatīti ca pajjalatīti attho “ete maṇḍalamāḷe dīpā jhāyanti sabbarattiṁ, sabbarattiyo ca telappadīpo jhāyati, telappadīpo cettha jhāyeyyā”tiādīsu viya.",
  "atk-s0517a2:909_11": "Samaṁ jāyatītipi pāṭho, samenākārena uppajjatīti attho.",
  "atk-s0517a2:909_12": "Jhāyati jhāpetīti yugalattā pana purimapāṭhova sundarataro.",
  "atk-s0517a2:909_13": "Jhāpetīti ca dahatīti attho.",
  "atk-s0517a2:909_14": "So hi samādhipaccanīkadhamme dūratarakaraṇena dahati nāma.",
  "atk-s0517a2:909_15": "Esanānesanādīnaṁ pana appanāya siddhattā “esitattā nesitattā”tiādīhi appanāsamādhi vutto.",
  "atk-s0517a2:909_16": "Samaṁ jhātattāti samaṁ jalitattā.",
  "atk-s0517a2:909_17": "Samaṁ jātattātipi pāṭho.",
  "atk-s0517a2:909_18": "Iti imesaṁ aṭṭhannaṁ yugalānaṁ vasena soḷasa, purimā ca navāti ime pañcavīsati samādhissa samādhiṭṭhā.",
  "atk-s0517a2:910_0": "Samoca hito ca sukho cāti samādhīti idaṁ pana pañcavīsatiyā ākārehi sādhitassa samādhissa atthasādhanatthaṁ vuttaṁ.",
  "atk-s0517a2:910_1": "Tattha samoti samasaddassa, saṁsaddassa vā attho.",
  "atk-s0517a2:910_2": "So hi paccanīkakkhobhavisamavirahitattā samo.",
  "atk-s0517a2:910_3": "Hitoti ādhisaddassa attho, ārammaṇe āhito niccalabhāvakaraṇena patiṭṭhāpitoti adhippāyo.",
  "atk-s0517a2:910_4": "Ubhayena samo ca āhito cāti samādhīti vuttaṁ hoti.",
  "atk-s0517a2:910_5": "Sukhoti santaṭṭhena sukho.",
  "atk-s0517a2:910_6": "“Yāyaṁ, bhante, adukkhamasukhā vedanā, santasmiṁ esā paṇīte sukhe vuttā bhagavatā”ti ca “upekkhā pana santattā, sukhamicceva bhāsitā”ti ca vuttattā tena santatthena sukhasaddena upekkhāsahagatasamādhipi gahito hoti.",
  "atk-s0517a2:910_7": "Aniyāmena hi sabbasamādhayo idha vuccanti.",
  "atk-s0517a2:910_8": "Tena ca sukhasaddena āhitabhāvassa kāraṇaṁ vuttaṁ hoti.",
  "atk-s0517a2:910_9": "Yasmā santo, tasmā ekārammaṇe āhitoti adhippāyo veditabboti.",
  "atk-s0517a2:911_0": "Samādhibhāvanāmayañāṇaniddesavaṇṇanā niṭṭhitā.",
  "atk-s0517a2:912_0": "4. Dhammaṭṭhitiñāṇaniddesavaṇṇanā",
  "atk-s0517a2:913_0": "45.",
  "atk-s0517a2:913_1": "Dhammaṭṭhitiñāṇaniddese avijjāsaṅkhārānaṁ uppādaṭṭhitītiādīsu tiṭṭhanti etāya saṅkhārāti ṭhiti. Kā sā? Avijjā.",
  "atk-s0517a2:913_2": "Sā hi saṅkhārānaṁ uppādāya nibbattiyā ṭhiti kāraṇanti uppādaṭṭhiti.",
  "atk-s0517a2:913_3": "Uppannānaṁ pavattiyāpi kāraṇanti pavattaṭṭhiti.",
  "atk-s0517a2:913_4": "Kiñcāpi hi janakapaccayassa jananakkhaṇeyeva kiccānubhāvo hoti, tena pana janitānaṁyeva pavattattā sakakkhaṇe pavattiyāpi kāraṇaṁ nāma hoti, santativasena vā pavattiyā kāraṇanti attho.",
  "atk-s0517a2:913_5": "Pavattanti ca napuṁsake bhāvavacanametaṁ, tasmā pavattaṁ pavattīti atthato ekaṁ.",
  "atk-s0517a2:913_6": "Pavattisaddassa pana pākaṭattā tena yojetvā attho vutto.",
  "atk-s0517a2:913_7": "Bhāvepi ṭhitisaddassa sijjhanato na idha bhāve ṭhitisaddo, kāraṇe ṭhitisaddoti dassanattaṁ nimittaṭṭhitīti vuttaṁ, nimittabhūtā ṭhitīti attho, kāraṇabhūtāti vuttaṁ hoti.",
  "atk-s0517a2:913_8": "Na kevalaṁ nimittamattaṁ hoti, atha kho saṅkhārajanane sabyāpārā viya hutvā āyūhati vāyamatīti paccayasamatthataṁ dassento āyūhanaṭṭhitīti āha, āyūhanabhūtā ṭhitīti attho.",
  "atk-s0517a2:913_9": "Yasmā avijjā saṅkhāre uppādayamānā uppāde saṁyojeti nāma, ghaṭetīti attho.",
  "atk-s0517a2:913_10": "Saṅkhāre pavattayamānā pavattiyaṁ palibundhati nāma, bandhatīti attho.",
  "atk-s0517a2:913_11": "Tasmā saññogaṭṭhiti palibodhaṭṭhitīti vuttā.",
  "atk-s0517a2:913_12": "Saññogabhūtā ṭhiti, palibodhabhūtā ṭhitīti attho.",
  "atk-s0517a2:913_13": "Yasmā avijjāva saṅkhāre uppādayamānā uppādāya pavattiyā ca mūlakāraṇaṭṭhena samudayo nāma, samudayabhūtā ṭhitīti samudayaṭṭhiti, mūlakāraṇabhūtā ṭhitīti attho.",
  "atk-s0517a2:913_14": "Avijjāva saṅkhārānaṁ uppāde janakapaccayattā, pavattiyaṁ upatthambhakapaccayattā hetuṭṭhiti paccayaṭṭhitīti vuttā, hetubhūtā ṭhiti, paccayabhūtā ṭhitīti attho.",
  "atk-s0517a2:913_15": "Janakapaccayo hi hetūti, upatthambhako paccayoti vuccati.",
  "atk-s0517a2:913_16": "Evaṁ sesesupi yojetabbaṁ.",
  "atk-s0517a2:914_0": "Bhavojātiyā, jāti jarāmaraṇassāti ettha pana uppādaṭṭhiti saññogaṭṭhiti hetuṭṭhitīti uppādavasena yojitāni padāni jātijarāmaraṇavantānaṁ khandhānaṁ vasena pariyāyena vuttānīti veditabbāni.",
  "atk-s0517a2:914_1": "Keci pana “uppādāya ṭhiti uppādaṭṭhitī”ti evamādinā nayenettha atthaṁ vaṇṇayanti.",
  "atk-s0517a2:914_2": "Avijjā paccayoti avijjāya saṅkhārānaṁ paccayabhāvaṁ apekkhitvā vuttaṁ.",
  "atk-s0517a2:914_3": "Avijjāyapi paccayasambhūtattā tassā api paccayapariggahaṇadassanatthaṁ ubhopete dhammā paccayasamuppannāti paccayapariggahe paññāti vuttaṁ.",
  "atk-s0517a2:914_4": "Evaṁ sesesupi yojetabbaṁ.",
  "atk-s0517a2:914_5": "Jāti paccayo, jarāmaraṇaṁ paccayasamuppannanti pana pariyāyena vuttaṁ.",
  "atk-s0517a2:914_6": "Atītampi addhānanti atikkantampi kālaṁ.",
  "atk-s0517a2:914_7": "Anāgatampi addhānanti appattampi kālaṁ.",
  "atk-s0517a2:914_8": "Ubhayatthāpi accantasaṁyogatthe upayogavacanaṁ.",
  "atk-s0517a2:915_0": "46.",
  "atk-s0517a2:915_1": "Idāni navākāravārānantaraṁ te navākāre vihāya hetupaṭiccapaccayapadeheva yojetvā avijjā hetu, saṅkhārā hetusamuppannātiādayo tayo vārā niddiṭṭhā.",
  "atk-s0517a2:915_2": "Navākāravāre janakaupatthambhakavasena paccayo vutto.",
  "atk-s0517a2:915_3": "Idha pana hetuvārassa paccayavārassa ca visuṁ āgatattā hetūti janakapaccayattaṁ, paccayoti upatthambhakapaccayattaṁ veditabbaṁ ekekassāpi avijjādikassa paccayassa ubhayathā sambhavato.",
  "atk-s0517a2:915_4": "Paṭiccavāre avijjā paṭiccāti attano uppāde saṅkhārānaṁ avijjāpekkhattā saṅkhārehi avijjā paṭimukhaṁ etabbā gantabbāti paṭiccā.",
  "atk-s0517a2:915_5": "Etena avijjāya saṅkhāruppādanasamatthatā vuttā hoti.",
  "atk-s0517a2:915_6": "Saṅkhārā paṭiccasamuppannāti saṅkhārā avijjaṁ paṭicca tadabhimukhaṁ pavattanato paṭimukhaṁ katvā na vihāya samaṁ uppannā.",
  "atk-s0517a2:915_7": "Evaṁ sesesupi liṅgānurūpena yojetabbaṁ.",
  "atk-s0517a2:915_8": "Avijjā paṭiccāti ussukkavasena vā pāṭho, attho panettha avijjā attano paccaye paṭicca pavattāti pāṭhasesavasena yojetabbo.",
  "atk-s0517a2:915_9": "Evaṁ sesesupi.",
  "atk-s0517a2:915_10": "Catūsupi ca etesu vāresu dvādasannaṁ paṭiccasamuppādaṅgānaṁ paccayasseva vasena dhammaṭṭhitiñāṇassa niddisitabbattā avijjādīnaṁ ekādasannaṁyeva aṅgānaṁ vasena dhammaṭṭhitiñāṇaṁ niddiṭṭhaṁ, jarāmaraṇassa pana ante ṭhitattā tassa vasena na niddiṭṭhaṁ.",
  "atk-s0517a2:915_11": "Jarāmaraṇassāpi sokaparidevadukkhadomanassupāyāsānaṁ paccayattā jarāmaraṇaṁ tesaṁ paccayaṁ katvā upaparikkhamānassa tassāpi jarāmaraṇassa vasena dhammaṭṭhitiñāṇaṁ yujjateva.",
  "atk-s0517a2:916_0": "47.",
  "atk-s0517a2:916_1": "Idāni tāneva dvādasa paṭiccasamuppādaṅgāni vīsatiākāravasena vibhajitvā catusaṅkhepatiyaddhatisandhiyo dassetvā dhammaṭṭhitiñāṇaṁ niddisitukāmo purimakammabhavasmintiādimāha.",
  "atk-s0517a2:916_2": "Tattha purimakammabhavasminti purime kammabhave, atītajātiyaṁ kammabhave kariyamāneti attho.",
  "atk-s0517a2:916_3": "Moho avijjāti yo tadā dukkhādīsu moho, yena mūḷho kammaṁ karoti, sā avijjā.",
  "atk-s0517a2:916_4": "Āyūhanā saṅkhārāti taṁ kammaṁ karontassa purimacetanāyo, yathā “dānaṁ dassāmī”ti cittaṁ uppādetvā māsampi saṁvaccharampi dānūpakaraṇāni sajjentassa uppannā purimacetanāyo.",
  "atk-s0517a2:916_5": "Paṭiggāhakānaṁ pana hatthe dakkhiṇaṁ patiṭṭhāpayato cetanā bhavoti vuccati.",
  "atk-s0517a2:916_6": "Ekāvajjanesu vā chasu javanesu cetanā āyūhanā saṅkhārā nāma, sattamajavane cetanā bhavo.",
  "atk-s0517a2:916_7": "Yā kāci vā pana cetanā bhavo, taṁsampayuttā āyūhanā saṅkhārā nāma.",
  "atk-s0517a2:917_0": "Nikanti taṇhāti yā kammaṁ karontassa tassa phale upapattibhave nikāmanā patthanā, sā taṇhā nāma.",
  "atk-s0517a2:917_1": "Upagamanaṁ upādānanti yaṁ kammabhavassa paccayabhūtaṁ “imasmiṁ nāma kamme kate kāmā sampajjantī”ti vā “idaṁ katvā asukasmiṁ nāma ṭhāne kāme sevissāmī”ti vā “attā ucchinno suucchinno hotī”ti vā “sukhī hotiṁ vigatapariḷāho”ti vā “sīlabbataṁ sukhena paripūratī”ti vā pavattaṁ upagamanaṁ daḷhagahaṇaṁ, idaṁ upādānaṁ nāma.",
  "atk-s0517a2:917_2": "Cetanā bhavoti āyūhanāvasāne vuttā cetanā bhavo nāma.",
  "atk-s0517a2:917_3": "Purimakammabhavasminti atītajātiyā kammabhave kariyamāne pavattā.",
  "atk-s0517a2:917_4": "Idha paṭisandhiyā paccayāti paccuppannapaṭisandhiyā paccayabhūtā.",
  "atk-s0517a2:918_0": "Idha paṭisandhi viññāṇanti yaṁ paccuppannabhavassa bhavantarapaṭisandhānavasena uppannattā paṭisandhīti vuccati, taṁ viññāṇaṁ.",
  "atk-s0517a2:918_1": "Okkanti nāmarūpanti yā gabbhe rūpārūpadhammānaṁ okkanti āgantvā pavisanaṁ viya, idaṁ nāmarūpaṁ.",
  "atk-s0517a2:918_2": "Pasādo āyatananti yo pasannabhāvo, idaṁ āyatanaṁ.",
  "atk-s0517a2:918_3": "Jātiggahaṇena ekavacanaṁ kataṁ.",
  "atk-s0517a2:918_4": "Etena cakkhādīni pañcāyatanāni vuttāni.",
  "atk-s0517a2:918_5": "“Pabhassaramidaṁ, bhikkhave, cittaṁ, tañca kho āgantukehi upakkilesehi upakkiliṭṭha”nti ettha bhavaṅgacittaṁ adhippetanti vacanato idhāpi manāyatanassa vipākabhūtattā, tassa ca kilesakālussiyābhāvena pasannattā pasādavacanena manāyatanampi vuttanti veditabbaṁ.",
  "atk-s0517a2:918_6": "Phuṭṭho phassoti yo ārammaṇaṁ phuṭṭho phusanto uppanno, ayaṁ phasso.",
  "atk-s0517a2:918_7": "Vedayitaṁ vedanāti yaṁ paṭisandhiviññāṇena vā saḷāyatanapaccayena vā phassena saha uppannaṁ vipākavedayitaṁ, ayaṁ vedanā.",
  "atk-s0517a2:918_8": "Idhupapattibhavasmiṁ purekatassa kammassa paccayāti paccuppanne vipākabhave atītajātiyaṁ katassa kammassa paccayena pavattantīti attho.",
  "atk-s0517a2:919_0": "Idha paripakkattā āyatanānanti paripakkāyatanassa kammakaraṇakāle mohādayo dassitā.",
  "atk-s0517a2:919_1": "Āyatiṁ paṭisandhiyāti anāgate paṭisandhiyā.",
  "atk-s0517a2:919_2": "Āyatiṁ paṭisandhi viññāṇantiādīni vuttatthāni.",
  "atk-s0517a2:920_0": "Kathaṁ pana dvādasahi paṭiccasamuppādaṅgehi ime vīsati ākārā gahitā hontīti?",
  "atk-s0517a2:920_1": "Avijjā saṅkhārāti ime dve atītahetuyo sarūpato vuttā.",
  "atk-s0517a2:920_2": "Yasmā pana avidvā paritassati, paritassito upādiyati, tassupādānapaccayā bhavo, tasmā tehi dvīhi gahitehi taṇhupādānabhavāpi gahitāva honti.",
  "atk-s0517a2:920_3": "Paccuppanne viññāṇanāmarūpasaḷāyatanaphassavedanā sarūpato vuttāyeva.",
  "atk-s0517a2:920_4": "Taṇhupādānabhavā paccuppannahetuyo sarūpato vuttā.",
  "atk-s0517a2:920_5": "Bhave pana gahite tassa pubbabhāgā taṁsampayuttā vā saṅkhārā gahitāva honti, taṇhupādānaggahaṇena ca taṁsampayuttā.",
  "atk-s0517a2:920_6": "Yāya vā mūḷho kammaṁ karoti, sā avijjā gahitāva hoti.",
  "atk-s0517a2:920_7": "Anāgate jāti jarāmaraṇanti dve sarūpena vuttāni, jātijarāmaraṇaggahaṇeneva pana viññāṇādīni pañca anāgataphalāni gahitāneva honti.",
  "atk-s0517a2:920_8": "Tesaṁyeva hi jātijarāmaraṇānīti evaṁ dvādasahi aṅgehi vīsati ākārā gahitā honti.",
  "atk-s0517a2:921_0": "“Atīte hetavo pañca, idāni phalapañcakaṁ;",
  "atk-s0517a2:922_0": "Idāni hetavo pañca, āyatiṁ phalapañcaka”nti. –",
  "atk-s0517a2:923_0": "Gāthāya ayamevattho vutto. Itimeti iti ime. Iti imeti vā pāṭho.",
  "atk-s0517a2:924_0": "Catusaṅkhepeti caturo rāsī.",
  "atk-s0517a2:924_1": "Atīte pañca hetudhammā eko hetusaṅkhepo, paccuppanne pañca phaladhammā eko phalasaṅkhepo, paccuppanne pañca hetudhammā eko hetusaṅkhepo, anāgate pañca phaladhammā eko phalasaṅkhepo.",
  "atk-s0517a2:925_0": "Tayo addheti tayo kāle.",
  "atk-s0517a2:925_1": "Paṭhamapañcakavasena atītakālo, dutiyatatiyapañcakavasena paccuppannakālo, catutthapañcakavasena anāgatakālo veditabbo.",
  "atk-s0517a2:926_0": "Tisandhinti tayo sandhayo assāti tisandhi, taṁ tisandhiṁ.",
  "atk-s0517a2:926_1": "Atītahetupaccuppannaphalānamantarā eko hetuphalasandhi, paccuppannaphalaanāgatahetūnamantarā eko phalahetusandhi, paccuppannahetuanāgataphalānamantarā eko hetuphalasandhi.",
  "atk-s0517a2:927_0": "Paṭiccasamuppādapāḷiyaṁ sarūpato āgatavasena pana avijjāsaṅkhārā eko saṅkhepo, viññāṇanāmarūpasaḷāyatanaphassavedanā dutiyo, taṇhupādānabhavā tatiyo, jātijarāmaraṇaṁ catuttho.",
  "atk-s0517a2:927_1": "Avijjāsaṅkhārāti dve aṅgāni atītakālāni, viññāṇādīni bhavāvasānāni aṭṭha paccuppannakālāni, jātijarāmaraṇanti dve anāgatakālāni.",
  "atk-s0517a2:927_2": "Saṅkhāraviññāṇānaṁ antarā eko hetuphalasandhi, vedanātaṇhānamantarā eko phalahetusandhi, bhavajātīnamantarā eko hetuphalasandhi.",
  "atk-s0517a2:928_0": "Vīsatiyāākārehīti vīsatiyā koṭṭhāsehi.",
  "atk-s0517a2:928_1": "Catusaṅkhepe ca tayo addhe ca tisandhiṁ paṭiccasamuppādañca vīsatiyā ākārehi jānātīti sambandho.",
  "atk-s0517a2:929_0": "Jānātīti sutānusārena bhāvanārambhañāṇena jānāti.",
  "atk-s0517a2:929_1": "Passatīti ñātameva cakkhunā diṭṭhaṁ viya hatthatale āmalakaṁ viya ca phuṭaṁ katvā ñāṇeneva passati.",
  "atk-s0517a2:929_2": "Aññātīti diṭṭhamariyādeneva āsevanaṁ karonto ñāṇeneva jānāti.",
  "atk-s0517a2:929_3": "Mariyādattho hi ettha ākāro.",
  "atk-s0517a2:929_4": "Paṭivijjhatīti bhāvanāpāripūriyā niṭṭhaṁ pāpento ñāṇeneva paṭivedhaṁ karoti.",
  "atk-s0517a2:929_5": "Salakkhaṇavasena vā jānāti, sarasavasena passati, paccupaṭṭhānavasena aññāti, padaṭṭhānavasena paṭivijjhati.",
  "atk-s0517a2:930_0": "Tattha paṭiccasamuppādoti paccayadhammā veditabbā.",
  "atk-s0517a2:930_1": "Paṭiccasamuppannā dhammāti tehi tehi paccayehi nibbattadhammā.",
  "atk-s0517a2:930_2": "Kathamidaṁ jānitabbanti ce?",
  "atk-s0517a2:930_3": "Bhagavato vacanena.",
  "atk-s0517a2:930_4": "Bhagavatā hi paṭiccasamuppādapaṭiccasamuppannadhammadesanāsutte –",
  "atk-s0517a2:931_0": "“Katamo ca, bhikkhave, paṭiccasamuppādo, jātipaccayā, bhikkhave, jarāmaraṇaṁ, uppādā vā tathāgatānaṁ anuppādā vā tathāgatānaṁ ṭhitāva sā dhātu dhammaṭṭhitatā dhammaniyāmatā idappaccayatā, taṁ tathāgato abhisambujjhati abhisameti, abhisambujjhitvā abhisametvā ācikkhati deseti paññāpeti paṭṭhapeti vivarati vibhajati uttānīkaroti ‘passathā’ti cāha.",
  "atk-s0517a2:931_1": "Jātipaccayā, bhikkhave, jarāmaraṇaṁ, bhavapaccayā, bhikkhave, jāti…pe…",
  "atk-s0517a2:931_2": "avijjāpaccayā, bhikkhave, saṅkhārā.",
  "atk-s0517a2:931_3": "Uppādā vā tathāgatānaṁ…pe…",
  "atk-s0517a2:931_4": "uttānīkaroti ‘passathā’ti cāha.",
  "atk-s0517a2:931_5": "Avijjāpaccayā, bhikkhave, saṅkhārā.",
  "atk-s0517a2:931_6": "Iti kho, bhikkhave, yā tatrata thatā avitathatā anaññathatā idappaccayatā.",
  "atk-s0517a2:931_7": "Ayaṁ vuccati, bhikkhave, paṭiccasamuppādo”ti –",
  "atk-s0517a2:932_0": "Evaṁ paṭiccasamuppādaṁ desentena tathatādīhi vevacanehi paccayadhammāva paṭiccasamuppādoti vuttā.",
  "atk-s0517a2:932_1": "Tasmā jarāmaraṇādīnaṁ paccayalakkhaṇo paṭiccasamuppādo, dukkhānubandhanaraso kummaggapaccupaṭṭhāno, ayampi sapaccayattā attano visesapaccayapadaṭṭhāno.",
  "atk-s0517a2:933_0": "Uppādāvā anuppādā vāti uppāde vā anuppāde vā, tathāgatesu uppannesupi anuppannesupīti attho.",
  "atk-s0517a2:933_1": "Ṭhitāva sā dhātūti ṭhitova so paccayasabhāvo, na kadāci jātijarāmaraṇassa paccayo na hotīti attho.",
  "atk-s0517a2:933_2": "Dhammaṭṭhitatā dhammaniyāmatā idappaccayatāti jātipaccayoyeva.",
  "atk-s0517a2:933_3": "Jātipaccayena hi jarāmaraṇasaṅkhāto paccayasamuppannadhammo tadāyattatāya tiṭṭhati, jātipaccayova jarāmaraṇadhammaṁ niyameti, tasmā jāti “dhammaṭṭhitatā dhammaniyāmatā”ti vuccati.",
  "atk-s0517a2:933_4": "Jātiyeva imassa jarāmaraṇassa paccayoti idappaccayo, idappaccayova idappaccayatā.",
  "atk-s0517a2:933_5": "Tanti taṁ paccayaṁ.",
  "atk-s0517a2:933_6": "Abhisambujjhatīti ñāṇena abhisambujjhati.",
  "atk-s0517a2:933_7": "Abhisametīti ñāṇena abhisamāgacchati.",
  "atk-s0517a2:933_8": "Ācikkhatīti katheti.",
  "atk-s0517a2:933_9": "Desetīti dasseti.",
  "atk-s0517a2:933_10": "Paññāpetīti jānāpeti.",
  "atk-s0517a2:933_11": "Paṭṭhapetīti ñāṇamukhe ṭhapeti.",
  "atk-s0517a2:933_12": "Vivaratīti vivaritvā dasseti.",
  "atk-s0517a2:933_13": "Vibhajatīti vibhāgato dasseti.",
  "atk-s0517a2:933_14": "Uttānīkarotīti pākaṭaṁ karoti.",
  "atk-s0517a2:933_15": "Iti khoti evaṁ kho.",
  "atk-s0517a2:933_16": "Yā tatrāti yā tesu “jātipaccayā jarāmaraṇa”ntiādīsu.",
  "atk-s0517a2:933_17": "So panāyaṁ paṭiccasamuppādo tehi tehi paccayehi anūnādhikeheva tassa tassa dhammassa sambhavato tathatāti, sāmaggiṁ upagatesu paccayesu muhuttampi tato nibbattanadhammānaṁ asambhavābhāvato avitathatāti, aññadhammapaccayehi aññadhammānuppattito anaññathatāti, yathāvuttānaṁ etesaṁ jarāmaraṇādīnaṁ paccayato vā paccayasamūhato vā idappaccayatāti vutto.",
  "atk-s0517a2:933_18": "Tatrāyaṁ vacanattho –",
  "atk-s0517a2:933_19": "imesaṁ paccayā idappaccayā, idappaccayā eva idappaccayatā, idappaccayānaṁ vā samūho idappaccayatā.",
  "atk-s0517a2:933_20": "Lakkhaṇaṁ panettha saddasatthato veditabbanti.",
  "atk-s0517a2:934_0": "Dhammaṭṭhitiñāṇaniddesavaṇṇanā niṭṭhitā.",
  "atk-s0517a2:935_0": "5. Sammasanañāṇaniddesavaṇṇanā",
  "atk-s0517a2:936_0": "48.",
  "atk-s0517a2:936_1": "Sammasanañāṇaniddese yaṁ kiñcīti anavasesapariyādānaṁ.",
  "atk-s0517a2:936_2": "Rūpanti atippasaṅganiyamanaṁ.",
  "atk-s0517a2:936_3": "Evaṁ padadvayenāpi rūpassa asesapariggaho kato hoti.",
  "atk-s0517a2:936_4": "Athassa atītādinā vibhāgaṁ ārabhati.",
  "atk-s0517a2:936_5": "Tañhi kiñci atītaṁ kiñci anāgatādibhedanti.",
  "atk-s0517a2:936_6": "Esa nayo vedanādīsupi.",
  "atk-s0517a2:936_7": "Tattha rūpaṁ tāva addhāsantatisamayakhaṇavasena catudhā atītaṁ nāma hoti, tathā anāgatapaccuppannaṁ.",
  "atk-s0517a2:936_8": "Tattha addhāvasena tāva ekassa ekasmiṁ bhave paṭisandhito pubbe atītaṁ, cutito uddhaṁ anāgataṁ, ubhinnamantare paccuppannaṁ.",
  "atk-s0517a2:936_9": "Santativasena sabhāgaekautusamuṭṭhānaṁ ekāhārasamuṭṭhānañca pubbāpariyabhāvena vattamānampi paccuppannaṁ, tato pubbe visabhāgautuāhārasamuṭṭhānaṁ atītaṁ, pacchā anāgataṁ.",
  "atk-s0517a2:936_10": "Cittajaṁ ekavīthiekajavanaekasamāpattisamuṭṭhānaṁ paccuppannaṁ, tato pubbe atītaṁ, pacchā anāgataṁ, kammasamuṭṭhānassa pāṭiyekkaṁ santativasena atītādibhedo natthi, tesaññeva pana utuāhāracittasamuṭṭhānānaṁ upatthambhanavasena tassa atītādibhāvo veditabbo.",
  "atk-s0517a2:936_11": "Samayavasena ekamuhuttapubbaṇhasāyanharattindivādīsu samayesu santānavasena pavattamānaṁ taṁ taṁ samayaṁ paccuppannaṁ nāma, tato pubbe atītaṁ, pacchā anāgataṁ.",
  "atk-s0517a2:936_12": "Khaṇavasena uppādādikhaṇattayapariyāpannaṁ paccuppannaṁ, tato pubbe anāgataṁ, pacchā atītaṁ.",
  "atk-s0517a2:936_13": "Apica atikkantahetupaccayakiccaṁ atītaṁ, niṭṭhitahetukiccamaniṭṭhitapaccayakiccaṁ paccuppannaṁ, ubhayakiccamasampattaṁ anāgataṁ.",
  "atk-s0517a2:936_14": "Sakiccakkhaṇe vā paccuppannaṁ, tato pubbe anāgataṁ, pacchā atītaṁ.",
  "atk-s0517a2:936_15": "Ettha ca khaṇādikathāva nippariyāyā sesā sapariyāyā.",
  "atk-s0517a2:937_0": "Ajjhattanti pañcasupi khandhesu idha niyakajjhattaṁ adhippetaṁ, tasmā attano santāne pavattaṁ pāṭipuggalikaṁ rūpaṁ ajjhattanti veditabbaṁ.",
  "atk-s0517a2:937_1": "Tato bahibhūtaṁ pana indriyabaddhaṁ vā anindriyabaddhaṁ vā rūpaṁ bahiddhā nāma.",
  "atk-s0517a2:937_2": "Oḷārikanti cakkhusotaghānajivhākāyarūpasaddagandharasaphoṭṭhabbasaṅkhātā pathavītejovāyo cāti dvādasavidhaṁ rūpaṁ ghaṭṭanavasena gahetabbato oḷārikaṁ.",
  "atk-s0517a2:937_3": "Sesaṁ pana āpodhātu itthindriyaṁ purisindriyaṁ jīvitindriyaṁ hadayavatthu ojā ākāsadhātu kāyaviññatti vacīviññatti rūpassa lahutā mudutā kammaññatā upacayo santati jaratā aniccatāti soḷasavidhaṁ rūpaṁ ghaṭṭanavasena agahetabbato sukhumaṁ.",
  "atk-s0517a2:937_4": "Hīnaṁ vā paṇītaṁ vāti ettha hīnapaṇītabhāvo pariyāyato nippariyāyato ca.",
  "atk-s0517a2:937_5": "Tattha akaniṭṭhānaṁ rūpato sudassīnaṁ rūpaṁ hīnaṁ, tadeva sudassānaṁ rūpato paṇītaṁ.",
  "atk-s0517a2:937_6": "Evaṁ yāva narakasattānaṁ rūpaṁ, tāva pariyāyato hīnapaṇītatā veditabbā.",
  "atk-s0517a2:937_7": "Nippariyāyato pana yattha akusalavipākaṁ uppajjati, taṁ hīnaṁ.",
  "atk-s0517a2:937_8": "Yattha kusalavipākaṁ, taṁ paṇītaṁ.",
  "atk-s0517a2:937_9": "Yaṁ dūre santike vāti ettha yaṁ sukhumaṁ, tadeva duppaṭivijjhasabhāvattā dūre.",
  "atk-s0517a2:937_10": "Yaṁ oḷārikaṁ, tadeva suppaṭivijjhasabhāvattā santike.",
  "atk-s0517a2:938_0": "Sabbaṁrūpaṁ aniccato vavattheti ekaṁ sammasanaṁ, dukkhato vavattheti ekaṁ sammasanaṁ, anattato vavattheti ekaṁ sammasananti ettha ayaṁ bhikkhu “yaṁ kiñci rūpa”nti evaṁ aniyamaniddiṭṭhaṁ sabbampi rūpaṁ atītattikena ceva catūhi ajjhattādidukehi cāti ekādasahi okāsehi paricchinditvā sabbaṁ rūpaṁ aniccato vavattheti aniccanti sammasati. Kathaṁ?",
  "atk-s0517a2:938_1": "Parato vuttanayena.",
  "atk-s0517a2:938_2": "Vuttañhetaṁ –",
  "atk-s0517a2:938_3": "“rūpaṁ atītānāgatapaccuppannaṁ aniccaṁ khayaṭṭhenā”ti.",
  "atk-s0517a2:938_4": "Tasmā esa yaṁ atītaṁ rūpaṁ, taṁ yasmā atīteyeva khīṇaṁ, nayimaṁ bhavaṁ sampattanti aniccaṁ khayaṭṭhena, yaṁ anāgataṁ rūpaṁ anantarabhave nibbattissati, tampi tattheva khīyissati, na tato paraṁ bhavaṁ gamissatīti aniccaṁ khayaṭṭhena, yaṁ paccuppannaṁ rūpaṁ, taṁ idheva khīyati, na ito gacchatīti aniccaṁ khayaṭṭhena, yaṁ ajjhattaṁ rūpaṁ, tampi ajjhattameva khīyati, na bahiddhābhāvaṁ gacchatīti aniccaṁ khayaṭṭhena, yaṁ bahiddhā oḷārikaṁ sukhumaṁ hīnaṁ paṇītaṁ dūre santike, tampi ettheva khīyati, na dūrabhāvaṁ gacchatīti aniccaṁ khayaṭṭhenāti sammasati.",
  "atk-s0517a2:938_5": "Idaṁ sabbampi “aniccaṁ khayaṭṭhenā”ti etassa vasena ekaṁ sammasanaṁ, pabhedato pana ekādasavidhaṁ hoti.",
  "atk-s0517a2:939_0": "Sabbameva cetaṁ dukkhaṁ bhayaṭṭhenāti sammasati.",
  "atk-s0517a2:939_1": "Bhayaṭṭhenāti sappaṭibhayatāya.",
  "atk-s0517a2:939_2": "Yañhi aniccaṁ, taṁ bhayāvahaṁ hoti sīhopamasutte devānaṁ viya.",
  "atk-s0517a2:939_3": "Iti idampi “dukkhaṁ bhayaṭṭhenā”ti etassa vasena ekaṁ sammasanaṁ, pabhedato pana ekādasavidhaṁ hoti.",
  "atk-s0517a2:940_0": "Yathā ca dukkhaṁ, evaṁ sabbampi taṁ anattā asārakaṭṭhenāti sammasati.",
  "atk-s0517a2:940_1": "Asārakaṭṭhenāti “attā nivāsī kārako vedako sayaṁvasī”ti evaṁ parikappitassa attasārassa abhāvena.",
  "atk-s0517a2:940_2": "Yañhi aniccaṁ dukkhaṁ, attanopi aniccataṁ vā udayabbayapīḷanaṁ vā vāretuṁ na sakkoti, kuto tassa kārakādibhāvo. Tenāha –",
  "atk-s0517a2:940_3": "“rūpañca hidaṁ, bhikkhave, attā abhavissa, nayidaṁ rūpaṁ ābādhāya saṁvatteyyā”tiādi.",
  "atk-s0517a2:940_4": "Iti idaṁ “anattā asārakaṭṭhenā”ti etassa vasena ekaṁ sammasanaṁ, pabhedato pana ekādasavidhaṁ hoti.",
  "atk-s0517a2:940_5": "Eseva nayo vedanādīsu.",
  "atk-s0517a2:940_6": "Iti ekekasmiṁ khandhe ekādasa ekādasa katvā pañcasu khandhesu pañcapaññāsa sammasanāni honti, aniccato pañcapaññāsa, dukkhato pañcapaññāsa, anattato pañcapaññāsāti tividhānupassanāvasena sabbāni pañcasaṭṭhisatasammasanāni honti.",
  "atk-s0517a2:941_0": "Keci pana “sabbaṁ rūpaṁ, sabbaṁ vedanaṁ, sabbaṁ saññaṁ, sabbe saṅkhāre, sabbaṁ viññāṇanti padampi pakkhipitvā ekekasmiṁ khandhe dvādasa dvādasa katvā pañcasu saṭṭhi, anupassanāto asītisatasammasanānī”ti vadanti.",
  "atk-s0517a2:942_0": "Atītādivibhāge panettha santativasena khaṇādivasena ca vedanāya atītānāgatapaccuppannabhāvo veditabbo.",
  "atk-s0517a2:942_1": "Tattha santativasena ekavīthiekajavanaekasamāpattipariyāpannā ekavidhavisayasamāyogappavattā ca paccuppannā, tato pubbe atītā, pacchā anāgatā.",
  "atk-s0517a2:942_2": "Khaṇādivasena khaṇattayapariyāpannā pubbantāparantamajjhagatā sakiccañca kurumānā vedanā paccuppannā, tato pubbe atītā, pacchā anāgatā.",
  "atk-s0517a2:942_3": "Ajjhattabahiddhābhedo niyakajjhattavaseneva veditabbo.",
  "atk-s0517a2:943_0": "Oḷārikasukhumabhāvo “akusalā vedanā oḷārikā, kusalābyākatā vedanā sukhumā”tiādinā nayena vibhaṅge vuttena jātisabhāvapuggalalokiyalokuttaravasena veditabbo.",
  "atk-s0517a2:943_1": "Jātivasena tāva akusalā vedanā sāvajjakiriyahetuto, kilesasantāpabhāvato ca avūpasantavuttīti kusalavedanāya oḷārikā, sabyāpārato saussāhato savipākato kilesasantāpabhāvato sāvajjato ca vipākābyākatāya oḷārikā, savipākato kilesasantāpabhāvato sabyābajjhato sāvajjato ca kiriyābyākatāya oḷārikā.",
  "atk-s0517a2:943_2": "Kusalābyākatā pana vuttavipariyāyato akusalāya vedanāya sukhumā.",
  "atk-s0517a2:943_3": "Dvepi kusalākusalā vedanā sabyāpārato saussāhato savipākato ca yathāyogaṁ duvidhāyapi abyākatāya oḷārikā, vuttavipariyāyena duvidhāpi abyākatā tāhi sukhumā.",
  "atk-s0517a2:943_4": "Evaṁ tāva jātivasena oḷārikasukhumatā veditabbā.",
  "atk-s0517a2:944_0": "Sabhāvavasena pana dukkhā vedanā nirassādato savipphārato khobhakaraṇato ubbejanīyato abhibhavanato ca itarāhi dvīhi oḷārikā, itarā pana dve sātato santato paṇītato manāpato majjhattato ca yathāyogaṁ dukkhāya sukhumā.",
  "atk-s0517a2:944_1": "Ubho pana sukhadukkhā savipphārato ubbejanīyato khobhakaraṇato pākaṭato ca adukkhamasukhāya oḷārikā, sā vuttavipariyāyena tadubhayato sukhumā.",
  "atk-s0517a2:944_2": "Evaṁ sabhāvavasena oḷārikasukhumatā veditabbā.",
  "atk-s0517a2:945_0": "Puggalavasena pana asamāpannassa vedanā nānārammaṇe vikkhittabhāvato samāpannassa vedanāya oḷārikā, vipariyāyena itarā sukhumā.",
  "atk-s0517a2:945_1": "Evaṁ puggalavasena oḷārikasukhumatā veditabbā.",
  "atk-s0517a2:946_0": "Lokiyalokuttaravasena pana sāsavā vedanā lokiyā, sā āsavuppattihetuto oghaniyato yoganiyato ganthaniyato nīvaraṇiyato upādāniyato saṁkilesikato puthujjanasādhāraṇato ca anāsavāya oḷārikā, anāsavā ca vipariyāyena sāsavāya sukhumā.",
  "atk-s0517a2:946_1": "Evaṁ lokiyalokuttaravasena oḷārikasukhumatā veditabbā.",
  "atk-s0517a2:947_0": "Tattha jātiādivasena sambhedo pariharitabbo.",
  "atk-s0517a2:947_1": "Akusalavipākakāyaviññāṇasampayuttā hi vedanā jātivasena abyākatattā sukhumāpi samānā sabhāvādivasena oḷārikā hoti.",
  "atk-s0517a2:947_2": "Vuttañhetaṁ –",
  "atk-s0517a2:948_0": "“Abyākatā vedanā sukhumā, dukkhā vedanā oḷārikā.",
  "atk-s0517a2:948_1": "Samāpannassa vedanā sukhumā, asamāpannassa vedanā oḷārikā.",
  "atk-s0517a2:948_2": "Anāsavā vedanā sukhumā, sāsavā vedanā oḷārikā”ti.",
  "atk-s0517a2:949_0": "Yathā ca dukkhā vedanā, evaṁ sukhādayopi.",
  "atk-s0517a2:949_1": "Tāpi hi jātivasena oḷārikā, sabhāvādivasena sukhumā honti.",
  "atk-s0517a2:949_2": "Tasmā yathā jātiādivasena sambhedo na hoti, tathā vedanānaṁ oḷārikasukhumatā veditabbā.",
  "atk-s0517a2:949_3": "Seyyathidaṁ, abyākatā jātivasena kusalākusalāhi sukhumā.",
  "atk-s0517a2:949_4": "Tattha katamā abyākatā?",
  "atk-s0517a2:949_5": "Kiṁ dukkhā?",
  "atk-s0517a2:949_6": "Kiṁ sukhā?",
  "atk-s0517a2:949_7": "Kiṁ samāpannassa?",
  "atk-s0517a2:949_8": "Kiṁ asamāpannassa?",
  "atk-s0517a2:949_9": "Kiṁ sāsavā?",
  "atk-s0517a2:949_10": "Kiṁ anāsavāti?",
  "atk-s0517a2:949_11": "Evaṁ sabhāvādibhedo na parāmasitabbo.",
  "atk-s0517a2:949_12": "Esa nayo sabbattha.",
  "atk-s0517a2:950_0": "Apica “taṁ taṁ vā pana vedanaṁ upādāyupādāya vedanā oḷārikā sukhumā daṭṭhabbā”ti vacanato akusalādīsupi lobhasahagatāya dosasahagatā vedanā aggi viya nissayadahanato oḷārikā, lobhasahagatā sukhumā.",
  "atk-s0517a2:950_1": "Dosasahagatāpi niyatā oḷārikā, aniyatā sukhumā.",
  "atk-s0517a2:950_2": "Niyatāpi kappaṭṭhitikā oḷārikā, itarā sukhumā.",
  "atk-s0517a2:950_3": "Kappaṭṭhitikāsupi asaṅkhārikā oḷārikā, itarā sukhumā.",
  "atk-s0517a2:950_4": "Lobhasahagatā pana diṭṭhisampayuttā oḷārikā, itarā sukhumā.",
  "atk-s0517a2:950_5": "Sāpi niyatā kappaṭṭhitikā asaṅkhārikā oḷārikā, itarā sukhumā.",
  "atk-s0517a2:950_6": "Avisesena ca akusalā bahuvipākā oḷārikā, appavipākā sukhumā.",
  "atk-s0517a2:950_7": "Kusalā pana appavipākā oḷārikā, bahuvipākā sukhumā.",
  "atk-s0517a2:951_0": "Apica kāmāvacarakusalā oḷārikā, rūpāvacarā sukhumā, tato arūpāvacarā, tato lokuttarā.",
  "atk-s0517a2:951_1": "Kāmāvacarā ca dānamayā oḷārikā, sīlamayā sukhumā.",
  "atk-s0517a2:951_2": "Sīlamayāpi oḷārikā, tato bhāvanāmayā sukhumā.",
  "atk-s0517a2:951_3": "Bhāvanāmayāpi duhetukā oḷārikā, tihetukā sukhumā.",
  "atk-s0517a2:951_4": "Tihetukāpi sasaṅkhārikā oḷārikā, asaṅkhārikā sukhumā.",
  "atk-s0517a2:951_5": "Rūpāvacarā ca paṭhamajjhānikā oḷārikā…pe…",
  "atk-s0517a2:951_6": "pañcamajjhānikā sukhumāva.",
  "atk-s0517a2:951_7": "Arūpāvacarā ca ākāsānañcāyatanasampayuttā oḷārikā…pe…",
  "atk-s0517a2:951_8": "nevasaññānāsaññāyatanasampayuttā sukhumāva.",
  "atk-s0517a2:951_9": "Lokuttarā ca sotāpattimaggasampayuttā oḷārikā…pe…",
  "atk-s0517a2:951_10": "arahattamaggasampayuttā sukhumāva.",
  "atk-s0517a2:951_11": "Esa nayo taṁtaṁbhūmivipākakiriyāvedanāsu dukkhādiasamāpannādisāsavādivasena vuttavedanāsu ca.",
  "atk-s0517a2:951_12": "Okāsavasena vāpi niraye dukkhā oḷārikā, tiracchānayoniyaṁ sukhumā…pe…",
  "atk-s0517a2:951_13": "paranimmitavasavattīsu sukhumāva.",
  "atk-s0517a2:951_14": "Yathā ca dukkhā, evaṁ sukhāpi sabbattha yathānurūpaṁ yojetabbā.",
  "atk-s0517a2:951_15": "Vatthuvasena cāpi hīnavatthukā yā kāci vedanā oḷārikā, paṇītavatthukā sukhumā.",
  "atk-s0517a2:951_16": "Hīnapaṇītabhede yā oḷārikā, sā hīnā.",
  "atk-s0517a2:951_17": "Yā ca sukhumā, sā paṇītāti daṭṭhabbā.",
  "atk-s0517a2:952_0": "Dūrasantikapade pana “akusalā vedanā kusalābyākatāhi vedanāhi dūre, akusalā vedanā akusalāya vedanāya santike”tiādinā nayena vibhaṅge vibhattā.",
  "atk-s0517a2:952_1": "Tasmā akusalā vedanā visabhāgato asaṁsaṭṭhato asarikkhato ca kusalābyākatāhi dūre, tathā kusalābyākatā akusalāya.",
  "atk-s0517a2:952_2": "Esa nayo sabbavāresu.",
  "atk-s0517a2:952_3": "Akusalā pana vedanā sabhāgato saṁsaṭṭhato sarikkhato ca akusalāya santiketi idaṁ vedanāya atītādivibhāge vitthārakathāmukhaṁ.",
  "atk-s0517a2:952_4": "Taṁtaṁvedanāsampayuttānaṁ pana saññādīnampi etaṁ evameva veditabbaṁ.",
  "atk-s0517a2:953_0": "Ye panettha vedanādīsu cakkhu…pe…",
  "atk-s0517a2:953_1": "jarāmaraṇanti peyyālena saṁkhittesu ca dhammesu lokuttaradhammā āgatā, te asammasanūpagattā imasmiṁ adhikāre na gahetabbā.",
  "atk-s0517a2:953_2": "Te pana kevalaṁ tena tena padena saṅgahitadhammadassanavasena ca abhiññeyyaniddese āgatanayena ca vuttā.",
  "atk-s0517a2:953_3": "Yepi ca sammasanūpagā, tesu ye yassa pākaṭā honti, sukhena pariggahaṁ gacchanti, tesu tena sammasanaṁ ārabhitabbaṁ.",
  "atk-s0517a2:953_4": "Jātijarāmaraṇavasena visuṁ sammasanābhāvepi jātijarāmaraṇavantesuyeva pana sammasitesu tānipi sammasitāni hontīti pariyāyena tesampi vasena sammasanaṁ vuttanti veditabbaṁ.",
  "atk-s0517a2:953_5": "Atītānāgatapaccuppannaṁ aniccato vavatthetītiādinā nayena atītattikasseva ca vasena sammasanassa vuttattā ajjhattādibhedaṁ anāmasitvāpi atītattikasseva vasena paricchinditvāpi aniccādito sammasanaṁ kātabbameva.",
  "atk-s0517a2:954_0": "Yaṁ pana aniccaṁ, taṁ yasmā niyamato saṅkhatādibhedaṁ hoti, tenassa pariyāyadassanatthaṁ, nānākārehi vā manasikārappavattidassanatthaṁ rūpaṁ atītānāgatapaccuppannaṁ aniccaṁ saṅkhatantiādimāha.",
  "atk-s0517a2:954_1": "Tañhi hutvā abhāvaṭṭhena aniccaṁ, aniccantikatāya ādiantavantatāya vā aniccaṁ.",
  "atk-s0517a2:954_2": "Paccayehi samāgantvā katattā saṅkhataṁ.",
  "atk-s0517a2:954_3": "Paccaye paṭicca nissāya samaṁ, saha vā uppannattā paṭiccasamuppannaṁ.",
  "atk-s0517a2:954_4": "Etena paccayehi katepi paccayānaṁ abyāpārataṁ dasseti.",
  "atk-s0517a2:954_5": "Khayadhammanti khīyanadhammaṁ khīyanapakatikaṁ.",
  "atk-s0517a2:954_6": "Vayadhammanti nassanadhammaṁ.",
  "atk-s0517a2:954_7": "Nayidaṁ mandībhāvakkhayavasena khayadhammaṁ, kevalaṁ vigamanapakatikaṁ.",
  "atk-s0517a2:954_8": "Pahūtassa mandībhāvopi hi loke khayoti vuccati.",
  "atk-s0517a2:954_9": "Virāgadhammanti nayidaṁ kuhiñci gamanavasena vayadhammaṁ, kevalaṁ sabhāvātikkamanapakatikaṁ.",
  "atk-s0517a2:954_10": "“Virāgo nāma jigucchanaṁ vā samatikkamo vā”ti hi vuttaṁ.",
  "atk-s0517a2:954_11": "Nirodhadhammanti nayidaṁ sabhāvātikkamena punarāvattidhammaṁ, kevalaṁ apunarāvattinirodhena nirujjhanapakatikanti purimapurimapadassa atthavivaraṇavasena pacchimapacchimapadaṁ vuttanti veditabbaṁ.",
  "atk-s0517a2:955_0": "Atha vā ekabhavapariyāpannarūpabhaṅgavasena khayadhammaṁ, ekasantatipariyāpannarūpakkhayavasena vayadhammaṁ, rūpassa khaṇabhaṅgavasena virāgadhammaṁ, tiṇṇampi apunappavattivasena nirodhadhammantipi yojetabbaṁ.",
  "atk-s0517a2:956_0": "Jarāmaraṇaṁ aniccantiādīsu jarāmaraṇaṁ na aniccaṁ, aniccasabhāvānaṁ pana khandhānaṁ jarāmaraṇattā aniccaṁ nāma jātaṁ.",
  "atk-s0517a2:956_1": "Saṅkhatādīsupi eseva nayo.",
  "atk-s0517a2:956_2": "Antarapeyyāle jātiyāpi aniccāditāya eseva nayo.",
  "atk-s0517a2:957_0": "Jātipaccayā jarāmaraṇantiādi na vipassanāvasena vuttaṁ, kevalaṁ paṭiccasamuppādassa ekekaaṅgavasena saṅkhipitvā vavatthānato sammasanañāṇaṁ nāma hotīti pariyāyena vuttaṁ.",
  "atk-s0517a2:957_1": "Na panetaṁ kalāpasammasanañāṇaṁ dhammaṭṭhitiñāṇameva taṁ hotīti.",
  "atk-s0517a2:957_2": "Asati jātiyāti liṅgavipallāso kato, asatiyā jātiyāti vuttaṁ hoti.",
  "atk-s0517a2:957_3": "Asati saṅkhāresūti vacanavipallāso kato, asantesu saṅkhāresūti vuttaṁ hoti.",
  "atk-s0517a2:957_4": "Bhavapaccayā jāti, asatītiādi “bhavapaccayā jāti, asati bhave natthi jātī”tiādinā nayena yojetabbaṁ.",
  "atk-s0517a2:958_0": "Sammasanañāṇaniddesavaṇṇanā niṭṭhitā.",
  "atk-s0517a2:959_0": "6. Udayabbayañāṇaniddesavaṇṇanā",
  "atk-s0517a2:960_0": "49.",
  "atk-s0517a2:960_1": "Idāni anantaraṁ vuttassa sammasanañāṇassa nānānayehi bhāvanāthirakaraṇena pāraṁ gantvā ṭhitena aniccādito diṭṭhe saṅkhāre udayabbayena paricchinditvā aniccādito vipassanatthaṁ vuttassa udayabbayānupassanāñāṇassa niddese jātaṁ rūpantiādīsu santativasena yathāsakaṁ paccayehi nibbattaṁ rūpaṁ.",
  "atk-s0517a2:960_2": "Tassa jātassa rūpassa nibbattilakkhaṇaṁ jātiṁ uppādaṁ abhinavākāraṁ udayoti, vipariṇāmalakkhaṇaṁ khayaṁ bhaṅgaṁ vayoti, anupassanā punappunaṁ nisāmanā, udayabbaya anupassanāñāṇanti attho.",
  "atk-s0517a2:960_3": "Vedanādīsupi eseva nayo.",
  "atk-s0517a2:960_4": "Jātijarāmaraṇavantānaṁyeva udayabbayassa pariggahetabbattā jātijarāmaraṇānaṁ udayabbayābhāvato jātijarāmaraṇaṁ anāmasitvā jātaṁ cakkhu…pe…",
  "atk-s0517a2:960_5": "jāto bhavoti peyyālaṁ kataṁ.",
  "atk-s0517a2:960_6": "So evaṁ pañcannaṁ khandhānaṁ udayabbayaṁ passanto evaṁ jānāti “imesaṁ khandhānaṁ uppattito pubbe anuppannānaṁ rāsi vā nicayo vā natthi, uppajjamānānampi rāsito vā nicayato vā āgamanaṁ nāma natthi, nirujjhamānānampi disāvidisāgamanaṁ nāma natthi, niruddhānampi ekasmiṁ ṭhāne rāsito nicayato nidhānato avaṭṭhānaṁ nāma natthi.",
  "atk-s0517a2:960_7": "Yathā pana vīṇāya vādiyamānāya uppannassa saddassa neva uppattito pubbe sannicayo atthi, na uppajjamāno sannicayato āgato, na nirujjhamānassa disāvidisāgamanaṁ atthi, na niruddho katthaci sannicito tiṭṭhati, atha kho vīṇañca upavīṇañca purisassa ca tajjaṁ vāyāmaṁ paṭicca ahutvā sambhoti, hutvā paṭiveti, evaṁ sabbepi rūpārūpino dhammā ahutvā sambhonti, hutvā paṭiventī”ti.",
  "atk-s0517a2:961_0": "50.",
  "atk-s0517a2:961_1": "Evaṁ saṅkhepato udayabbayadassanaṁ dassetvā idāni vitthārato dassetuṁ pañcannaṁ khandhānaṁ udayaṁ passanto kati lakkhaṇāni passatītiādīhi rāsito gaṇanaṁ pucchitvā, pañcannaṁ khandhānaṁ udayaṁ passanto pañcavīsati lakkhaṇāni passatītiādīhi rāsitova gaṇanaṁ vissajjetvā, puna rūpakkhandhassa udayaṁ passanto kati lakkhaṇāni passatītiādīhi vibhāgato gaṇanaṁ pucchitvā rūpakkhandhassa udayaṁ passanto pañca lakkhaṇāni passatītiādīhi vibhāgato gaṇanaṁ vissajjetvā, puna rūpakkhandhassa udayaṁ passanto katamāni pañca lakkhaṇāni passatītiādīhi lakkhaṇavibhāgaṁ pucchitvā vissajjanaṁ kataṁ.",
  "atk-s0517a2:962_0": "Tattha avijjāsamudayā rūpasamudayoti “purimakammabhavasmiṁ moho avijjā”ti vuttāya avijjāya sati imasmiṁ bhave rūpassa uppādo hotīti attho.",
  "atk-s0517a2:962_1": "Paccayasamudayaṭṭhenāti paccayassa uppannabhāvenāti attho.",
  "atk-s0517a2:962_2": "Avijjātaṇhākammāni cettha idha paṭisandhihetubhūtā atītapaccayā.",
  "atk-s0517a2:962_3": "Imesu ca tīsu gahitesu saṅkhārupādānāni gahitāneva honti.",
  "atk-s0517a2:962_4": "Āhārasamudayāti pavattipaccayesu kabaḷīkārāhārassa balavattā soyeva gahito.",
  "atk-s0517a2:962_5": "Tasmiṁ pana gahite pavattihetubhūtāni utucittānipi gahitāneva honti.",
  "atk-s0517a2:962_6": "Nibbattilakkhaṇanti addhāsantatikhaṇavasena rūpassa uppādaṁ, uppādoyeva saṅkhatalakkhaṇattā lakkhaṇanti ca vutto.",
  "atk-s0517a2:962_7": "Pañca lakkhaṇānīti avijjā taṇhā kammāhārā nibbatti cāti imāni pañca lakkhaṇāni.",
  "atk-s0517a2:962_8": "Avijjādayopi hi rūpassa udayo lakkhīyati etehīti lakkhaṇāni.",
  "atk-s0517a2:962_9": "Nibbatti pana saṅkhatalakkhaṇameva, tampi saṅkhatanti lakkhīyati etenāti lakkhaṇaṁ.",
  "atk-s0517a2:963_0": "Avijjānirodhā rūpanirodhoti anāgatabhavassa paccayabhūtāya imasmiṁ bhave avijjāya arahattamaggañāṇena nirodhe kate paccayābhāvā anāgatassa rūpassa anuppādo nirodho hotīti attho.",
  "atk-s0517a2:963_1": "Paccayanirodhaṭṭhenāti paccayassa niruddhabhāvenāti attho.",
  "atk-s0517a2:963_2": "Nirodho cettha anāgatapaṭisandhipaccayānaṁ idha avijjātaṇhākammānaṁyeva nirodho.",
  "atk-s0517a2:963_3": "Āhāranirodhā rūpanirodhoti pavattipaccayassa kabaḷīkārāhārassa abhāve taṁsamuṭṭhānarūpābhāvo hoti.",
  "atk-s0517a2:963_4": "Vipariṇāmalakkhaṇanti addhāsantatikhaṇavasena rūpassa bhaṅgaṁ, bhaṅgoyeva saṅkhatalakkhaṇattā lakkhaṇanti vutto.",
  "atk-s0517a2:963_5": "Idha pañca lakkhaṇānīti avijjātaṇhākammāhārānaṁ abhāvanirodhā cattāri, vipariṇāmo ekanti pañca.",
  "atk-s0517a2:963_6": "Esa nayo vedanākkhanthādīsu.",
  "atk-s0517a2:963_7": "Ayaṁ pana viseso –",
  "atk-s0517a2:963_8": "arūpakkhandhānaṁ udayabbayadassanaṁ addhāsantativasena, na khaṇavasena.",
  "atk-s0517a2:963_9": "Phasso vedanāsaññāsaṅkhārakkhandhānaṁ pavattipaccayo, taṁnirodhā ca tesaṁ nirodho.",
  "atk-s0517a2:963_10": "Nāmarūpaṁ viññāṇakkhandhassa pavattipaccayo, taṁnirodhā ca tassa nirodhoti.",
  "atk-s0517a2:964_0": "Keci panāhu –",
  "atk-s0517a2:964_1": "“catudhā paccayato udayabbayadassane atītādivibhāgaṁ anāmasitvāva sabbasāmaññavasena avijjādīhi udetīti uppajjamānabhāvamattaṁ gaṇhāti, na uppādaṁ.",
  "atk-s0517a2:964_2": "Avijjādinirodhā nirujjatīti anuppajjamānabhāvamattaṁ gaṇhāti, na bhaṅgaṁ.",
  "atk-s0517a2:964_3": "Khaṇato udayabbayadassane paccuppannānaṁ uppādaṁ bhaṅgaṁ gaṇhātī”ti.",
  "atk-s0517a2:965_0": "Vipassamāno pana vipassako paṭhamaṁ paccayato udayabbayaṁ manasikaritvā vipassanākāle avijjādike caturo dhamme vissajjetvā udayabbayavanteyeva khandhe gahetvā tesaṁ udayabbayaṁ passati, evañca tassa vipassakassa “evaṁ rūpādīnaṁ udayo, evaṁ vayo, evaṁ rūpādayo udenti, evaṁ ventī”ti paccayato ca khaṇato ca vitthārena udayabbayaṁ passato “iti kira ime dhammā ahutvā sambhonti, hutvā paṭiventī”ti ñāṇaṁ visadataraṁ hoti, saccapaṭiccasamuppādanayalakkhaṇabhedā pākaṭā honti.",
  "atk-s0517a2:965_1": "Yañhi so avijjādisamudayā khandhānaṁ samudayaṁ avijjādinirodhā ca khandhānaṁ nirodhaṁ passati, idamassa paccayato udayabbayadassanaṁ.",
  "atk-s0517a2:965_2": "Yaṁ pana nibbattilakkhaṇavipariṇāmalakkhaṇāni passanto khandhānaṁ udayabbayaṁ passati, idamassa khaṇato udayabbayadassanaṁ.",
  "atk-s0517a2:965_3": "Uppattikkhaṇeyeva hi nibbattilakkhaṇaṁ, bhaṅgakkhaṇe ca vipariṇāmalakkhaṇaṁ.",
  "atk-s0517a2:966_0": "Iccassevaṁ paccayato ceva khaṇato ca dvedhā udayabbayaṁ passato paccayato udayadassanena samudayasaccaṁ pākaṭaṁ hoti janakāvabodhato.",
  "atk-s0517a2:966_1": "Khaṇato udayadassanena dukkhasaccaṁ pākaṭaṁ hoti jātidukkhāvabodhato.",
  "atk-s0517a2:966_2": "Paccayato vayadassanena nirodhasaccaṁ pākaṭaṁ hoti paccayānuppādena paccayavataṁ anuppādāvabodhato.",
  "atk-s0517a2:966_3": "Khaṇato vayadassanena dukkhasaccameva pākaṭaṁ hoti maraṇadukkhāvabodhato.",
  "atk-s0517a2:966_4": "Yañcassa udayabbayadassanaṁ, maggovāyaṁ lokikoti maggasaccaṁ pākaṭaṁ hoti tatra sammohavighātato.",
  "atk-s0517a2:967_0": "Paccayato cassa udayadassanena anulomo paṭiccasamuppādo pākaṭo hoti “imasmiṁ sati idaṁ hotī”ti avabodhato.",
  "atk-s0517a2:967_1": "Paccayato vayadassanena paṭilomo paṭiccasamuppādo pākaṭo hoti “imassa nirodhā idaṁ nirujjhatī”ti avabodhato.",
  "atk-s0517a2:967_2": "Khaṇato pana udayabbayadassanena paṭiccasamuppannā dhammā pākaṭā honti saṅkhatalakkhaṇāvabodhato.",
  "atk-s0517a2:967_3": "Udayabbayavanto hi saṅkhatā, te ca paṭiccasamuppannāti.",
  "atk-s0517a2:968_0": "Paccayato cassa udayadassanena ekattanayo pākaṭo hoti hetuphalasambandhena santānassa anupacchedāvabodhato.",
  "atk-s0517a2:968_1": "Atha suṭṭhutaraṁ ucchedadiṭṭhiṁ pajahati.",
  "atk-s0517a2:968_2": "Khaṇato udayadassanena nānattanayo pākaṭo hoti navanavānaṁ uppādāvabodhato.",
  "atk-s0517a2:968_3": "Atha suṭṭhutaraṁ sassatadiṭṭhiṁ pajahati.",
  "atk-s0517a2:968_4": "Paccayato cassa udayabbayadassanena abyāpāranayo pākaṭo hoti dhammānaṁ avasavattibhāvāvabodhato.",
  "atk-s0517a2:968_5": "Atha suṭṭhutaraṁ attadiṭṭhiṁ pajahati.",
  "atk-s0517a2:968_6": "Paccayato pana udayadassanena evaṁdhammatānayo pākaṭo hoti paccayānurūpena phalassuppādāvabodhato.",
  "atk-s0517a2:968_7": "Atha suṭṭhutaraṁ akiriyadiṭṭhiṁ pajahati.",
  "atk-s0517a2:969_0": "Paccayato cassa udayadassanena anattalakkhaṇaṁ pākaṭaṁ hoti dhammānaṁ nirīhakattapaccayapaṭibaddhavuttitāvabodhato.",
  "atk-s0517a2:969_1": "Khaṇato udayabbayadassanena aniccalakkhaṇaṁ pākaṭaṁ hoti hutvā abhāvāvabodhato, pubbantāparantavivekāvabodhato ca.",
  "atk-s0517a2:969_2": "Dukkhalakkhaṇampi pākaṭaṁ hoti udayabbayehi paṭipīḷanāvabodhato.",
  "atk-s0517a2:969_3": "Sabhāvalakkhaṇampi pākaṭaṁ hoti udayabbayaparicchinnāvabodhato.",
  "atk-s0517a2:969_4": "Sabhāvalakkhaṇe saṅkhatalakkhaṇassa tāvakālikattampi pākaṭaṁ hoti, udayakkhaṇe vayassa, vayakkhaṇe ca udayassa abhāvāvabodhatoti.",
  "atk-s0517a2:970_0": "Tassevaṁ pākaṭībhūtasaccapaṭiccasamuppādanayalakkhaṇabhedassa “evaṁ kira nāmime dhammā anuppannapubbā uppajjanti, uppannā nirujjhantī”ti niccanavāva hutvā saṅkhārā upaṭṭhahanti.",
  "atk-s0517a2:970_1": "Na kevalañca niccanavāva, sūriyuggamane ussāvabindu viya udakapubbuḷo viya udake daṇḍarāji viya āragge sāsapo viya vijjuppādo viya ca parittaṭṭhāyino māyāmarīcisupinantaalātacakkagandhabbanagarapheṇakadaliādayo viya asārā nissārāti cāpi upaṭṭhahanti.",
  "atk-s0517a2:970_2": "Ettāvatā tena “vayadhammameva uppajjati, uppannañca vayaṁ upetī”ti iminā ākārena samapaññāsa lakkhaṇāni paṭivijjhitvā ṭhitaṁ udayabbayānupassanā nāma paṭhamaṁ taruṇavipassanāñāṇaṁ adhigataṁ hoti, yassādhigamā “āraddhavipassako”ti saṅkhaṁ gacchati.",
  "atk-s0517a2:970_3": "Imasmiṁ ñāṇe ṭhitassa obhāsādayo dasa vipassanūpakkilesā uppajjanti, yesaṁ uppattiyā akusalo yogāvacaro tesu maggañāṇasaññī hutvā amaggameva “maggo”ti gaṇhāti, upakkilesajaṭājaṭito ca hoti.",
  "atk-s0517a2:970_4": "Kusalo pana yogāvacaro tesu vipassanaṁ āropento upakkilesajaṭaṁ vijaṭetvā “ete dhammā na maggo, upakkilesavimuttaṁ pana vīthipaṭipannaṁ vipassanāñāṇaṁ maggo”ti maggañca amaggañca vavatthapeti.",
  "atk-s0517a2:970_5": "Tassevaṁ maggañca amaggañca ñatvā ṭhitaṁ ñāṇaṁ maggāmaggañāṇadassanavisuddhi nāma.",
  "atk-s0517a2:971_0": "Ettāvatā ca pana tena catunnaṁ saccānaṁ vavatthānaṁ kataṁ hoti. Kathaṁ?",
  "atk-s0517a2:971_1": "Nāmarūpapariggahe sati paccayapariggahasambhavato dhammaṭṭhitiñāṇavacaneneva vuttena diṭṭhivisuddhisaṅkhātena nāmarūpavavatthāpanena dukkhasaccassa vavatthānaṁ kataṁ hoti, kaṅkhāvitaraṇavisuddhisaṅkhātena paccayapariggahaṇena samudayasaccassa vavatthānaṁ, udayabbayānupassanena ca khaṇato udayabbayadassanena dukkhasaccassa vavatthānaṁ kataṁ, paccayato udayadassanena samudayasaccassa vavatthānaṁ, paccayato vayadassanena nirodhasaccassa vavatthānaṁ, yañcassa udayabbayadassanaṁ, maggovāyaṁ lokikoti tatra sammohavighātato imissañca maggāmaggañāṇadassanavisuddhiyaṁ vipassato sammā maggassa avadhāraṇena maggasaccassa vavatthānaṁ kataṁ.",
  "atk-s0517a2:971_2": "Evaṁ lokiyena tāva ñāṇena catunnaṁ saccānaṁ vavatthānaṁ kataṁ hotīti.",
  "atk-s0517a2:972_0": "Udayabbayañāṇaniddesavaṇṇanā niṭṭhitā.",
  "atk-s0517a2:973_0": "7. Bhaṅgānupassanāñāṇaniddesavaṇṇanā",
  "atk-s0517a2:974_0": "51.",
  "atk-s0517a2:974_1": "So udayabbayānupassanāyaṁ ṭhito yogāvacaro maggāmaggavavatthāpanena upakkilesavimuttaṁ vīthipaṭipannaṁ udayabbayānupassanāñāṇaṁ “maggo”ti ñatvā tilakkhaṇasallakkhaṇena tasseva maggassa suvisadakaraṇatthaṁ puna udayabbayānupassanaṁ ārabhitvā udayabbayena paricchinne saṅkhāre aniccādito vipassati.",
  "atk-s0517a2:974_2": "Evaṁ tassa taṁ ñāṇaṁ tikkhaṁ hutvā vahati, saṅkhārā lahuṁ upaṭṭhahanti, ñāṇe tikkhe vahante saṅkhāresu lahuṁ upaṭṭhahantesu uppādaṁ atikkamitvā bhaṅge eva sati santiṭṭhati.",
  "atk-s0517a2:974_3": "Nirodhādhimuttattā vā udayaṁ pahāya bhaṅgeyeva satiṁ upaṭṭhapeti.",
  "atk-s0517a2:974_4": "Etasmiṁ ṭhāne bhaṅgānupassanāñāṇaṁ uppajjati.",
  "atk-s0517a2:974_5": "Idāni tassa ñāṇassa niddese rūpārammaṇatā cittaṁ uppajjitvā bhijjatīti rūpārammaṇaṁ cittaṁ uppajjitvā bhijjati.",
  "atk-s0517a2:974_6": "Atha vā rūpārammaṇabhāve cittaṁ uppajjitvā bhijjatīti attho.",
  "atk-s0517a2:974_7": "Taṁ ārammaṇaṁ paṭisaṅkhāti taṁ rūpārammaṇaṁ paṭisaṅkhāya jānitvā, khayato vayato disvāti attho.",
  "atk-s0517a2:974_8": "Tassa cittassa bhaṅgaṁ anupassatīti yena cittena taṁ rūpārammaṇaṁ khayato vayato diṭṭhaṁ, tassa cittassa aparena cittena bhaṅgaṁ anupassatīti attho.",
  "atk-s0517a2:974_9": "Tenāhu porāṇā –",
  "atk-s0517a2:974_10": "“ñātañca ñāṇañca ubho vipassatī”ti.",
  "atk-s0517a2:974_11": "Cittanti cettha sasampayuttacittaṁ adhippetaṁ.",
  "atk-s0517a2:975_0": "Anupassatīti anu anu passati, anekehi ākārehi punappunaṁ passatīti attho.",
  "atk-s0517a2:975_1": "Tenāha anupassatīti kathaṁ anupassati, aniccato anupassatītiādi.",
  "atk-s0517a2:975_2": "Tattha yasmā bhaṅgo nāma aniccatāya paramā koṭi, tasmā bhaṅgānupassako yogāvacaro sabbaṁ rūpagataṁ aniccato anupassati, no niccato.",
  "atk-s0517a2:975_3": "Tato aniccassa dukkhattā, dukkhassa ca anattattā, tadeva dukkhato anupassati, no sukhato.",
  "atk-s0517a2:975_4": "Anattato anupassati, no attato.",
  "atk-s0517a2:975_5": "Yasmā pana yaṁ aniccaṁ dukkhamanattā, na taṁ abhinanditabbaṁ.",
  "atk-s0517a2:975_6": "Yañca na abhinanditabbaṁ, na tattha rajjitabbaṁ.",
  "atk-s0517a2:975_7": "Tasmā esa tasmiṁ bhaṅgānupassanānusārena “aniccaṁ dukkhamanattā”ti diṭṭhe rūpagate nibbindati, no nandati.",
  "atk-s0517a2:975_8": "Virajjati, no rajjati.",
  "atk-s0517a2:975_9": "So evaṁ virajjanto lokikeneva tāva ñāṇena rāgaṁ nirodheti, no samudeti, samudayaṁ na karotīti attho.",
  "atk-s0517a2:975_10": "Atha vā so evaṁ viratto yathā diṭṭhaṁ rūpagataṁ, tathā adiṭṭhampi anvayañāṇavasena nirodheti, no samudeti.",
  "atk-s0517a2:975_11": "Nirodhatova manasi karoti, nirodhamevassa passati, no samudayanti attho.",
  "atk-s0517a2:975_12": "So evaṁ paṭipanno paṭinissajjati, no ādiyati.",
  "atk-s0517a2:975_13": "Kiṁ vuttaṁ hoti?",
  "atk-s0517a2:975_14": "Ayampi hi aniccādianupassanā tadaṅgavasena saddhiṁ khandhābhisaṅkhārehi kilesānaṁ pariccajanato, saṅkhatadosadassanena ca tabbiparīte nibbāne tanninnatāya pakkhandanato pariccāgapaṭinissaggo ceva pakkhandanapaṭinissaggo cāti vuccati.",
  "atk-s0517a2:975_15": "Tasmā tāya samannāgato bhikkhu yathāvuttena nayena kilese ca pariccajati, nibbāne ca pakkhandati.",
  "atk-s0517a2:975_16": "Nāpi nibbattanavasena kilese ādiyati, na adosadassitāvasena saṅkhatārammaṇaṁ.",
  "atk-s0517a2:975_17": "Tena vuccati paṭinissajjati, no ādiyatīti.",
  "atk-s0517a2:976_0": "52.",
  "atk-s0517a2:976_1": "Idānissa tehi ñāṇehi yesaṁ dhammānaṁ pahānaṁ hoti, taṁ dassetuṁ aniccato anupassanto niccasaññaṁ pajahatītiādi vuttaṁ.",
  "atk-s0517a2:976_2": "Tattha nandinti sappītikaṁ taṇhaṁ.",
  "atk-s0517a2:976_3": "Rāganti sesaṁ taṇhaṁ.",
  "atk-s0517a2:976_4": "Samudayanti rāgassa uppattiṁ.",
  "atk-s0517a2:976_5": "Atha vā rūpagatassa udayaṁ.",
  "atk-s0517a2:976_6": "Ādānanti nibbattanavasena kilesānaṁ ādānaṁ.",
  "atk-s0517a2:976_7": "Vedanārammaṇatātiādīni idha ca heṭṭhā ca vuttanayeneva veditabbāni.",
  "atk-s0517a2:977_0": "Gāthāsu pana vatthusaṅkamanāti rūpādīsu ekekassa bhaṅgaṁ disvā puna yena cittena bhaṅgo diṭṭho, tassāpi bhaṅgadassanavasena purimavatthuto aññavatthusaṅkamanā.",
  "atk-s0517a2:977_1": "Paññāya ca vivaṭṭanāti udayaṁ pahāya vaye santiṭṭhanā.",
  "atk-s0517a2:977_2": "Āvajjanā balañcevāti rūpādīsu ekekassa bhaṅgaṁ disvā puna bhaṅgārammaṇassa cittassa bhaṅgadassanatthaṁ anantarameva āvajjanasamatthatā.",
  "atk-s0517a2:977_3": "Paṭisaṅkhā vipassanāti esā ārammaṇapaṭisaṅkhā bhaṅgānupassanā nāma.",
  "atk-s0517a2:977_4": "Ārammaṇaanvayenaubho ekavavatthanāti paccakkhato diṭṭhassa ārammaṇassa anvayena anugamanena yathā idaṁ, tathā atītepi saṅkhāragataṁ bhijji, anāgatepi bhijjissatīti evaṁ ubhinnaṁ ekasabhāveneva vavatthāpananti attho.",
  "atk-s0517a2:977_5": "Vuttampi cetaṁ porāṇehi –",
  "atk-s0517a2:978_0": "“Saṁvijjamānamhi visuddhadassano, tadanvayaṁ neti atītanāgate;",
  "atk-s0517a2:979_0": "Sabbepi saṅkhāragatā palokino, ussāvabindū sūriyeva uggate”ti.",
  "atk-s0517a2:980_0": "Nirodhe adhimuttatāti evaṁ ubhinnaṁ bhaṅgavasena ekavavatthānaṁ katvā tasmiṁyeva bhaṅgasaṅkhāte nirodhe adhimuttatā taggarutā tanninnatā tappoṇatā tappabbhāratāti attho.",
  "atk-s0517a2:980_1": "Vayalakkhaṇavipassanāti esā vayalakkhaṇavipassanā nāmāti vuttaṁ hoti.",
  "atk-s0517a2:980_2": "Ārammaṇañca paṭisaṅkhāti purimañca rūpādiārammaṇaṁ jānitvā.",
  "atk-s0517a2:980_3": "Bhaṅgañca anupassatīti tassārammaṇassa bhaṅgaṁ disvā tadārammaṇassa cittassa ca bhaṅgaṁ anupassati.",
  "atk-s0517a2:980_4": "Suññato ca upaṭṭhānanti tassevaṁ bhaṅgamanupassato “saṅkhārāva bhijjanti, tesaṁ bhedo maraṇaṁ, na añño koci atthī”ti suññato upaṭṭhānaṁ ijjhati.",
  "atk-s0517a2:980_5": "Tenāhu porāṇā –",
  "atk-s0517a2:981_0": "“Khandhā nirujjhanti na catthi añño, khandhāna bhedo maraṇanti vuccati;",
  "atk-s0517a2:982_0": "Tesaṁ khayaṁ passati appamatto, maṇiṁva vijjhaṁ vajirena yoniso”ti.",
  "atk-s0517a2:983_0": "Adhipaññā vipassanāti yā ca ārammaṇapaṭisaṅkhā, yā ca bhaṅgānupassanā, yañca suññato upaṭṭhānaṁ, ayaṁ adhipaññā vipassanā nāmāti vuttaṁ hoti.",
  "atk-s0517a2:983_1": "Kusalo tīsu anupassanāsūti aniccānupassanādīsu tīsu cheko bhikkhu.",
  "atk-s0517a2:983_2": "Catasso ca vipassanāsūti nibbidādīsu ca catūsu vipassanāsu.",
  "atk-s0517a2:983_3": "Tayo upaṭṭhāne kusalatāti khayato vayato suññatoti imasmiñca tividhe upaṭṭhāne kusalatāya.",
  "atk-s0517a2:983_4": "Nānādiṭṭhīsu na kampatīti sassatadiṭṭhiādīsu nānappakārāsu diṭṭhīsu na vedhati.",
  "atk-s0517a2:983_5": "So evaṁ avedhamāno “aniruddhameva nirujjhati, abhinnameva bhijjatī”ti pavattamanasikāro dubbalabhājanassa viya bhijjamānassa, sukhumarajasseva vippakiriyamānassa, tilānaṁ viya bhajjiyamānānaṁ sabbasaṅkhārānaṁ uppādaṭṭhitipavattanimittaṁ vissajjetvā bhedameva passati.",
  "atk-s0517a2:983_6": "So yathā nāma cakkhumā puriso pokkharaṇītīre vā nadītīre vā ṭhito thūlaphusitake deve vassante udakapiṭṭhe mahantamahantāni udakapubbuḷāni uppajjitvā uppajjitvā sīghaṁ sīghaṁ bhijjamānāni passeyya, evameva sabbe saṅkhārā bhijjanti bhijjantīti passati.",
  "atk-s0517a2:983_7": "Evarūpañhi yogāvacaraṁ sandhāya vuttaṁ bhagavatā –",
  "atk-s0517a2:984_0": "“Yathā pubbuḷakaṁ passe, yathā passe marīcikaṁ;",
  "atk-s0517a2:985_0": "Evaṁ lokaṁ avekkhantaṁ, maccurājā na passatī”ti. ;",
  "atk-s0517a2:986_0": "Tassevaṁ “sabbe saṅkhārā bhijjanti bhijjantī”ti abhiṇhaṁ passato aṭṭhānisaṁsaparivāraṁ bhaṅgānupassanāñāṇaṁ balappattaṁ hoti.",
  "atk-s0517a2:986_1": "Tatrime aṭṭhānisaṁsā –",
  "atk-s0517a2:986_2": "bhavadiṭṭhippahānaṁ, jīvitanikantipariccāgo, sadāyuttapayuttatā, visuddhājīvitā, ussukkappahānaṁ, vigatabhayatā, khantisoraccapaṭilābho, aratiratisahanatāti.",
  "atk-s0517a2:986_3": "Tenāhu porāṇā –",
  "atk-s0517a2:987_0": "“Imāni aṭṭhagguṇamuttamāni, disvā tahiṁ sammasatī punappunaṁ;",
  "atk-s0517a2:988_0": "Ādittacelassirasūpamo muni, bhaṅgānupassī amatassa pattiyā”ti.",
  "atk-s0517a2:989_0": "Bhaṅgānupassanāñāṇaniddesavaṇṇanā niṭṭhitā.",
  "atk-s0517a2:990_0": "8. Ādīnavañāṇaniddesavaṇṇanā",
  "atk-s0517a2:991_0": "53.",
  "atk-s0517a2:991_1": "Ādīnavañāṇaniddese uppādoti purimakammapaccayā idha uppatti.",
  "atk-s0517a2:991_2": "Pavattanti tathāuppannassa pavatti.",
  "atk-s0517a2:991_3": "Nimittanti sabbampi saṅkhāranimittaṁ.",
  "atk-s0517a2:991_4": "Āyūhanāti āyatiṁ paṭisandhihetubhūtaṁ kammaṁ.",
  "atk-s0517a2:991_5": "Paṭisandhīti āyatiṁ uppatti.",
  "atk-s0517a2:991_6": "Gatīti yāya gatiyā sā paṭisandhi hoti.",
  "atk-s0517a2:991_7": "Nibbattīti khandhānaṁ nibbattanaṁ.",
  "atk-s0517a2:991_8": "Upapattīti “samāpannassa vā upapannassa vā”ti evaṁ vuttā vipākappavatti.",
  "atk-s0517a2:991_9": "Jātīti jarādīnaṁ paccayabhūtā bhavapaccayā jāti.",
  "atk-s0517a2:991_10": "Nippariyāyato tattha tattha nibbattamānānaṁ sattānaṁ ye ye khandhā pātubhavanti, tesaṁ paṭhamapātubhāvo jāti.",
  "atk-s0517a2:991_11": "Jarāti khaṇḍiccādisammato santatiyaṁ ekabhavapariyāpannakhandhasantānassa purāṇabhāvo.",
  "atk-s0517a2:991_12": "Sokoti ñātibyasanādīhi phuṭṭhassa cittasantāpo.",
  "atk-s0517a2:991_13": "Paridevoti ñātibyasanādīhi phuṭṭhassa vacīpalāpo.",
  "atk-s0517a2:991_14": "Upāyāsoti bhuso āyāso, ñātibyasanādīhi phuṭṭhassa adhimattacetodukkhappabhāvito dosoyeva.",
  "atk-s0517a2:991_15": "Ettha ca uppādādayo pañceva ādīnavañāṇassa vatthuvasena vuttā, sesā tesaṁ vevacanavasena.",
  "atk-s0517a2:991_16": "“Nibbatti jātī”ti idañhi dvayaṁ uppādassa ceva paṭisandhiyā ca vevacanaṁ, “gati upapattī”ti idaṁ dvayaṁ pavattassa, jarādayo nimittassāti. Tenāha –",
  "atk-s0517a2:992_0": "“Uppādañca pavattañca, nimittaṁ dukkhanti passati;",
  "atk-s0517a2:993_0": "Āyūhanaṁ paṭisandhiṁ, ñāṇaṁ ādīnave ida”nti. ca",
  "atk-s0517a2:994_0": "“Idaṁ ādīnave ñāṇaṁ, pañcaṭhānesu jāyatī”ti. ca",
  "atk-s0517a2:995_0": "Sabbapadesu ca bhayanti iccetassa vacanassa bhayaṁ itīti padacchedo.",
  "atk-s0517a2:995_1": "Bhayanti pīḷāyogato sappaṭibhayatāya bhayaṁ.",
  "atk-s0517a2:995_2": "Itīti bhayatupaṭṭhānassa kāraṇaniddeso.",
  "atk-s0517a2:996_0": "Anuppādo khemanti santipade ñāṇantiādi pana ādīnavañāṇassa paṭipakkhañāṇadassanatthaṁ vuttaṁ.",
  "atk-s0517a2:996_1": "Bhayatupaṭṭhānena vā ādīnavaṁ disvā ubbiggahadayānaṁ abhayampi atthi khemaṁ nirādīnavanti assāsajananatthampi etaṁ vuttaṁ.",
  "atk-s0517a2:996_2": "Yasmā vā yassa uppādādayo bhayato sūpaṭṭhitā honti, tassa tappaṭipakkhaninnaṁ cittaṁ hoti, tasmā bhayatupaṭṭhānavasena siddhassa ādīnavañāṇassa ānisaṁsadassanatthampetaṁ vuttanti veditabbaṁ.",
  "atk-s0517a2:996_3": "Anuppādo appavattantiādi nibbānameva.",
  "atk-s0517a2:996_4": "Santipadeti santikoṭṭhāse, nibbāneti attho.",
  "atk-s0517a2:996_5": "Anussavavasenāpi hi santipadanti nāmamattaṁ gahetvā uppannaṁ ñāṇampi “santipade ñāṇa”nti vuttaṁ.",
  "atk-s0517a2:997_0": "Uppādobhayaṁ, anuppādo khemantiādi vipakkhapaṭipakkhavasena ubhayaṁ samāsetvā uppajjamānaṁ ñāṇaṁ gahetvā vuttaṁ.",
  "atk-s0517a2:997_1": "Ettha ca yaṁ bhayaṁ, taṁ yasmā niyamato dukkhaṁ.",
  "atk-s0517a2:997_2": "Yañca dukkhaṁ, taṁ vaṭṭāmisalokāmisakilesāmisehi avippamuttattā sāmisameva.",
  "atk-s0517a2:997_3": "Yañca sāmisaṁ, taṁ saṅkhāramattameva.",
  "atk-s0517a2:997_4": "Tasmā uppādo dukkhanti bhayatupaṭṭhāne paññā ādīnave ñāṇantiādi vuttaṁ.",
  "atk-s0517a2:997_5": "Evaṁ santepi bhayākārena dukkhākārena sāmisākārena saṅkhārākārenāti evaṁ ākāranānattato pavattivasenettha nānattaṁ veditabbaṁ.",
  "atk-s0517a2:997_6": "Uppādo bhayaṁ, dukkhaṁ, sāmisaṁ, saṅkhārā cāti uppādādiliṅgamanapekkhitvā “netaṁ kho saraṇaṁ khemaṁ, netaṁ saraṇamuttama”ntiādīsu viya attano liṅgāpekkhameva vuttaṁ.",
  "atk-s0517a2:997_7": "Saṅkhārāti ca ekattamanapekkhitvā “appaccayā dhammā, asaṅkhatā dhammā”tiādīsu viya bahuvacanaṁ kataṁ, uppādādīnaṁ vā saṅkhārekadesattā “uttare pañcālā, dakkhiṇe pañcālā”tiādīsu viya bahunnaṁ ekadesepi bahuvacanaṁ katanti veditabbaṁ.",
  "atk-s0517a2:997_8": "Khemaṁ sukhaṁ nirāmisaṁ nibbānanti nibbānameva vuttākārānaṁ paṭipakkhavasena catudhā vuttaṁ.",
  "atk-s0517a2:997_9": "Dasa ñāṇe pajānātīti ādīnave ñāṇaṁ pajānanto uppādādivatthukāni pañca, anuppādādivatthukāni pañcāti dasa ñāṇe pajānāti paṭivijjhati sacchikaroti.",
  "atk-s0517a2:997_10": "Dvinnaṁ ñāṇānaṁ kusalatāti ādīnavañāṇassa ceva santipadañāṇassa cāti imesaṁ dvinnaṁ ñāṇānaṁ kusalatāya.",
  "atk-s0517a2:997_11": "Nānādiṭṭhīsu na kampatīti paramadiṭṭhadhammanibbānādivasena pavattāsu diṭṭhīsu na vedhatīti.",
  "atk-s0517a2:998_0": "Ādīnavañāṇaniddesavaṇṇanā niṭṭhitā.",
  "atk-s0517a2:999_0": "9. Saṅkhārupekkhāñāṇaniddesavaṇṇanā",
  "atk-s0517a2:1000_0": "54.",
  "atk-s0517a2:1000_1": "Saṅkhārupekkhāñāṇaniddese uppādādīni vuttatthāneva.",
  "atk-s0517a2:1000_2": "Dukkhanti bhayanti sāmisanti saṅkhārāti uppādādimuñcanañāṇassa kāraṇavacanāni.",
  "atk-s0517a2:1000_3": "Evañca lakkhaṇato saṅkhārupekkhaṁ dassetvā idāni atthato dassetuṁ uppādo saṅkhārā, te saṅkhāre ajjhupekkhatīti saṅkhārupekkhātiādimāha.",
  "atk-s0517a2:1000_4": "Tattha saṅkhāre ajjhupekkhatīti tassa āraddhavipassakassa vipassanāñāṇena lakkhaṇattayassa diṭṭhattā lakkhaṇavicinane pahīnabyāpārassa āditte viya tayo bhave passato saṅkhāraggahaṇe majjhattassa taṁ vipassanāñāṇaṁ te saṅkhāre visesena ca ikkhati, gahaṇena vajjitañca hutvā ikkhati oloketīti saṅkhārupekkhā nāmāti attho.",
  "atk-s0517a2:1000_5": "Yathā loke visesena jayanto adhijayatīti, annena vajjito vasanto upavasatīti vuccati.",
  "atk-s0517a2:1000_6": "Puna saṅkhāre aniccādito vipassitvā gahaṇe majjhattabhāvasaṇṭhitaṁ saṅkhārupekkhampi aniccādito vipassitvā tassāpi saṅkhārupekkhāya gahaṇe majjhattākārasaṇṭhitāya saṅkhārupekkhāya sabbhāvato ye ca saṅkhārā yā ca upekkhātiādi vuttaṁ.",
  "atk-s0517a2:1001_0": "55.",
  "atk-s0517a2:1001_1": "Idāni saṅkhārupekkhāya cittābhinīhārabhedaṁ dassetuṁ katihākārehītiādimāha.",
  "atk-s0517a2:1001_2": "Tattha saṅkhārupekkhāyāti bhummavacanaṁ.",
  "atk-s0517a2:1001_3": "Cittassa abhinīhāroti saṅkhārupekkhālābhino tato aññassa cittassa saṅkhārupekkhābhimukhaṁ katvā bhusaṁ haraṇaṁ.",
  "atk-s0517a2:1001_4": "Abhimukhattho hi ettha abhisaddo, bhusattho nīsaddo.",
  "atk-s0517a2:1001_5": "Katihākārehīti pucchitaṁ pucchaṁ aṭṭhahākārehīti vissajjetvā dutiyapucchāvissajjaneneva te aṭṭhākāre dassetukāmo te adassetvāva puthujjanassa katihākārehītiādi pucchaṁ akāsi.",
  "atk-s0517a2:1001_6": "Puthujjanassāti ettha pana –",
  "atk-s0517a2:1002_0": "Duve puthujjanā vuttā, buddhenādiccabandhunā;",
  "atk-s0517a2:1003_0": "Andho puthujjano eko, kalyāṇeko puthujjanoti.",
  "atk-s0517a2:1004_0": "Tattha yassa khandhadhātuāyatanādīsu uggahaparipucchāsavanadhāraṇapaccavekkhaṇādīni natthi, ayaṁ andhaputhujjano.",
  "atk-s0517a2:1004_1": "Yassa tāni atthi, so kalyāṇaputhujjano.",
  "atk-s0517a2:1004_2": "Duvidhopi panesa –",
  "atk-s0517a2:1005_0": "Puthūnaṁ jananādīhi, kāraṇehi puthujjano;",
  "atk-s0517a2:1006_0": "Puthujjanantogadhattā, puthuvāyaṁ jano iti.",
  "atk-s0517a2:1007_0": "So hi puthūnaṁ nānappakārānaṁ kilesādīnaṁ jananādīhi kāraṇehi puthujjano. Yathāha –",
  "atk-s0517a2:1007_1": "“puthu kilese janentīti puthujjanā, puthu avihatasakkāyadiṭṭhikāti puthujjanā, puthu satthārānaṁ mukhullokikāti puthujjanā, puthu sabbagatīhi avuṭṭhitāti puthujjanā, puthu nānābhisaṅkhāre abhisaṅkharontīti puthujjanā, puthu nānāoghehi vuyhantīti puthujjanā, puthu nānāsantāpehi santappentīti puthujjanā, puthu nānāpariḷāhehi pariḍayhantīti puthujjanā, puthu pañcasu kāmaguṇesu rattā giddhā gadhitā mucchitā ajjhosannā laggā laggitā palibuddhāti puthujjanā, puthu pañcahi nīvaraṇehi āvutā nivutā ovutā pihitā paṭicchannā paṭikujjitāti puthujjanā”ti.",
  "atk-s0517a2:1007_2": "Puthūnaṁ vā gaṇanapathātītānaṁ ariyadhammaparammukhānaṁ nīcadhammasamācārānaṁ janānaṁ antogadhattāpi puthujjanā, puthu vā ayaṁ visuṁyeva saṅkhaṁ gato, visaṁsaṭṭho sīlasutādiguṇayuttehi ariyehi janotipi puthujjano.",
  "atk-s0517a2:1007_3": "Tesu kalyāṇaputhujjano idhādhippeto itarassa bhāvanāya eva abhāvā.",
  "atk-s0517a2:1008_0": "Sekkhassāti ettha satta sekkhā sotāpattimaggaphalasakadāgāmimaggaphalaanāgāmimaggaphalaarahattamaggaṭṭhā.",
  "atk-s0517a2:1008_1": "Te hi tisso sikkhā sikkhantīti sekkhā.",
  "atk-s0517a2:1008_2": "Tesu sotāpattisakadāgāmianāgāmiphalaṭṭhā tayo idhādhippetā maggaṭṭhānaṁ saṅkhārupekkhāya cittābhinīhārābhāvā.",
  "atk-s0517a2:1009_0": "Vītarāgassāti ettha samucchedavigamena vigato rāgo assāti vītarāgo.",
  "atk-s0517a2:1009_1": "Arahato etaṁ adhivacanaṁ.",
  "atk-s0517a2:1009_2": "Tīsupi padesu jātiggahaṇena ekavacanaṁ kataṁ.",
  "atk-s0517a2:1010_0": "Saṅkhārupekkhaṁ abhinandatīti tasmiṁ upekkhāvihāre phāsuvihārasaññaṁ paṭilabhitvā phāsuvihāranikantiyā saṅkhārupekkhābhimukho hutvā nandati, sappītikaṁ taṇhaṁ uppādetīti attho.",
  "atk-s0517a2:1010_1": "Vipassatīti sotāpattimaggapaṭilābhatthaṁ aniccādivasena vividhā passati, sekkho uparimaggatthaṁ, vītarāgo diṭṭhadhammasukhavihāratthaṁ vipassati.",
  "atk-s0517a2:1010_2": "Paṭisaṅkhāyāti aniccādivaseneva upaparikkhitvā.",
  "atk-s0517a2:1010_3": "Yasmā pana sotāpannādayo ariyā sakaṁ sakaṁ phalasamāpattiṁ samāpajjamānā udayabbayañāṇādīhi navahi vipassanāñāṇehi avipassitvā samāpajjituṁ na sakkonti, tasmā paṭisaṅkhāya vā phalasamāpattiṁ samāpajjatīti vuttaṁ.",
  "atk-s0517a2:1011_0": "Phalasamāpattiyā pavattidassanatthaṁ pana tesaṁ idaṁ pañhakammaṁ –",
  "atk-s0517a2:1011_1": "kā phalasamāpatti?",
  "atk-s0517a2:1011_2": "Ke taṁ samāpajjanti?",
  "atk-s0517a2:1011_3": "Ke na samāpajjanti?",
  "atk-s0517a2:1011_4": "Kasmā samāpajjanti?",
  "atk-s0517a2:1011_5": "Kathañcassā samāpajjanaṁ hoti?",
  "atk-s0517a2:1011_6": "Kathaṁ ṭhānaṁ?",
  "atk-s0517a2:1011_7": "Kathaṁ vuṭṭhānaṁ?",
  "atk-s0517a2:1011_8": "Kiṁ phalassa anantaraṁ?",
  "atk-s0517a2:1011_9": "Kassa ca phalaṁ anantaranti?",
  "atk-s0517a2:1012_0": "Tattha kā phalasamāpattīti? Yā ariyaphalassa nirodhe appanā.",
  "atk-s0517a2:1013_0": "Ke taṁ samāpajjanti?",
  "atk-s0517a2:1013_1": "Ke na samāpajjantīti?",
  "atk-s0517a2:1013_2": "Sabbepi puthujjanā na samāpajjanti. Kasmā?",
  "atk-s0517a2:1013_3": "Anadhigatattā.",
  "atk-s0517a2:1013_4": "Ariyā pana sabbepi samāpajjanti. Kasmā ?",
  "atk-s0517a2:1013_5": "Adhigatattā.",
  "atk-s0517a2:1013_6": "Uparimā pana heṭṭhimaṁ na samāpajjanti puggalantarabhāvūpagamanena paṭippassaddhattā, heṭṭhimā ca uparimaṁ anadhigatattā.",
  "atk-s0517a2:1013_7": "Attano attanoyeva pana phalaṁ sabbepi samāpajjantīti idamettha sanniṭṭhānaṁ.",
  "atk-s0517a2:1014_0": "Keci pana “sotāpannasakadāgāminopi na samāpajjanti, uparimā dveyeva samāpajjantī”ti vadanti.",
  "atk-s0517a2:1014_1": "Idañca nesaṁ kāraṇaṁ –",
  "atk-s0517a2:1014_2": "ete hi samādhismiṁ paripūrakārinoti.",
  "atk-s0517a2:1014_3": "Taṁ puthujjanassāpi attanā paṭiladdhaṁ lokiyasamādhiṁ samāpajjanato akāraṇameva.",
  "atk-s0517a2:1014_4": "Kiñcettha kāraṇākāraṇacintāya.",
  "atk-s0517a2:1014_5": "Nanu idheva pāḷiyaṁ “katame dasa saṅkhārupekkhā vipassanāvasena uppajjanti, katame dasa gotrabhudhammā vipassanāvasena uppajjantī”ti imesaṁ pañhānaṁ vissajjane “sotāpattiphalasamāpattatthāya sakadāgāmiphalasamāpattatthāyā”ti visuṁ visuṁ vuttā.",
  "atk-s0517a2:1014_6": "Tasmā sabbepi ariyā attano attano phalaṁ samāpajjantīti niṭṭhamettha gantabbaṁ.",
  "atk-s0517a2:1015_0": "Kasmā samāpajjantīti?",
  "atk-s0517a2:1015_1": "Diṭṭhadhammasukhavihāratthaṁ.",
  "atk-s0517a2:1015_2": "Yathā hi rājāno rajjasukhaṁ, devatā dibbasukhamanubhavanti, evaṁ ariyā “lokuttarasukhaṁ anubhavissāmā”ti addhānaparicchedaṁ katvā icchiticchitakkhaṇe phalasamāpattiṁ samāpajjanti.",
  "atk-s0517a2:1016_0": "Kathañcassā samāpajjanaṁ hoti, kathaṁ ṭhānaṁ, kathaṁ vuṭṭhānanti?",
  "atk-s0517a2:1016_1": "Dvīhi tāva ākārehi assā samāpajjanaṁ hoti nibbānato aññassa ārammaṇassa amanasikārā, nibbānassa ca manasikārā. Yathāha –",
  "atk-s0517a2:1016_2": "“dve kho, āvuso, paccayā animittāya cetovimuttiyā samāpattiyā sabbanimittānañca amanasikāro, animittāya ca dhātuyā manasikāro”ti.",
  "atk-s0517a2:1016_3": "Ayaṁ panettha samāpajjanakkamo –",
  "atk-s0517a2:1016_4": "phalasamāpattatthikena hi ariyasāvakena rahogatena paṭisallīnena udayabbayādivasena saṅkhārā vipassitabbā.",
  "atk-s0517a2:1016_5": "Tassa pavattānupubbavipassanassa saṅkhārārammaṇagotrabhuñāṇānantaraṁ phalasamāpattivasena nirodhe cittaṁ appeti.",
  "atk-s0517a2:1016_6": "Phalasamāpattininnatāya cettha sekkhassāpi phalameva uppajjati, na maggo.",
  "atk-s0517a2:1016_7": "Ye pana vadanti “sotāpanno ‘phalasamāpattiṁ samāpajjissāmī’ti vipassanaṁ paṭṭhapetvā sakadāgāmī hoti, sakadāgāmī ca anāgāmī”ti.",
  "atk-s0517a2:1016_8": "Te vattabbā “evaṁ sati anāgāmī arahā bhavissati, arahā paccekabuddho, paccekabuddho ca buddho”ti.",
  "atk-s0517a2:1017_0": "Tasmā na kiñci etaṁ, pāḷivaseneva ca paṭikkhittantipi na gahetabbaṁ.",
  "atk-s0517a2:1017_1": "Idameva pana gahetabbaṁ.",
  "atk-s0517a2:1017_2": "Sekkhassāpi phalameva uppajjati, na maggo.",
  "atk-s0517a2:1017_3": "Phalañcassa sace anena paṭhamajjhāniko maggo adhigato hoti, paṭhamajjhānikameva uppajjati, sace dutiyādīsu aññatarajjhāniko, dutiyādīsu aññatarajjhānikamevāti evaṁ tāvassā samāpajjanaṁ hoti.",
  "atk-s0517a2:1018_0": "“Tayo kho, āvuso, paccayā animittāya cetovimuttiyā ṭhitiyā sabbanimittānañca amanasikāro, animittāya ca dhātuyā manasikāro, pubbe ca abhisaṅkhāro”ti vacanato panassā tīhākārehi ṭhānaṁ hoti.",
  "atk-s0517a2:1018_1": "Tattha pubbe ca abhisaṅkhāroti samāpattito pubbe kālaparicchedo.",
  "atk-s0517a2:1018_2": "“Asukasmiṁ nāma kāle vuṭṭhahissāmī”ti paricchinnattā hissā yāva so kālo nāgacchati, tāva ṭhānaṁ hoti.",
  "atk-s0517a2:1018_3": "Evamassa ṭhānaṁ hoti.",
  "atk-s0517a2:1019_0": "“Dve kho, āvuso, paccayā animittāya cetovimuttiyā vuṭṭhānāya sabbanimittānañca manasikāro, animittāya ca dhātuyā amanasikāro”ti vacanato panassā dvīhākārehi vuṭṭhānaṁ hoti.",
  "atk-s0517a2:1019_1": "Tattha sabbanimittānanti rūpanimittavedanāsaññāsaṅkhāraviññāṇanimittānaṁ.",
  "atk-s0517a2:1019_2": "Kāmañca na sabbānevetāni ekato manasi karoti, sabbasaṅgāhikavasena panetaṁ vuttaṁ.",
  "atk-s0517a2:1019_3": "Tasmā yaṁ bhavaṅgassa ārammaṇaṁ hoti, taṁ manasikaroto phalasamāpattito vuṭṭhānaṁ hotīti evamassā vuṭṭhānaṁ veditabbaṁ.",
  "atk-s0517a2:1020_0": "Kiṁ phalassa anantaraṁ, kassa ca phalaṁ anantaranti?",
  "atk-s0517a2:1020_1": "Phalassa tāva phalameva vā anantaraṁ hoti bhavaṅgaṁ vā.",
  "atk-s0517a2:1020_2": "Phalaṁ pana atthi maggānantaraṁ, atthi phalānantaraṁ, atthi gotrabhuanantaraṁ, atthi nevasaññānāsaññāyatanānantaranti.",
  "atk-s0517a2:1020_3": "Tattha maggavīthiyaṁ maggānantaraṁ, purimassa purimassa pacchimaṁ pacchimaṁ phalānantaraṁ, phalasamāpattīsu purimaṁ purimaṁ gotrabhuanantaraṁ.",
  "atk-s0517a2:1020_4": "Gotrabhūti cettha anulomaṁ veditabbaṁ.",
  "atk-s0517a2:1020_5": "Vuttañhetaṁ paṭṭhāne “arahato anulomaṁ phalasamāpattiyā anantarapaccayena paccayo.",
  "atk-s0517a2:1020_6": "Sekkhānaṁ anulomaṁ phalasamāpattiyā anantarapaccayena paccayo”ti.",
  "atk-s0517a2:1020_7": "Yena phalena nirodhā vuṭṭhānaṁ hoti, taṁ nevasaññānāsaññāyatanānantaranti.",
  "atk-s0517a2:1020_8": "Tattha ṭhapetvā maggavīthiyaṁ uppannaphalaṁ avasesaṁ sabbaṁ phalasamāpattivasena pavattaṁ nāma.",
  "atk-s0517a2:1020_9": "Evametaṁ maggavīthiyaṁ vā phalasamāpattiyaṁ vā uppajjanavasena –",
  "atk-s0517a2:1021_0": "“Paṭippassaddhadarathaṁ, amatārammaṇaṁ subhaṁ;",
  "atk-s0517a2:1022_0": "Vantalokāmisaṁ santaṁ, sāmaññaphalamuttama”nti.",
  "atk-s0517a2:1023_0": "Ayamettha phalasamāpattikathā.",
  "atk-s0517a2:1024_0": "Tadajjhupekkhitvāti taṁ saṅkhārupekkhaṁ aññena tādiseneva vipassanāñāṇena ajjhupekkhitvā.",
  "atk-s0517a2:1024_1": "Suññatavihārena vātiādīsu phalasamāpattiṁ vinā vipassanāvihāreneva viharitukāmassa arahato attābhinivesaṁ bhayato disvā suññatādhimuttassa saṅkhārupekkhāya vayaṁ passantassa vipassanattayavihāro suññatavihāro nāma, saṅkhāranimittaṁ bhayato disvā animittādhimuttassa saṅkhārupekkhāya vayaṁ passantassa vipassanattayavihāro animittavihāro nāma, taṇhāpaṇidhiṁ bhayato disvā appaṇihitādhimuttassa saṅkhārupekkhāya vayaṁ passantassa vipassanattayavihāro appaṇihitavihāro nāma.",
  "atk-s0517a2:1024_2": "Tathā hi parato vuttaṁ –",
  "atk-s0517a2:1025_0": "“Abhinivesaṁ bhayato sampassamāno suññate adhimuttattā phussa phussa vayaṁ passati, suññato vihāro.",
  "atk-s0517a2:1025_1": "Nimittaṁ bhayato sampassamāno animitte adhimuttattā phussa phussa vayaṁ passati, animitto vihāro.",
  "atk-s0517a2:1025_2": "Paṇidhiṁ bhayato sampassamāno appaṇihite adhimuttattā phussa phussa vayaṁ passati, appaṇihito vihāro”ti.",
  "atk-s0517a2:1026_0": "Chaḷaṅgupekkhāsabbhāvena ca paṭikūle appaṭikūlasaññādivihārasabbhāvena ca arahatoyeva sabbākārena cittaṁ vase vattati, tato ayaṁ vipassanāvihāro arahatoyeva ijjhatīti vuttaṁ hoti.",
  "atk-s0517a2:1026_1": "Vītarāgo saṅkhārupekkhaṁ vipassati vāti ettha pana tidhā ca bhayaṁ, tidhā ca adhimuttiṁ anāpajjitvā kevalaṁ vipassanāti veditabbā.",
  "atk-s0517a2:1026_2": "Evañhi sati pubbāparaviseso hoti.",
  "atk-s0517a2:1027_0": "56.",
  "atk-s0517a2:1027_1": "Idāni dvinnaṁ tiṇṇaṁ puggalānaṁ vasena saṅkhārupekkhāya ekattanānattabhedaṁ dassetukāmo kathaṁ puthujjanassa ca sekkhassa cātiādimāha.",
  "atk-s0517a2:1027_2": "Tattha cittassa abhinīhāro ekattaṁ hotīti eko hoti, sakatthe bhāvavacananti veditabbaṁ.",
  "atk-s0517a2:1027_3": "Yathā idappaccayā eva idappaccayatāti vuttaṁ, tathā ekova ekattaṁ.",
  "atk-s0517a2:1027_4": "Abhinīhāroti sāmiatthe paccattavacanaṁ vā, abhinīhārassāti attho.",
  "atk-s0517a2:1027_5": "“So deso sammajjitvā”tiādīsu viya vibhattivipallāso katoti veditabbo.",
  "atk-s0517a2:1027_6": "Cittaṁ kilissatīti vipassanānikantisaṅkhātena lobhakilesena cittaṁ kilissati, tāpīyati bādhīyatīti attho.",
  "atk-s0517a2:1027_7": "Bhāvanāya paripantho hotīti paṭiladdhāya vipassanābhāvanāya upaghāto hoti.",
  "atk-s0517a2:1027_8": "Paṭivedhassa antarāyo hotīti vipassanābhāvanāya paṭilabhitabbassa saccappaṭivedhassa paṭilābhantarāyo hoti.",
  "atk-s0517a2:1027_9": "Āyatiṁ paṭisandhiyā paccayo hotīti saṅkhārupekkhāsampayuttakammassa balavattā teneva sugatipaṭisandhiyā dīyamānāya atinandanasaṅkhāto lobhakileso anāgate kāmāvacarasugatipaṭisandhiyā paccayo hoti.",
  "atk-s0517a2:1027_10": "Yasmā kilesasahāyaṁ kammaṁ vipākaṁ janeti, tasmā kammaṁ janakapaccayo hoti, kileso upatthambhakapaccayo.",
  "atk-s0517a2:1027_11": "Sekkhassa pana uttaripaṭivedhassāti sakadāgāmimaggādivasena saccappaṭivedhassa.",
  "atk-s0517a2:1027_12": "Āyatiṁ paṭisandhiyā paccayo hotīti sekkhesu sotāpannasakadāgāmīnaṁ anadhigatajjhānānaṁ saṅkhārupekkhākammena dīyamānāya kāmāvacarasugatipaṭisandhiyā abhinandanakileso paccayo hoti, jhānalābhīnaṁ pana anāgāmissa ca brahmalokeyeva paṭisandhānato paccayo na hoti, anulomagotrabhūhi ca dīyamānāya paṭisandhiyā ayameva kileso paccayo hotīti veditabbo.",
  "atk-s0517a2:1028_0": "Aniccatoti hutvā abhāvaṭṭhena aniccantikatāya ādiantavantatāya ca aniccato.",
  "atk-s0517a2:1028_1": "Dukkhatoti abhiṇhaṁ paṭipīḷanaṭṭhena uppādavayapaṭipīḷanatāya dukkhavatthutāya ca dukkhato.",
  "atk-s0517a2:1028_2": "Anattatoti avasavattanaṭṭhena paccayāyattavuttitāya sāminivāsīkārakavedakābhāvena ca anattato.",
  "atk-s0517a2:1028_3": "Anupassanaṭṭhenāti anu anu aniccādito passanaṭṭhena.",
  "atk-s0517a2:1028_4": "Abhinīhāro nānattaṁ hotīti abhinīhāro nānā hotīti vā abhinīhārassa nānābhāvo hotīti vā veditabbaṁ.",
  "atk-s0517a2:1029_0": "Kusalāti ārogyaṭṭhena anavajjaṭṭhena kosallasambhūtaṭṭhena ca.",
  "atk-s0517a2:1029_1": "Abyākatāti kusalākusalabhāvena na byākatā.",
  "atk-s0517a2:1029_2": "Kiñcikāle suviditāti vipassanākāle suṭṭhu viditā.",
  "atk-s0517a2:1029_3": "Kiñcikāle na suviditāti abhinandanakāle na suṭṭhu viditā.",
  "atk-s0517a2:1029_4": "Accantaṁ suviditāti abhinandanāya pahīnattā ekantena suviditā.",
  "atk-s0517a2:1029_5": "Viditaṭṭhena ca aviditaṭṭhena cāti ettha puthujjanasekkhānaṁ suviditaṭṭhopi vītarāgassa accantasuviditaṭṭhopi viditaṭṭhova hoti, dvinnampi na suviditaṭṭho aviditaṭṭhova.",
  "atk-s0517a2:1030_0": "Atittattāti vipassanāya karaṇīyassa apariyositattā appaṇītabhāvena.",
  "atk-s0517a2:1030_1": "Tabbiparītena tittattā.",
  "atk-s0517a2:1030_2": "Tiṇṇaṁ saññojanānaṁ pahānāyāti sakkāyadiṭṭhivicikicchāsīlabbataparāmāsānaṁ pahānatthaṁ.",
  "atk-s0517a2:1030_3": "Pacchimabhavikāpi bodhisattā ettheva saṅgahaṁ gacchanti.",
  "atk-s0517a2:1030_4": "Apacchimabhavikā pana vipassanaṁ saṅkhārupekkhaṁ pāpetvā ṭhapenti.",
  "atk-s0517a2:1030_5": "Sotāpattimaggaṁ paṭilābhatthāyāti asamāsetvā paṭhanti, samāsetvā pāṭho sundarataro.",
  "atk-s0517a2:1030_6": "Sekkho tiṇṇaṁ saññojanānaṁ pahīnattāti sotāpannasakadāgāmianāgāmīnaṁ sāmaññena vuttaṁ.",
  "atk-s0517a2:1030_7": "Sakadāgāmianāgāmīnampi hi tāni pahīnāneva.",
  "atk-s0517a2:1030_8": "Uttaripaṭilābhatthāyāti uparūparimaggapaṭilābhatthaṁ.",
  "atk-s0517a2:1030_9": "Diṭṭhadhammasukhavihāratthāyāti diṭṭheva dhamme paccakkhe attabhāve yo sukho vihāro, tadatthāya.",
  "atk-s0517a2:1030_10": "Vihārasamāpattaṭṭhenāti sekkhassa phalasamāpattaṭṭhena, vītarāgassa vipassanāvihāraphalasamāpattaṭṭhena.",
  "atk-s0517a2:1031_0": "57.",
  "atk-s0517a2:1031_1": "Idāni saṅkhārupekkhānaṁ gaṇanaparicchedaṁ dassetuṁ kati saṅkhārupekkhātiādimāha.",
  "atk-s0517a2:1031_2": "Tattha samathavasenāti samādhivasena.",
  "atk-s0517a2:1031_3": "Ayameva vā pāṭho.",
  "atk-s0517a2:1031_4": "Nīvaraṇe paṭisaṅkhāti pañca nīvaraṇāni pahātabbabhāvena pariggahetvā.",
  "atk-s0517a2:1031_5": "Santiṭṭhanāti nīvaraṇānaṁ pahānābhimukhībhūtattā tesaṁ pahānepi abyāpārabhāvūpagamanena majjhattatāya santiṭṭhanā.",
  "atk-s0517a2:1031_6": "Saṅkhārupekkhāsūti nīvaraṇappahāne byāpārākaraṇena nīvaraṇasaṅkhātānaṁ saṅkhārānaṁ upekkhanāsu.",
  "atk-s0517a2:1031_7": "Esa nayo vitakkavicārādīsu ca.",
  "atk-s0517a2:1031_8": "Samathe saṅkhārupekkhā nāma appanāvīthiyā āsannapubbabhāge balappattabhāvanāmayañāṇaṁ.",
  "atk-s0517a2:1031_9": "Sotāpattimaggaṁ paṭilābhatthāyātiādīsu catūsu maggavāresu suññatānimittaappaṇihitamaggānaṁ aññataraññataro maggo labbhati.",
  "atk-s0517a2:1031_10": "Sotāpattiphalasamāpattatthāyātiādīsu catūsu phalavāresu pana appaṇihitā phalasamāpatti veditabbā. Kasmā?",
  "atk-s0517a2:1031_11": "“Suññatavihārasamāpattatthāya animittavihārasamāpattatthāyā”ti itarāsaṁ dvinnaṁ phalasamāpattīnaṁ visuṁ vuttattā.",
  "atk-s0517a2:1031_12": "Aniccānupassanāvuṭṭhānavasena hi animittamaggo, tatheva phalasamāpattikāle animittaphalasamāpatti, dukkhānupassanāvuṭṭhānavasena appaṇihitamaggaphalasamāpattiyo, anattānupassanāvuṭṭhānavasena suññatamaggaphalasamāpattiyo suttantanayeneva veditabbā.",
  "atk-s0517a2:1032_0": "Ettha ca catūsu maggavāresu uppādantiādīni pañca mūlapadāni, gatintiādīni dasa vevacanapadānīti pannarasa padāni vuttāni.",
  "atk-s0517a2:1032_1": "Chasu pana phalasamāpattivāresu pañca mūlapadāneva vuttāni.",
  "atk-s0517a2:1032_2": "Taṁ kasmā iti ce?",
  "atk-s0517a2:1032_3": "Saṅkhārupekkhāya tikkhabhāve sati kilesappahāne samatthassa maggassa sambhavato tassā tikkhabhāvadassanatthaṁ vevacanapadehi saha daḷhaṁ katvā mūlapadāni vuttāni.",
  "atk-s0517a2:1032_4": "Phalassa nirussāhabhāvena santasabhāvattā maggāyattattā ca mandabhūtāpi saṅkhārupekkhā phalassa paccayo hotīti dassanatthaṁ mūlapadāneva vuttānīti veditabbāni.",
  "atk-s0517a2:1033_0": "58.",
  "atk-s0517a2:1033_1": "Idāni jātivasena pucchitvā labbhamānavasena vissajjetuṁ kati saṅkhārupekkhā kusalātiādimāha.",
  "atk-s0517a2:1033_2": "Tattha pannarasa saṅkhārupekkhāti samathavasena aṭṭha, catunnaṁ maggānaṁ tiṇṇaṁ phalānaṁ vasena sattāti pannarasa.",
  "atk-s0517a2:1033_3": "Samathavasena aṭṭha saṅkhārupekkhā arahato nīvaraṇapaṭisaṅkhāabhāvato, vitakkavicārādīnaṁ pahānabyāpāraṁ vinā sukhena pahānato ca saṅkhārupekkhānāmassa ananurūpāti katvā tāsaṁ abyākatatā na vuttāti veditabbā.",
  "atk-s0517a2:1033_4": "Arahatā pana phalasamāpattiṁ samāpajjantena saṅkhārupekkhaṁ vinā samāpajjituṁ na sakkāti tisso saṅkhārupekkhā abyākatāti vuttā.",
  "atk-s0517a2:1033_5": "Appaṇihitasuññatānimittavasena hi arahato tisso saṅkhārupekkhā.",
  "atk-s0517a2:1034_0": "Idāni saṅkhārupekkhānaṁ saṁvaṇṇanāvasena vuttāsu tīsu gāthāsu paṭisaṅkhāsantiṭṭhanā paññāti saṅkhārupekkhā.",
  "atk-s0517a2:1034_1": "Aṭṭha cittassa gocarāti samathavasena vuttā aṭṭha saṅkhārupekkhā samādhissa visayā, bhūmiyoti attho.",
  "atk-s0517a2:1034_2": "“Cittaṁ paññañca bhāvaya”ntiādīsu viya cittasīsena samādhi niddiṭṭho, “gocare, bhikkhave, caratha sake pettike visaye”tiādīsu viya gocarasaddena visayo.",
  "atk-s0517a2:1034_3": "Yañhi yadāyattaṁ, tasseso visayoti vuccati.",
  "atk-s0517a2:1034_4": "Puthujjanassa dveti samathavasena vipassanāvasena ca.",
  "atk-s0517a2:1034_5": "Tayosekkhassāti samathavipassanāsamāpattivasena.",
  "atk-s0517a2:1034_6": "Tayo ca vītarāgassāti appaṇihitasuññatānimittaphalasamāpattivasena.",
  "atk-s0517a2:1034_7": "“Tisso”ti vattabbe “tayo”ti ca liṅgavipallāso kato.",
  "atk-s0517a2:1034_8": "Tayo saṅkhārupekkhā dhammāti vā yojetabbaṁ.",
  "atk-s0517a2:1034_9": "Yehi cittaṁ vivaṭṭatīti yehi saṅkhārupekkhādhammehi vitakkavicārādito, uppādādito vā cittaṁ apagacchati.",
  "atk-s0517a2:1034_10": "Vītarāgassāpi hi saṅkhārupekkhāsabbhāvato ca saṅkhārato cittaṁ vivaṭṭitvā nibbānaṁ pakkhandatīti vuttaṁ hoti.",
  "atk-s0517a2:1034_11": "Aṭṭha samādhissa paccayāti samathavasena vuttā aṭṭha appanāsampāpakattā appanāsamādhissa paccayā.",
  "atk-s0517a2:1034_12": "Dasa ñāṇassa gocarāti vipassanāvasena vuttā dasa maggañāṇassa phalañāṇassa ca bhūmiyo.",
  "atk-s0517a2:1034_13": "Tiṇṇaṁ vimokkhāna paccayāti suññatānimittaappaṇihitavimokkhānaṁ upanissayapaccayā.",
  "atk-s0517a2:1034_14": "Nānādiṭṭhīsu na kampatīti bhaṅgaṁ avissajjitvāva saṅkhāre aniccādivasena vipassanto sassatadiṭṭhiādīsu nānappakārāsu diṭṭhīsu na vedhatīti.",
  "atk-s0517a2:1035_0": "Saṅkhārupekkhāñāṇaniddesavaṇṇanā niṭṭhitā.",
  "atk-s0517a2:1036_0": "10. Gotrabhuñāṇaniddesavaṇṇanā",
  "atk-s0517a2:1037_0": "59.",
  "atk-s0517a2:1037_1": "Gotrabhuñāṇaniddese abhibhuyyatīti abhibhavati atikkamati.",
  "atk-s0517a2:1037_2": "Bahiddhā saṅkhāranimittanti sakasantānappavattaakusalakkhandhato bahiddhābhūtaṁ saṅkhāranimittaṁ.",
  "atk-s0517a2:1037_3": "Lokikasaṅkhārā hi kilesānaṁ nimittattā, nimittākārena upaṭṭhānato vā nimittanti vuccanti.",
  "atk-s0517a2:1037_4": "Abhibhuyyatīti gotrabhūti ca puthujjanagottābhibhavanato gotrabhubhāvo vutto.",
  "atk-s0517a2:1037_5": "Pakkhandatīti gotrabhūti ariyagottabhāvanato gotrabhubhāvo vutto.",
  "atk-s0517a2:1037_6": "Abhibhuyyitvā pakkhandatīti gotrabhūti ubho atthe samāsetvā vuttaṁ.",
  "atk-s0517a2:1037_7": "Vuṭṭhātīti gotrabhūti ca vivaṭṭatīti gotrabhūti ca mātikāya vuṭṭhānavivaṭṭanapadānurūpena puthujjanagottābhibhavanatthoyeva vutto.",
  "atk-s0517a2:1037_8": "Samathavasena vuttagotrabhūnaṁ pana nīvaraṇādigottābhibhavanato gotrabhūti, “sotāpattiphalasamāpattatthāyā”tiādīsu chasu samāpattivāresu uppādādigottābhibhavanato gotrabhūti, “sakadāgāmimaggaṁ paṭilābhatthāyā”tiādīsu tīsu maggavāresu sotāpannādigottābhibhavanato gotrabhūti attho veditabbo.",
  "atk-s0517a2:1037_9": "Gottattho cettha bījattho.",
  "atk-s0517a2:1037_10": "Vattanipakaraṇe kira vuttaṁ –",
  "atk-s0517a2:1037_11": "gottaṁ vuccati nibbānaṁ sabbaparipanthehi guttattā, taṁ paṭipajjatīti gotrabhūti, aṭṭha samāpattiyopi gottaṁ gotrabhuparipanthehi guttattā, taṁ gottaṁ paṭipajjatīti gotrabhūti vuttaṁ.",
  "atk-s0517a2:1037_12": "“Catunnaṁ maggānaṁyeva gotrabhu nibbānārammaṇaṁ, catassannaṁ phalasamāpattīnaṁ gotrabhu saṅkhārārammaṇaṁ phalasamāpattininnattā”ti vadanti.",
  "atk-s0517a2:1037_13": "Vuttañhetaṁ visuddhimagge –",
  "atk-s0517a2:1037_14": "“tassa pavattānupubbavipassanassa saṅkhārārammaṇagotrabhuñāṇānantaraṁ phalasamāpattivasena nirodhe cittaṁ appetī”ti.",
  "atk-s0517a2:1037_15": "Tenevettha maggavāresu soḷasamaṁ katvā gahitassa bahiddhāsaṅkhāranimittapadassa samāpattivāresu chaṭṭhaṁ katvā gahaṇaṁ na katanti veditabbaṁ.",
  "atk-s0517a2:1037_16": "Itarathā hi mūlapadagahaṇena gahetabbaṁ bhaveyya.",
  "atk-s0517a2:1038_0": "Aññe pana “yo nibbāne paṭhamābhogo paṭhamasamannāhāro, ayaṁ vuccati gotrabhū”ti vadanti.",
  "atk-s0517a2:1038_1": "Taṁ phalaṁ sandhāya na yujjati.",
  "atk-s0517a2:1038_2": "Pannarasa gotrabhudhammā kusalāti ettha arahato abhibhavitabbanīvaraṇābhāvato vitakkavicārādīnaṁ sukheneva pahātabbabhāvato ca abhibhavanaṭṭhena gotrabhunāmaṁ nārahantīti katvā gotrabhūnaṁ abyākatatā na vuttāti veditabbā.",
  "atk-s0517a2:1038_3": "Arahatā pana phalasamāpattiṁ samāpajjantena saṅkhāre anabhibhuyya samāpajjituṁ na sakkāti “tayo gotrabhudhammā abyākatā”ti vuttā.",
  "atk-s0517a2:1038_4": "Keci pana “aṭṭha samāpattiyo nibbedhabhāgiyā eva idha niddiṭṭhā, tasmā aṭṭha samāpattigotrabhū kusalā hontī”ti vadanti.",
  "atk-s0517a2:1038_5": "Tathā saṅkhārupekkhāyapi veditabbaṁ.",
  "atk-s0517a2:1039_0": "60.Sāmisañcātiādīsu vaṭṭāmisalokāmisakilesāmisānaṁ kilesāmisena sāmisaṁ sanikantikattā. Kiṁ taṁ?",
  "atk-s0517a2:1039_1": "Aṭṭhavidhaṁ samathagotrabhuñāṇaṁ.",
  "atk-s0517a2:1039_2": "Vaṭṭāmisanti cettha tebhūmakavaṭṭameva.",
  "atk-s0517a2:1039_3": "Lokāmisanti pañca kāmaguṇā.",
  "atk-s0517a2:1039_4": "Kilesāmisanti kilesā eva.",
  "atk-s0517a2:1039_5": "Nirāmisanti dasavidhaṁ vipassanāgotrabhuñāṇaṁ anikantikattā.",
  "atk-s0517a2:1039_6": "Na hi ariyā gotrabhusmiṁ nikantiṁ karonti.",
  "atk-s0517a2:1039_7": "Potthake “sāmisañce”ti likhanti, taṁ na sundarataraṁ.",
  "atk-s0517a2:1039_8": "Evameva paṇihitañca appaṇihitaṁ saññuttañca visaññuttaṁ vuṭṭhitañca avuṭṭhitaṁ veditabbaṁ.",
  "atk-s0517a2:1039_9": "Nikantipaṇidhiyā hi paṇihitaṁ patthitanti attho.",
  "atk-s0517a2:1039_10": "Tadabhāvena appaṇihitaṁ.",
  "atk-s0517a2:1039_11": "Nikantisaññogeneva saññuttaṁ.",
  "atk-s0517a2:1039_12": "Tadabhāvena visaññuttaṁ.",
  "atk-s0517a2:1039_13": "Vuṭṭhitanti vipassanāgotrabhuñāṇameva.",
  "atk-s0517a2:1039_14": "Tañhi nikanticchedakattā vuṭṭhitaṁ nāma.",
  "atk-s0517a2:1039_15": "Itaraṁ avuṭṭhitaṁ.",
  "atk-s0517a2:1039_16": "Bahiddhā vuṭṭhānattā vā vuṭṭhitaṁ.",
  "atk-s0517a2:1039_17": "Phalagotrabhupi hi nibbānajjhāsayavasena nibbānābhimukhībhūtattā bahiddhāsaṅkhāranimittā vuṭṭhitaṁ nāmāti veditabbaṁ.",
  "atk-s0517a2:1039_18": "Heṭṭhābhibhavanavuṭṭhānavivaṭṭanavāresupi phalagotrabhu ajjhāsayavasena nibbānābhimukhībhūtattā abhibhuyyati vuṭṭhāti vivaṭṭatīti veditabbaṁ.",
  "atk-s0517a2:1039_19": "Tiṇṇaṁ vimokkhāna paccayāti tiṇṇaṁ lokuttaravimokkhānaṁ samathagotrabhu pakatūpanissayapaccayā honti, vipassanāgotrabhu anantarasamanantarūpanissayapaccayā honti.",
  "atk-s0517a2:1039_20": "Paññā yassa pariccitāti pubbabhāgapaññā yassa paricitā pariciṇṇā.",
  "atk-s0517a2:1039_21": "Kusalo vivaṭṭe vuṭṭhāneti asammohavaseneva vivaṭṭasaṅkhāte gotrabhuñāṇe kusalo cheko, pubbabhāgañāṇena vā kusalo.",
  "atk-s0517a2:1039_22": "Nānādiṭṭhīsu na kampatīti samucchedena pahīnāsu nānappakārāsu diṭṭhīsu na vedhatīti.",
  "atk-s0517a2:1040_0": "Gotrabhuñāṇaniddesavaṇṇanā niṭṭhitā.",
  "atk-s0517a2:1041_0": "11. Maggañāṇaniddesavaṇṇanā",
  "atk-s0517a2:1042_0": "61.",
  "atk-s0517a2:1042_1": "Maggañāṇaniddese micchādiṭṭhiyā vuṭṭhātīti diṭṭhānusayappahānena samucchedavasena dvāsaṭṭhibhedato micchādiṭṭhito vuṭṭhāti.",
  "atk-s0517a2:1042_2": "Tadanuvattakakilesehīti micchādiṭṭhisampayogavasena ca micchādiṭṭhiupanissayena ca uppajjamānehi micchādiṭṭhianuvattamānehi nānāvidhehi kilesehi.",
  "atk-s0517a2:1042_3": "Tena tadekaṭṭhakilesappahānaṁ vuttaṁ hoti.",
  "atk-s0517a2:1042_4": "Duvidhañhi ekaṭṭhaṁ sahajekaṭṭhaṁ pahānekaṭṭhañca.",
  "atk-s0517a2:1042_5": "Tāya diṭṭhiyā saha ekasmiṁ citte, ekasmiṁ puggale vā yāva pahānā ṭhitāti tadekaṭṭhā.",
  "atk-s0517a2:1042_6": "Diṭṭhiyā hi pahīyamānāya diṭṭhisampayuttesu dvīsu asaṅkhārikacittesu tāya diṭṭhiyā sahajātā lobho moho uddhaccaṁ ahirikaṁ anottappanti ime kilesā, dvīsu sasaṅkhārikacittesu tāya diṭṭhiyā sahajātā lobho moho thinaṁ uddhaccaṁ ahirikaṁ anottappanti ime kilesā sahajekaṭṭhavasena pahīyanti.",
  "atk-s0517a2:1042_7": "Diṭṭhikileseyeva pahīyamāne tena saha ekasmiṁ puggale ṭhitā apāyagamanīyā lobho doso moho māno vicikicchā thinaṁ uddhaccaṁ ahirikaṁ anottappanti ime kilesā pahānekaṭṭhavasena pahīyanti.",
  "atk-s0517a2:1042_8": "Khandhehīti tadanuvattakeheva khandhehi, taṁ diṭṭhiṁ anuvattamānehi sahajekaṭṭhehi ca pahānekaṭṭhehi ca catūhi arūpakkhandhehi, taṁsamuṭṭhānarūpehi vā saha pañcahi khandhehi micchādiṭṭhiādikilesapaccayā anāgate uppajjitabbehi vipākakkhandhehi.",
  "atk-s0517a2:1042_9": "Bahiddhā ca sabbanimittehīti yathāvuttakilesakkhandhato bahibhūtehi sabbasaṅkhāranimittehi.",
  "atk-s0517a2:1042_10": "Micchāsaṅkappā vuṭṭhātīti sotāpattimaggena pahātabbesu catūsu diṭṭhisampayuttesu, vicikicchāsahagate cāti pañcasu cittesu apāyagamanīyasesākusalacittesu ca micchāsaṅkappā vuṭṭhāti.",
  "atk-s0517a2:1043_0": "Micchāvācāya vuṭṭhātīti musāvādato ceva apāyagamanīyapisuṇapharusasamphappalāpehi ca vuṭṭhāti.",
  "atk-s0517a2:1043_1": "Micchākammantā vuṭṭhātīti pāṇātipātādinnādānamicchācārehi vuṭṭhāti.",
  "atk-s0517a2:1043_2": "Micchāājīvāvuṭṭhātīti kuhanā lapanā nemittikatā nippesikatā lābhenalābhaṁnijigīsanatā, ājīvahetukehi vā sattahipi kāyavacīkammehi vuṭṭhāti.",
  "atk-s0517a2:1043_3": "Micchāvāyāmamicchāsatimicchāsamādhīhi vuṭṭhānaṁ micchāsaṅkappavuṭṭhāne vuttanayeneva veditabbaṁ.",
  "atk-s0517a2:1043_4": "Micchāsatīti ca satiyā paṭipakkhākārena uppajjamānā akusalacittuppādamattameva.",
  "atk-s0517a2:1043_5": "Uparimaggattaye “dassanaṭṭhena sammādiṭṭhī”tiādīni aṭṭha maggaṅgāni yathā paṭhamajjhānike paṭhamamagge labbhanti, tatheva labbhanti.",
  "atk-s0517a2:1043_6": "Tattha paṭhamamagge sammādiṭṭhi micchādiṭṭhiṁ pajahatīti sammādiṭṭhi.",
  "atk-s0517a2:1043_7": "Sammāsaṅkappādayopi micchāsaṅkappādīnaṁ pajahanaṭṭheneva veditabbā.",
  "atk-s0517a2:1043_8": "Evaṁ sante paṭhamamaggeneva dvāsaṭṭhiyā diṭṭhigatānaṁ pahīnattā uparimaggattayena pahātabbā diṭṭhi nāma natthi.",
  "atk-s0517a2:1044_0": "Tattha sammādiṭṭhīti nāmaṁ kathaṁ hotīti?",
  "atk-s0517a2:1044_1": "Yathā visaṁ atthi vā hotu mā vā, agado agadotveva vuccati, evaṁ micchādiṭṭhi atthi vā hotu mā vā, ayaṁ sammādiṭṭhi eva nāma.",
  "atk-s0517a2:1044_2": "Yadi evaṁ nāmamattamevetaṁ hoti, uparimaggattaye pana sammādiṭṭhiyā kiccābhāvo āpajjati, maggaṅgāni na paripūrenti.",
  "atk-s0517a2:1044_3": "Tasmā sammādiṭṭhi sakiccakā kātabbā, maggaṅgāni paripūretabbānīti.",
  "atk-s0517a2:1044_4": "Sakiccakā cettha sammādiṭṭhi yathālābhaniyamena dīpetabbā.",
  "atk-s0517a2:1044_5": "Uparimaggattayavajjho hi eko māno atthi, so diṭṭhiṭṭhāne tiṭṭhati, sā taṁ mānaṁ pajahatīti sammādiṭṭhi.",
  "atk-s0517a2:1044_6": "Sotāpattimaggasmiñhi sammādiṭṭhi micchādiṭṭhiṁ pajahati.",
  "atk-s0517a2:1044_7": "Sotāpannassa pana sakadāgāmimaggavajjho māno atthi, taṁ mānaṁ pajahatīti sammādiṭṭhi.",
  "atk-s0517a2:1044_8": "Tasseva sattaakusalacittasahajāto saṅkappo atthi, teheva cittehi vācaṅgacopanaṁ atthi, kāyaṅgacopanaṁ atthi, paccayaparibhogo atthi, sahajātavāyāmo atthi, assatiyabhāvo atthi, sahajātacittekaggatā atthi, ete micchāsaṅkappādayo nāma.",
  "atk-s0517a2:1044_9": "Sakadāgāmimagge sammāsaṅkappādayo tesaṁ pahānena sammāsaṅkappādayoti veditabbā.",
  "atk-s0517a2:1044_10": "Evaṁ sakadāgāmimagge aṭṭhaṅgāni sakiccakāni honti.",
  "atk-s0517a2:1044_11": "Sakadāgāmissa anāgāmimaggavajjho māno atthi, so diṭṭhiṭṭhāne tiṭṭhati.",
  "atk-s0517a2:1044_12": "Tasseva sattahi cittehi sahajātā saṅkappādayo atthi.",
  "atk-s0517a2:1044_13": "Tesaṁ pahānena anāgāmimagge aṭṭhannaṁ aṅgānaṁ sakiccakatā veditabbā.",
  "atk-s0517a2:1044_14": "Anāgāmissa arahattamaggavajjho māno atthi, so diṭṭhiṭṭhāne tiṭṭhati.",
  "atk-s0517a2:1044_15": "Yāni panassa pañca akusalacittāni, tehi sahajātā saṅkappādayo atthi.",
  "atk-s0517a2:1044_16": "Tesaṁ pahānena arahattamagge aṭṭhannaṁ aṅgānaṁ sakiccakatā veditabbā.",
  "atk-s0517a2:1045_0": "Oḷārikāti kāyavacīdvāre vītikkamassa paccayabhāvena thūlabhūtamhā.",
  "atk-s0517a2:1045_1": "Kāmarāgasaññojanāti methunarāgasaṅkhātā saññojanā.",
  "atk-s0517a2:1045_2": "So hi kāmabhave saññojetīti saññojananti vuccati.",
  "atk-s0517a2:1045_3": "Paṭighasaññojanāti byāpādasaññojanā.",
  "atk-s0517a2:1045_4": "So hi ārammaṇe paṭihaññatīti paṭighanti vuccati.",
  "atk-s0517a2:1045_5": "Te eva thāmagataṭṭhena santāne anusentīti anusayā.",
  "atk-s0517a2:1045_6": "Aṇusahagatāti aṇubhūtā, sukhumabhūtāti attho.",
  "atk-s0517a2:1045_7": "Tabbhāve hi ettha sahagatasaddo.",
  "atk-s0517a2:1045_8": "Sakadāgāmissa hi kāmarāgabyāpādā dvīhi kāraṇehi aṇubhūtā adhiccuppattiyā ca pariyuṭṭhānamandatāya ca.",
  "atk-s0517a2:1045_9": "Tassa hi bālaputhujjanassa viya kilesā abhiṇhaṁ na uppajjanti, kadāci karahaci uppajjanti.",
  "atk-s0517a2:1045_10": "Uppajjamānā ca bālaputhujjanassa viya maddantā pharantā chādentā andhaandhaṁ karontā na uppajjanti, dvīhi pana maggehi pahīnattā mandamandā tanukākārā hutvā uppajjanti, vītikkamaṁ pāpetuṁ samatthā na honti.",
  "atk-s0517a2:1045_11": "Evaṁ tanubhūtā anāgāmimaggena pahīyanti rūparāgāti rūpabhave chandarāgā.",
  "atk-s0517a2:1045_12": "Arūparāgāti arūpabhave chandarāgā.",
  "atk-s0517a2:1045_13": "Mānāti unnatilakkhaṇā.",
  "atk-s0517a2:1045_14": "Uddhaccāti avūpasamalakkhaṇā.",
  "atk-s0517a2:1045_15": "Avijjāyāti andhalakkhaṇāya.",
  "atk-s0517a2:1045_16": "Bhavarāgānusayāti rūparāgārūparāgavasena pavattabhavarāgānusayā.",
  "atk-s0517a2:1046_0": "62.",
  "atk-s0517a2:1046_1": "Idāni maggañāṇasaṁvaṇṇanaṁ karonto ajātaṁ jhāpetītiādimāha.",
  "atk-s0517a2:1046_2": "Tattha ca ajātaṁ jhāpeti jātena, jhānaṁ tena pavuccatīti attano santāne pātubhūtena tena tena lokuttarajjhānena taṁsamaṅgīpuggalo ajātameva taṁ taṁ kilesaṁ jhāpeti dahati samucchindati, tena kāraṇena taṁ lokuttaraṁ jhānanti pavuccatīti attho.",
  "atk-s0517a2:1046_3": "Jhānavimokkhe kusalatāti tasmiṁ ariyamaggasampayutte vitakkādike jhāne ca vimokkhasaṅkhāte ariyamagge ca asammohavasena kusalatāya paṭhamamaggeneva pahīnāsu nānādiṭṭhīsu na kampati.",
  "atk-s0517a2:1046_4": "Jhānaṁ nāma duvidhaṁ ārammaṇūpanijjhānañca lakkhaṇūpanijjhānañca.",
  "atk-s0517a2:1046_5": "Lokiyapaṭhamajjhānādikaṁ kasiṇādiārammaṇūpanijjhānaṭṭhena jhānaṁ, vipassanāsaṅkhārānaṁ sabhāvasāmaññalakkhaṇūpanijjhānaṭṭhena jhānaṁ, lokuttaraṁ nibbāne tathalakkhaṇūpanijjhānaṭṭhena jhānaṁ.",
  "atk-s0517a2:1046_6": "Idha pana gotrabhunāpi sādhāraṇaṁ lakkhaṇūpanijjhānaṭṭhaṁ anāmasitvā asādhāraṇena kilesajhāpanaṭṭhena jhānaṁ vuttaṁ.",
  "atk-s0517a2:1046_7": "Vimokkhaṭṭho panettha nibbānārammaṇe suṭṭhu adhimuccanaṭṭho kilesehi ca suṭṭhu muccanaṭṭho.",
  "atk-s0517a2:1047_0": "Samādahitvā yathā ce vipassatīti appanūpacārakhaṇikasamādhīnaṁ aññatarena samādhinā paṭhamaṁ cittasamādhānaṁ katvā pacchā yathā vipassati ca.",
  "atk-s0517a2:1047_1": "Samuccayattho ce-saddo vipassanaṁ samuccinoti.",
  "atk-s0517a2:1047_2": "Vipassamāno tathā ce samādaheti vipassanā nāmesā lūkhabhūtā nirassādā, samatho ca nāma siniddhabhūto saassādo.",
  "atk-s0517a2:1047_3": "Tasmā tāya lūkhabhūtaṁ cittaṁ sinehetuṁ vipassamāno tathā ca samādahe.",
  "atk-s0517a2:1047_4": "Vipassamāno puna samādhiṁ pavisitvā cittasamādhānañca tatheva kareyya, yatheva vipassananti attho.",
  "atk-s0517a2:1047_5": "Idha ce-saddo samādahanaṁ samuccinoti.",
  "atk-s0517a2:1047_6": "Ubhayatthāpi gāthābandhānuvattanena ce-kāro kato, attho pana ca-kārattho eva.",
  "atk-s0517a2:1047_7": "Vipassanā ca samatho tadā ahūti yasmā samathavipassanānaṁ yuganaddhabhāve sati ariyamaggapātubhāvo hoti, tasmā ariyamaggajananasamatthattā yadā tadubhayasamāyogo hoti, tadā vipassanā ca samatho ca ahu, samathavipassanā bhūtā nāma hotīti attho.",
  "atk-s0517a2:1047_8": "Tā ca samathavipassanā ariyamaggābhimukhīkāle ca maggakkhaṇe ca samānabhāgā yuganaddhā vattare samāno samo bhāgo koṭṭhāso etesanti samānabhāgā, yuge naddhā viyāti yuganaddhā, aññamaññaṁ anativattanaṭṭhena samadhurā samabalāti attho.",
  "atk-s0517a2:1047_9": "Vitthāro panassa yuganaddhakathāyaṁ āvibhavissati.",
  "atk-s0517a2:1048_0": "Dukkhā saṅkhārā sukho, nirodho iti dassanaṁ.",
  "atk-s0517a2:1048_1": "Dubhato vuṭṭhitāpaññā, phasseti amataṁpadanti dukkhā saṅkhārā, sukho nirodho nibbānanti paṭipannassa tato nibbānadassanaṁ ariyamaggañāṇaṁ dubhato vuṭṭhitā paññā nāma.",
  "atk-s0517a2:1048_2": "Sā eva ca paññā amataṁ padaṁ nibbānaṁ ārammaṇaphusanena phusati, paṭilabhatīti attho.",
  "atk-s0517a2:1048_3": "Nibbānañhi atappakaṭṭhena amatasadisanti amataṁ, nāssa mataṁ maraṇaṁ vayo atthītipi amataṁ, pubbabhāgato paṭṭhāya mahatā ussāhena mahatiyā paṭipadāya pajjati paṭipajjīyatīti padanti vuccati.",
  "atk-s0517a2:1049_0": "Vimokkhacariyaṁ jānātīti vimokkhapavattiṁ asammohavasena jānāti, paccavekkhaṇavasena jānāti.",
  "atk-s0517a2:1049_1": "“Dubhato vuṭṭhāno vimokkho, dubhato vuṭṭhānā cattāro vimokkhā, dubhato vuṭṭhānānaṁ anulomā cattāro vimokkhā, dubhato vuṭṭhānapaṭippassaddhi cattāro vimokkhā”ti hi upari vimokkhakathāyaṁyeva āgatā vimokkhacariyā veditabbā.",
  "atk-s0517a2:1049_2": "Tesaṁ vitthāro tattheva āgato.",
  "atk-s0517a2:1049_3": "Nānattekattakovidoti tesaṁ vimokkhānaṁ nānābhāve ekabhāve ca kusalo.",
  "atk-s0517a2:1049_4": "Dubhato vuṭṭhānavimokkhavasena hi tesaṁ ekattaṁ, catuariyamaggavasena nānattaṁ, ekekassāpi vā ariyamaggassa anupassanābhedena nānattaṁ, ariyamaggabhāvena ekattaṁ veditabbaṁ.",
  "atk-s0517a2:1049_5": "Dvinnaṁ ñāṇānaṁ kusalatāti dassanasaṅkhātassa ca bhāvanāsaṅkhātassa cāti imesaṁ dvinnaṁ ñāṇānaṁ kusalatāya.",
  "atk-s0517a2:1049_6": "Dassananti hi sotāpattimaggo.",
  "atk-s0517a2:1049_7": "So hi paṭhamaṁ nibbānadassanato dassananti vutto.",
  "atk-s0517a2:1049_8": "Gotrabhu pana kiñcāpi paṭhamataraṁ nibbānaṁ passati, yathā pana rañño santikaṁ kenacideva karaṇīyena āgato puriso dūratova rathikāya carantaṁ hatthikkhandhagataṁ rājānaṁ disvāpi “diṭṭho te rājā”ti puṭṭho disvā kattabbakiccassa akatattā “na passāmī”ti āha, evameva nibbānaṁ disvā kattabbassa kilesappahānassābhāvā na “dassana”nti vuccati.",
  "atk-s0517a2:1049_9": "Tañhi ñāṇaṁ maggassa āvajjanaṭṭhāne tiṭṭhati.",
  "atk-s0517a2:1049_10": "Bhāvanāti sesamaggattayaṁ.",
  "atk-s0517a2:1049_11": "Tañhi paṭhamamaggena diṭṭhasmiṁyeva dhamme bhāvanāvasena uppajjati, na adiṭṭhapubbaṁ kiñci passati, tasmā “bhāvanā”ti vuccati.",
  "atk-s0517a2:1049_12": "Heṭṭhā pana bhāvanāmaggassa apariniṭṭhitattā “dvinnaṁ ñāṇāna”nti avatvā sotāpattisakadāgāmianāgāmimaggalābhino sandhāya “jhānavimokkhe kusalatā”ti vuttaṁ, arahattamaggalābhino pana bhāvanāmaggassa pariniṭṭhitattā “dvinnaṁ ñāṇānaṁ kusalatā”ti vuttanti veditabbaṁ.",
  "atk-s0517a2:1050_0": "Maggañāṇaniddesavaṇṇanā niṭṭhitā.",
  "atk-s0517a2:1051_0": "12. Phalañāṇaniddesavaṇṇanā",
  "atk-s0517a2:1052_0": "63.",
  "atk-s0517a2:1052_1": "Phalañāṇaniddese taṁpayogappaṭippassaddhattāti tassa ajjhattabahiddhā vuṭṭhānapayogassa paṭippassaddhattā.",
  "atk-s0517a2:1052_2": "Maggo hi sakakkhaṇe kilesappahānena ubhato vuṭṭhānapayogaṁ karoti nāma, phalakkhaṇe kilesānaṁ pahīnattā maggassa ubhato vuṭṭhānapayogo paṭippassaddho vūpasanto nāma hoti.",
  "atk-s0517a2:1052_3": "Uppajjatīti maggānantaraṁ sakiṁ vā dvikkhattuṁ vā uppajjati, phalasamāpattikāle pana bahukkhattuṁ, nirodhā vuṭṭhahantassa dvikkhattuṁ uppajjati, sabbampi hi taṁ payogappaṭippassaddhattā uppajjati.",
  "atk-s0517a2:1052_4": "Maggassetaṁ phalanti phalaṁ apekkhitvā napuṁsakavacanaṁ kataṁ.",
  "atk-s0517a2:1052_5": "Sakadāgāmimaggakkhaṇādīsupi ekekamaggaṅgavaseneva vuṭṭhānayojanā veditabbā.",
  "atk-s0517a2:1053_0": "Phalañāṇaniddesavaṇṇanā niṭṭhitā.",
  "atk-s0517a2:1054_0": "13. Vimuttiñāṇaniddesavaṇṇanā",
  "atk-s0517a2:1055_0": "64.",
  "atk-s0517a2:1055_1": "Vimuttiñāṇaniddese sakkāyadiṭṭhīti vijjamānaṭṭhena sati khandhapañcakasaṅkhāte kāye, sayaṁ vā satī tasmiṁ kāye diṭṭhīti sakkāyadiṭṭhi.",
  "atk-s0517a2:1055_2": "Vicikicchāti vigatā cikicchā, sabhāvaṁ vā vicinanto etāya kicchati kilamatīti vicikicchā.",
  "atk-s0517a2:1055_3": "Sīlabbataparāmāsoti sīlena suddhi vatena suddhi sīlabbatena suddhīti gahitaabhiniveso.",
  "atk-s0517a2:1055_4": "So hi sabhāvaṁ atikkamitvā parato āmasatīti sīlabbataparāmāso.",
  "atk-s0517a2:1055_5": "Ubhinnaṁ samānepi diṭṭhibhāve takkañca parūpadesañca vinā pakatiyā eva sakkāyadiṭṭhigahaṇato pakatibhūtāya vīsativatthukāya sakkāyadiṭṭhiyā pahāneneva sabbadiṭṭhippahānadassanatthaṁ sakkāyadiṭṭhi vuttā.",
  "atk-s0517a2:1055_6": "Sīlabbataparāmāso pana “suddhipaṭipadaṁ paṭipajjāmā”ti paṭipannānaṁ paṭipadāya micchābhāvadassanatthaṁ visuṁ vuttoti veditabbo.",
  "atk-s0517a2:1055_7": "Tiṇṇampi anusayappahāneneva pahānaṁ dassetuṁ diṭṭhānusayo vicikicchānusayoti vuttaṁ, na visuṁ kilesattā.",
  "atk-s0517a2:1055_8": "Upakkilesāti kilesenti upatāpenti vibādhentīti kilesā, thāmagataṭṭhena bhusā kilesāti upakkilesā.",
  "atk-s0517a2:1055_9": "Sammā samucchinnā hontīti samucchedappahānena anuppādanirodhena sammā samucchinnā honti.",
  "atk-s0517a2:1055_10": "Sapariyuṭṭhānehīti cittaṁ pariyonandhantāni uṭṭhenti uppajjantīti pariyuṭṭhānāni, samudācārappattānaṁ kilesānametaṁ adhivacanaṁ.",
  "atk-s0517a2:1055_11": "Saha pariyuṭṭhānehīti sapariyuṭṭhānāni.",
  "atk-s0517a2:1055_12": "Tehi sapariyuṭṭhānehi anusayitaupakkilesehi.",
  "atk-s0517a2:1055_13": "Cittaṁ vimuttaṁ hotīti tesaṁ abhabbuppattikabhūtattā santativasena pavattamānaṁ cittaṁ tato vimuttaṁ nāma hoti.",
  "atk-s0517a2:1055_14": "Tadeva suṭṭhu vimuttattā suvimuttaṁ.",
  "atk-s0517a2:1055_15": "Taṁvimuttiñātaṭṭhenāti tassā vimuttiyā jānanaṭṭhena.",
  "atk-s0517a2:1056_0": "Vimuttiñāṇaniddesavaṇṇanā niṭṭhitā.",
  "atk-s0517a2:1057_0": "14. Paccavekkhaṇañāṇaniddesavaṇṇanā",
  "atk-s0517a2:1058_0": "65.",
  "atk-s0517a2:1058_1": "Paccavekkhaṇañāṇaniddese maggakkhaṇeyeva hetuṭṭhena paṭhamaṁ maggaṅgāni visuṁ visuṁ vatvā puna maggaṅgabhūte ca amaggaṅgabhūte ca dhamme “bujjhanaṭṭhena bodhī”ti laddhanāmassa ariyassa aṅgabhāvena bojjhaṅge visuṁ dassesi.",
  "atk-s0517a2:1058_2": "Satidhammavicayavīriyasamādhisambojjhaṅgā hi maggaṅgāneva, pītipassaddhiupekkhāsambojjhaṅgā amaggaṅgāni.",
  "atk-s0517a2:1058_3": "Puna balavasena indriyavasena ca visuṁ niddiṭṭhesu saddhā eva amaggaṅgabhūtā.",
  "atk-s0517a2:1058_4": "Puna maggakkhaṇe jāteyeva dhamme rāsivasena dassento ādhipateyyaṭṭhenātiādimāha.",
  "atk-s0517a2:1058_5": "Tattha upaṭṭhānaṭṭhena satipaṭṭhānāti ekāva nibbānārammaṇā sati kāyavedanācittadhammesu subhasukhaniccaattasaññāpahānakiccasādhanavasena cattāro satipaṭṭhānā nāma.",
  "atk-s0517a2:1058_6": "Nibbānārammaṇaṁ ekameva vīriyaṁ uppannānuppannānaṁ akusalānaṁ pahānānuppattikiccassa, anuppannuppannānaṁ kusalānaṁ uppādaṭṭhitikiccassa sādhanavasena cattāro sammappadhānā nāma.",
  "atk-s0517a2:1059_0": "Tathaṭṭhena saccāti dukkhabhāvādīsu avisaṁvādakaṭṭhena cattāri ariyasaccāni.",
  "atk-s0517a2:1059_1": "Etāneva cettha paṭivedhaṭṭhena tadā samudāgatāni, “amatogadhaṁ nibbāna”nti visuṁ vuttaṁ nibbānañca, sesā pana dhammā paṭilābhaṭṭhena tadā samudāgatā.",
  "atk-s0517a2:1059_2": "“Tathaṭṭhena saccā tadā samudāgatā”ti vacanato maggaphalapariyosāne avassaṁ cattāri saccāni paccavekkhatīti niṭṭhamettha gantabbaṁ.",
  "atk-s0517a2:1059_3": "“Kataṁ karaṇīyaṁ nāparaṁ itthattāyāti pajānātī”ti vacanato ca “dukkhaṁ me pariññātaṁ, samudayo me pahīno, nirodho me sacchikato, maggo ca me bhāvito”ti paccavekkhaṇaṁ vuttameva hoti.",
  "atk-s0517a2:1059_4": "Tathā paccavekkhaṇaṁ yujjati ca.",
  "atk-s0517a2:1059_5": "Samudayoti cettha taṁtaṁmaggavajjhoyeva veditabbo.",
  "atk-s0517a2:1059_6": "Ettha vuttasamudayapaccavekkhaṇavaseneva aṭṭhakathāyaṁ duvidhaṁ kilesapaccavekkhaṇaṁ maggaphalanibbānapaccavekkhaṇāni idha sarūpeneva āgatānīti vuttāni.",
  "atk-s0517a2:1059_7": "Kevalaṁ dukkhapaccavekkhaṇameva na vuttaṁ.",
  "atk-s0517a2:1059_8": "Kiñcāpi na vuttaṁ, atha kho pāṭhasabbhāvato yuttisabbhāvato ca gahetabbameva.",
  "atk-s0517a2:1059_9": "Saccapaṭivedhatthañhi paṭipannassa niṭṭhite saccapaṭivedhe sayaṁ katakiccapaccavekkhaṇaṁ yuttamevāti.",
  "atk-s0517a2:1059_10": "Avikkhepaṭṭhena samathotiādi maggasampayutte eva samathavipassanādhamme ekarasaṭṭhena anativattanaṭṭhena ca dassetuṁ vuttaṁ.",
  "atk-s0517a2:1059_11": "Saṁvaraṭṭhena sīlavisuddhīti sammāvācākammantājīvā eva.",
  "atk-s0517a2:1059_12": "Avikkhepaṭṭhena cittavisuddhīti sammāsamādhi eva.",
  "atk-s0517a2:1059_13": "Dassanaṭṭhena diṭṭhivisuddhīti sammādiṭṭhiyeva.",
  "atk-s0517a2:1059_14": "Vimuttaṭṭhenāti samucchedavasena maggavajjhakilesehi muccanaṭṭhena, nibbānārammaṇe vā adhimuccanaṭṭhena.",
  "atk-s0517a2:1059_15": "Vimokkhoti samucchedavimokkho, ariyamaggoyeva.",
  "atk-s0517a2:1059_16": "Paṭivedhaṭṭhena vijjāti saccapaṭivedhaṭṭhena vijjā, sammādiṭṭhiyeva.",
  "atk-s0517a2:1059_17": "Pariccāgaṭṭhena vimuttīti maggavajjhakilesānaṁ pajahanaṭṭhena tato muccanato vimutti, ariyamaggoyeva.",
  "atk-s0517a2:1059_18": "Samucchedaṭṭhena khaye ñāṇanti kilesasamucchindanaṭṭhena kilesakkhayakare ariyamagge ñāṇaṁ, sammādiṭṭhiyeva.",
  "atk-s0517a2:1060_0": "Chandādayo heṭṭhā vuttanayeneva veditabbā.",
  "atk-s0517a2:1060_1": "Kevalañhettha maggakkhaṇeyeva maggassa ādimajjhapariyosānākārena dassitā.",
  "atk-s0517a2:1060_2": "Vimuttīti cettha maggavimuttiyeva.",
  "atk-s0517a2:1060_3": "“Tathaṭṭhena saccā”ti ettha gahitampi ca nibbānaṁ idha pariyosānabhāvadassanatthaṁ puna vuttanti veditabbaṁ.",
  "atk-s0517a2:1060_4": "Phalakkhaṇepi eseva nayo.",
  "atk-s0517a2:1060_5": "Ettha pana hetuṭṭhena maggoti phalamaggabhāveneva.",
  "atk-s0517a2:1060_6": "Sammappadhānāti maggakkhaṇe catukiccasādhakassa vīriyakiccassa phalassa uppādakkhaṇe siddhattā vuttanti veditabbaṁ.",
  "atk-s0517a2:1060_7": "Aññathā hi phalakkhaṇe sammappadhānā eva na labbhanti.",
  "atk-s0517a2:1060_8": "Vuttañhi maggakkhaṇe sattatiṁsa bodhipakkhiyadhamme uddharantena therena “phalakkhaṇe ṭhapetvā cattāro sammappadhāne avasesā tettiṁsa dhammā labbhantī”ti.",
  "atk-s0517a2:1060_9": "Evameva paṭivedhakiccādisiddhivasena saccādīnipi yathāyogaṁ veditabbāni.",
  "atk-s0517a2:1060_10": "Vimokkhoti ca phalavimokkho.",
  "atk-s0517a2:1060_11": "Vimuttīti phalavimutti.",
  "atk-s0517a2:1060_12": "Paṭippassaddhaṭṭhena anuppāde ñāṇaṁ vuttatthameva.",
  "atk-s0517a2:1060_13": "Vuṭṭhahitvāti antarā vuṭṭhānābhāvā phalāvasānena evaṁ vuttaṁ.",
  "atk-s0517a2:1060_14": "Ime dhammā tadā samudāgatāti ime vuttappakārā dhammā maggakkhaṇe phalakkhaṇe ca samudāgatāti paccavekkhatīti iti-saddaṁ pāṭhasesaṁ katvā sambandho veditabbo.",
  "atk-s0517a2:1061_0": "Paccavekkhaṇañāṇaniddesavaṇṇanā niṭṭhitā.",
  "atk-s0517a2:1062_0": "15. Vatthunānattañāṇaniddesavaṇṇanā",
  "atk-s0517a2:1063_0": "66.",
  "atk-s0517a2:1063_1": "Vatthunānattañāṇaniddese cakkhuṁ ajjhattaṁ vavatthetīti ajjhattabhūtaṁ cakkhuṁ vavatthapeti.",
  "atk-s0517a2:1063_2": "Yathā so cakkhuṁ vavatthapeti, tathā vattukāmo kathaṁ cakkhuṁ ajjhattaṁ vavatthetīti pucchitvā puna cakkhu avijjāsambhūtanti vavatthetītiādinā vavatthāpanākāraṁ dasseti.",
  "atk-s0517a2:1063_3": "Tattha avijjātaṇhā atītā upatthambhakahetuyo, kammaṁ atītaṁ janakahetu, āhāro idāni upatthambhakahetu.",
  "atk-s0517a2:1063_4": "Etena cakkhūpatthambhakāni utucittāni gahitāneva honti.",
  "atk-s0517a2:1063_5": "Catunnaṁ mahābhūtānaṁ upādāyāti upayogatthe sāmivacanaṁ, cattāri mahābhūtāni upādiyitvā pavattanti attho.",
  "atk-s0517a2:1063_6": "Etena pasādacakkhubhāvo dassito hoti, sasambhārabhāvo paṭikkhitto.",
  "atk-s0517a2:1063_7": "Uppannanti addhāvasena, santatikhaṇavasena vā paccuppannaṁ.",
  "atk-s0517a2:1063_8": "Samudāgatanti hetuto samuṭṭhitaṁ.",
  "atk-s0517a2:1063_9": "Ettāvatā vipassanāpubbabhāge cakkhuvavatthānaṁ dassitaṁ.",
  "atk-s0517a2:1063_10": "Ahutvā sambhūtantiādīhi aniccānupassanā.",
  "atk-s0517a2:1063_11": "Pubbe udayā avijjamānato ahutvā sambhūtaṁ, uddhaṁ vayā abhāvato hutvā na bhavissati.",
  "atk-s0517a2:1063_12": "Antavantatoti anto assa atthīti antavā, antavā eva antavanto yathā “satimanto, gatimanto, dhitimanto ca yo isī”ti.",
  "atk-s0517a2:1063_13": "Tato antavantato, bhaṅgavijjamānatoti attho.",
  "atk-s0517a2:1063_14": "Addhuvanti sabbāvatthānipātitāya, thirabhāvassa ca abhāvatāya na thiraṁ.",
  "atk-s0517a2:1063_15": "Asassatanti na niccaṁ.",
  "atk-s0517a2:1063_16": "Vipariṇāmadhammanti jarāya ceva maraṇena cāti dvedhā vipariṇāmapakatikaṁ.",
  "atk-s0517a2:1063_17": "Cakkhu aniccantiādīni cakkhuṁ aniccatotiādīni ca vuttatthāni.",
  "atk-s0517a2:1063_18": "Manoti idha bhavaṅgamanassa adhippetattā avijjāsambhūtotiādi yujjatiyeva.",
  "atk-s0517a2:1063_19": "Āhārasambhūtoti ettha sampayuttaphassāhāramanosañcetanāhāravasena veditabbaṁ.",
  "atk-s0517a2:1063_20": "Uppannoti ca addhāsantativasena.",
  "atk-s0517a2:1064_0": "Vatthunānattañāṇaniddesavaṇṇanā niṭṭhitā.",
  "atk-s0517a2:1065_0": "16. Gocaranānattañāṇaniddesavaṇṇanā",
  "atk-s0517a2:1066_0": "67.",
  "atk-s0517a2:1066_1": "Gocaranānattañāṇaniddese rūpe bahiddhā vavatthetīti ajjhattato bahiddhābhūte rūpāyatanadhamme vavatthapetīti attho.",
  "atk-s0517a2:1066_2": "Avijjāsambhūtātiādi attabhāvapariyāpannakammajarūpattā vuttaṁ.",
  "atk-s0517a2:1066_3": "Āhāropi hi kammajarūpassa upatthambhakapaccayo hoti.",
  "atk-s0517a2:1066_4": "Saddassa pana utucittasamuṭṭhānattā avijjāsambhūtādicatukkaṁ na vuttaṁ.",
  "atk-s0517a2:1066_5": "Phoṭṭhabbānaṁ sayaṁ mahābhūtattā “catunnaṁ mahābhūtānaṁ upādāyā”ti na vuttaṁ.",
  "atk-s0517a2:1066_6": "Dhammāti cettha bhavaṅgamanosampayuttā tayo arūpino khandhā, dhammāyatanapariyāpannāni sukhumarūpāni ca kammasamuṭṭhānāni, sabbānipi rūpādīni ca.",
  "atk-s0517a2:1066_7": "Apica yāni yāni yena yena samuṭṭhahanti, tāni tāni tena tena veditabbāni.",
  "atk-s0517a2:1066_8": "Itarathā hi sakasantānapariyāpannāpi rūpādayo dhammā sabbe na saṅgaṇheyyuṁ.",
  "atk-s0517a2:1066_9": "Yasmā anindriyabaddharūpādayopi vipassanūpagā, tasmā tesaṁ kammasambhūtapadena saṅgaho veditabbo.",
  "atk-s0517a2:1066_10": "Tepi hi sabbasattasādhāraṇakammapaccayautusamuṭṭhānā.",
  "atk-s0517a2:1066_11": "Aññe pana “anindriyabaddhā rūpādayo avipassanūpagā”ti vadanti.",
  "atk-s0517a2:1066_12": "Taṁ pana –",
  "atk-s0517a2:1067_0": "“Sabbe saṅkhārā aniccāti, yadā paññāya passati;",
  "atk-s0517a2:1068_0": "Atha nibbindati dukkhe, esa maggo visuddhiyā”ti. –",
  "atk-s0517a2:1069_0": "Ādikāya pāḷiyā virujjhati.",
  "atk-s0517a2:1069_1": "Vuttañca visuddhimagge –",
  "atk-s0517a2:1069_2": "“idhekacco āditova ajjhattasaṅkhāre abhinivisitvā vipassati, yasmā pana na suddhaajjhattadassanamatteneva maggavuṭṭhānaṁ hoti, bahiddhāpi daṭṭhabbameva, tasmā parassa khandhepi anupādinnasaṅkhārepi aniccaṁ dukkhamanattāti vipassatī”ti.",
  "atk-s0517a2:1069_3": "Tasmā paresaṁ cakkhādivavatthānampi anindriyabaddharūpādivavatthānampi icchitabbameva, tasmā tebhūmakasaṅkhārā avipassanūpagā nāma natthi.",
  "atk-s0517a2:1070_0": "Gocaranānattañāṇaniddesavaṇṇanā niṭṭhitā.",
  "atk-s0517a2:1071_0": "17. Cariyānānattañāṇaniddesavaṇṇanā",
  "atk-s0517a2:1072_0": "68.",
  "atk-s0517a2:1072_1": "Cariyānānattañāṇaniddese viññāṇacariyātiādīsu ārammaṇe caratīti cariyā, viññāṇameva cariyā viññāṇacariyā.",
  "atk-s0517a2:1072_2": "Aññāṇena caraṇaṁ, aññāṇena vā carati, aññāte vā carati, aññāṇassa vā caraṇanti aññāṇacariyā.",
  "atk-s0517a2:1072_3": "Ñāṇameva cariyā, ñāṇena vā cariyā, ñāṇena vā carati, ñāte vā carati, ñāṇassa vā caraṇanti ñāṇacariyā.",
  "atk-s0517a2:1072_4": "Dassanatthāyāti rūpadassanatthāya pavattā.",
  "atk-s0517a2:1072_5": "Āvajjanakiriyābyākatāti bhavaṅgasantānato apanetvā rūpārammaṇe cittasantānaṁ āvajjeti nāmetīti āvajjanaṁ, vipākābhāvato karaṇamattanti kiriyā, kusalākusalavasena na byākatāti abyākatā.",
  "atk-s0517a2:1072_6": "Dassanaṭṭhoti passanti tena, sayaṁ vā passati, dassanamattameva vā tanti dassanaṁ, dassanameva attho dassanaṭṭho.",
  "atk-s0517a2:1072_7": "Cakkhuviññāṇanti kusalavipākaṁ vā akusalavipākaṁ vā.",
  "atk-s0517a2:1072_8": "Diṭṭhattāti adiṭṭhe sampaṭicchanassa abhāvato cakkhuviññāṇena rūpārammaṇassa diṭṭhattā.",
  "atk-s0517a2:1072_9": "Abhiniropanā vipākamanodhātūti diṭṭhārammaṇameva ārohatīti atiniropanā, ubhayavipākā sampaṭicchanamanodhātu.",
  "atk-s0517a2:1072_10": "Abhiniropitattāti rūpārammaṇaṁ abhiruḷhattā.",
  "atk-s0517a2:1072_11": "Vipākamanoviññāṇadhātūti ubhayavipākā santīraṇamanoviññāṇadhātu.",
  "atk-s0517a2:1072_12": "Esa nayo sotadvārādīsupi.",
  "atk-s0517a2:1072_13": "Santīraṇānantaraṁ voṭṭhabbane avuttepi aṭṭhakathācariyehi vuttattā labbhatīti gahetabbaṁ.",
  "atk-s0517a2:1072_14": "Vijānanatthāyāti dhammārammaṇassa ceva rūpādiārammaṇassa ca vijānanatthāya.",
  "atk-s0517a2:1072_15": "Āvajjanakiriyābyākatāti manodvārāvajjanacittaṁ.",
  "atk-s0517a2:1072_16": "Vijānanaṭṭhoti tadanantarajavanavasena ārammaṇassa vijānanameva attho, na añño.",
  "atk-s0517a2:1072_17": "Upari akusalajavanānaṁ vipassanāmaggaphalajavanānañca visuṁ vuttattā sesajavanāni idha gahetabbāni siyuṁ.",
  "atk-s0517a2:1072_18": "“Kusalehi kammehi vippayuttā caratīti viññāṇacariyā”tiādivacanato pana hasituppādacittajavanameva gahetabbaṁ.",
  "atk-s0517a2:1072_19": "Chasu dvāresu ahetukānaṁyeva cittānaṁ vuttattā dve āvajjanāni dve pañcaviññāṇāni dve sampaṭicchanāni tīṇi santīraṇāni ekaṁ hasituppādacittanti aṭṭhārasa ahetukacittāniyeva viññāṇacariyāti veditabbāni.",
  "atk-s0517a2:1073_0": "69.",
  "atk-s0517a2:1073_1": "Idāni visayavijānanamattaṭṭhena viññāṇacariyāti dassetuṁ nīrāgā caratītiādimāha, viññāṇañhi rāgādisampayoge saddhādisampayoge ca avatthantaraṁ pāpuṇāti, tesu asati sakāvatthāyameva tiṭṭhati.",
  "atk-s0517a2:1073_2": "Tasmā nīrāgādivacanena tesaṁ vuttaviññāṇānaṁ viññāṇakiccamattaṁ dasseti.",
  "atk-s0517a2:1073_3": "Natthi etissā rāgoti nīrāgā.",
  "atk-s0517a2:1073_4": "Nirāgāti rassaṁ katvāpi paṭhanti.",
  "atk-s0517a2:1073_5": "So pana rajjanavasena rāgo.",
  "atk-s0517a2:1073_6": "Itaresu dussanavasena doso.",
  "atk-s0517a2:1073_7": "Muyhanavasena moho.",
  "atk-s0517a2:1073_8": "Maññanavasena māno.",
  "atk-s0517a2:1073_9": "Viparītadassanavasena diṭṭhi.",
  "atk-s0517a2:1073_10": "Uddhatabhāvo, avūpasantabhāvo vā uddhaccaṁ.",
  "atk-s0517a2:1073_11": "Vicikicchā vuttatthā.",
  "atk-s0517a2:1073_12": "Anusentīti anusayā.",
  "atk-s0517a2:1073_13": "“Niranusayā”ti vattabbe nānusayāti vuttaṁ, soyevattho.",
  "atk-s0517a2:1073_14": "Pariyuṭṭhānappattānamevettha abhāvo veditabbo.",
  "atk-s0517a2:1073_15": "Na hi viññāṇacariyā pahīnānusayānaṁyeva vuttā.",
  "atk-s0517a2:1073_16": "Yā ca nīrāgādināmā, sā rāgādīhi vippayuttāva nāma hotīti pariyāyantaradassanatthaṁ rāgavippayuttātiādimāha.",
  "atk-s0517a2:1073_17": "Puna aññehi ca vippayuttataṁ dassetuṁ kusalehi kammehītiādimāha.",
  "atk-s0517a2:1073_18": "Kusalāniyeva rāgādivajjābhāvā anavajjāni.",
  "atk-s0517a2:1073_19": "Parisuddhabhāvakarehi hiriottappehi yuttattā sukkāni.",
  "atk-s0517a2:1073_20": "Pavattisukhattā sukho udayo uppatti etesanti sukhudrayāni, sukhavipākattā vā sukho udayo vaḍḍhi etesanti sukhudrayāni.",
  "atk-s0517a2:1073_21": "Vuttavipakkhena akusalāni yojetabbāni.",
  "atk-s0517a2:1073_22": "Viññāte caratīti viññāṇena viññāyamānaṁ ārammaṇaṁ viññātaṁ nāma, tasmiṁ viññāte ārammaṇe.",
  "atk-s0517a2:1073_23": "Kiṁ vuttaṁ hoti?",
  "atk-s0517a2:1073_24": "Nīlavaṇṇayogato nīlavatthaṁ viya viññāṇayogato viññātaṁ viññāṇaṁ nāma hoti, tasmiṁ viññāṇe caratīti viññāṇacariyāti vuttaṁ hoti.",
  "atk-s0517a2:1073_25": "Viññāṇassaevarūpā cariyā hotīti vuttappakārassa viññāṇassa vuttappakārā cariyā hotīti attho.",
  "atk-s0517a2:1073_26": "“Viññāṇassa cariyā”ti ca vohāravasena vuccati, viññāṇato pana visuṁ cariyā natthi.",
  "atk-s0517a2:1073_27": "Pakatiparisuddhamidaṁ cittaṁ nikkilesaṭṭhenāti idaṁ vuttappakāraṁ cittaṁ rāgādikilesābhāvena pakatiyā eva parisuddhaṁ.",
  "atk-s0517a2:1073_28": "Tasmā vijānanamattameva cariyāti viññāṇacariyāti vuttaṁ hoti.",
  "atk-s0517a2:1073_29": "Niklesaṭṭhenātipi pāṭho.",
  "atk-s0517a2:1074_0": "Aññāṇacariyāya manāpiyesūti manasi appenti pasīdanti, manaṁ vā appāyanti vaḍḍhentīti manāpāni, manāpāniyeva manāpiyāni.",
  "atk-s0517a2:1074_1": "Tesu manāpiyesu.",
  "atk-s0517a2:1074_2": "Tāni pana iṭṭhāni vā hontu aniṭṭhāni vā, gahaṇavasena manāpiyāni.",
  "atk-s0517a2:1074_3": "Na hi iṭṭhasmiṁyeva rāgo aniṭṭhasmiṁyeva doso uppajjati.",
  "atk-s0517a2:1074_4": "Rāgassa javanatthāyāti santativasena rāgassa javanatthāya pavattā.",
  "atk-s0517a2:1074_5": "Āvajjanakiriyābyākatāti cakkhudvāre ayoniso manasikārabhūtā āvajjanakiriyābyākatā manodhātu.",
  "atk-s0517a2:1074_6": "Rāgassa javanāti yebhuyyena sattakkhattuṁ rāgassa pavatti, punappunaṁ pavatto rāgoyeva.",
  "atk-s0517a2:1074_7": "Aññāṇacariyāti aññāṇena rāgassa sambhavato aññāṇena rāgassa cariyāti vuttaṁ hoti.",
  "atk-s0517a2:1074_8": "Sesesupi eseva nayo.",
  "atk-s0517a2:1074_9": "Tadubhayena asamapekkhanasmiṁ vatthusminti rāgadosavasena samapekkhanavirahite rūpārammaṇasaṅkhāte vatthusmiṁ.",
  "atk-s0517a2:1074_10": "Mohassa javanatthāyāti vicikicchāuddhaccavasena mohassa javanatthāya.",
  "atk-s0517a2:1074_11": "Aññāṇacariyāti aññāṇasseva cariyā, na aññassa.",
  "atk-s0517a2:1074_12": "Vinibandhassātiādīni mānādīnaṁ sabhāvavacanāni.",
  "atk-s0517a2:1074_13": "Tattha vinibandhassāti unnativasena vinibandhitvā ṭhitassa.",
  "atk-s0517a2:1074_14": "Parāmaṭṭhāyāti rūpassa aniccabhāvādiṁ atikkamitvā parato niccabhāvādiṁ āmaṭṭhāya gahitāya.",
  "atk-s0517a2:1074_15": "Vikkhepagatassāti rūpārammaṇe vikkhittabhāvaṁ gatassa.",
  "atk-s0517a2:1074_16": "Aniṭṭhaṅgatāyāti asanniṭṭhānabhāvaṁ gatāya.",
  "atk-s0517a2:1074_17": "Thāmagatassāti balappattassa.",
  "atk-s0517a2:1074_18": "Dhammesūti rūpādīsu vā dhammārammaṇabhūtesu vā dhammesu.",
  "atk-s0517a2:1075_0": "70.",
  "atk-s0517a2:1075_1": "Yasmā rāgādayo aññāṇena honti, tasmā rāgādisampayogena aññāṇaṁ visesento sarāgā caratītiādimāha.",
  "atk-s0517a2:1075_2": "Tattha sarāgā caratīti mohamānadiṭṭhimānānusayadiṭṭhānusayaavijjānusayajavanavasena cariyā veditabbā.",
  "atk-s0517a2:1075_3": "Sadosā caratīti mohaavijjānusayajavanavasena.",
  "atk-s0517a2:1075_4": "Samohā caratīti rāgadosamānadiṭṭhiuddhaccavicikicchānusayajavanavasena.",
  "atk-s0517a2:1075_5": "Samānā caratīti rāgamohakāmarāgabhavarāgāvijjānusayajavanavasena.",
  "atk-s0517a2:1075_6": "Sadiṭṭhi caratīti rāgamohakāmarāgāvijjānusayajavanavasena.",
  "atk-s0517a2:1075_7": "Sauddhaccā carati savicikicchā caratīti mohaavijjānusayajavanavasena.",
  "atk-s0517a2:1075_8": "Sānusayā caratīti etthāpi vuttanayeneva ekekaṁ anusayaṁ mūlaṁ katvā tasmiṁ citte labbhamānakasesānusayavasena sānusayatā yojetabbā.",
  "atk-s0517a2:1075_9": "Rāgasampayuttātiādi sarāgādivevacanameva.",
  "atk-s0517a2:1075_10": "Sā eva hi cariyā sampayogavasena saha rāgādīhi vattatīti sarāgādiādīni nāmāni labhati.",
  "atk-s0517a2:1075_11": "Rāgādīhi samaṁ ekuppādekanirodhekavatthekārammaṇādīhi pakārehi yuttāti rāgasampayuttānītiādīni nāmāni labhati.",
  "atk-s0517a2:1075_12": "Sāyeva ca yasmā kusalādīhi kammehi vippayuttā, akusalādīhi kammehi sampayuttā, tasmāpi aññāṇacariyāti dassetuṁ kusalehi kammehītiādimāha.",
  "atk-s0517a2:1075_13": "Tattha aññāteti mohassa aññāṇalakkhaṇattā yathāsabhāvena aññāte ārammaṇe.",
  "atk-s0517a2:1075_14": "Sesaṁ vuttatthameva.",
  "atk-s0517a2:1076_0": "71.",
  "atk-s0517a2:1076_1": "Ñāṇacariyāyaṁ yasmā vivaṭṭanānupassanādīnaṁ anantarapaccayabhūtā āvajjanakiriyābyākatā natthi, tasmā tesaṁ atthāya āvajjanakiriyābyākataṁ avatvā vivaṭṭanānupassanādayova vuttā.",
  "atk-s0517a2:1076_2": "Anulomañāṇatthāya eva hi āvajjanā hoti, tato vivaṭṭanānupassanāmaggaphalāni.",
  "atk-s0517a2:1076_3": "Phalasamāpattīti cettha maggānantarajā vā hotu kālantarajā vā, ubhopi adhippetā.",
  "atk-s0517a2:1076_4": "Nīrāgā caratītiādīsu rāgādīnaṁ paṭipakkhavasena nīrāgāditā veditabbā, viññāṇacariyāyaṁ rāgādīnaṁ abhāvamattaṭṭhena.",
  "atk-s0517a2:1076_5": "Ñāteti yathāsabhāvato ñāte.",
  "atk-s0517a2:1076_6": "Aññā viññāṇacariyātiādīhi tissannaṁ cariyānaṁ aññamaññamasammissataṁ dasseti.",
  "atk-s0517a2:1076_7": "Viññāṇakiccamattavasena hi ahetukacittuppādā viññāṇacariyā, aññāṇakiccavataṁ dvādasannaṁ akusalacittuppādānaṁ vaseneva aññāṇacariyā, visesena ñāṇakiccakārīnaṁ vipassanāmaggaphalānaṁ vasena ñāṇacariyā.",
  "atk-s0517a2:1076_8": "Evamimā aññamaññamasammissā ca, vipassanaṁ ṭhapetvā sahetukakāmāvacarakiriyākusalā ca, sahetukakāmāvacaravipākā ca, rūpāvacarārūpāvacarakusalābyākatā ca tīhi cariyāhi vinimuttāti veditabbā.",
  "atk-s0517a2:1076_9": "Nibbānārammaṇāya vivaṭṭanānupassanāya ñāṇacariyāya niddiṭṭhattā nibbānamaggaphalapaccavekkhaṇabhūtāni sekkhāsekkhānaṁ paccavekkhaṇañāṇāni ñāṇacariyāya saṅgahitānīti veditabbāni.",
  "atk-s0517a2:1076_10": "Tānipi hi visesena ñāṇakiccakarānevāti.",
  "atk-s0517a2:1077_0": "Cariyānānattañāṇaniddesavaṇṇanā niṭṭhitā.",
  "atk-s0517a2:1078_0": "18. Bhūminānattañāṇaniddesavaṇṇanā",
  "atk-s0517a2:1079_0": "72.",
  "atk-s0517a2:1079_1": "Bhūminānattañāṇaniddese bhūmiyoti bhāgā paricchedā vā.",
  "atk-s0517a2:1079_2": "Kāmāvacarāti ettha duvidho kāmo kilesakāmo vatthukāmo ca.",
  "atk-s0517a2:1079_3": "Kilesakāmo chandarāgo, vatthukāmo tebhūmakavaṭṭaṁ.",
  "atk-s0517a2:1079_4": "Kilesakāmo kāmetīti kāmo, vatthukāmo kāmīyatīti kāmo.",
  "atk-s0517a2:1079_5": "So duvidho kāmo pavattivasena yasmiṁ padese avacarati, so padeso kāmo ettha avacaratīti kāmāvacaro.",
  "atk-s0517a2:1079_6": "So pana padeso catunnaṁ apāyānaṁ, manussalokassa, channañca devalokānaṁ vasena ekādasavidho.",
  "atk-s0517a2:1079_7": "Yathā hi yasmiṁ padese sasatthā purisā avacaranti, so vijjamānesupi aññesu dvipadacatuppadesu avacarantesu tesaṁ abhilakkhitattā “sasatthāvacaro”ti vuccati, evaṁ vijjamānesupi aññesu rūpāvacarādīsu tattha avacarantesu tesaṁ abhilakkhitattā ayaṁ padeso “kāmāvacaro”tveva vuccati.",
  "atk-s0517a2:1079_8": "Svāyaṁ yathā rūpabhavo rūpaṁ, evaṁ uttarapadalopaṁ katvā “kāmo”tveva vuccati.",
  "atk-s0517a2:1079_9": "Tappaṭibaddho ekeko dhammo imasmiṁ ekādasavidhapadesasaṅkhāte kāme avacaratīti kāmāvacaro.",
  "atk-s0517a2:1079_10": "Kiñcāpi hi ettha keci dhammā rūpārūpabhavesupi avacaranti, yathā pana saṅgāme avacaraṇato “saṅgāmāvacaro”ti laddhanāmo nāgo nagare carantopi “saṅgāmāvacaro”tveva vuccati, thalajalacarā ca pāṇino athale ajale ca ṭhitāpi “thalacarā jalacarā”tveva vuccanti, evaṁ te aññattha avacarantāpi kāmāvacarāyevāti veditabbā.",
  "atk-s0517a2:1079_11": "Ārammaṇakaraṇavasena vā etesu vuttappakāresu dhammesu kāmo avacaratīti kāmāvacarā.",
  "atk-s0517a2:1079_12": "Kāmañcesa rūpārūpāvacaradhammesupi avacarati, yathā pana “vadatīti vaccho, mahiyaṁ setīti mahiṁso”ti vutte na yattakā vadanti, mahiyaṁ vā senti, sabbesaṁ taṁ nāmaṁ hoti.",
  "atk-s0517a2:1079_13": "Evaṁsampadamidaṁ veditabbaṁ.",
  "atk-s0517a2:1079_14": "Ettha sabbe te dhamme ekarāsiṁ katvā vuttabhūmisaddamapekkhitvā kāmāvacarāti itthiliṅgavacanaṁ kataṁ.",
  "atk-s0517a2:1079_15": "Rūpāvacarātiādīsu rūpabhavo rūpaṁ, tasmiṁ rūpe avacarantīti rūpāvacarā.",
  "atk-s0517a2:1079_16": "Arūpabhavo arūpaṁ, tasmiṁ arūpe avacarantīti arūpāvacarā.",
  "atk-s0517a2:1079_17": "Tebhūmakavaṭṭe pariyāpannā antogadhāti pariyāpannā, tasmiṁ na pariyāpannāti apariyāpannā.",
  "atk-s0517a2:1080_0": "Kāmāvacarādibhūminiddesesu heṭṭhatoti heṭṭhābhāgena.",
  "atk-s0517a2:1080_1": "Avīcinirayanti jālānaṁ vā sattānaṁ vā vedanānaṁ vā vīci antaraṁ chiddaṁ ettha natthīti avīci.",
  "atk-s0517a2:1080_2": "Sukhasaṅkhāto ayo ettha natthīti nirayo, niratiatthenapi nirayo.",
  "atk-s0517a2:1080_3": "Pariyantaṁ karitvāti taṁ avīcisaṅkhātaṁ nirayaṁ antaṁ katvā.",
  "atk-s0517a2:1080_4": "Uparitoti uparibhāgena.",
  "atk-s0517a2:1080_5": "Paranimmitavasavattī deveti paranimmitesu kāmesu vasaṁ vattanato evaṁladdhavohāre deve.",
  "atk-s0517a2:1080_6": "Anto karitvāti anto pakkhipitvā.",
  "atk-s0517a2:1080_7": "Yaṁ etasmiṁ antareti ye etasmiṁ okāse.",
  "atk-s0517a2:1080_8": "Yanti ca liṅgavacanavipallāso kato.",
  "atk-s0517a2:1080_9": "Etthāvacarāti iminā yasmā tasmiṁ antare aññepi caranti kadāci katthaci sambhavato, tasmā tesaṁ asaṅgaṇhanatthaṁ avacarāti vuttaṁ.",
  "atk-s0517a2:1080_10": "Tena ye ekasmiṁ antare ogāḷhā hutvā caranti, sabbattha sadā ca sambhavato, adhobhāge ca caranti avīcinirayassa heṭṭhā bhūtūpādāya pavattibhāvena, tesaṁ saṅgaho kato hoti.",
  "atk-s0517a2:1080_11": "Te hi ogāḷhā caranti, adhobhāge ca carantīti avacarā.",
  "atk-s0517a2:1080_12": "Ettha pariyāpannāti iminā pana yasmā ete etthāvacarā aññatthāpi avacaranti, na pana tattha pariyāpannā honti, tasmā tesaṁ aññatthāpi avacarantānaṁ pariggaho kato hoti.",
  "atk-s0517a2:1081_0": "Idāni te ettha pariyāpanne dhamme rāsisuññatāpaccayabhāvato ceva sabhāvato ca dassento khandhadhātuāyatanātiādimāha.",
  "atk-s0517a2:1081_1": "Brahmalokanti paṭhamajjhānabhūmisaṅkhātaṁ brahmaṭṭhānaṁ.",
  "atk-s0517a2:1081_2": "Akaniṭṭheti uttamaṭṭhena na kaniṭṭhe.",
  "atk-s0517a2:1081_3": "Samāpannassāti samāpattiṁ samāpannassa.",
  "atk-s0517a2:1081_4": "Etena kusalajjhānaṁ vuttaṁ.",
  "atk-s0517a2:1081_5": "Upapannassāti vipākavasena brahmaloke upapannassa.",
  "atk-s0517a2:1081_6": "Etena vipākajjhānaṁ vuttaṁ.",
  "atk-s0517a2:1081_7": "Diṭṭhadhammasukhavihārissāti diṭṭheva dhamme paccakkhe attabhāve sukho vihāro diṭṭhadhammasukhavihāro, so assa atthīti diṭṭhadhammasukhavihārī, arahā.",
  "atk-s0517a2:1081_8": "Tassa diṭṭhadhammasukhavihārissa.",
  "atk-s0517a2:1081_9": "Etena kiriyajjhānaṁ vuttaṁ.",
  "atk-s0517a2:1081_10": "Cetasikāti cetasi bhavā cetasikā, cittasampayuttāti attho.",
  "atk-s0517a2:1081_11": "Ākāsānañcāyatanūpageti ākāsānañcāyatanasaṅkhātaṁ bhavaṁ upagate.",
  "atk-s0517a2:1081_12": "Dutiyapadepi eseva nayo.",
  "atk-s0517a2:1081_13": "Maggāti cattāro ariyamaggā.",
  "atk-s0517a2:1081_14": "Maggaphalānīti cattāri ariyamaggaphalāni.",
  "atk-s0517a2:1081_15": "Asaṅkhatā ca dhātūti paccayehi akatā nibbānadhātu.",
  "atk-s0517a2:1082_0": "Aparāpi catasso bhūmiyoti ekekacatukkavasena veditabbā.",
  "atk-s0517a2:1082_1": "Cattāro satipaṭṭhānāti kāyānupassanāsatipaṭṭhānaṁ vedanānupassanāsatipaṭṭhānaṁ cittānupassanāsatipaṭṭhānaṁ dhammānupassanāsatipaṭṭhānaṁ.",
  "atk-s0517a2:1082_2": "Tassattho –",
  "atk-s0517a2:1082_3": "patiṭṭhātīti paṭṭhānaṁ, upaṭṭhāti okkanditvā pakkhanditvā pavattatīti attho.",
  "atk-s0517a2:1082_4": "Satiyeva paṭṭhānaṁ satipaṭṭhānaṁ.",
  "atk-s0517a2:1082_5": "Atha vā saraṇaṭṭhena sati, upaṭṭhānaṭṭhena paṭṭhānaṁ, sati ca sā paṭṭhānañcātipi satipaṭṭhānaṁ.",
  "atk-s0517a2:1082_6": "Ārammaṇavasena bahukā tā satiyoti satipaṭṭhānā.",
  "atk-s0517a2:1082_7": "Cattāro sammappadhānāti anuppannānaṁ akusalānaṁ anuppādāya sammappadhānaṁ, uppannānaṁ akusalānaṁ pahānāya sammappadhānaṁ, anuppannānaṁ kusalānaṁ uppādāya sammappadhānaṁ, uppannānaṁ kusalānaṁ ṭhitiyā sammappadhānaṁ.",
  "atk-s0517a2:1082_8": "Padahanti vāyamanti etenāti padhānaṁ, vīriyassetaṁ nāmaṁ.",
  "atk-s0517a2:1082_9": "Sammappadhānanti aviparītappadhānaṁ kāraṇappadhānaṁ upāyappadhānaṁ yonisopadhānaṁ.",
  "atk-s0517a2:1082_10": "Ekameva vīriyaṁ kiccavasena catudhā katvā sammappadhānāti vuttaṁ.",
  "atk-s0517a2:1082_11": "Cattāro iddhipādāti chandiddhipādo, cittiddhipādo, vīriyiddhipādo, vīmaṁsiddhipādo.",
  "atk-s0517a2:1082_12": "Tassattho vuttoyeva.",
  "atk-s0517a2:1082_13": "Cattāri jhānānīti vitakkavicārapītisukhacittekaggatāvasena pañcaṅgikaṁ paṭhamajjhānaṁ.",
  "atk-s0517a2:1082_14": "Pītisukhacittekaggatāvasena tivaṅgikaṁ dutiyajjhānaṁ, sukhacittakaggatāvasena duvaṅgikaṁ tatiyajjhānaṁ, upekkhācittekaggatāvasena duvaṅgikaṁ catutthajjhānaṁ.",
  "atk-s0517a2:1082_15": "Imāni hi aṅgāni ārammaṇūpanijjhānaṭṭhena jhānanti vuccanti.",
  "atk-s0517a2:1082_16": "Catasso appamaññāyoti mettā, karuṇā, muditā, upekkhā.",
  "atk-s0517a2:1082_17": "Pharaṇaappamāṇavasena appamaññāyo.",
  "atk-s0517a2:1082_18": "Etāyo hi ārammaṇavasena appamāṇe vā satte pharanti, ekaṁ sattampi vā anavasesapharaṇavasena pharantīti pharaṇaappamāṇavasena appamaññāyoti vuccanti.",
  "atk-s0517a2:1082_19": "Catasso arūpasamāpattiyoti ākāsānañcāyatanasamāpatti, viññāṇañcāyatanasamāpatti, ākiñcaññāyatanasamāpatti, nevasaññānāsaññāyatanasamāpatti.",
  "atk-s0517a2:1082_20": "Catasso paṭisambhidā vuttatthā eva.",
  "atk-s0517a2:1083_0": "Catassopaṭipadāti “dukkhā paṭipadā dandhābhiññā, dukkhā paṭipadā khippābhiññā, sukhā paṭipadā dandhābhiññā, sukhā paṭipadā khippābhiññā”ti vuttā catasso paṭipadā.",
  "atk-s0517a2:1083_1": "Cattāri ārammaṇānīti parittaṁ parittārammaṇaṁ, parittaṁ appamāṇārammaṇaṁ, appamāṇaṁ parittārammaṇaṁ, appamāṇaṁ appamāṇārammaṇanti vuttāni cattāri ārammaṇāni.",
  "atk-s0517a2:1083_2": "Kasiṇādiārammaṇānaṁ avavatthāpetabbato ārammaṇavantāni jhānāni vuttānīti veditabbāni.",
  "atk-s0517a2:1083_3": "Cattāro ariyavaṁsāti ariyā vuccanti buddhā ca paccekabuddhā ca tathāgatasāvakā ca, tesaṁ ariyānaṁ vaṁsā tantiyo paveṇiyoti ariyavaṁsā.",
  "atk-s0517a2:1083_4": "Ke pana te?",
  "atk-s0517a2:1083_5": "Cīvarasantoso piṇḍapātasantoso senāsanasantoso bhāvanārāmatāti ime cattāro.",
  "atk-s0517a2:1083_6": "Gilānapaccayasantoso piṇḍapātasantose vutte vuttoyeva hoti.",
  "atk-s0517a2:1083_7": "Yo hi piṇḍapāte santuṭṭho, so kathaṁ gilānapaccaye asantuṭṭho bhavissati.",
  "atk-s0517a2:1084_0": "Cattāri saṅgahavatthūnīti cattāri janasaṅgaṇhanakāraṇāni –",
  "atk-s0517a2:1084_1": "dānañca peyyavajjañca atthacariyā ca samānattatā cāti imāni cattāri.",
  "atk-s0517a2:1084_2": "Dānanti yathārahaṁ dānaṁ.",
  "atk-s0517a2:1084_3": "Peyyavajjanti yathārahaṁ piyavacanaṁ.",
  "atk-s0517a2:1084_4": "Atthacariyāti tattha tattha kattabbassa karaṇavasena kattabbākattabbānusāsanavasena ca vuddhikiriyā.",
  "atk-s0517a2:1084_5": "Samānattatāti saha mānena samāno, saparimāṇo saparigaṇanoti attho.",
  "atk-s0517a2:1084_6": "Samāno parassa attā etenāti samānatto, samānattassa bhāvo samānattatā, “ayaṁ mayā hīno, ayaṁ mayā sadiso, ayaṁ mayā adhiko”ti parigaṇetvā tadanurūpena upacaraṇaṁ karaṇanti attho.",
  "atk-s0517a2:1084_7": "“Samānasukhadukkhatā samānattatā”ti ca vadanti.",
  "atk-s0517a2:1085_0": "Cattāri cakkānīti ettha cakkaṁ nāma dārucakkaṁ, ratanacakkaṁ, dhammacakkaṁ, iriyāpathacakkaṁ, sampatticakkanti pañcavidhaṁ.",
  "atk-s0517a2:1085_1": "Tattha “yaṁ pana taṁ, deva, cakkaṁ chahi māsehi niṭṭhitaṁ chārattūnehī”ti idaṁ dārucakkaṁ.",
  "atk-s0517a2:1085_2": "“Cakkaṁ vattayato pariggahetvā”ti idaṁ ratanacakkaṁ.",
  "atk-s0517a2:1085_3": "“Mayā pavattitaṁ cakka”nti idaṁ dhammacakkaṁ.",
  "atk-s0517a2:1085_4": "“Catucakkaṁ navadvāra”nti idaṁ iriyāpathacakkaṁ.",
  "atk-s0517a2:1085_5": "“Cattārimāni, bhikkhave, cakkāni, yehi samannāgatānaṁ devamanussānaṁ catucakkaṁ vattati.",
  "atk-s0517a2:1085_6": "Katamāni cattāri?",
  "atk-s0517a2:1085_7": "Patirūpadesavāso, sappurisāvassayo, attasammāpaṇidhi, pubbe ca katapuññatā”ti idaṁ sampatticakkaṁ.",
  "atk-s0517a2:1085_8": "Idhāpi etadeva adhippetaṁ.",
  "atk-s0517a2:1085_9": "Tattha patirūpadesavāsoti yattha catasso parisā sandissanti, evarūpe anucchavike dese vāso.",
  "atk-s0517a2:1085_10": "Sappurisāvassayoti buddhādīnaṁ sappurisānaṁ avassayanaṁ sevanaṁ bhajanaṁ.",
  "atk-s0517a2:1085_11": "Attasammāpaṇidhīti attano sammā patiṭṭhāpanaṁ.",
  "atk-s0517a2:1085_12": "Sace pubbe assaddhādīhi samannāgato hoti, tāni pahāya saddhādīsu patiṭṭhāpanaṁ.",
  "atk-s0517a2:1085_13": "Pubbe ca katapuññatāti pubbe upacitakusalatā.",
  "atk-s0517a2:1085_14": "Idameva cettha pamāṇaṁ.",
  "atk-s0517a2:1085_15": "Yena hi ñāṇasampayuttacittena kusalakammaṁ kataṁ hoti, tadeva kusalaṁ taṁ purisaṁ patirūpadese upaneti, sappurise bhajāpeti, so eva puggalo attānaṁ sammā ṭhapetīti.",
  "atk-s0517a2:1086_0": "Cattāri dhammapadānīti cattāro dhammakoṭṭhāsā.",
  "atk-s0517a2:1086_1": "Katamāni cattāri?",
  "atk-s0517a2:1086_2": "Anabhijjhā dhammapadaṁ, abyāpādo dhammapadaṁ, sammāsati dhammapadaṁ, sammāsamādhi dhammapadaṁ.",
  "atk-s0517a2:1086_3": "Anabhijjhā dhammapadaṁ nāma alobho vā anabhijjhāvasena adhigatajjhānavipassanāmaggaphalanibbānāni vā.",
  "atk-s0517a2:1086_4": "Abyāpādo dhammapadaṁ nāma akopo vā mettāsīsena adhigatajjhānādīni vā.",
  "atk-s0517a2:1086_5": "Sammāsati dhammapadaṁ nāma sūpaṭṭhitassati vā satisīsena adhigatajjhānādīni vā.",
  "atk-s0517a2:1086_6": "Sammāsamādhi dhammapadaṁ nāma aṭṭhasamāpatti vā aṭṭhasamāpattisīsena adhigatajjhānādīni vā.",
  "atk-s0517a2:1086_7": "Dasaasubhavasena vā adhigatajjhānādīni anabhijjhā dhammapadaṁ, catubrahmavihāravasena adhigatāni abyāpādo dhammapadaṁ, dasānussatiāhārepaṭikūlasaññāvasena adhigatāni sammāsati dhammapadaṁ, dasakasiṇaānāpānavasena adhigatāni sammāsamādhi dhammapadanti.",
  "atk-s0517a2:1086_8": "Imā catasso bhūmiyoti ekekaṁ catukkavaseneva yojetabbaṁ.",
  "atk-s0517a2:1087_0": "Bhūminānattañāṇaniddesavaṇṇanā niṭṭhitā.",
  "atk-s0517a2:1088_0": "19. Dhammanānattañāṇaniddesavaṇṇanā",
  "atk-s0517a2:1089_0": "73.",
  "atk-s0517a2:1089_1": "Dhammanānattañāṇaniddese kammapatheti kammāni ca tāni pathā ca apāyagamanāyāti kammapathā, te kammapathe.",
  "atk-s0517a2:1089_2": "Dasa kusalakammapathā nāma pāṇātipātā adinnādānā kāmesumicchācārā veramaṇīti tīṇi kāyasucaritāni, musāvādā pisuṇāya vācāya pharusāya vācāya samphappalāpā veramaṇīti cattāri vacīsucaritāni, anabhijjhā abyāpādo sammādiṭṭhīti tīṇi manosucaritāni.",
  "atk-s0517a2:1089_3": "Dasa akusalakammapathā nāma pāṇātipāto adinnādānaṁ kāmesumicchācāroti tīṇi kāyaduccaritāni, musāvādo pisuṇā vācā pharusā vācā samphappalāpoti cattāri vacīduccaritāni, abhijjhā byāpādo micchādiṭṭhīti tīṇi manoduccaritāni.",
  "atk-s0517a2:1089_4": "Kusalākusalāpi ca paṭisandhijanakāyeva kammapathāti vuttā, vuttāvasesā paṭisandhijanane anekanti kattā kammapathāti na vuttā.",
  "atk-s0517a2:1089_5": "Oḷārikakusalākusalagahaṇeneva sesakusalākusalāpi gahitāti veditabbā.",
  "atk-s0517a2:1089_6": "Rūpanti bhūtopādāyabhedato aṭṭhavīsatividhaṁ rūpaṁ.",
  "atk-s0517a2:1089_7": "Vipākanti kāmāvacarakusalavipākānaṁ soḷasannaṁ, akusalavipākānaṁ sattannañca vasena tevīsatividhaṁ vipākaṁ.",
  "atk-s0517a2:1089_8": "Kiriyanti tiṇṇamahetukakiriyānaṁ, aṭṭhannaṁ sahetukakiriyānañca vasena ekādasavidhaṁ kāmāvacarakiriyaṁ.",
  "atk-s0517a2:1089_9": "Vipākābhāvato kiriyāmattāti kiriyā.",
  "atk-s0517a2:1089_10": "Ettāvatā kāmāvacarameva rūpābyākatavipākābyākatakiriyābyākatavasena vuttaṁ.",
  "atk-s0517a2:1090_0": "Idhaṭṭhassāti imasmiṁ loke ṭhitassa.",
  "atk-s0517a2:1090_1": "Yebhuyyena manussaloke jhānabhāvanāsabbhāvato manussalokavasena vuttaṁ, jhānāni pana kadāci karahaci devalokepi labbhanti, rūpībrahmalokepi tatrūpapattikaheṭṭhūpapattikauparūpapattikānaṁ vasena labbhanti.",
  "atk-s0517a2:1090_2": "Suddhāvāse pana arūpāvacare ca heṭṭhūpapattikā natthi.",
  "atk-s0517a2:1090_3": "Rūpārūpāvacaresu abhāvitajjhānā heṭṭhā nibbattamānā kāmāvacarasugatiyaṁyeva nibbattanti, na duggatiyaṁ.",
  "atk-s0517a2:1090_4": "Tatrūpapannassāti vipākavasena brahmaloke upapannassa paṭisandhibhavaṅgacutivasena vattamānāni cattāri vipākajjhānāni.",
  "atk-s0517a2:1090_5": "Rūpārūpāvacarajjhānasamāpattīsu kiriyābyākatāni na vuttāni.",
  "atk-s0517a2:1090_6": "Kiñcāpi na vuttāni, atha kho kusalehi samānapavattittā kusalesu vuttesu vuttāneva hontīti veditabbāni.",
  "atk-s0517a2:1090_7": "Yathā paṭṭhāne “kusalākusale niruddhe vipāko tadārammaṇatā uppajjatī”ti kusalajavanaggahaṇeneva kiriyajavanaṁ saṅgahitaṁ, evamidhāpi daṭṭhabbaṁ.",
  "atk-s0517a2:1090_8": "Sāmaññaphalānīti cattāri sāmaññaphalāni.",
  "atk-s0517a2:1090_9": "Etena lokuttaravipākābyākataṁ vuttaṁ.",
  "atk-s0517a2:1090_10": "Nibbānanti nibbānābyākataṁ.",
  "atk-s0517a2:1091_0": "Pāmojjamūlakāti pāmojjaṁ mūlaṁ ādi etesanti pāmojjamūlakā, pāmojjādikāti attho.",
  "atk-s0517a2:1091_1": "Pāmojjena hi samāgatāneva honti.",
  "atk-s0517a2:1091_2": "Aniccato manasikaroto pāmojjaṁ jāyatīti ettha yonisomanasikarotoyeva pāmojjaṁ jāyati, na ayonisomanasikaroto.",
  "atk-s0517a2:1091_3": "Ayonisomanasikaroto kusaluppattiyeva natthi, pageva vipassanā.",
  "atk-s0517a2:1091_4": "Kasmā sarūpena vuttanti ce?",
  "atk-s0517a2:1091_5": "Pāmojjassa balavabhāvadassanatthaṁ.",
  "atk-s0517a2:1091_6": "Pāmojje hi asati pantesu ca senāsanesu adhikusalesu ca dhammesu arati ukkaṇṭhitā uppajjati.",
  "atk-s0517a2:1091_7": "Evaṁ sati bhāvanāyeva ukkamati.",
  "atk-s0517a2:1091_8": "Pāmojje pana sati aratiabhāvato bhāvanāpāripūriṁ gacchati.",
  "atk-s0517a2:1091_9": "Yonisomanasikārassa pana mūlabhāvena bhāvanāya bahūpakārattaṁ dassetuṁ upari navakaṁ vakkhati.",
  "atk-s0517a2:1092_0": "“Yato yato sammasati, khandhānaṁ udayabbayaṁ;",
  "atk-s0517a2:1093_0": "Labhatī pītipāmojjaṁ, amataṁ taṁ vijānata”nti. –",
  "atk-s0517a2:1094_0": "Vacanato vipassakassa vipassanāpaccayā pāmojjaṁ uppajjati.",
  "atk-s0517a2:1094_1": "Idha pana kalāpasammasanapaccayā pāmojjaṁ gahetabbaṁ.",
  "atk-s0517a2:1094_2": "Pamuditassa bhāvo pāmojjaṁ, dubbalā pīti.",
  "atk-s0517a2:1094_3": "Ādikammatthe pa-kāro daṭṭhabbo.",
  "atk-s0517a2:1094_4": "Pamuditassāti tena pāmojjena pamuditassa tuṭṭhassa.",
  "atk-s0517a2:1094_5": "Pamoditassātipi pāṭho.",
  "atk-s0517a2:1094_6": "Soyevattho.",
  "atk-s0517a2:1094_7": "Pītīti balavapīti.",
  "atk-s0517a2:1094_8": "Pītimanassāti pītiyuttamanassa.",
  "atk-s0517a2:1094_9": "Yuttasaddassa lopo daṭṭhabbo yathā assarathoti.",
  "atk-s0517a2:1094_10": "Kāyoti nāmakāyo, rūpakāyena saha vā.",
  "atk-s0517a2:1094_11": "Passambhatīti vūpasantadaratho hoti.",
  "atk-s0517a2:1094_12": "Passaddhakāyoti ubhayapassaddhiyogena nibbutakāyo.",
  "atk-s0517a2:1094_13": "Sukhaṁ vedetīti cetasikaṁ sukhaṁ vindati, kāyikasukhena saha vā.",
  "atk-s0517a2:1094_14": "Sukhinoti sukhasamaṅgissa.",
  "atk-s0517a2:1094_15": "Cittaṁ samādhiyatīti cittaṁ samaṁ ādhiyati, ekaggaṁ hoti.",
  "atk-s0517a2:1094_16": "Samāhite citteti bhāvenabhāvalakkhaṇatthe bhummavacanaṁ.",
  "atk-s0517a2:1094_17": "Cittasamāhitabhāvena hi yathābhūtajānanaṁ lakkhīyati.",
  "atk-s0517a2:1094_18": "Yathābhūtaṁ pajānātīti udayabbayañāṇādivasena saṅkhāraṁ yathāsabhāvaṁ jānāti.",
  "atk-s0517a2:1094_19": "Passatīti taṁyeva cakkhunā diṭṭhaṁ viya phuṭaṁ katvā paññācakkhunā passati.",
  "atk-s0517a2:1094_20": "Nibbindatīti navavidhavipassanāñāṇayogena saṅkhāresu ukkaṇṭhati.",
  "atk-s0517a2:1094_21": "Nibbindaṁ virajjatīti taṁ vipassanaṁ sikhaṁ pāpento maggañāṇayogena saṅkhārehi viratto hoti.",
  "atk-s0517a2:1094_22": "Virāgā vimuccatīti virāgasaṅkhātamaggahetu phalavimuttiyā nibbāne adhimokkhena vimuccati.",
  "atk-s0517a2:1094_23": "Kesuci pana potthakesu imasmiṁ vāre “samāhitena cittena idaṁ dukkhanti yathābhūtaṁ pajānātī”tiādi saccanayo likhito, sopi ca kesuci potthakesu “idaṁ dukkhanti yoniso manasi karotī”tiādinā nayena likhito.",
  "atk-s0517a2:1094_24": "Vāradvayepi byañjanatoyeva viseso, na atthato.",
  "atk-s0517a2:1094_25": "“Nibbindaṁ virajjatī”ti hi maggañāṇassa vuttattā maggañāṇe ca siddhe catusaccābhisamayakiccaṁ siddhameva hoti.",
  "atk-s0517a2:1094_26": "Tasmā catusaccanayena vuttavāropi iminā vārena atthato avisiṭṭhoyeva.",
  "atk-s0517a2:1095_0": "74.",
  "atk-s0517a2:1095_1": "Idāni aniccatotiādīhi ārammaṇassa avisesetvā vuttattā ārammaṇaṁ visesento rūpaṁ aniccato manasi karotītiādimāha.",
  "atk-s0517a2:1095_2": "Yonisomanasikāramūlakāti yonisomanasikāro mūlaṁ patiṭṭhā etesanti yonisomanasikāramūlakā.",
  "atk-s0517a2:1095_3": "Yonisomanasikāraṁ muñcitvāyeva hi pāmojjādayo nava na honti.",
  "atk-s0517a2:1095_4": "Samāhitena cittenāti kāraṇabhūtena cittena.",
  "atk-s0517a2:1095_5": "Yathābhūtaṁ pajānātīti paññāya pajānāti.",
  "atk-s0517a2:1095_6": "“Idaṁ dukkhanti yoniso manasi karotī”ti vuccamāne anussavavasena pubbabhāgasaccānubodhopi saṅgayhati.",
  "atk-s0517a2:1095_7": "Yonisomanasikāroti ca upāyena manasikāro.",
  "atk-s0517a2:1096_0": "Dhātunānattaṁpaṭicca uppajjati phassanānattanti cakkhādidhātunānattaṁ paṭicca cakkhusamphassādinānattaṁ uppajjatīti attho.",
  "atk-s0517a2:1096_1": "Phassanānattaṁ paṭiccāti cakkhusamphassādinānattaṁ paṭicca.",
  "atk-s0517a2:1096_2": "Vedanānānattanti cakkhusamphassajādivedanānānattaṁ.",
  "atk-s0517a2:1096_3": "Saññānānattanti kāmasaññādinānattaṁ.",
  "atk-s0517a2:1096_4": "Saṅkappanānattanti kāmasaṅkappādinānattaṁ.",
  "atk-s0517a2:1096_5": "Chandanānattanti saṅkappanānattatāya rūpe chando sadde chandoti evaṁ chandanānattaṁ uppajjati.",
  "atk-s0517a2:1096_6": "Pariḷāhanānattanti chandanānattatāya rūpapariḷāho saddapariḷāhoti evaṁ pariḷāhanānattaṁ uppajjati.",
  "atk-s0517a2:1096_7": "Pariyesanānānattanti pariḷāhanānattatāya rūpapariyesanādinānattaṁ uppajjati.",
  "atk-s0517a2:1096_8": "Lābhanānattanti pariyesanānānattatāya rūpapaṭilābhādinānattaṁ uppajjatīti.",
  "atk-s0517a2:1097_0": "Dhammanānattañāṇaniddesavaṇṇanā niṭṭhitā.",
  "atk-s0517a2:1098_0": "20-24. Ñāṇapañcakaniddesavaṇṇanā",
  "atk-s0517a2:1099_0": "75.",
  "atk-s0517a2:1099_1": "Ñāṇapañcakaniddese tesaṁ pañcannaṁ ñāṇānaṁ anupubbasambandhasabbhāvato ekatova pucchāvissajjanāni katāni.",
  "atk-s0517a2:1099_2": "Abhiññātā hontīti dhammasabhāvalakkhaṇajānanavasena suṭṭhu ñātā honti.",
  "atk-s0517a2:1099_3": "Ñātā hontīti ñātapariññāvasena sabhāvato ñātattā ñātā nāma honti.",
  "atk-s0517a2:1099_4": "Yena ñāṇena te dhammā ñātā honti, taṁ ñātaṭṭhena ñāṇaṁ, pajānanaṭṭhena paññāti sambandho.",
  "atk-s0517a2:1099_5": "Imināva nayena sesañāṇānipi yojetabbāni.",
  "atk-s0517a2:1099_6": "Pariññātā hontīti sāmaññalakkhaṇavasena samantato ñātā honti.",
  "atk-s0517a2:1099_7": "Tīritā hontīti tīraṇapariññāvasena aniccādito upaparikkhitā samāpitā nāma honti.",
  "atk-s0517a2:1099_8": "Pahīnā hontīti aniccānupassanādinā ñāṇena niccasaññādayo bhaṅgānupassanato paṭṭhāya pahīnā honti.",
  "atk-s0517a2:1099_9": "Pariccattā hontīti pahānavaseneva chaḍḍitā nāma honti.",
  "atk-s0517a2:1099_10": "Bhāvitā hontīti vaḍḍhitā paribhāvitā ca honti.",
  "atk-s0517a2:1099_11": "Ekarasā hontīti sakiccasādhanapaṭipakkhapahānena ekakiccā honti, paccanīkato vā vimuttivasena vimuttirasena ekarasā honti.",
  "atk-s0517a2:1099_12": "Sacchikatā hontīti paṭilābhavasena phaladhammo paṭivedhavasena nibbānadhammoti paccakkhakatā honti.",
  "atk-s0517a2:1099_13": "Phassitā hontīti paṭilābhaphusanena paṭivedhaphusanena ca phassitā anubhūtā honti.",
  "atk-s0517a2:1099_14": "Imāni pañca ñāṇāni heṭṭhā sutamayañāṇavasena vuttāni, idha sakiccasādhanavasena.",
  "atk-s0517a2:1100_0": "Ñāṇapañcakaniddesavaṇṇanā niṭṭhitā.",
  "atk-s0517a2:1101_0": "25-28. Paṭisambhidāñāṇaniddesavaṇṇanā",
  "atk-s0517a2:1102_0": "76.",
  "atk-s0517a2:1102_1": "Paṭisambhidāñāṇaniddese yasmā dhamme avutte tassa kiccaṁ na sakkā vattuṁ, tasmā uddiṭṭhānaṁ paṭipāṭiṁ anādiyitvā paṭhamaṁ dhammā niddiṭṭhā.",
  "atk-s0517a2:1102_2": "Dhammādīnaṁ atthā vuttāyeva.",
  "atk-s0517a2:1102_3": "Saddhindriyaṁ dhammotiādīhi dhammasaddapariyāpanne dhamme vatvā nānattasaddassa atthaṁ dassento añño saddhindriyaṁ dhammotiādimāha.",
  "atk-s0517a2:1102_4": "“Añño dhammo”ti hi vutte dhammānaṁ nānattaṁ dassitaṁ hoti.",
  "atk-s0517a2:1102_5": "Paṭividitāti abhimukhabhāvena viditā pākaṭā nāma honti.",
  "atk-s0517a2:1102_6": "Tena paṭisambhidāpadassa attho vutto.",
  "atk-s0517a2:1102_7": "Adhimokkhaṭṭho atthotiādīhi tesaṁ saddhādīnaṁ adhimuccanādikiccaṁ attho nāmāti dasseti.",
  "atk-s0517a2:1102_8": "Sandassetunti paraṁ ñāpetukāmassa paraṁ sandassetuṁ.",
  "atk-s0517a2:1102_9": "Parassa pana vacanaṁ suṇantassāpi labbhatiyeva.",
  "atk-s0517a2:1102_10": "Byañjananiruttābhilāpāti nāmabyañjanaṁ nāmanirutti nāmābhilāpo.",
  "atk-s0517a2:1102_11": "Nāmañhi atthaṁ byañjayatīti byañjanaṁ, “saṅkhatamabhisaṅkharontīti kho, bhikkhave, tasmā saṅkhārāti vuccantī”ti evaṁ niddhāretvā sahetukaṁ katvā vuccamānattā nirutti, abhilapīyati etena atthoti abhilāpoti vuccati.",
  "atk-s0517a2:1103_0": "Nāmañca nāmetaṁ catubbidhaṁ –",
  "atk-s0517a2:1103_1": "sāmaññanāmaṁ, guṇanāmaṁ, kittimanāmaṁ, opapātikanāmanti.",
  "atk-s0517a2:1103_2": "Tattha paṭhamakappikesu mahājanena sammannitvā ṭhapitattā “mahāsammato”ti rañño nāmaṁ sāmaññanāmaṁ.",
  "atk-s0517a2:1103_3": "Yaṁ sandhāya vuttaṁ “mahājanasammatoti kho, vāseṭṭha, ‘mahāsammato mahāsammato’tveva paṭhamaṁ akkharaṁ upanibbatta”nti.",
  "atk-s0517a2:1103_4": "“Dhammakathiko paṁsukūliko vinayadharo tipiṭakadharo saddho sato”ti evarūpaṁ guṇato āgatanāmaṁ guṇanāmaṁ.",
  "atk-s0517a2:1103_5": "“Bhagavā arahaṁ sammāsambuddho”tiādīnipi tathāgatassa anekāni nāmasatāni guṇanāmāneva.",
  "atk-s0517a2:1103_6": "Tena vuttaṁ –",
  "atk-s0517a2:1104_0": "“Asaṅkhyeyyāni nāmāni, saguṇena mahesino;",
  "atk-s0517a2:1105_0": "Guṇehi nāmamuddheyyaṁ, api nāmasahassato”ti.",
  "atk-s0517a2:1106_0": "Yaṁ pana jātassa kumārakassa nāmaggahaṇadivase dakkhiṇeyyānaṁ sakkāraṁ katvā samīpe ṭhitā ñātakā kappetvā pakappetvā “ayaṁ asuko nāmā”ti nāmaṁ karonti, idaṁ kittimanāmaṁ.",
  "atk-s0517a2:1106_1": "Yā pana purimapaññatti aparapaññattiyaṁ patati, purimavohāro pacchimavohāre patati.",
  "atk-s0517a2:1106_2": "Seyyathidaṁ, purimakappepi cando candoyeva nāma, etarahipi candoyeva.",
  "atk-s0517a2:1106_3": "Atīte sūriyo, samuddo, pathavī, pabbato pabbatoyeva nāma, etarahipi pabbatoyevāti, idaṁ opapātikanāmaṁ.",
  "atk-s0517a2:1106_4": "Idaṁ catubbidhampi nāmaṁ ekaṁ nāmameva hoti, taṁ lokasaṅketamattasiddhaṁ paramatthato avijjamānaṁ.",
  "atk-s0517a2:1106_5": "Aññe pana “nāmaṁ nāma atthajotako saddo”ti vadanti.",
  "atk-s0517a2:1106_6": "Balabojjhaṅgamaggaṅgānaṁ vuttanayānusāreneva attho veditabbo.",
  "atk-s0517a2:1107_0": "Paṭisambhidāñāṇaniddesavaṇṇanā niṭṭhitā.",
  "atk-s0517a2:1108_0": "29-31. Ñāṇattayaniddesavaṇṇanā",
  "atk-s0517a2:1109_0": "78.",
  "atk-s0517a2:1109_1": "Ñāṇattayaniddese nimittanti saṅkhāranimittaṁ.",
  "atk-s0517a2:1109_2": "Animitteti saṅkhāranimittapaṭipakkhe nibbāne.",
  "atk-s0517a2:1109_3": "Adhimuttattāti tanninnabhāvena cittassa vissaṭṭhattā.",
  "atk-s0517a2:1109_4": "Phussa phussa vayaṁ passatīti saṅkhāranimittaṁ ñāṇena phusitvā phusitvā tassa bhaṅgaṁ vipassanāñāṇeneva passati.",
  "atk-s0517a2:1109_5": "Etena bhaṅgānupassanā siddhā.",
  "atk-s0517a2:1109_6": "Sā aniccānupassanaṁ sādheti, aniccassa dukkhattā sā dukkhānupassanaṁ, dukkhassa anattattā sā anattānupassananti evamettha tisso anupassanā vuttā honti.",
  "atk-s0517a2:1109_7": "Animitto vihāroti nimittaṁ bhayato diṭṭhattā so vipassanattayavihāro animittavihāro nāma hoti.",
  "atk-s0517a2:1109_8": "Paṇidhinti taṇhaṁ.",
  "atk-s0517a2:1109_9": "Appaṇihiteti taṇhāpaṭipakkhe nibbāne.",
  "atk-s0517a2:1109_10": "Abhinivesanti attābhinivesaṁ.",
  "atk-s0517a2:1109_11": "Suññateti attavirahite nibbāne.",
  "atk-s0517a2:1109_12": "Suññatoti suññaṁyeva suññato.",
  "atk-s0517a2:1109_13": "Pavattaṁ ajjhupekkhitvāti vipākappavattaṁ saṅkhārupekkhāya ajjhupekkhitvā.",
  "atk-s0517a2:1109_14": "Sugatisaṅkhātavipākappavattābhinandino hi sattā.",
  "atk-s0517a2:1109_15": "Ayaṁ pana phalasamāpattiṁ samāpajjitukāmo taṁ pavattaṁ, sabbañca saṅkhāragataṁ aniccādito passitvā ajjhupekkhatiyeva.",
  "atk-s0517a2:1109_16": "Evañhi diṭṭhe phalasamāpattiṁ samāpajjituṁ sakkoti, na aññathā.",
  "atk-s0517a2:1109_17": "Āvajjitvāti āvajjanena āvajjitvā.",
  "atk-s0517a2:1109_18": "Samāpajjatīti phalasamāpattiṁ paṭipajjati.",
  "atk-s0517a2:1109_19": "Animittā samāpattīti nimittaṁ bhayato disvā samāpannattā animittā samāpatti nāma.",
  "atk-s0517a2:1109_20": "Animittavihārasamāpattīti vipassanāvihāravasena ca phalasamāpattivasena ca tadubhayaṁ nāma hoti.",
  "atk-s0517a2:1110_0": "79.",
  "atk-s0517a2:1110_1": "Idāni saṅkhāranimittameva vibhajitvā dassento rūpanimittantiādimāha.",
  "atk-s0517a2:1110_2": "Jarāmaraṇaggahaṇe vattabbaṁ pubbe vuttameva.",
  "atk-s0517a2:1110_3": "“Añño animittavihāro”tiādīhi vutteyeva nigametvā dasseti.",
  "atk-s0517a2:1110_4": "Saṅkhepena vihāraṭṭhe ñāṇaṁ nāma phalasamāpattiyā pubbabhāge saṅkhārupekkhāñāṇe ṭhitassa vipassanāvihāranānatte ñāṇaṁ samāpattaṭṭhe ñāṇaṁ nāma phalasamāpattinānatte ñāṇaṁ.",
  "atk-s0517a2:1110_5": "Vihārasamāpattaṭṭhe ñāṇaṁ nāma tadubhayanānatte ñāṇaṁ.",
  "atk-s0517a2:1110_6": "Vipassanāvihāreneva vītināmetukāmo vipassanāvihārameva pavatteti, phalasamāpattivihāreneva vītināmetukāmo vipassanāpaṭipāṭiyā ussakkitvā phalasamāpattivihārameva pavatteti, tadubhayena vītināmetukāmo tadubhayaṁ pavatteti.",
  "atk-s0517a2:1110_7": "Evaṁ puggalādhippāyavasena tividhaṁ jātaṁ.",
  "atk-s0517a2:1110_8": "Sesamettha vattabbaṁ saṅkhārupekkhāñāṇavaṇṇanāyaṁ vuttameva.",
  "atk-s0517a2:1111_0": "Ñāṇattayaniddesavaṇṇanā niṭṭhitā.",
  "atk-s0517a2:1112_0": "32. Ānantarikasamādhiñāṇaniddesavaṇṇanā",
  "atk-s0517a2:1113_0": "80.",
  "atk-s0517a2:1113_1": "Ānantarikasamādhiñāṇaniddese nekkhammavasenātiādīsu nekkhammaabyāpādaālokasaññāavikkhepadhammavavatthānañāṇapāmojjāni sukkhavipassakassa upacārajjhānasampayuttā tassa tassa kilesassa vipakkhabhūtā satta dhammā ekacittasampayuttā eva.",
  "atk-s0517a2:1113_2": "Cittassa ekaggatā avikkhepoti ekaggassa bhāvo ekaggatā, nānārammaṇe na vikkhipati tena cittanti avikkhepo, cittassa ekaggatāsaṅkhāto avikkhepoti attho.",
  "atk-s0517a2:1113_3": "Samādhīti ekārammaṇe samaṁ ādhīyati tena cittanti samādhi nāmāti attho.",
  "atk-s0517a2:1113_4": "Tassa samādhissa vasenāti upacārasamādhināpi samāhitacittassa yathābhūtāvabodhato vuttappakārassa samādhissa vasena.",
  "atk-s0517a2:1113_5": "Uppajjati ñāṇanti maggañāṇaṁ yathākkamena uppajjati.",
  "atk-s0517a2:1113_6": "Khīyantīti samucchedavasena khīyanti.",
  "atk-s0517a2:1113_7": "Itīti vuttappakārassa atthassa nigamanaṁ.",
  "atk-s0517a2:1113_8": "Paṭhamaṁ samathoti pubbabhāge samādhi hoti.",
  "atk-s0517a2:1113_9": "Pacchā ñāṇanti aparabhāge maggakkhaṇe ñāṇaṁ hoti.",
  "atk-s0517a2:1114_0": "Kāmāsavoti pañcakāmaguṇikarāgo.",
  "atk-s0517a2:1114_1": "Bhavāsavoti rūpārūpabhavesu chandarāgo jhānanikanti sassatadiṭṭhisahajāto rāgo bhavavasena patthanā.",
  "atk-s0517a2:1114_2": "Diṭṭhāsavoti dvāsaṭṭhi diṭṭhiyo.",
  "atk-s0517a2:1114_3": "Avijjāsavoti dukkhādīsu aṭṭhasu ṭhānesu aññāṇaṁ.",
  "atk-s0517a2:1114_4": "Bhummavacanena okāsapucchaṁ katvā “sotāpattimaggenā”tiādinā āsavakkhayakarena maggena āsavakkhayaṁ dassetvā “etthā”ti okāsavissajjanaṁ kataṁ, maggakkhaṇeti vuttaṁ hoti.",
  "atk-s0517a2:1114_5": "Anavasesoti natthi etassa avasesoti anavaseso.",
  "atk-s0517a2:1114_6": "Apāyagamanīyoti nirayatiracchānayonipettivisayāsurakāyā cattāro sukhasaṅkhātā ayā apetattā apāyā, yassa saṁvijjati, taṁ puggalaṁ apāye gametīti apāyagamanīyo.",
  "atk-s0517a2:1114_7": "Āsavakkhayakathā dubhatovuṭṭhānakathāyaṁ vuttā.",
  "atk-s0517a2:1115_0": "Avikkhepavasenāti pavattamānassa samādhissa upanissayabhūtasamādhivasena.",
  "atk-s0517a2:1115_1": "Pathavīkasiṇavasenātiādīsu dasa kasiṇāni tadārammaṇikaappanāsamādhivasena vuttāni, buddhānussatiādayo maraṇassati upasamānussati ca upacārajjhānavasena vuttā, ānāpānassati kāyagatāsati ca appanāsamādhivasena vuttā, dasa asubhā paṭhamajjhānavasena vuttā.",
  "atk-s0517a2:1116_0": "Buddhaṁ ārabbha uppannā anussati buddhānussati.",
  "atk-s0517a2:1116_1": "“Itipi so bhagavā araha”ntiādibuddhaguṇārammaṇāya satiyā etaṁ adhivacanaṁ, tassā buddhānussatiyā vasena.",
  "atk-s0517a2:1116_2": "Tathā dhammaṁ ārabbha uppannā anussati dhammānussati.",
  "atk-s0517a2:1116_3": "“Svākkhāto bhagavatā dhammo”tiādidhammaguṇārammaṇāya satiyā etaṁ adhivacanaṁ.",
  "atk-s0517a2:1116_4": "Saṅghaṁ ārabbha uppannā anussati saṅghānussati.",
  "atk-s0517a2:1116_5": "“Suppaṭipanno bhagavato sāvakasaṅgho”tiādisaṅghaguṇārammaṇāya satiyā etaṁ adhivacanaṁ.",
  "atk-s0517a2:1116_6": "Sīlaṁ ārabbha uppannā anussati sīlānussati.",
  "atk-s0517a2:1116_7": "Attano akhaṇḍatādisīlaguṇārammaṇāya satiyā etaṁ adhivacanaṁ.",
  "atk-s0517a2:1116_8": "Cāgaṁ ārabbha uppannā anussati cāgānussati.",
  "atk-s0517a2:1116_9": "Attano muttacāgatādicāgaguṇārammaṇāya satiyā etaṁ adhivacanaṁ.",
  "atk-s0517a2:1116_10": "Devatā ārabbha uppannā anussati devatānussati.",
  "atk-s0517a2:1116_11": "Devatā sakkhiṭṭhāne ṭhapetvā attano saddhādiguṇārammaṇāya satiyā etaṁ adhivacanaṁ.",
  "atk-s0517a2:1116_12": "Ānāpāne ārabbha uppannā sati ānāpānassati.",
  "atk-s0517a2:1116_13": "Ānāpānanimittārammaṇāya satiyā etaṁ adhivacanaṁ.",
  "atk-s0517a2:1116_14": "Maraṇaṁ ārabbha uppannā sati maraṇassati.",
  "atk-s0517a2:1116_15": "Ekabhavapariyāpannajīvitindriyupacchedasaṅkhātamaraṇārammaṇāya satiyā etaṁ adhivacanaṁ.",
  "atk-s0517a2:1116_16": "Kucchitānaṁ kesādīnaṁ paṭikūlānaṁ āyattā ākarattā kāyotisaṅkhāte sarīre gatā pavattā, tādisaṁ vā kāyaṁ gatā sati kāyagatāsati.",
  "atk-s0517a2:1116_17": "“Kāyagatasatī”ti vattabbe rassaṁ akatvā “kāyagatāsatī”ti vuttā.",
  "atk-s0517a2:1116_18": "Tatheva idhāpi kāyagatāsativasenāti vuttaṁ.",
  "atk-s0517a2:1116_19": "Kesādikesu kāyakoṭṭhāsesu paṭikūlanimittārammaṇāya satiyā etaṁ adhivacanaṁ.",
  "atk-s0517a2:1116_20": "Upasamaṁ ārabbha uppannā anussati upasamānussati.",
  "atk-s0517a2:1116_21": "Sabbadukkhūpasamārammaṇāya satiyā etaṁ adhivacanaṁ.",
  "atk-s0517a2:1116_22": "Dasa asubhā heṭṭhā vuttatthā.",
  "atk-s0517a2:1117_0": "81.Dīghaṁassāsavasenātiādīni appanūpacārasamādhibhedaṁyeva dassetuṁ vuttāni.",
  "atk-s0517a2:1117_1": "Dīghaṁ assāsavasenāti dīghanti vuttaassāsavasena.",
  "atk-s0517a2:1117_2": "“Dīghaṁ vā assasanto dīghaṁ assasāmīti pajānātī”ti hi vuttaṁ.",
  "atk-s0517a2:1117_3": "Esa nayo sesesupi.",
  "atk-s0517a2:1117_4": "Sabbakāyapaṭisaṁvedīti sabbassa assāsapassāsakāyassa paṭisaṁvedī.",
  "atk-s0517a2:1117_5": "Passambhayaṁ kāyasaṅkhāranti oḷārikaṁ assāsapassāsaṅkhātaṁ kāyasaṅkhāraṁ passambhento vūpasamento.",
  "atk-s0517a2:1117_6": "“Dīghaṁ rassaṁ sabbakāyapaṭisaṁvedī passambhayaṁ kāyasaṅkhāra”nti imināva catukkena appanāsamādhi vutto.",
  "atk-s0517a2:1117_7": "Pītipaṭisaṁvedīti pītiṁ pākaṭaṁ karonto.",
  "atk-s0517a2:1117_8": "Cittasaṅkhārapaṭisaṁvedīti saññāvedanāsaṅkhātaṁ cittasaṅkhāraṁ pākaṭaṁ karonto.",
  "atk-s0517a2:1117_9": "Abhippamodayaṁ cittanti cittaṁ modento.",
  "atk-s0517a2:1117_10": "Samādahaṁ cittanti ārammaṇe cittaṁ samaṁ ṭhapento.",
  "atk-s0517a2:1117_11": "Vimocayaṁ cittanti cittaṁ nīvaraṇādīhi vimocento.",
  "atk-s0517a2:1117_12": "Pītipaṭisaṁvedī sukhapaṭisaṁvedī cittasaṅkhārapaṭisaṁvedī passambhayaṁ cittasaṅkhāranti catukkañca cittapaṭisaṁvedī abhippamodayaṁ cittaṁ samādahaṁ cittaṁ vimocayaṁ cittanti catukkañca appanāsamādhivasena vipassanāsampayuttasamādhivasena ca vuttāni.",
  "atk-s0517a2:1117_13": "Aniccānupassīti aniccānupassanāvasena.",
  "atk-s0517a2:1117_14": "Virāgānupassīti nibbidānupasanāvasena.",
  "atk-s0517a2:1117_15": "Nirodhānupassīti bhaṅgānupassanāvasena.",
  "atk-s0517a2:1117_16": "Paṭinissaggānupassīti vuṭṭhānagāminīvipassanāvasena.",
  "atk-s0517a2:1117_17": "Sā hi tadaṅgavasena saddhiṁ khandhābhisaṅkhārehi kilese pariccajati.",
  "atk-s0517a2:1117_18": "Saṅkhatadosadassanena ca tabbiparīte nibbāne tanninnatāya pakkhandati.",
  "atk-s0517a2:1117_19": "Idaṁ catukkaṁ vipassanāsampayuttasamādhivaseneva vuttaṁ.",
  "atk-s0517a2:1117_20": "Assāsavasena passāsavasenāti cettha assāsapassāsapavattimattaṁ gahetvā vuttaṁ, na tadārammaṇakaraṇavasena.",
  "atk-s0517a2:1117_21": "Vitthāro panettha ānāpānakathāyaṁ āvibhavissati.",
  "atk-s0517a2:1118_0": "Ānantarikasamādhiñāṇaniddesavaṇṇanā niṭṭhitā.",
  "atk-s0517a2:1119_0": "33. Araṇavihārañāṇaniddesavaṇṇanā",
  "atk-s0517a2:1120_0": "82.",
  "atk-s0517a2:1120_1": "Araṇavihārañāṇaniddese aniccānupassanādayo vuttatthā.",
  "atk-s0517a2:1120_2": "Suññato vihāroti anattānupassanāya vuṭṭhitassa suññatākāreneva pavattā arahattaphalasamāpatti.",
  "atk-s0517a2:1120_3": "Animitto vihāroti aniccānupassanāya vuṭṭhitassa animittākārena pavattā arahattaphalasamāpatti.",
  "atk-s0517a2:1120_4": "Appaṇihitovihāroti dukkhānupassanāya vuṭṭhitassa appaṇihitākārena pavattā arahattaphalasamāpatti.",
  "atk-s0517a2:1120_5": "Suññate adhimuttatāti suññate phalasamāpattiyā pubbabhāgapaññāvasena adhimuttatā.",
  "atk-s0517a2:1120_6": "Sesadvayepi eseva nayo.",
  "atk-s0517a2:1120_7": "Paṭhamaṁ jhānantiādīhi arahattaphalasamāpattiṁ samāpajjitukāmassa vipassanāya ārammaṇabhūtā jhānasamāpattiyo vuttā.",
  "atk-s0517a2:1120_8": "Arahatoyeva hi vipassanāphalasamāpattipaṇītādhimuttijhānasamāpattiyo sabbakilesānaṁ pahīnattā “araṇavihāro”ti vattuṁ arahanti.",
  "atk-s0517a2:1121_0": "Paṭhamena jhānena nīvaraṇe haratīti araṇavihāroti paṭhamajjhānasamaṅgī paṭhamena jhānena nīvaraṇe haratīti taṁ paṭhamaṁ jhānaṁ araṇavihāroti attho.",
  "atk-s0517a2:1121_1": "Sesesupi eseva nayo.",
  "atk-s0517a2:1121_2": "Arahato nīvaraṇābhāvepi nīvaraṇavipakkhattā paṭhamassa jhānassa nīvaraṇe haratīti vuttanti veditabbaṁ.",
  "atk-s0517a2:1121_3": "Vipassanāphalasamāpattipaṇītādhimuttivasena tidhā araṇavihārañāṇaṁ uddisitvā kasmā jhānasamāpattiyova araṇavihāroti niddiṭṭhāti ce?",
  "atk-s0517a2:1121_4": "Uddesavaseneva tāsaṁ tissannaṁ araṇavihāratāya siddhattā.",
  "atk-s0517a2:1121_5": "Phalasamāpattivipassanāya pana bhūmibhūtānaṁ jhānasamāpattīnaṁ araṇavihāratā avutte na sijjhati, tasmā asiddhameva sādhetuṁ “paṭhamaṁ jhānaṁ araṇavihāro”tiādi vuttanti veditabbaṁ.",
  "atk-s0517a2:1121_6": "Tāsañhi araṇavihāratā uddesavasena asiddhāpi niddese vuttattā siddhāti.",
  "atk-s0517a2:1121_7": "Tesaṁ vā yojitanayeneva “aniccānupassanā niccasaññaṁ haratīti araṇavihāro, dukkhānupassanā sukhasaññaṁ haratīti araṇavihāro, anattānupassanā attasaññaṁ haratīti araṇavihāro, suññato vihāro asuññataṁ haratīti araṇavihāro, animitto vihāro nimittaṁ haratīti araṇavihāro, appaṇihito vihāro paṇidhiṁ haratīti araṇavihāro, suññatādhimuttatā asuññatādhimuttiṁ haratīti araṇavihāro, animittādhimuttatā nimittādhimuttiṁ haratīti araṇavihāro, appaṇihitādhimuttatā paṇihitādhimuttiṁ haratīti araṇavihāro”ti yojetvā gahetabbaṁ.",
  "atk-s0517a2:1122_0": "Araṇavihārañāṇaniddesavaṇṇanā niṭṭhitā.",
  "atk-s0517a2:1123_0": "34. Nirodhasamāpattiñāṇaniddesavaṇṇanā",
  "atk-s0517a2:1124_0": "83.",
  "atk-s0517a2:1124_1": "Nirodhasamāpattiñāṇaniddese samathabalanti kāmacchandādayo paccanīkadhamme sametīti samatho, soyeva akampanīyaṭṭhena balaṁ.",
  "atk-s0517a2:1124_2": "Anāgāmiarahantānaṁyeva samādhipaṭipakkhassa kāmacchandassa pahānena samādhismiṁ paripūrakāribhāvappattattā tesaṁyeva samādhi balappattoti katvā “samathabala”nti vuccati, na aññesaṁ.",
  "atk-s0517a2:1124_3": "Samādhibalantipi pāṭho.",
  "atk-s0517a2:1124_4": "Vipassanābalanti aniccādivasena vividhehi ākārehi dhamme passatīti vipassanā, sāyeva akampanīyaṭṭhena balaṁ.",
  "atk-s0517a2:1124_5": "Tesaṁyeva ubhinnaṁ balappattaṁ vipassanāñāṇaṁ.",
  "atk-s0517a2:1124_6": "Tattha samathabalaṁ anupubbena cittasantānavūpasamanatthaṁ nirodhe ca paṭipādanatthaṁ, vipassanābalaṁ pavatte ādīnavadassanatthaṁ nirodhe ca ānisaṁsadassanatthaṁ.",
  "atk-s0517a2:1125_0": "Nīvaraṇeti nimittatthe bhummavacanaṁ, nīvaraṇanimittaṁ nīvaraṇapaccayāti attho.",
  "atk-s0517a2:1125_1": "Karaṇatthe vā bhummavacanaṁ, nīvaraṇenāti attho.",
  "atk-s0517a2:1125_2": "Na kampatīti jhānasamaṅgīpuggalo.",
  "atk-s0517a2:1125_3": "Atha vā jhānanti jhānaṅgānaṁ adhippetattā paṭhamena jhānena taṁsampayuttasamādhi nīvaraṇe na kampati.",
  "atk-s0517a2:1125_4": "Ayameva cettha yojanā gahetabbā.",
  "atk-s0517a2:1125_5": "Uddhacce cāti uddhaccasahagatacittuppāde uddhacce ca.",
  "atk-s0517a2:1125_6": "Uddhaccanti ca uddhatabhāvo, taṁ avūpasamalakkhaṇaṁ.",
  "atk-s0517a2:1125_7": "Uddhaccasahagatakilese cāti uddhaccena sahagate ekuppādādibhāvaṁ gate uddhaccasampayutte mohaahirikaanottappakilese ca.",
  "atk-s0517a2:1125_8": "Khandhe cāti uddhaccasampayuttacatukkhandhe ca.",
  "atk-s0517a2:1125_9": "Na kampati na calati na vedhatīti aññamaññavevacanāni.",
  "atk-s0517a2:1125_10": "Uddhacce na kampati, uddhaccasahagatakilese na calati, uddhaccasahagatakkhandhe na vedhatīti yojetabbaṁ.",
  "atk-s0517a2:1125_11": "Vipassanābalaṁ sattannaṁyeva anupassanānaṁ vuttattā tāsaṁyeva vasena vipassanābalaṁ paripuṇṇaṁ hotīti veditabbaṁ.",
  "atk-s0517a2:1125_12": "Avijjāya cāti dvādasasupi akusalacittuppādesu avijjāya ca.",
  "atk-s0517a2:1125_13": "Avijjāsahagatakilese cāti yathāyogaṁ avijjāya sampayuttalobhadosamānadiṭṭhivicikicchāthinauddhaccaahirikaanottappakilese ca.",
  "atk-s0517a2:1126_0": "Vacīsaṅkhārāti vitakkavicārā.",
  "atk-s0517a2:1126_1": "“Pubbe kho, āvuso visākha, vitakketvā vicāretvā pacchā vācaṁ bhindati, tasmā vitakkavicārā vacīsaṅkhāro”ti vacanato vācaṁ saṅkharonti uppādentīti vacīsaṅkhārā.",
  "atk-s0517a2:1126_2": "Kāyasaṅkhārāti assāsapassāsā.",
  "atk-s0517a2:1126_3": "“Assāsapassāsā kho, āvuso visākha, kāyikā ete dhammā kāyapaṭibaddhā, tasmā assāsapassāsā kāyasaṅkhāro”ti vacanato kāyena saṅkharīyantīti kāyasaṅkhārā.",
  "atk-s0517a2:1126_4": "Saññāvedayitanirodhanti saññāya vedanāya ca nirodhaṁ.",
  "atk-s0517a2:1126_5": "Cittasaṅkhārāti saññā ca vedanā ca.",
  "atk-s0517a2:1126_6": "“Cetasikā ete dhammā cittapaṭibaddhā, tasmā saññā ca vedanā ca cittasaṅkhāro”ti vacanato cittena saṅkharīyantīti cittasaṅkhārā.",
  "atk-s0517a2:1127_0": "84.",
  "atk-s0517a2:1127_1": "Ñāṇacariyāsu anupassanāvasāne, vivaṭṭanānupassanāgahaṇena vā tassā ādibhūtā cariyākathāya ñāṇacariyāti vuttā sesānupassanāpi gahitā hontīti veditabbaṁ.",
  "atk-s0517a2:1127_2": "Soḷasahi ñāṇacariyāhīti ca ukkaṭṭhaparicchedo, anāgāmissa pana arahattamaggaphalavajjāhi cuddasahipi hoti paripuṇṇabalattā.",
  "atk-s0517a2:1128_0": "85.Navahi samādhicariyāhīti ettha paṭhamajjhānādīhi aṭṭha, paṭhamajjhānādīnaṁ paṭilābhatthāya sabbattha upacārajjhānavasena ekāti nava samādhicariyā.",
  "atk-s0517a2:1128_1": "Balacariyānaṁ kiṁ nānattaṁ?",
  "atk-s0517a2:1128_2": "Samathabalenapi hi “nekkhammavasenā”tiādīhi sattahi pariyāyehi upacārasamādhi vutto, peyyālavitthārato “paṭhamajjhānavasenā”tiādīhi samasattatiyā vārehi yathāyogaṁ appanūpacārasamādhi vutto, samādhicariyāyapi “paṭhamaṁ jhāna”ntiādīhi aṭṭhahi pariyāyehi appanāsamādhi vutto.",
  "atk-s0517a2:1128_3": "Paṭhamaṁ jhānaṁ paṭilābhatthāyātiādīhi aṭṭhahi pariyāyehi upacārasamādhi vuttoti ubhayatthāpi appanūpacārasamādhiyeva vutto.",
  "atk-s0517a2:1128_4": "Evaṁ santepi akampiyaṭṭhena balāni vasībhāvaṭṭhena cariyāti veditabbā.",
  "atk-s0517a2:1128_5": "Vipassanābale pana satta anupassanāva “vipassanābala”nti vuttā, ñāṇacariyāya satta ca anupassanā vuttā, vivaṭṭanānupassanādayo nava ca visesetvā vuttā.",
  "atk-s0517a2:1128_6": "Idaṁ nesaṁ nānattaṁ.",
  "atk-s0517a2:1128_7": "Satta anupassanā pana akampiyaṭṭhena balāni vasībhāvaṭṭhena cariyāti veditabbā.",
  "atk-s0517a2:1129_0": "“Vasībhāvatā paññā”ti ettha vuttavasiyo vissajjetuṁ vasīti pañca vasiyoti itthiliṅgavohārena vuttaṁ.",
  "atk-s0517a2:1129_1": "Vaso eva vasīti vuttaṁ hoti.",
  "atk-s0517a2:1129_2": "Puna puggalādhiṭṭhānāya desanāya tā vasiyo vissajjento āvajjanavasītiādimāha.",
  "atk-s0517a2:1129_3": "Āvajjanāya vaso āvajjanavaso, so assa atthīti āvajjanavasī.",
  "atk-s0517a2:1129_4": "Eseva nayo sesesu.",
  "atk-s0517a2:1129_5": "Paṭhamaṁ jhānaṁ yatthicchakanti yattha yattha padese icchati gāme vā araññe vā, tattha tattha āvajjati.",
  "atk-s0517a2:1129_6": "Yadicchakanti yadā yadā kāle sītakāle vā uṇhakāle vā, tadā tadā āvajjati.",
  "atk-s0517a2:1129_7": "Atha vā yaṁ yaṁ paṭhamaṁ jhānaṁ icchati pathavīkasiṇārammaṇaṁ vā sesārammaṇaṁ vā, taṁ taṁ āvajjati.",
  "atk-s0517a2:1129_8": "Ekekakasiṇārammaṇassāpi jhānassa vasitānaṁ vuttattā purimayojanāyeva sundaratarā.",
  "atk-s0517a2:1129_9": "Yāvaticchakanti yāvatakaṁ kālaṁ icchati accharāsaṅghātamattaṁ sattāhaṁ vā, tāvatakaṁ kālaṁ āvajjati.",
  "atk-s0517a2:1129_10": "Āvajjanāyāti manodvārāvajjanāya.",
  "atk-s0517a2:1129_11": "Dandhāyitattanti avasavattibhāvo, alasabhāvo vā.",
  "atk-s0517a2:1129_12": "Samāpajjatīti paṭipajjati, appetīti attho.",
  "atk-s0517a2:1129_13": "Adhiṭṭhātīti antosamāpattiyaṁ adhikaṁ katvā tiṭṭhati.",
  "atk-s0517a2:1129_14": "Vuṭṭhānavasiyaṁpaṭhamaṁ jhānanti nissakkatthe upayogavacanaṁ, paṭhamajjhānāti attho.",
  "atk-s0517a2:1129_15": "Paccavekkhatīti paccavekkhaṇajavanehi nivattitvā passati.",
  "atk-s0517a2:1129_16": "Ayamettha pāḷivaṇṇanā.",
  "atk-s0517a2:1130_0": "Ayaṁ pana atthappakāsanā –",
  "atk-s0517a2:1130_1": "paṭhamajjhānato vuṭṭhāya vitakkaṁ āvajjayato bhavaṅgaṁ upacchinditvā pavattāvajjanānantaraṁ vitakkārammaṇāneva cattāri pañca vā javanāni javanti, tato dve bhavaṅgāni, tato puna vicārārammaṇaṁ āvajjanaṁ vuttanayeneva javanānīti evaṁ pañcasu jhānaṅgesu yadā nirantaraṁ cittaṁ pesetuṁ sakkoti, athassa āvajjanavasī siddhāva hoti.",
  "atk-s0517a2:1130_2": "Ayaṁ pana matthakappattā vasī bhagavato yamakapāṭihāriyeva labbhati.",
  "atk-s0517a2:1130_3": "Ito paraṁ sīghatarā āvajjanavasī nāma natthi.",
  "atk-s0517a2:1130_4": "Aññesaṁ pana antarantarā bhavaṅgavāre gaṇanā natthi.",
  "atk-s0517a2:1130_5": "Mahāmoggallānattherassa nandopanandadamane viya sīghaṁ samāpattisamāpajjanasamatthatā samāpajjanavasī nāma.",
  "atk-s0517a2:1130_6": "Accharāmattaṁ vā dasaccharāmattaṁ vā khaṇaṁ samāpattiṁ ṭhapetuṁ samatthatā adhiṭṭhānavasī nāma.",
  "atk-s0517a2:1130_7": "Tatheva tato lahuṁ vuṭṭhānasamatthatā vuṭṭhānavasī nāma.",
  "atk-s0517a2:1130_8": "Paccavekkhaṇavasī pana āvajjanavasiyā eva vuttā.",
  "atk-s0517a2:1130_9": "Paccavekkhaṇajavanāneva hi tattha āvajjanānantarānīti.",
  "atk-s0517a2:1130_10": "Iti āvajjanavasiyā siddhāya paccavekkhaṇavasī siddhā hoti, adhiṭṭhānavasiyā ca siddhāya vuṭṭhānavasī siddhā hoti.",
  "atk-s0517a2:1130_11": "Evaṁ santepi “ayaṁ pana matthakappattā vasī bhagavato yamakapāṭihāriyeva labbhatī”ti vuttattā pāṭihāriyakāle jhānaṅgapaccavekkhaṇānaṁ abhāvato nānāvidhavaṇṇādinimmānassa nānākasiṇavasena ijjhanato taṁtaṁkasiṇārammaṇaṁ jhānaṁ samāpajjitukāmassa yathāruci lahuṁ tasmiṁ kasiṇe vuttanayena āvajjanapavattanasamatthatā āvajjanavasī, tadāvajjanavīthiyaṁyeva tassa jhānassa appanāsamatthatāsamāpajjanasamatthatā samāpajjanavasī.",
  "atk-s0517a2:1130_12": "Evañhi vuccamāne yutti ca na virujjhati, vasīpaṭipāṭi ca yathākkameneva yujjati.",
  "atk-s0517a2:1130_13": "Jhānaṅgapaccavekkhaṇāyaṁ pana “matthakappattāyeva pañca javanānī”ti vuttattā vuttanayena sattasupi javanesu javantesu paccavekkhaṇavasīyeva hoti.",
  "atk-s0517a2:1130_14": "Evaṁ sante “paṭhamajjhānaṁ āvajjatī”ti vacanaṁ na yujjatīti ce?",
  "atk-s0517a2:1130_15": "Yathā kasiṇe pavattaṁ jhānaṁ kāraṇopacārena kasiṇanti vuttaṁ, tathā jhānapaccayaṁ kasiṇaṁ “sukho buddhānamuppādo”tiādīsu viya phalopacārena jhānanti vuttaṁ.",
  "atk-s0517a2:1130_16": "Yathāparicchinne kāle ṭhatvā vuṭṭhitassa niddāya pabuddhassa puna niddokkamane viya puna jhānokkamane satipi adhiṭṭhānavasīyeva nāma, yathāparicchedena vuṭṭhitassa pana vuṭṭhāneyeva adhiṭṭhāne satipi vuṭṭhānavasī nāma hotīti ayaṁ tesaṁ viseso.",
  "atk-s0517a2:1131_0": "Nirodhasamāpattiyā vibhāvanatthaṁ pana idaṁ pañhakammaṁ –",
  "atk-s0517a2:1131_1": "kā nirodhasamāpatti, ke taṁ samāpajjanti, ke na samāpajjanti, kattha samāpajjanti, kasmā samāpajjanti, kathañcassā samāpajjanaṁ hoti, kathaṁ ṭhānaṁ, kathaṁ vuṭṭhānaṁ, vuṭṭhitassa kinninnaṁ cittaṁ hoti, matassa ca samāpannassa ca ko viseso, nirodhasamāpatti kiṁ saṅkhatā asaṅkhatā lokiyā lokuttarā nipphannā anipphannāti?",
  "atk-s0517a2:1132_0": "Tattha kā nirodhasamāpattīti? Yā anupubbanirodhavasena cittacetasikānaṁ dhammānaṁ appavatti.",
  "atk-s0517a2:1133_0": "Ke taṁ samāpajjanti, ke na samāpajjantīti?",
  "atk-s0517a2:1133_1": "Sabbepi puthujjanā sotāpannā sakadāgāmino sukkhavipassakā ca anāgāmī arahanto na samāpajjanti, aṭṭhasamāpattilābhino pana anāgāmino ca khīṇāsavā ca samāpajjanti.",
  "atk-s0517a2:1134_0": "Katthasamāpajjantīti?",
  "atk-s0517a2:1134_1": "Pañcavokārabhave. Kasmā?",
  "atk-s0517a2:1134_2": "Anupubbasamāpattisabbhāvato.",
  "atk-s0517a2:1134_3": "Catuvokārabhave pana paṭhamajjhānādīnaṁ uppattiyeva natthi, tasmā na sakkā tattha samāpajjituṁ.",
  "atk-s0517a2:1135_0": "Kasmā samāpajjantīti?",
  "atk-s0517a2:1135_1": "Saṅkhārānaṁ pavattibhede ukkaṇṭhitvā diṭṭheva dhamme acittakā hutvā “nirodhaṁ nibbānaṁ patvā sukhaṁ viharissāmā”ti samāpajjanti.",
  "atk-s0517a2:1136_0": "Kathaṁ cassā samāpajjanaṁ hotīti?",
  "atk-s0517a2:1136_1": "Samathavipassanāvasena ussakkitvā katapubbakiccassa nevasaññānāsaññāyatanaṁ nirodhayato evamassā samāpajjanaṁ hoti.",
  "atk-s0517a2:1136_2": "Yo hi samathavaseneva ussakkati, so nevasaññānāsaññāyatanasamāpattiṁ patvā tiṭṭhati.",
  "atk-s0517a2:1136_3": "Yo vipassanāvaseneva ussakkati, so phalasamāpattiṁ patvā tiṭṭhati.",
  "atk-s0517a2:1136_4": "Yo pana ubhayavasena ussakkitvā nevasaññānāsaññāyatanaṁ nirodheti, so taṁ samāpajjatīti ayamettha saṅkhepo.",
  "atk-s0517a2:1137_0": "Ayaṁ pana vitthāro –",
  "atk-s0517a2:1137_1": "idha bhikkhu nirodhaṁ samāpajjitukāmo katabhattakicco sudhotahatthapādo vivitte okāse supaññatte āsane nisīdati pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ upaṭṭhapetvā.",
  "atk-s0517a2:1137_2": "So paṭhamajjhānaṁ samāpajjitvā vuṭṭhāya tattha saṅkhāre aniccato dukkhato anattato vipassati.",
  "atk-s0517a2:1137_3": "Vipassanā panesā tividhā hoti –",
  "atk-s0517a2:1137_4": "saṅkhārapariggaṇhanakavipassanā, phalasamāpattivipassanā, nirodhasamāpattivipassanāti.",
  "atk-s0517a2:1137_5": "Tattha saṅkhārapariggaṇhanakavipassanā mandā vā hotu tikkhā vā, maggassa padaṭṭhānaṁ hotiyeva.",
  "atk-s0517a2:1137_6": "Phalasamāpattivipassanā tikkhāva vaṭṭati maggabhāvanāsadisā.",
  "atk-s0517a2:1137_7": "Nirodhasamāpattivipassanā pana nātimandā nātitikkhā vaṭṭati.",
  "atk-s0517a2:1137_8": "Tasmā esa nātimandāya nātitikkhāya vipassanāya te saṅkhāre vipassati.",
  "atk-s0517a2:1137_9": "Tato dutiyajjhānaṁ samāpajjitvā vuṭṭhāya tattha saṅkhāre tatheva vipassati.",
  "atk-s0517a2:1137_10": "Tato tatiyajjhānaṁ…pe…",
  "atk-s0517a2:1137_11": "tato viññāṇañcāyatanaṁ samāpajjitvā vuṭṭhāya tattha saṅkhāre tatheva vipassati.",
  "atk-s0517a2:1137_12": "Atha ākiñcaññāyatanaṁ samāpajjitvā vuṭṭhāya catubbidhaṁ pubbakiccaṁ karoti –",
  "atk-s0517a2:1137_13": "nānābaddhaavikopanaṁ, saṅghapaṭimānanaṁ, satthupakkosanaṁ, addhānaparicchedanti.",
  "atk-s0517a2:1138_0": "Tattha nānābaddhaavikopananti yaṁ iminā bhikkhunā saddhiṁ ekābaddhaṁ na hoti, nānābaddhaṁ hutvā ṭhitaṁ pattacīvaraṁ vā mañcapīṭhaṁ vā nivāsagehaṁ vā aññaṁ vā pana kiñci parikkhārajātaṁ, taṁ yathā na vikuppati, aggiudakavātacoraundūrādīnaṁ vasena na vinassati, evaṁ adhiṭṭhātabbaṁ.",
  "atk-s0517a2:1138_1": "Tatridaṁ adhiṭṭhānavidhānaṁ –",
  "atk-s0517a2:1138_2": "“idañcidañca imasmiṁ sattāhabbhantare mā agginā jhāyatu, mā udakena vuyhatu, mā vātena viddhaṁsatu, mā corehi harīyatu, mā undūrādīhi khajjatū”ti.",
  "atk-s0517a2:1138_3": "Evaṁ adhiṭṭhite taṁ sattāhaṁ tassa na koci parissayo hoti, anadhiṭṭhahato pana aggiādīhi vinassati.",
  "atk-s0517a2:1138_4": "Idaṁ nānābaddhaavikopanaṁ nāma.",
  "atk-s0517a2:1138_5": "Yaṁ pana ekābaddhaṁ hoti nivāsanapārupanaṁ vā nisinnāsanaṁ vā, tattha visuṁ adhiṭṭhānakiccaṁ natthi, samāpattiyeva naṁ rakkhati.",
  "atk-s0517a2:1139_0": "Saṅghapaṭimānananti bhikkhusaṅghassa paṭimānanaṁ udikkhanaṁ.",
  "atk-s0517a2:1139_1": "Yāva eso bhikkhu āgacchati, tāva saṅghakammassa akaraṇanti attho.",
  "atk-s0517a2:1139_2": "Ettha ca na paṭimānanaṁ etassa pubbakiccaṁ, paṭimānanāvajjanaṁ pana pubbakiccaṁ.",
  "atk-s0517a2:1139_3": "Tasmā evaṁ āvajjitabbaṁ –",
  "atk-s0517a2:1139_4": "“sace mayi sattāhaṁ nirodhaṁ samāpajjitvā nisinne saṅgho apalokanakammādīsu kiñcideva kammaṁ kattukāmo hoti, yāva maṁ koci bhikkhu āgantvā na pakkosati, tāvadeva vuṭṭhahissāmī”ti.",
  "atk-s0517a2:1139_5": "Evaṁ katvā samāpanno hi tasmiṁ samaye vuṭṭhātiyeva.",
  "atk-s0517a2:1139_6": "Yo pana evaṁ na karoti, saṅgho ca sannipatitvā taṁ apassanto “asuko bhikkhu kuhi”nti pucchitvā “nirodhaṁ samāpanno”ti vutte kañci bhikkhuṁ peseti “gaccha taṁ saṅghassa vacanena pakkosā”ti.",
  "atk-s0517a2:1139_7": "Athassa tena bhikkhunā savanūpacāre ṭhatvā “saṅgho taṁ āvuso paṭimānetī”ti vuttamatteyeva vuṭṭhānaṁ hoti.",
  "atk-s0517a2:1139_8": "Evaṁgarukā hi saṅghassa āṇā nāma.",
  "atk-s0517a2:1139_9": "Tasmā taṁ āvajjitvā yathā sayameva vuṭṭhāti, evaṁ samāpajjitabbaṁ.",
  "atk-s0517a2:1140_0": "Satthupakkosananti idhāpi satthupakkosanāvajjanameva imassa pubbakiccaṁ.",
  "atk-s0517a2:1140_1": "Tasmā tampi evaṁ āvajjitabbaṁ –",
  "atk-s0517a2:1140_2": "“sace mayi sattāhaṁ nirodhaṁ samāpajjitvā nisinne satthā otiṇṇe vatthusmiṁ sikkhāpadaṁ vā paññapeti, tathārūpāya vā aṭṭhuppattiyā dhammaṁ deseti.",
  "atk-s0517a2:1140_3": "Yāva maṁ koci āgantvā na pakkosati, tāvadeva vuṭṭhahissāmī”ti.",
  "atk-s0517a2:1140_4": "Evaṁ katvā nisinno hi tasmiṁ samaye vuṭṭhātiyeva.",
  "atk-s0517a2:1140_5": "Yo pana evaṁ na karoti, satthā ca saṅghe sannipatite taṁ apassanto “asuko bhikkhu kuhi”nti pucchitvā “nirodhaṁ samāpanno”ti vutte kañci bhikkhuṁ peseti “gaccha taṁ mama vacanena pakkosā”ti.",
  "atk-s0517a2:1140_6": "Athassa tena bhikkhunā savanūpacāre ṭhatvā satthā āyasmantaṁ āmantetī”ti vuttamatteyeva vuṭṭhānaṁ hoti.",
  "atk-s0517a2:1140_7": "Evaṁgarukañhi satthupakkosanaṁ.",
  "atk-s0517a2:1140_8": "Tasmā taṁ āvajjitvā yathā sayameva vuṭṭhāti, evaṁ samāpajjitabbaṁ.",
  "atk-s0517a2:1141_0": "Addhānaparicchedoti jīvitaddhānassa paricchedo.",
  "atk-s0517a2:1141_1": "Iminā hi bhikkhunā addhānaparicchede kusalena bhavitabbaṁ.",
  "atk-s0517a2:1141_2": "“Attano āyusaṅkhārā sattāhaṁ pavattissanti, na pavattissantī”ti āvajjitvāva samāpajjitabbaṁ.",
  "atk-s0517a2:1141_3": "Sace hi sattāhabbhantare nirujjhanake āyusaṅkhāre anāvajjitvāva samāpajjati, tassa nirodhasamāpatti maraṇaṁ paṭibāhituṁ na sakkoti.",
  "atk-s0517a2:1141_4": "Antonirodhe maraṇassa natthitāya antarāva samāpattito vuṭṭhāti, tasmā etaṁ āvajjitvāva samāpajjitabbaṁ.",
  "atk-s0517a2:1141_5": "Avasesañhi anāvajjitumpi vaṭṭati, idaṁ pana āvajjitabbamevāti vuttaṁ.",
  "atk-s0517a2:1141_6": "So evaṁ ākiñcaññāyatanaṁ samāpajjitvā vuṭṭhāya imaṁ pubbakiccaṁ katvā nevasaññānāsaññāyatanaṁ samāpajjati.",
  "atk-s0517a2:1141_7": "Athekaṁ vā dve vā cittavāre atikkamitvā acittako hoti, nirodhaṁ phusati.",
  "atk-s0517a2:1141_8": "Kasmā panassa dvinnaṁ cittānaṁ upari cittāni nappavattantīti?",
  "atk-s0517a2:1141_9": "Nirodhassa payogattā.",
  "atk-s0517a2:1141_10": "Idañhi imassa bhikkhuno dve samathavipassanādhamme yuganaddhe katvā aṭṭhasamāpattiārohanaṁ anupubbanirodhassa payogo, na nevasaññānāsaññāyatanasamāpattiyāti nirodhassa payogattā dvinnaṁ cittānaṁ upari nappavattanti.",
  "atk-s0517a2:1142_0": "Kathaṁ ṭhānanti?",
  "atk-s0517a2:1142_1": "Evaṁ samāpannāya panassā kālaparicchedavasena ceva antarā āyukkhayasaṅghapaṭimānanasatthupakkosanābhāvena ca ṭhānaṁ hoti.",
  "atk-s0517a2:1143_0": "Kathaṁ vuṭṭhānanti?",
  "atk-s0517a2:1143_1": "Anāgāmissa anāgāmiphalasamāpattiyā arahato arahattaphalasamāpattiyāti evaṁ dvedhā vuṭṭhānaṁ hoti.",
  "atk-s0517a2:1144_0": "Vuṭṭhitassa kinninnaṁ cittaṁ hotīti?",
  "atk-s0517a2:1144_1": "Nibbānaninnaṁ.",
  "atk-s0517a2:1144_2": "Vuttañhetaṁ –",
  "atk-s0517a2:1144_3": "“saññāvedayitanirodhasamāpattiyā vuṭṭhitassa kho, āvuso visākha, bhikkhuno vivekaninnaṁ cittaṁ hoti vivekapoṇaṁ vivekapabbhāra”nti.",
  "atk-s0517a2:1145_0": "Matassa ca samāpannassa ca ko visesoti?",
  "atk-s0517a2:1145_1": "Ayampi attho sutte vuttoyeva. Yathāha –",
  "atk-s0517a2:1145_2": "“yo cāyaṁ, āvuso, mato kālaṅkato, tassa kāyasaṅkhārā niruddhā paṭippassaddhā, vacīsaṅkhārā, cittasaṅkhārā niruddhā paṭippassaddhā, āyu parikkhīṇo, usmā vūpasantā, indriyāni paribhinnāni.",
  "atk-s0517a2:1145_3": "Yvāyaṁ bhikkhu saññāvedayitanirodhaṁ samāpanno, tassapi kāyasaṅkhārā niruddhā paṭippassaddhā, vacīsaṅkhārā, cittasaṅkhārā niruddhā paṭippassaddhā, āyu aparikkhīṇo, usmā avūpasantā, indriyāni aparibhinnānī”ti.",
  "atk-s0517a2:1146_0": "Nirodhasamāpatti kiṁ saṅkhatātiādipucchāyaṁ pana “saṅkhatā”tipi “asaṅkhatā”tipi “lokiyā”tipi “lokuttarā”tipi na vattabbā. Kasmā?",
  "atk-s0517a2:1146_1": "Sabhāvato natthitāya.",
  "atk-s0517a2:1146_2": "Yasmā pana samāpajjantassa vasena samāpanno nāma hoti, tasmā nipphannāti vattuṁ vaṭṭati, no anipphannāti.",
  "atk-s0517a2:1147_0": "“Iti santā samāpatti, ayaṁ ariyanisevitā;",
  "atk-s0517a2:1148_0": "Diṭṭheva dhamme nibbānamiti saṅkhamupāgatā”ti.",
  "atk-s0517a2:1149_0": "Nirodhasamāpattiñāṇaniddesavaṇṇanā niṭṭhitā.",
  "atk-s0517a2:1150_0": "35. Parinibbānañāṇaniddesavaṇṇanā",
  "atk-s0517a2:1151_0": "86.",
  "atk-s0517a2:1151_1": "Parinibbānañāṇaniddese idhāti imasmiṁ sāsane.",
  "atk-s0517a2:1151_2": "Sampajānoti sātthakasampajaññaṁ, sappāyasampajaññaṁ, gocarasampajaññaṁ, asammohasampajaññanti imehi catūhi sampajaññehi sampajāno.",
  "atk-s0517a2:1151_3": "Pavattanti sabbattha yathānurūpaṁ pariyuṭṭhānapavattañca anusayappavattañca.",
  "atk-s0517a2:1151_4": "Pariyādiyatīti upacārappanāvasena vuttesu vikkhambhanavasena, vipassanāvasena vuttesu tadaṅgavasena, maggavasena vuttesu samucchedavasena khepeti appavattaṁ karoti.",
  "atk-s0517a2:1151_5": "Peyyālamukhena hi dutiyādijhānasamāpattimahāvipassanāmaggā saṁkhittā.",
  "atk-s0517a2:1151_6": "Yasmā etaṁ paccavekkhantassa pavattaṁ ñāṇaṁ parinibbāne ñāṇaṁ nāma hoti, tasmā vikkhambhanaparinibbānaṁ tadaṅgaparinibbānaṁ samucchedaparinibbānantipi vuttameva hoti.",
  "atk-s0517a2:1151_7": "Etehi kilesaparinibbānapaccavekkhaṇañāṇaṁ vuttaṁ.",
  "atk-s0517a2:1151_8": "Atha vā panātiādīhi khandhaparinibbānapaccavekkhaṇañāṇaṁ niddisati.",
  "atk-s0517a2:1151_9": "Anupādisesāya nibbānadhātuyāti duvidhā hi nibbānadhātu saupādisesā ca anupādisesā ca.",
  "atk-s0517a2:1151_10": "Tattha upādīyate “ahaṁ mamā”ti bhusaṁ gaṇhīyatīti upādi, khandhapañcakassetaṁ adhivacanaṁ.",
  "atk-s0517a2:1151_11": "Upādiyeva seso avasiṭṭhoti upādiseso, saha upādisesena vattatīti saupādisesā.",
  "atk-s0517a2:1151_12": "Natthettha upādisesoti anupādisesā.",
  "atk-s0517a2:1151_13": "Saupādisesā paṭhamaṁ vuttā.",
  "atk-s0517a2:1151_14": "Ayaṁ pana anupādisesā.",
  "atk-s0517a2:1151_15": "Tāya anupādisesāya nibbānadhātuyā.",
  "atk-s0517a2:1151_16": "Cakkhupavattanti cakkhupavatti cakkhusamudācāro.",
  "atk-s0517a2:1151_17": "Pariyādiyatīti khepīyati maddīyatīti.",
  "atk-s0517a2:1151_18": "Esa nayo sesesu.",
  "atk-s0517a2:1152_0": "Parinibbānañāṇaniddesavaṇṇanā niṭṭhitā.",
  "atk-s0517a2:1153_0": "36. Samasīsaṭṭhañāṇaniddesavaṇṇanā",
  "atk-s0517a2:1154_0": "87.",
  "atk-s0517a2:1154_1": "Samasīsaṭṭhañāṇaniddese pañcakkhandhātiādīhi dasahi rāsīhi sabbadhammasaṅgaho veditabbo.",
  "atk-s0517a2:1154_2": "Na hi ekekassa vasena āyatanadhāturāsivajjehi sesehi aṭṭhahi rāsīhi visuṁ visuṁ sabbadhammo saṅgayhatīti.",
  "atk-s0517a2:1154_3": "Yasmā pana lokuttaradhammā hetusamucchedena samucchinditabbā na honti, tasmā sabbadhammasaddena saṅgahitāpi lokuttaradhammā samucchedavasena sambhavato idha na gahetabbā, hetusamucchedena samucchinditabbā eva tebhūmakadhammā gahetabbā.",
  "atk-s0517a2:1154_4": "Sammā samucchindatīti yathāyogaṁ vikkhambhanatadaṅgasamucchedapahānavasena pariyuṭṭhānaṁ anusayañca nirodhento sammā samucchindati.",
  "atk-s0517a2:1154_5": "Evaṁ puggalādhiṭṭhānāya desanāya sammā samucchedo niddiṭṭho.",
  "atk-s0517a2:1154_6": "Nirodhetīti anuppādanirodhena nirodheti.",
  "atk-s0517a2:1154_7": "Iminā samucchedattho vutto.",
  "atk-s0517a2:1154_8": "Na upaṭṭhātīti evaṁ nirodhe kate so so dhammo puna na upatiṭṭhati, na uppajjatīti attho.",
  "atk-s0517a2:1154_9": "Iminā nirodhattho vutto.",
  "atk-s0517a2:1154_10": "Evaṁ anupaṭṭhahanadhammavasena anupaṭṭhānabhāvo niddiṭṭho.",
  "atk-s0517a2:1154_11": "Samanti kāmacchandādīnaṁ samitattā samaṁ.",
  "atk-s0517a2:1154_12": "Tāni pana nekkhammādīni satta, rūpārūpajjhānāni aṭṭha, mahāvipassanā aṭṭhārasa, ariyamaggā cattāroti sattatiṁsa honti.",
  "atk-s0517a2:1155_0": "Terasa sīsāni sīsabhūtānaṁ sabbesaṁ saṅgahavasena vuttāni.",
  "atk-s0517a2:1155_1": "Idha pana saddhādīni aṭṭheva sīsāni yujjanti.",
  "atk-s0517a2:1155_2": "Na hi arahato taṇhādīni pañca sīsāni santi.",
  "atk-s0517a2:1155_3": "Palibodhasīsanti palibundhanaṁ palibodho, nibbānamaggāvaraṇanti attho.",
  "atk-s0517a2:1155_4": "Sīsanti padhānaṁ, adhikanti attho.",
  "atk-s0517a2:1155_5": "Palibodhoyeva sīsaṁ, taṁsampayuttādisabbapalibodhesu vā sīsanti palibodhasīsaṁ.",
  "atk-s0517a2:1155_6": "Esa nayo sesesu.",
  "atk-s0517a2:1155_7": "Visesato pana vinibandhananti unnativasena saṁsāre bandhanaṁ.",
  "atk-s0517a2:1155_8": "Parāmāsoti abhiniveso.",
  "atk-s0517a2:1155_9": "Vikkhepoti vippakiṇṇatā.",
  "atk-s0517a2:1155_10": "Kilesoti kilissanaṁ.",
  "atk-s0517a2:1155_11": "Adhimokkhoti adhimuccanaṁ.",
  "atk-s0517a2:1155_12": "Paggahoti ussāhanaṁ.",
  "atk-s0517a2:1155_13": "Upaṭṭhānanti apilāpanaṁ.",
  "atk-s0517a2:1155_14": "Avikkhepoti avippakiṇṇatā.",
  "atk-s0517a2:1155_15": "Dassananti yathāsabhāvapaṭivedho.",
  "atk-s0517a2:1155_16": "Pavattanti upādinnakkhandhapavattaṁ.",
  "atk-s0517a2:1155_17": "Gocaroti ārammaṇaṁ.",
  "atk-s0517a2:1155_18": "Imesu dvādasasupi vāresu padhānaṭṭho sīsaṭṭho.",
  "atk-s0517a2:1155_19": "Vimokkhoti vikkhambhanatadaṅgasamucchedapaṭippassaddhinissaraṇavimuttīsu pañcasu nissaraṇavimutti nibbānaṁ.",
  "atk-s0517a2:1155_20": "Saṅkhārasīsanti sabbasaṅkhatasaṅkhārānaṁ sīsaṁ, koṭi avasānanti attho.",
  "atk-s0517a2:1155_21": "Etena anupādisesaparinibbānaṁ vuttaṁ.",
  "atk-s0517a2:1155_22": "Saṅkhārābhāvamattavasena vā khandhaparinibbānameva vuttaṁ hoti.",
  "atk-s0517a2:1155_23": "Nekkhammādikaṁ samañca saddhādikaṁ sīsañca, samasīsaṁ vā assa atthīti samasīsīti.",
  "atk-s0517a2:1155_24": "Atha vā terasannaṁ sīsānaṁ taṇhādīni pañca sīsāni samudayasaccaṁ, saddhādīni pañca maggasaccaṁ, pavattasīsaṁ jīvitindriyaṁ dukkhasaccaṁ, gocarasīsañca saṅkhārasīsañca nirodhasaccanti imesaṁ catunnaṁ ariyasaccānaṁ ekasmiṁ roge vā ekasmiṁ iriyāpathe vā ekasmiṁ sabhāgajīvitindriye vā abhisamayo ca anupādisesaparinibbānañca yassa hoti, so pubbe vuttasamānañca imesañca sīsānaṁ atthitāya samasīsīti vuccati.",
  "atk-s0517a2:1156_0": "Samasīsaṭṭhañāṇaniddesavaṇṇanā niṭṭhitā.",
  "atk-s0517a2:1157_0": "37. Sallekhaṭṭhañāṇaniddesavaṇṇanā",
  "atk-s0517a2:1158_0": "88.",
  "atk-s0517a2:1158_1": "Sallekhaṭṭhañāṇaniddese rāgo puthūti rāgo visuṁ, lokuttarehi asammissoti attho.",
  "atk-s0517a2:1158_2": "Esa nayo sesesu.",
  "atk-s0517a2:1158_3": "Rāgoti rañjanaṭṭhena.",
  "atk-s0517a2:1158_4": "Dosoti dussanaṭṭhena.",
  "atk-s0517a2:1158_5": "Mohoti muyhanaṭṭhena.",
  "atk-s0517a2:1158_6": "Rañjanalakkhaṇo rāgo, dussanalakkhaṇo doso, muyhanalakkhaṇo mohoti ime tayo sīsakilese vatvā idāni pabhedato dassento kodhotiādimāha.",
  "atk-s0517a2:1158_7": "Tattha kujjhanalakkhaṇo kodhoti idha sattavatthuko adhippeto.",
  "atk-s0517a2:1158_8": "Upanandhanalakkhaṇo upanāho, daḷhabhāvappatto kodhoyeva.",
  "atk-s0517a2:1158_9": "Paraguṇamakkhanalakkhaṇo makkho, paraguṇapuñchananti attho.",
  "atk-s0517a2:1158_10": "Yugaggāhalakkhaṇo paḷāso, yugaggāhavasena paraguṇadassananti attho.",
  "atk-s0517a2:1158_11": "Parasampattikhīyanalakkhaṇā issā, usūyanāti attho.",
  "atk-s0517a2:1158_12": "Attasampattinigūhanalakkhaṇaṁ macchariyaṁ, “mayhaṁ acchariyaṁ mā parassa hotū”ti attho.",
  "atk-s0517a2:1158_13": "Attanā katapāpapaṭicchādanalakkhaṇā māyā, paṭicchādanaṭṭhena māyā viyāti attho.",
  "atk-s0517a2:1158_14": "Attano avijjamānaguṇappakāsanalakkhaṇaṁ sāṭheyyaṁ, saṭhabhāvoti attho.",
  "atk-s0517a2:1158_15": "Cittassa uddhumātabhāvalakkhaṇo thambho, thaddhabhāvoti attho.",
  "atk-s0517a2:1158_16": "Karaṇuttariyalakkhaṇo sārambho.",
  "atk-s0517a2:1158_17": "Unnatilakkhaṇo māno.",
  "atk-s0517a2:1158_18": "Abbhunnatilakkhaṇo atimāno.",
  "atk-s0517a2:1158_19": "Mattabhāvalakkhaṇo mado.",
  "atk-s0517a2:1158_20": "Pañcasu kāmaguṇesu cittavosaggalakkhaṇo pamādo.",
  "atk-s0517a2:1159_0": "Evaṁ visuṁ visuṁ kilesavasena puthū dassetvā vuttakilese ca avutte ca aññe sabbasaṅgāhikavasena dassetuṁ sabbe kilesātiādimāha.",
  "atk-s0517a2:1159_1": "Tattha diṭṭhadhammasamparāyesu satte kilesenti upatāpenti vibādhentīti kilesā.",
  "atk-s0517a2:1159_2": "Akusalakammapathasaṅgahitā ca asaṅgahitā ca.",
  "atk-s0517a2:1159_3": "Duṭṭhu caritā, duṭṭhā vā caritāti duccaritā.",
  "atk-s0517a2:1159_4": "Te pana kāyaduccaritaṁ vacīduccaritaṁ manoduccaritanti tippakārā.",
  "atk-s0517a2:1159_5": "Vipākaṁ abhisaṅkharontīti abhisaṅkhārā.",
  "atk-s0517a2:1159_6": "Tepi puññābhisaṅkhāro apuññābhisaṅkhāro āneñjābhisaṅkhāroti tippakārā.",
  "atk-s0517a2:1159_7": "Vipākavasena bhavaṁ gacchantītibhavagāmino, bhavagāmino kammā bhavagāmikammā.",
  "atk-s0517a2:1159_8": "Iminā abhisaṅkhārabhāvepi sati avedanīyāni kammāni paṭikkhittāni hontīti ayaṁ viseso.",
  "atk-s0517a2:1159_9": "“Duccaritā”ti ca “kammā”ti ca liṅgavipallāso kato.",
  "atk-s0517a2:1159_10": "Nānattekattanti ettha uddese ekattasaddassa abhāvepi nānattekattānaṁ aññamaññāpekkhattā ekattampi niddisitukāmena “nānattekatta”nti uddeso kato.",
  "atk-s0517a2:1159_11": "Nānattasallekhake ekatte dassite sallekhañāṇaṁ sukhena dassīyatīti.",
  "atk-s0517a2:1159_12": "Nānattanti anavaṭṭhitattā saparipphandattā ca nānāsabhāvo.",
  "atk-s0517a2:1159_13": "Ekattanti avaṭṭhitattā aparipphandattā ca ekasabhāvo.",
  "atk-s0517a2:1160_0": "Caraṇatejoti caranti tena agataṁ disaṁ nibbānaṁ gacchantīti caraṇaṁ. Kiṁ taṁ? Sīlaṁ.",
  "atk-s0517a2:1160_1": "Tadeva paṭipakkhatāpanaṭṭhena tejo.",
  "atk-s0517a2:1160_2": "Guṇatejoti sīlena laddhapatiṭṭho samādhitejo.",
  "atk-s0517a2:1160_3": "Paññātejoti samādhinā laddhapatiṭṭho vipassanātejo.",
  "atk-s0517a2:1160_4": "Puññatejoti vipassanāhi laddhapatiṭṭho ariyamaggakusalatejo.",
  "atk-s0517a2:1160_5": "Dhammatejoti catunnaṁ tejānaṁ patiṭṭhābhūto buddhavacanatejo.",
  "atk-s0517a2:1160_6": "Caraṇatejena tejitattāti sīlatejena tikhiṇīkatattā.",
  "atk-s0517a2:1160_7": "Dussīlyatejanti dussīlabhāvasaṅkhātaṁ tejaṁ.",
  "atk-s0517a2:1160_8": "Tampi hi santānaṁ tāpanato tejo nāma.",
  "atk-s0517a2:1160_9": "Pariyādiyatīti khepeti.",
  "atk-s0517a2:1160_10": "Aguṇatejanti samādhissa paṭipakkhaṁ vikkhepatejaṁ.",
  "atk-s0517a2:1160_11": "Duppaññatejanti vipassanāñāṇapaṭipakkhaṁ mohatejaṁ.",
  "atk-s0517a2:1160_12": "Apuññatejanti taṁtaṁmaggavajjhakilesappahānena kilesasahāyaṁ akusalakammatejaṁ.",
  "atk-s0517a2:1160_13": "Na kevalañhetaṁ apuññameva khepeti, “atthi, bhikkhave, kammaṁ akaṇhaṁ asukkaṁ akaṇhaasukkavipākaṁ kammaṁ kammakkhayāya saṁvattatī”ti vacanato kusalakammampi khepetiyeva.",
  "atk-s0517a2:1160_14": "Puññatejapaṭipakkhavasena apuññatejameva vuttaṁ.",
  "atk-s0517a2:1160_15": "Adhammatejanti nānātitthiyānaṁ samayavacanatejaṁ.",
  "atk-s0517a2:1160_16": "Imassa ñāṇassa uddesavaṇṇanāyaṁ vutte dutiye atthavikappe rāgādayo ekūnavīsati puthu dussīlyatejā honti.",
  "atk-s0517a2:1160_17": "“Abhisaṅkhārā, bhavagāmikammā”ti ettha apuññābhisaṅkhārā akusalakammañca apuññatejā honti, āneñjābhisaṅkhārāni lokiyakusalakammāni puññatejeneva khepanīyato apuññatejapakkhikāva honti.",
  "atk-s0517a2:1160_18": "Kāmacchandādayo pañcadasa nānattā aguṇatejā honti, niccasaññādayo aṭṭhārasa nānattā duppaññatejā honti, catumaggavajjhā cattāro nānattā apuññatejā honti.",
  "atk-s0517a2:1160_19": "Sotāpattimaggavajjhanānattena adhammatejo saṅgahetabbo.",
  "atk-s0517a2:1161_0": "Niddese sallekhapaṭipakkhena asallekhena sallekhaṁ dassetukāmena asallekhapubbako sallekho niddiṭṭho.",
  "atk-s0517a2:1161_1": "Nekkhammādayo sattatiṁsa ekattadhammāva paccanīkānaṁ sallikhanato “sallekho”ti vuttā.",
  "atk-s0517a2:1161_2": "Tasmiṁ nekkhammādike sattatiṁsapabhede sallekhe ñāṇaṁ sallekhaṭṭhe ñāṇanti.",
  "atk-s0517a2:1162_0": "Sallekhaṭṭhañāṇaniddesavaṇṇanā niṭṭhitā.",
  "atk-s0517a2:1163_0": "38. Vīriyārambhañāṇaniddesavaṇṇanā",
  "atk-s0517a2:1164_0": "89.",
  "atk-s0517a2:1164_1": "Vīriyārambhañāṇaniddese anuppannānanti ekasmiṁ attabhāve, ekasmiṁ vā ārammaṇe anibbattānaṁ.",
  "atk-s0517a2:1164_2": "Anamatagge hi saṁsāre anuppannā akusalā nāma natthi, kusalā pana atthi.",
  "atk-s0517a2:1164_3": "Pāpakānanti lāmakānaṁ.",
  "atk-s0517a2:1164_4": "Akusalānaṁ dhammānanti akosallasambhūtānaṁ dhammānaṁ.",
  "atk-s0517a2:1164_5": "Anuppādāyāti na uppādanatthāya.",
  "atk-s0517a2:1164_6": "Uppannānanti imasmiṁ attabhāve nibbattānaṁ.",
  "atk-s0517a2:1164_7": "Pahānāyāti pajahanatthāya.",
  "atk-s0517a2:1164_8": "Anuppannānaṁ kusalānaṁ dhammānanti imasmiṁ attabhāve anibbattapubbānaṁ kosallasambhūtānaṁ dhammānaṁ.",
  "atk-s0517a2:1164_9": "Uppādāyāti uppādanatthāya.",
  "atk-s0517a2:1164_10": "Uppannānanti imasmiṁ attabhāve nibbattānaṁ.",
  "atk-s0517a2:1164_11": "Ṭhitiyāti ṭhitatthāya.",
  "atk-s0517a2:1164_12": "Asammosāyāti avināsatthāya.",
  "atk-s0517a2:1164_13": "Bhiyyobhāvāyāti punappunabhāvāya.",
  "atk-s0517a2:1164_14": "Vepullāyāti vipulabhāvāya.",
  "atk-s0517a2:1164_15": "Bhāvanāyāti vaḍḍhiyā.",
  "atk-s0517a2:1164_16": "Pāripūriyāti paripūraṇatthāya.",
  "atk-s0517a2:1165_0": "Idāni akusalesu kāmacchandaṁ, kusalesu nekkhammaṁ visesetvā dassetuṁ anuppannassa kāmacchandassātiādimāha.",
  "atk-s0517a2:1165_1": "Tattha kāmacchandoti samādhipaṭipakkho kāmarāgo.",
  "atk-s0517a2:1165_2": "Nekkhammanti paṭhamajjhānasamādhi, paṭhamajjhānaṁ vā, sabbe eva vā kusalā dhammā nekkhammaṁ.",
  "atk-s0517a2:1166_0": "Idāni sabbakilesānaṁ sabbakilesapaṭipakkhassa arahattamaggassa ca vasena yojetvā dassetuṁ anuppannānaṁ sabbakilesānantiādimāha.",
  "atk-s0517a2:1166_1": "Tattha uppannassa arahattamaggassa ṭhitiyātiādīsu uppādakkhaṇe uppannassa arahattamaggassa ṭhitikkhaṇabhaṅgakkhaṇavasena “ṭhitiyā”tiādiyojanā veditabbā.",
  "atk-s0517a2:1166_2": "Vibhaṅgaṭṭhakathāyampi “yā cassa pavatti, ayameva ṭhiti nāmā”ti vuttaṁ.",
  "atk-s0517a2:1166_3": "Keci pana “arahattamaggassa pubbabhāgamaggo daṭṭhabbo”ti vadanti.",
  "atk-s0517a2:1167_0": "Vīriyārambhañāṇaniddesavaṇṇanā niṭṭhitā.",
  "atk-s0517a2:1168_0": "39. Atthasandassanañāṇaniddesavaṇṇanā",
  "atk-s0517a2:1169_0": "90.",
  "atk-s0517a2:1169_1": "Atthasandassanañāṇaniddese pañcakkhandhātiādīni vuttatthāneva.",
  "atk-s0517a2:1169_2": "Pakāsetīti pākaṭaṁ karoti, sotūnaṁ ñāṇacakkhunā dassanaṁ sampādetīti attho.",
  "atk-s0517a2:1169_3": "Nānādhammāti lokiyalokuttarā sabbadhammā vuttā.",
  "atk-s0517a2:1169_4": "Kasmā pakāsanāniddese lokiyā eva vuttāti ce?",
  "atk-s0517a2:1169_5": "Aniccādivasena pakāsanāya āraddhattā.",
  "atk-s0517a2:1169_6": "Lokuttarānañca asammasanūpagattā lokuttarā na vuttā.",
  "atk-s0517a2:1169_7": "Nānādhammaniddesena pana atthasandassananiddesena ca tesaṁ saṅgahitattā yathā te pakāsetabbā, tathā pakāsanā pakāsanāyeva.",
  "atk-s0517a2:1169_8": "Pajahantoti sotāraṁ pajahāpentoti attho.",
  "atk-s0517a2:1169_9": "Sandassetīti sotūnaṁ sammā dasseti.",
  "atk-s0517a2:1169_10": "Keci pana “kāmacchandassa pahīnattā nekkhammatthaṁ sandassetī”tiādinā nayena paṭhanti.",
  "atk-s0517a2:1169_11": "Tesaṁ ujukameva sotūnaṁ dosappahāne guṇapaṭilābhe ca kate sikhāppattaṁ desanāñāṇaṁ hotīti dassanatthaṁ ayaṁ nayo vuttoti veditabbo.",
  "atk-s0517a2:1170_0": "Atthasandassanañāṇaniddesavaṇṇanā niṭṭhitā.",
  "atk-s0517a2:1171_0": "40. Dassanavisuddhiñāṇaniddesavaṇṇanā",
  "atk-s0517a2:1172_0": "91.",
  "atk-s0517a2:1172_1": "Dassanavisuddhiñāṇaniddese sabbe dhammā ekasaṅgahitāti sabbe saṅkhatāsaṅkhatā dhammā ekena saṅgahitā paricchinnā.",
  "atk-s0517a2:1172_2": "Tathaṭṭhenāti bhūtaṭṭhena, attano attano sabhāvavasena vijjamānatthenāti attho.",
  "atk-s0517a2:1172_3": "Anattaṭṭhenāti kārakavedakasaṅkhātena attanā rahitaṭṭhena.",
  "atk-s0517a2:1172_4": "Saccaṭṭhenāti avisaṁvādakaṭṭhena, attano sabhāvaññathattābhāvenāti attho.",
  "atk-s0517a2:1172_5": "Paṭivedhaṭṭhenāti sabhāvato ñāṇena paṭivijjhitabbaṭṭhena.",
  "atk-s0517a2:1172_6": "Idha lokuttarañāṇena asammohato ārammaṇato ca paṭivedho veditabbo.",
  "atk-s0517a2:1172_7": "Abhijānanaṭṭhenāti lokikena ñāṇena ārammaṇato, lokuttarena ñāṇena asammohato ārammaṇato ca tesaṁ tesaṁ dhammānaṁ sabhāvato abhijānitabbaṭṭhena.",
  "atk-s0517a2:1172_8": "“Sabbaṁ, bhikkhave, abhiññeyya”nti hi vuttaṁ.",
  "atk-s0517a2:1172_9": "Parijānanaṭṭhenāti vuttanayeneva lokiyalokuttarehi ñāṇehi sabhāvato abhiññātānaṁ dhammānaṁ aniccādito niyyānādito ca paricchinditvā jānitabbaṭṭhena.",
  "atk-s0517a2:1172_10": "“Sabbaṁ, bhikkhave, pariññeyya”nti hi vuttaṁ.",
  "atk-s0517a2:1172_11": "Dhammaṭṭhenāti sabhāvadhāraṇādinā dhammaṭṭhena.",
  "atk-s0517a2:1172_12": "Dhātuṭṭhenāti nijjīvatādinā dhātuṭṭhena.",
  "atk-s0517a2:1172_13": "Ñātaṭṭhenāti lokiyalokuttarehi ñāṇehi ñātuṁ sakkuṇeyyaṭṭhena.",
  "atk-s0517a2:1172_14": "Yathā daṭṭhuṁ sakkuṇeyyādinā atthena “diṭṭhaṁ sutaṁ mutaṁ viññātaṁ rūpa”nti vuttaṁ, evamidhāpi ñātuṁ sakkuṇeyyaṭṭho ñātaṭṭhoti veditabbo.",
  "atk-s0517a2:1172_15": "Sacchikiriyaṭṭhenāti ārammaṇato paccakkhakātabbaṭṭhena.",
  "atk-s0517a2:1172_16": "Phusanaṭṭhenāti paccakkhakatassa ārammaṇato punappunaṁ phusitabbaṭṭhena.",
  "atk-s0517a2:1172_17": "Abhisamayaṭṭhenāti lokikena ñāṇena abhisamāgantabbaṭṭhena.",
  "atk-s0517a2:1172_18": "Kiñcāpi hi “tathaṭṭhe paññā saccavivaṭṭe ñāṇaṁ, abhiññāpaññā ñātaṭṭhe ñāṇaṁ, sacchikiriyāpaññā phassanaṭṭhe ñāṇa”nti ekekameva ñāṇaṁ vuttaṁ.",
  "atk-s0517a2:1172_19": "Aṭṭhakathāyañca –",
  "atk-s0517a2:1173_0": "“Samavāye khaṇe kāle, samūhe hetudiṭṭhisu;",
  "atk-s0517a2:1174_0": "Paṭilābhe pahāne ca, paṭivedhe ca dissatī”ti. –",
  "atk-s0517a2:1175_0": "Gāthāvaṇṇanāyaṁ abhisamayasaddassa paṭivedhattho vutto, idha pana yathāvuttena atthena tesaṁ nānattaṁ veditabbaṁ.",
  "atk-s0517a2:1175_1": "Aṭṭhakathāyameva hi so lokiyañāṇavasena dhammābhisamayo vuttoti.",
  "atk-s0517a2:1176_0": "Kāmacchando nānattanti vikkhepasabbhāvato nānārammaṇattā ca nānāsabhāvoti attho.",
  "atk-s0517a2:1176_1": "Evaṁ sabbakilesā veditabbā.",
  "atk-s0517a2:1176_2": "Nekkhammaṁ ekattanti cittekaggatāsabbhāvato nānārammaṇavikkhepābhāvato ca ekasabhāvanti attho.",
  "atk-s0517a2:1176_3": "Evaṁ sabbakusalā veditabbā.",
  "atk-s0517a2:1176_4": "Idha peyyālena saṁkhittānaṁ byāpādādīnaṁ akusalānaṁ yathāvuttena atthena nānattaṁ veditabbaṁ.",
  "atk-s0517a2:1176_5": "Vitakkavicārādīnaṁ pana heṭṭhimānaṁ heṭṭhimānaṁ uparimato uparimato oḷārikaṭṭhena nānattaṁ veditabbaṁ.",
  "atk-s0517a2:1176_6": "Yasmā ekasaṅgahitanānattekattānaṁ paṭivedho maggakkhaṇe saccapaṭivedhena sijjhati, tasmā “paṭivedho”ti padaṁ uddharitvā saccābhisamayaṁ dassesi.",
  "atk-s0517a2:1177_0": "Pariññā paṭivedhaṁ paṭivijjhatīti pariññābhisamayena abhisameti.",
  "atk-s0517a2:1177_1": "Esa nayo sesesu.",
  "atk-s0517a2:1177_2": "Saccābhisamayakālasmiñhi maggañāṇassa ekakkhaṇe pariññā, pahānaṁ, sacchikiriyā, bhāvanāti cattāri kiccāni honti.",
  "atk-s0517a2:1177_3": "Yathā nāvā apubbaṁ acarimaṁ ekakkhaṇe cattāri kiccāni karoti, orimaṁ tīraṁ pajahati, sotaṁ chindati, bhaṇḍaṁ vahati, pārimaṁ tīraṁ appeti, evameva maggañāṇaṁ apubbaṁ acarimaṁ ekakkhaṇe cattāri saccāni abhisameti, dukkhaṁ pariññābhisamayena abhisameti, samudayaṁ pahānābhisamayena abhisameti, maggaṁ bhāvanābhisamayena abhisameti, nirodhaṁ sacchikiriyābhisamayena abhisameti.",
  "atk-s0517a2:1177_4": "Kiṁ vuttaṁ hoti?",
  "atk-s0517a2:1177_5": "Nirodhaṁ ārammaṇaṁ katvā kiccavasena cattāripi saccāni pāpuṇāti passati paṭivijjhatīti.",
  "atk-s0517a2:1177_6": "Yathā orimaṁ tīraṁ pajahati, evaṁ maggañāṇaṁ dukkhaṁ parijānāti.",
  "atk-s0517a2:1177_7": "Yathā sotaṁ chindati, evaṁ samudayaṁ pajahati.",
  "atk-s0517a2:1177_8": "Yathā bhaṇḍaṁ vahati, evaṁ sahajātādipaccayatāya maggaṁ bhāveti.",
  "atk-s0517a2:1177_9": "Yathā pārimaṁ tīraṁ appeti, evaṁ pārimatīrabhūtaṁ nirodhaṁ sacchikarotīti evaṁ upamāsaṁsandanaṁ veditabbaṁ.",
  "atk-s0517a2:1178_0": "Dassanaṁvisujjhatīti taṁtaṁmaggavajjhakilesatamappahānena ñāṇadassanaṁ visuddhibhāvaṁ pāpuṇāti.",
  "atk-s0517a2:1178_1": "Dassanaṁ visuddhanti tassa tassa phalassa uppādakkhaṇe tassa tassa maggañāṇassa kiccasiddhippattito ñāṇadassanaṁ visuddhibhāvaṁ pattaṁ hoti.",
  "atk-s0517a2:1178_2": "Sabbadhammānaṁ ekasaṅgahitāya nānattekattapaṭivedhapaññāya maggaphalañāṇehi siddhito ante maggaphalañāṇāni vuttāni.",
  "atk-s0517a2:1179_0": "Dassanavisuddhiñāṇaniddesavaṇṇanā niṭṭhitā.",
  "atk-s0517a2:1180_0": "41-42. Khantiñāṇapariyogāhaṇañāṇaniddesavaṇṇanā",
  "atk-s0517a2:1181_0": "92-93.",
  "atk-s0517a2:1181_1": "Khantiñāṇapariyogāhaṇañāṇaniddesesu rūpaṁ aniccato viditanti aniccānupassanāya aniccanti ñātaṁ.",
  "atk-s0517a2:1181_2": "Rūpaṁ dukkhato viditanti dukkhānupassanāya dukkhanti ñātaṁ.",
  "atk-s0517a2:1181_3": "Rūpaṁ anattato viditanti anattānupassanāya anattāti ñātaṁ.",
  "atk-s0517a2:1181_4": "Yaṁ yaṁ viditaṁ, taṁ taṁ khamatīti yaṁ yaṁ rūpaṁ aniccādito viditaṁ, taṁ taṁ rūpaṁ aniccādito khamati ruccati.",
  "atk-s0517a2:1181_5": "“Rūpaṁ aniccato viditaṁ, yaṁ yaṁ viditaṁ, taṁ taṁ khamatī”ti visuṁ visuñca katvā kesuci potthakesu likhitaṁ.",
  "atk-s0517a2:1181_6": "“Vedanā saññā saṅkhārā aniccato viditā”tiādinā liṅgavacanāni parivattetvā yojetabbāni.",
  "atk-s0517a2:1181_7": "Phusatīti vipassanāñāṇaphusanena phusati pharati.",
  "atk-s0517a2:1181_8": "Pariyogahatīti vipassanāñāṇena pavisati.",
  "atk-s0517a2:1181_9": "Pariyogāhatītipi pāṭho.",
  "atk-s0517a2:1182_0": "Khantiñāṇapariyogāhaṇañāṇaniddesavaṇṇanā niṭṭhitā.",
  "atk-s0517a2:1183_0": "43. Padesavihārañāṇaniddesavaṇṇanā",
  "atk-s0517a2:1184_0": "94.",
  "atk-s0517a2:1184_1": "Padesavihārañāṇaniddese yenākārena mātikāya uddiṭṭho padeso paccavekkhitabbo, taṁ dassento micchādiṭṭhipaccayāpi vedayitantiādimāha.",
  "atk-s0517a2:1184_2": "Tattha micchādiṭṭhipaccayāti diṭṭhisampayuttavedanāpi vaṭṭati diṭṭhiṁ upanissayaṁ katvā uppannā kusalākusalavedanāpi vipākavedanāpi.",
  "atk-s0517a2:1184_3": "Tattha micchādiṭṭhisampayuttā akusalāva hoti, diṭṭhiṁ pana upanissāya kusalāpi uppajjanti akusalāpi.",
  "atk-s0517a2:1184_4": "Micchādiṭṭhikā hi diṭṭhiṁ upanissāya pakkhadivasesu yāgubhattādīni denti, andhakuṭṭhiādīnaṁ vattaṁ paṭṭhapenti, catumahāpathe sālaṁ karonti, pokkharaṇiṁ khaṇāpenti, pupphārāmaṁ phalārāmaṁ ropenti, nadīviduggesu setuṁ attharanti, visamaṁ samaṁ karonti.",
  "atk-s0517a2:1184_5": "Iti tesaṁ kusalā vedanā uppajjati.",
  "atk-s0517a2:1184_6": "Micchādiṭṭhiṁ pana nissāya sammādiṭṭhike akkosanti paribhāsanti vadhabandhādīni karonti, pāṇaṁ vadhitvā devatānaṁ upaharanti.",
  "atk-s0517a2:1184_7": "Iti nesaṁ akusalā vedanā uppajjati.",
  "atk-s0517a2:1184_8": "Vipākavedanā pana bhavantaragatānaṁ hoti.",
  "atk-s0517a2:1184_9": "Sā pana micchādiṭṭhi sahajātāya vedanāya sahajātaaññamaññanissayasampayuttaatthiavigatapaccayehi paccayo hoti, samanantaraniruddhā micchādiṭṭhi paccuppannamicchādiṭṭhisampayuttāya vedanāya anantarasamanantarūpanissayaāsevananatthivigatapaccayehi paccayo hoti, micchādiṭṭhiṁ garuṁ katvā abhinandantassa lobhasahagatavedanāya ārammaṇaārammaṇādhipatiārammaṇūpanissayapaccayehi paccayo hoti, sabbākusalehi micchādiṭṭhiṁ ārammaṇamattaṁ karontassa sabbākusalavedanāya micchādiṭṭhiṁ paccavekkhantassa vipassantassa kusalābyākatavedanāya ārammaṇapaccayena paccayo hoti, micchādiṭṭhipaccayena uppajjamānānaṁ kusalākusalavedanānaṁ bhavantare vipākavedanānañca upanissayapaccayena paccayo hoti.",
  "atk-s0517a2:1185_0": "Micchādiṭṭhivūpasamapaccayāti micchādiṭṭhivūpasamo nāma sammādiṭṭhi, tasmā yaṁ sammādiṭṭhipaccayā vedayitaṁ vuttaṁ, tadeva “micchādiṭṭhivūpasamapaccayā”ti veditabbaṁ.",
  "atk-s0517a2:1185_1": "Keci pana “micchādiṭṭhivūpasamo nāma vipassanākkhaṇe sotāpattimaggakkhaṇe cā”ti vadanti.",
  "atk-s0517a2:1186_0": "Sammādiṭṭhipaccayāpi vedayitanti etthāpi sammādiṭṭhisampayuttavedanāpi vaṭṭati sammādiṭṭhiṁ upanissayaṁ katvā uppannā kusalākusalavedanāpi vipākavedanāpi.",
  "atk-s0517a2:1186_1": "Tattha sammādiṭṭhisampayuttā kusalāva hoti, sammādiṭṭhiṁ pana upanissāya buddhapūjā dīpamālāropanaṁ mahādhammassavanaṁ appatiṭṭhite disābhāge cetiyapatiṭṭhāpananti evamādīni puññāni karonti.",
  "atk-s0517a2:1186_2": "Iti nesaṁ kusalā vedanā uppajjati.",
  "atk-s0517a2:1186_3": "Sammādiṭṭhimeva nissāya micchādiṭṭhike akkosanti paribhāsanti, attānaṁ ukkaṁsanti, paraṁ vambhenti.",
  "atk-s0517a2:1186_4": "Iti nesaṁ akusalā vedanā uppajjati.",
  "atk-s0517a2:1186_5": "Vipākavedanā pana bhavantaragatānaṁyeva hoti.",
  "atk-s0517a2:1186_6": "Sā pana sammādiṭṭhi sahajātāya samanantaraniruddhāya paccuppannāya vedanāya micchādiṭṭhiyā vuttapaccayeheva paccayo hoti, lokikasammādiṭṭhi paccavekkhaṇasampayuttāya vipassanāsampayuttāya nikantisampayuttāya ca vedanāya ārammaṇapaccayena paccayo hoti, micchādiṭṭhiyā vuttanayeneva upanissayapaccayena paccayo hoti, maggaphalasammādiṭṭhi paccavekkhaṇasampayuttāya vedanāya ārammaṇaārammaṇādhipatiārammaṇūpanissayapaccayavasena paccayo hoti.",
  "atk-s0517a2:1187_0": "Sammādiṭṭhivūpasamapaccayāpivedayitanti sammādiṭṭhivūpasamo nāma micchādiṭṭhi, tasmā yaṁ micchādiṭṭhipaccayā vedayitaṁ vuttaṁ, tadeva “sammādiṭṭhivūpasamapaccayā”ti veditabbaṁ.",
  "atk-s0517a2:1187_1": "Micchāsaṅkappapaccayā micchāsaṅkappavūpasamapaccayātiādīsupi eseva nayo.",
  "atk-s0517a2:1187_2": "Yassa yassa hi “vūpasamapaccayā”ti vuccati, tassa tassa paṭipakkhadhammapaccayāva taṁ taṁ vedayitaṁ adhippetaṁ.",
  "atk-s0517a2:1187_3": "Micchāñāṇādīsu pana micchāñāṇaṁ nāma pāpakiriyāsu upāyacintā.",
  "atk-s0517a2:1187_4": "Atha vā micchāñāṇaṁ micchāpaccavekkhaṇañāṇaṁ.",
  "atk-s0517a2:1187_5": "Sammāñāṇaṁ nāma vipassanāsammādiṭṭhiṁ lokuttarasammādiṭṭhiñca ṭhapetvā avasesakusalābyākataṁ ñāṇaṁ.",
  "atk-s0517a2:1187_6": "Micchāvimutti nāma pāpādhimuttitā.",
  "atk-s0517a2:1187_7": "Atha vā ayāthāvavimutti aniyyānikavimutti avimuttasseva sato vimuttisaññīti.",
  "atk-s0517a2:1187_8": "Sammāvimutti nāma kalyāṇādhimuttitā phalavimutti ca.",
  "atk-s0517a2:1187_9": "Sammādiṭṭhiādayo heṭṭhā vuttatthāyeva.",
  "atk-s0517a2:1188_0": "Chandapaccayāpītiādīsu pana chando nāma lobho, chandapaccayā aṭṭhalobhasahagatacittasampayuttavedanā veditabbā.",
  "atk-s0517a2:1188_1": "Chandavūpasamapaccayā paṭhamajjhānavedanāva.",
  "atk-s0517a2:1188_2": "Vitakkapaccayā paṭhamajjhānavedanā.",
  "atk-s0517a2:1188_3": "Vitakkavūpasamapaccayā dutiyajjhānavedanā.",
  "atk-s0517a2:1188_4": "Saññāpaccayā ṭhapetvā paṭhamajjhānaṁ sesā cha samāpattivedanā.",
  "atk-s0517a2:1188_5": "Saññāvūpasamapaccayā nevasaññānāsaññāyatanavedanā.",
  "atk-s0517a2:1189_0": "Chando ca avūpasanto hotītiādīsu sace chandavitakkasaññā avūpasantā hontīti attho.",
  "atk-s0517a2:1189_1": "Tappaccayāti so chandavitakkasaññānaṁ avūpasamo eva paccayo tappaccayo, tasmā tappaccayā.",
  "atk-s0517a2:1189_2": "Chandavitakkasaññāavūpasamapaccayā vedanā hotīti attho.",
  "atk-s0517a2:1189_3": "Sā aṭṭhalobhasahagatacittasampayuttavedanā hoti.",
  "atk-s0517a2:1189_4": "Sace chando vūpasanto vitakkasaññā avūpasantā.",
  "atk-s0517a2:1189_5": "Tappaccayāti so chandassa vūpasamo vitakkasaññānaṁ avūpasamo eva paccayo tappaccayo, tasmā tappaccayā.",
  "atk-s0517a2:1189_6": "Sā paṭhamajjhānavedanāva.",
  "atk-s0517a2:1189_7": "Sace chandavitakkā vūpasantā saññā avūpasantā.",
  "atk-s0517a2:1189_8": "Tappaccayāti so chandavitakkānaṁ vūpasamo saññāya avūpasamo eva paccayo tappaccayo, tasmā tappaccayā.",
  "atk-s0517a2:1189_9": "Sā dutiyajjhānavedanāva.",
  "atk-s0517a2:1189_10": "Sace chandavitakkasaññā vūpasantā.",
  "atk-s0517a2:1189_11": "Tappaccayāti so chandavitakkasaññānaṁ vūpasamo eva paccayo tappaccayo, tasmā tappaccayā.",
  "atk-s0517a2:1189_12": "Sā nevasaññānāsaññāyatanavedanāva.",
  "atk-s0517a2:1189_13": "Keci pana “chando nāma appanaṁ pāpuṇissāmīti pubbabhāge dhammacchando, appanāppattassa so chando vūpasanto hoti.",
  "atk-s0517a2:1189_14": "Paṭhamajjhāne vitakko hoti, dutiyajjhānappattassa vitakko vūpasanto hoti.",
  "atk-s0517a2:1189_15": "Sattasu samāpattīsu saññā hoti, nevasaññānāsaññāyatanaṁ samāpannassa ca nirodhaṁ samāpannassa ca saññā vūpasantā hotī”ti evaṁ vaṇṇayanti.",
  "atk-s0517a2:1189_16": "Idha pana nirodhasamāpatti na yujjati.",
  "atk-s0517a2:1189_17": "Appattassapattiyāti arahattaphalassa pattatthāya.",
  "atk-s0517a2:1189_18": "Atthi āyavanti atthi vīriyaṁ.",
  "atk-s0517a2:1189_19": "Āyāvantipi pāṭho.",
  "atk-s0517a2:1189_20": "Tasmimpi ṭhāne anuppatteti tassa vīriyārambhassa vasena tasmiṁ arahattaphalassa kāraṇe ariyamagge anuppatte.",
  "atk-s0517a2:1189_21": "Tappaccayāpi vedayitanti arahattassa ṭhānapaccayā vedayitaṁ.",
  "atk-s0517a2:1189_22": "Etena catumaggasahajātā nibbattitalokuttaravedanā gahitā.",
  "atk-s0517a2:1189_23": "Keci pana “āyavanti paṭipatti.",
  "atk-s0517a2:1189_24": "Tasmimpi ṭhāne anuppatteti tassā bhūmiyā pattiyā”ti vaṇṇayanti.",
  "atk-s0517a2:1190_0": "Padesavihārañāṇaniddesavaṇṇanā niṭṭhitā.",
  "atk-s0517a2:1191_0": "44-49. Vivaṭṭañāṇachakkaniddesavaṇṇanā",
  "atk-s0517a2:1192_0": "95.",
  "atk-s0517a2:1192_1": "Vivaṭṭañāṇachakkaniddese nekkhammādhipatattā paññāti nekkhammaṁ adhikaṁ katvā nekkhammādhikabhāvena pavattā paññā.",
  "atk-s0517a2:1192_2": "Kāmacchandato saññāya vivaṭṭatīti nekkhammādhipatikatapaññāsampayuttasaññāya hetubhūtāya, karaṇabhūtāya vā kāmacchandato vivaṭṭati parāvattati, parammukhī hotīti attho.",
  "atk-s0517a2:1192_3": "Esa nayo sesesu.",
  "atk-s0517a2:1193_0": "96.Kāmacchando nānattanti kāmacchando santavuttitāya abhāvato na ekasabhāvo.",
  "atk-s0517a2:1193_1": "Nekkhammaṁ ekattanti nekkhammaṁ santavuttibhāvato ekasabhāvo.",
  "atk-s0517a2:1193_2": "Nekkhammekattaṁ cetayatoti kāmacchande ādīnavadassanena nekkhammaṁ pavattayato.",
  "atk-s0517a2:1193_3": "Kāmacchandato cittaṁ vivaṭṭatīti diṭṭhādīnavato kāmacchandato nekkhammakkhaṇe cittaṁ vivaṭṭati.",
  "atk-s0517a2:1193_4": "Esa nayo sesesu.",
  "atk-s0517a2:1194_0": "97.Kāmacchandaṁ pajahantoti nekkhammapavattikkhaṇe kāmacchandaṁ vikkhambhanappahānena pajahanto.",
  "atk-s0517a2:1194_1": "Nekkhammavasena cittaṁ adhiṭṭhātīti paṭiladdhassa nekkhammassa vasena taṁsampayuttacittaṁ adhitiṭṭhati adhikaṁ karonto tiṭṭhati, pavattetīti attho.",
  "atk-s0517a2:1194_2": "Esa nayo sesesu.",
  "atk-s0517a2:1195_0": "98.Cakkhu suññaṁ attena vāti bālajanaparikappitassa kārakavedakasaṅkhātassa attano abhāvā cakkhu attena ca suññaṁ.",
  "atk-s0517a2:1195_1": "Yañhi yattha na hoti, tena taṁ suññaṁ nāma hoti.",
  "atk-s0517a2:1195_2": "Attaniyena vāti attano abhāveneva attano santakassapi abhāvā attano santakena ca suññaṁ.",
  "atk-s0517a2:1195_3": "Lokassa attāti ca attaniyanti ca ubhayathā gāhasambhavato tadubhayagāhapaṭisedhanatthaṁ attābhāvo ca attaniyābhāvo ca vutto.",
  "atk-s0517a2:1195_4": "Niccena vāti bhaṅgaṁ atikkamitvā tiṭṭhantassa kassaci abhāvato niccena ca suññaṁ.",
  "atk-s0517a2:1195_5": "Dhuvena vāti pavattikkhaṇepi thirassa kassaci abhāvato dhuvena ca suññaṁ.",
  "atk-s0517a2:1195_6": "Sassatena vāti sabbakālepi vijjamānassa kassaci abhāvato sassatena ca suññaṁ.",
  "atk-s0517a2:1195_7": "Avipariṇāmadhammena vāti jarābhaṅgavasena dvidhā aparivattamānapakatikassa kassaci abhāvato avipariṇāmadhammena ca suññaṁ.",
  "atk-s0517a2:1195_8": "Atha vā niccabhāvena ca dhuvabhāvena ca sassatabhāvena ca avipariṇāmadhammabhāvena ca suññanti attho.",
  "atk-s0517a2:1195_9": "Samuccayattho vā-saddo.",
  "atk-s0517a2:1195_10": "Yathābhūtaṁ jānato passatoti iccevaṁ anattānupassanāñāṇena yathāsabhāvena jānantassa cakkhunā viya ca passantassa.",
  "atk-s0517a2:1195_11": "Cakkhābhinivesato ñāṇaṁ vivaṭṭatīti cakkhu attāti vā attaniyanti vā pavattamānato diṭṭhābhinivesato tadaṅgappahānavasena ñāṇaṁ vivaṭṭati.",
  "atk-s0517a2:1195_12": "Esa nayo sesesu.",
  "atk-s0517a2:1196_0": "99.Nekkhammena kāmacchandaṁ vosajjatīti nekkhammalābhī puggalo nekkhammena tappaṭipakkhaṁ kāmacchandaṁ pariccajati.",
  "atk-s0517a2:1196_1": "Vosagge paññāti kāmacchandassa vosaggabhūte nekkhamme taṁsampayuttā paññā.",
  "atk-s0517a2:1196_2": "Esa nayo sesesu.",
  "atk-s0517a2:1196_3": "Pīḷanaṭṭhādayo heṭṭhā vuttatthā eva.",
  "atk-s0517a2:1196_4": "Parijānanto vivaṭṭatīti puggalādhiṭṭhānā desanā, maggasamaṅgīpuggalo dukkhassa catubbidhaṁ atthaṁ kiccavasena parijānanto dubhato vuṭṭhānavasena vivaṭṭati, ñāṇavivaṭṭanepi ñāṇasamaṅgī vivaṭṭatīti vutto.",
  "atk-s0517a2:1197_0": "100.Tathaṭṭhepaññāti etassa puggalasseva tathaṭṭhe vivaṭṭanā paññā.",
  "atk-s0517a2:1197_1": "Esa nayo sesesu.",
  "atk-s0517a2:1197_2": "Idāni maggakkhaṇe eva kiccavasena ākāranānattato cha vivaṭṭañāṇāni dassetuṁ saññāvivaṭṭotiādimātikaṁ ṭhapetvā taṁ atthato vibhajanto sañjānanto vivaṭṭatītiādimāha.",
  "atk-s0517a2:1197_3": "Tattha sañjānanto vivaṭṭatīti saññāvivaṭṭoti yasmā pubbabhāge nekkhammādiṁ adhipatito sañjānanto yogī pacchā nekkhammasampayuttañāṇena kāmacchandādito vivaṭṭati, tasmā taṁ ñāṇaṁ saññāvivaṭṭo nāmāti attho.",
  "atk-s0517a2:1197_4": "Cetayanto vivaṭṭatīti cetovivaṭṭoti yasmā yogī nekkhammekattādīni cetayanto sampayuttañāṇena kāmacchandādito vivaṭṭati, tasmā taṁ ñāṇaṁ cetovivaṭṭo nāmāti attho.",
  "atk-s0517a2:1197_5": "Vijānanto vivaṭṭatīti cittavivaṭṭoti yasmā yogī nekkhammādivasena cittādhiṭṭhānena vijānanto taṁsampayuttañāṇena kāmacchandādito vivaṭṭati, tasmā taṁ ñāṇaṁ cittavivaṭṭo nāmāti attho.",
  "atk-s0517a2:1197_6": "Ñāṇaṁ karonto vivaṭṭatīti ñāṇavivaṭṭoti yasmā yogī chabbidhaṁ ajjhattikāyatanaṁ anattānupassanāñāṇena suññato viditaṁ karonto teneva ñāṇena diṭṭhābhinivesato vivaṭṭati, tasmā taṁ ñāṇaṁ ñāṇavivaṭṭo nāmāti attho.",
  "atk-s0517a2:1197_7": "Vosajjanto vivaṭṭatīti vimokkhavivaṭṭoti yasmā yogī nekkhammādīhi kāmacchandādīni vosajjanto taṁsampayuttañāṇena kāmacchandādito vivaṭṭati, tasmā taṁ ñāṇaṁ vimokkhavivaṭṭo nāmāti attho.",
  "atk-s0517a2:1197_8": "Tathaṭṭhe vivaṭṭatīti saccavivaṭṭoti yasmā yogī catubbidhe tathaṭṭhe dubhato vuṭṭhānavasena vivaṭṭati, tasmā maggañāṇaṁ saccavivaṭṭo nāmāti attho.",
  "atk-s0517a2:1197_9": "Maggañāṇameva vā tathaṭṭhe dubhato vuṭṭhānabhāvena vivaṭṭatīti saccavivaṭṭoti attho.",
  "atk-s0517a2:1198_0": "Yatthasaññāvivaṭṭotiādi saccavivaṭṭañāṇaniddese vuttattā saccavivaṭṭañāṇakkhaṇameva sandhāya vuttanti veditabbaṁ.",
  "atk-s0517a2:1198_1": "Maggakkhaṇeyeva hi sabbāni yujjanti. Kathaṁ?",
  "atk-s0517a2:1198_2": "Ñāṇavivaṭṭe ñāṇañhi vajjetvā sesesu ariyamaggo sarūpeneva āgato.",
  "atk-s0517a2:1198_3": "Vipassanākiccassa pana maggeneva sijjhanato vipassanākiccasiddhivasena ñāṇavivaṭṭañāṇampi maggakkhaṇe yujjati.",
  "atk-s0517a2:1198_4": "Maggañāṇeneva vā “cakkhu suñña”ntiādi kiccavasena paṭividdhameva hotīti maggakkhaṇe taṁ ñāṇaṁ vattuṁ yujjatiyeva.",
  "atk-s0517a2:1198_5": "Atthayojanā panettha “yattha maggakkhaṇe saññāvivaṭṭo, tattha cetovivaṭṭo.",
  "atk-s0517a2:1198_6": "Yattha maggakkhaṇe cetovivaṭṭo, tattha saññāvivaṭṭo”ti evamādinā nayena sabbasaṁsandanesu yojanā kātabbā.",
  "atk-s0517a2:1198_7": "Atha vā saññāvivaṭṭacetovivaṭṭacittavivaṭṭavimokkhavivaṭṭesu catunnaṁ ariyamaggānaṁ āgatattā saccavivaṭṭo āgatoyeva hoti.",
  "atk-s0517a2:1198_8": "Ñāṇavivaṭṭo ca saccavivaṭṭeneva kiccavasena siddho hoti.",
  "atk-s0517a2:1198_9": "Saññācetocittavimokkhavivaṭṭesveva ca peyyāle vitthāriyamāne “anattānupassanādhipatattā paññā abhinivesato saññāya vivaṭṭatīti adhipatattā paññā saññāvivaṭṭe ñāṇa”nti ca, “abhiniveso nānattaṁ, anattānupassanā ekattaṁ.",
  "atk-s0517a2:1198_10": "Anattānupassanekattaṁ cetayato abhinivesato cittaṁ vivaṭṭatīti nānatte paññā cetovivaṭṭe ñāṇa”nti ca, “abhinivesaṁ pajahanto anattānupassanāvasena cittaṁ adhiṭṭhātīti adhiṭṭhāne paññā cittavivaṭṭe ñāṇa”nti ca, “anattānupassanāya abhinivesaṁ vosajjatīti vosagge paññā vimokkhavivaṭṭe ñāṇa”nti ca pāṭhasambhavato ñāṇavivaṭṭe ñāṇampi tesu āgatameva hoti.",
  "atk-s0517a2:1198_11": "Ñāṇavivaṭṭe ca anattānupassanāya vuṭṭhāya ariyamaggaṁ paṭiladdhassa kiccavasena “cakkhu suññaṁ attena vā attaniyena vā”tiādiyujjanato saccavivaṭṭo labbhati, tasmā ekekasmiṁ vivaṭṭe sesā pañca pañca vivaṭṭā labbhanti.",
  "atk-s0517a2:1198_12": "Tasmā evaṁ “yattha saññāvivaṭṭo, tattha cetovivaṭṭo”tiādikāni saṁsandanāni vuttānīti veditabbaṁ.",
  "atk-s0517a2:1199_0": "Vivaṭṭañāṇachakkaniddesavaṇṇanā niṭṭhitā.",
  "atk-s0517a2:1200_0": "50. Iddhividhañāṇaniddesavaṇṇanā",
  "atk-s0517a2:1201_0": "101.",
  "atk-s0517a2:1201_1": "Iddhividhañāṇaniddesaṁ idha bhikkhūti imasmiṁ sāsane bhikkhu.",
  "atk-s0517a2:1201_2": "Chandasamādhipadhānasaṅkhārasamannāgatanti ettha chandahetuko samādhi, chandādhiko vā samādhi chandasamādhi, kattukamyatāchandaṁ adhipatiṁ karitvā paṭiladdhasamādhissetaṁ adhivacanaṁ.",
  "atk-s0517a2:1201_3": "Padhānabhūtā saṅkhārā padhānasaṅkhārā, catukiccasādhakassa sammappadhānavīriyassetaṁ adhivacanaṁ.",
  "atk-s0517a2:1201_4": "Catukiccasādhanavasena bahuvacanaṁ kataṁ.",
  "atk-s0517a2:1201_5": "Samannāgatanti chandasamādhinā ca padhānasaṅkhārehi ca upetaṁ.",
  "atk-s0517a2:1201_6": "Iddhipādanti nipphattipariyāyena vā ijjhanaṭṭhena, ijjhanti etāya sattā iddhā vuddhā ukkaṁsagatā hontīti iminā vā pariyāyena iddhīti saṅkhaṁ gatānaṁ upacārajjhānādikusalacittasampayuttānaṁ chandasamādhipadhānasaṅkhārānaṁ adhiṭṭhānaṭṭhena pādabhūtaṁ sesacittacetasikarāsinti attho.",
  "atk-s0517a2:1201_7": "Vuttañhi iddhipādavibhaṅge suttantabhājanīye “iddhipādoti tathābhūtassa vedanākkhandho…pe…",
  "atk-s0517a2:1201_8": "viññāṇakkhandho”ti.",
  "atk-s0517a2:1201_9": "Abhidhammabhājanīye ca “iddhipādoti tathābhūtassa phasso vedanā…pe…",
  "atk-s0517a2:1201_10": "paggāho avikkhepo”ti vuttaṁ.",
  "atk-s0517a2:1201_11": "Tasmā “sesacittacetasikarāsi”nti ettha?",
  "atk-s0517a2:1201_12": "Chandasamādhipadhānasaṅkhāresu ekekaṁ iddhiṁ katvā dvīhi dvīhi saha sesavacanaṁ katanti veditabbaṁ.",
  "atk-s0517a2:1201_13": "Evañhi cattāro khandhā sabbe ca phassādayo dhammā saṅgahitā honti.",
  "atk-s0517a2:1201_14": "Iminā nayena sesesupi attho veditabbo.",
  "atk-s0517a2:1201_15": "Yatheva hi chandaṁ adhipatiṁ karitvā paṭiladdhasamādhi chandasamādhīti vutto, evaṁ vīriyaṁ cittaṁ vīmaṁsaṁ adhipatiṁ karitvā paṭiladdhasamādhi vīmaṁsāsamādhīti vuccati.",
  "atk-s0517a2:1201_16": "Evamekekasmiṁ iddhipāde chandādayo vīriyādayo cittādayo vīmaṁsādayoti tayo tayo dhammā iddhīpi honti iddhipādāpi, sesā pana sampayuttakā cattāro khandhā iddhipādāyeva.",
  "atk-s0517a2:1201_17": "Yasmā vā ime tayo tayo dhammā sampayuttakehi catūhi khandhehi saddhiṁyeva ijjhanti, na vinā tehi, tasmā tena pariyāyena sabbe cattāropi khandhā ijjhanaṭṭhena iddhi nāma honti, patiṭṭhaṭṭhena pādā nāmātipi veditabbaṁ.",
  "atk-s0517a2:1202_0": "Vīriyasamādhipadhānasaṅkhārasamannāgatanti ettha pana vīriyanti ca padhānasaṅkhāroti ca ekoyeva.",
  "atk-s0517a2:1202_1": "Kasmā dvidhā vuttanti ce?",
  "atk-s0517a2:1202_2": "Vīriyassa adhipatibhāvadassanavasenettha paṭhamaṁ vīriyaggahaṇaṁ kataṁ, tasseva catukiccasādhakattadassanatthaṁ padhānasaṅkhāravacanaṁ kataṁ.",
  "atk-s0517a2:1202_3": "Evaṁ dvidhā vuttattā eva cetthāpi tayo tayo dhammāti vuttaṁ.",
  "atk-s0517a2:1202_4": "Keci pana “vibhaṅge ‘iddhīti yā tesaṁ tesaṁ dhammānaṁ iddhi samiddhi ijjhanā samijjhanā’ti vuttattā iddhi nāma anipphannā, iddhipādo nipphanno”ti vadanti.",
  "atk-s0517a2:1202_5": "Idha pana iddhipi iddhipādopi nipphanno lakkhaṇabbhāhatoti sanniṭṭhānaṁ kataṁ.",
  "atk-s0517a2:1202_6": "Iddhi samiddhītiādīhi ijjhanākārena dhammā eva vuttāti veditabbaṁ.",
  "atk-s0517a2:1203_0": "Bhāvetīti āsevati.",
  "atk-s0517a2:1203_1": "Suttantabhājanīye viya idhāpi iddhipādabhāvanā lokiyā eva.",
  "atk-s0517a2:1203_2": "Tasmā iddhividhaṁ tāva sampādetukāmo lokiyaṁ iddhipādaṁ bhāvento pathavīkasiṇādīsu aṭṭhasu kasiṇesu adhikatavasippattaaṭṭhasamāpattiko kasiṇānulomato kasiṇapaṭilomato kasiṇānulomapaṭilomato jhānānulomato jhānapaṭilomato jhānānulomapaṭilomato jhānukkantikato kasiṇukkantikato jhānakasiṇukkantikato aṅgasaṅkantikato ārammaṇasaṅkantikato aṅgārammaṇasaṅkantikato aṅgavavatthānato ārammaṇavavatthānatoti imehi cuddasahi ākārehi cittaṁ paridametvā chandasīsavīriyasīsacittasīsavīmaṁsāsīsavasena punappunaṁ jhānaṁ samāpajjati.",
  "atk-s0517a2:1203_3": "Aṅgārammaṇavavatthānampi keci icchanti.",
  "atk-s0517a2:1203_4": "Pubbahetusampannena pana kasiṇesu catukkajjhānamatte ciṇṇavasināpi kātuṁ vaṭṭatīti taṁ taṁ iddhipādaṁ samādhiṁ bhāvento “anuppannānaṁ pāpakānaṁ akusalānaṁ dhammānaṁ anuppādāyā”tiādikaṁ catuppakāraṁ vīriyaṁ adhiṭṭhāti, tassa ca hānivuddhiyo ñatvā vīriyasamataṁ adhiṭṭhāti.",
  "atk-s0517a2:1203_5": "So evaṁ catūsu iddhipādesu cittaṁ paribhāvetvā iddhividhaṁ sampādeti.",
  "atk-s0517a2:1204_0": "Soimesu catūsu iddhipādesūtiādīsu soti so bhāvitacaturiddhipādo bhikkhu.",
  "atk-s0517a2:1204_1": "Catūsu iddhipādesu cittaṁ paribhāvetīti punappunaṁ chandādīsu ekekaṁ adhipatiṁ katvā jhānasamāpajjanavasena tesu cittaṁ paribhāveti nāma, chandādivāsanaṁ gāhāpetīti attho.",
  "atk-s0517a2:1204_2": "Paridametīti nibbisevanaṁ karoti.",
  "atk-s0517a2:1204_3": "Purimaṁ pacchimassa kāraṇavacanaṁ.",
  "atk-s0517a2:1204_4": "Paribhāvitañhi cittaṁ paridamitaṁ hotīti.",
  "atk-s0517a2:1204_5": "Muduṁ karotīti tathā dantaṁ cittaṁ vasippattaṁ karoti.",
  "atk-s0517a2:1204_6": "Vase vattamānañhi cittaṁ “mudū”ti vuccati.",
  "atk-s0517a2:1204_7": "Kammaniyanti kammakkhamaṁ kammayoggaṁ karoti.",
  "atk-s0517a2:1204_8": "Mudu hi cittaṁ kammaniyaṁ hoti sudhantamiva suvaṇṇaṁ, idha pana iddhividhakammakkhamaṁ.",
  "atk-s0517a2:1204_9": "Soti so paribhāvitacitto bhikkhu.",
  "atk-s0517a2:1204_10": "Kāyampi citte samodahatītiādi iddhikaraṇakāle yathāsukhaṁ cittacārassa ijjhanatthaṁ yogavidhānaṁ dassetuṁ vuttaṁ.",
  "atk-s0517a2:1204_11": "Tattha kāyampi citte samodahatīti attano karajakāyampi pādakajjhānacitte samodahati paveseti āropeti, kāyaṁ cittānugatikaṁ karotīti attho.",
  "atk-s0517a2:1204_12": "Evaṁ karaṇaṁ adissamānena kāyena gamanassa upakārāya hoti.",
  "atk-s0517a2:1204_13": "Cittampi kāye samodahatīti pādakajjhānacittaṁ attano karajakāye samodahati āropeti, cittampi kāyānugatikaṁ karotīti attho.",
  "atk-s0517a2:1204_14": "Evaṁ karaṇaṁ dissamānena kāyena gamanassa upakārāya hoti.",
  "atk-s0517a2:1204_15": "Samādahatītipi pāṭho, patiṭṭhāpetīti attho.",
  "atk-s0517a2:1204_16": "Kāyavasena cittaṁ pariṇāmetīti pādakajjhānacittaṁ gahetvā karajakāye āropeti kāyānugatikaṁ karoti, idaṁ cittaṁ kāye samodahanassa vevacanaṁ.",
  "atk-s0517a2:1204_17": "Cittavasena kāyaṁ pariṇāmetīti karajakāyaṁ gahetvā pādakajjhānacitte āropeti, cittānugatikaṁ karoti, idaṁ kāyaṁ citte samodahanassa vevacanaṁ.",
  "atk-s0517a2:1204_18": "Adhiṭṭhātīti “evaṁ hotū”ti adhiṭṭhāti.",
  "atk-s0517a2:1204_19": "Samodahanassa atthavivaraṇatthaṁ pariṇāmo vutto, pariṇāmassa atthavivaraṇatthaṁ adhiṭṭhānaṁ vuttaṁ.",
  "atk-s0517a2:1204_20": "Yasmā samodahatīti mūlapadaṁ, pariṇāmeti adhiṭṭhātīti tassa atthaniddesapadāni, tasmā tesaṁ dvinnaṁyeva padānaṁ vasena pariṇāmetvāti adhiṭṭhahitvāti vuttaṁ, na vuttaṁ samodahitvāti.",
  "atk-s0517a2:1205_0": "Sukhasaññañca lahusaññañca kāye okkamitvā viharatīti catutthajjhānena sahajātasukhasaññañca lahusaññañca samāpajjanavasena karajakāye okkamitvā pavesetvā viharati.",
  "atk-s0517a2:1205_1": "Tāya saññāya okkantakāyassa panassa karajakāyopi tūlapicu viya lahuko hoti.",
  "atk-s0517a2:1205_2": "Soti so katayogavidhāno bhikkhu.",
  "atk-s0517a2:1205_3": "Tathābhāvitena cittenāti itthambhūtalakkhaṇe karaṇavacanaṁ, hetuatthe vā, tathābhāvitena cittena hetubhūtenāti attho.",
  "atk-s0517a2:1205_4": "Parisuddhenāti upekkhāsatipārisuddhibhāvato parisuddhena.",
  "atk-s0517a2:1205_5": "Parisuddhattāyeva pariyodātena, pabhassarenāti attho.",
  "atk-s0517a2:1205_6": "Iddhividhañāṇāyāti iddhikoṭṭhāse, iddhivikappe vā ñāṇatthāya.",
  "atk-s0517a2:1205_7": "Cittaṁ abhinīharatīti so bhikkhu vuttappakāravasena tasmiṁ citte abhiññāpādake jāte iddhividhañāṇādhigamatthāya parikammacittaṁ abhinīharati, kasiṇārammaṇato apanetvā iddhividhābhimukhaṁ peseti.",
  "atk-s0517a2:1205_8": "Abhininnāmetīti adhigantabbaiddhipoṇaṁ iddhipabbhāraṁ karoti.",
  "atk-s0517a2:1205_9": "Soti so evaṁ katacittābhinīhāro bhikkhu.",
  "atk-s0517a2:1205_10": "Anekavihitanti anekavidhaṁ nānappakārakaṁ.",
  "atk-s0517a2:1205_11": "Iddhividhanti iddhikoṭṭhāsaṁ, iddhivikappaṁ vā.",
  "atk-s0517a2:1205_12": "Paccanubhotīti paccanubhavati, phasseti sacchikaroti pāpuṇātīti attho.",
  "atk-s0517a2:1206_0": "102.",
  "atk-s0517a2:1206_1": "Idānissa anekavihitabhāvaṁ dassento ekopi hutvātiādimāha.",
  "atk-s0517a2:1206_2": "Tattha ekopi hutvāti iddhikaraṇato pubbe pakatiyā ekopi hutvā.",
  "atk-s0517a2:1206_3": "Bahudhā hotīti bahunnaṁ santike caṅkamitukāmo vā, sajjhāyaṁ vā kattukāmo, pañhaṁ vā pucchitukāmo hutvā satampi sahassampi hoti.",
  "atk-s0517a2:1206_4": "Kathaṁ panāyamevaṁ hoti?",
  "atk-s0517a2:1206_5": "Iddhiyā bhūmipādapadamūlabhūte dhamme sampādetvā abhiññāpādakajjhānaṁ samāpajjitvā vuṭṭhāya sace sataṁ icchati, “sataṁ homi sataṁ homī”ti parikammaṁ katvā puna pādakajjhānaṁ samāpajjitvā vuṭṭhāya adhiṭṭhāti.",
  "atk-s0517a2:1206_6": "Adhiṭṭhānacittena saheva sataṁ hoti.",
  "atk-s0517a2:1206_7": "Sahassādīsupi eseva nayo.",
  "atk-s0517a2:1206_8": "Sace evaṁ na ijjhati, puna parikammaṁ katvā dutiyampi samāpajjitvā vuṭṭhāya adhiṭṭhātabbaṁ.",
  "atk-s0517a2:1206_9": "Saṁyuttaṭṭhakathāyañhi “ekavāraṁ dvevāraṁ samāpajjituṁ vaṭṭatī”ti vuttaṁ.",
  "atk-s0517a2:1206_10": "Tattha pādakajjhānacittaṁ nimittārammaṇaṁ, parikammacittāni satārammaṇāni vā sahassārammaṇāni vā.",
  "atk-s0517a2:1206_11": "Tāni ca kho vaṇṇavaseneva, no paṇṇattivasena.",
  "atk-s0517a2:1206_12": "Adhiṭṭhānacittampi tatheva satārammaṇaṁ vā sahassārammaṇaṁ vā, taṁ paṭhamappanācittamiva gotrabhuanantaraṁ ekameva uppajjati rūpāvacaracatutthajjhānikaṁ.",
  "atk-s0517a2:1206_13": "Tattha ye te bahū nimmitā, te aniyametvā nimmitattā iddhimatā sadisāva honti.",
  "atk-s0517a2:1206_14": "Ṭhānanisajjādīsu vā bhāsitatuṇhībhāvādīsu vā yaṁ yaṁ iddhimā karoti, taṁtadeva karonti.",
  "atk-s0517a2:1206_15": "Sace pana nānāvaṇṇe kātukāmo hoti, keci paṭhamavaye keci majjhimavaye keci pacchimavaye, tathā dīghakese upaḍḍhamuṇḍamuṇḍe missakakese upaḍḍharattacīvare paṇḍukacīvare padabhāṇadhammakathāsarabhaññapañhapucchanapañhavissajjanarajanapacanacīvarasibbanadhovanādīni karonte, aparepi vā nānappakārake kātukāmo hoti, tena pādakajjhānato vuṭṭhāya “ettakā bhikkhū paṭhamavayā hontū”tiādinā nayena parikammaṁ katvā puna samāpajjitvā vuṭṭhāya adhiṭṭhātabbaṁ.",
  "atk-s0517a2:1206_16": "Adhiṭṭhānacittena saddhiṁ icchitappakārāyeva hontīti.",
  "atk-s0517a2:1206_17": "Esa nayo “bahudhāpi hutvā eko hotī”tiādīsu.",
  "atk-s0517a2:1206_18": "Ayaṁ pana viseso –",
  "atk-s0517a2:1206_19": "iminā hi bhikkhunā evaṁ bahubhāvaṁ nimminitvā puna “ekova hutvā caṅkamissāmi, sajjhāyaṁ karissāmi, pañhaṁ pucchissāmī”ti cintetvā vā “ayaṁ vihāro appabhikkhuko, sace keci āgamissanti, kuto ime ettakā ekasadisā bhikkhū addhā therassa esānubhāvoti maṁ jānissantī”ti appicchatāya vā antarāva “eko homī”ti icchantena pādakajjhānaṁ samāpajjitvā vuṭṭhāya “eko homī”ti parikammaṁ katvā puna samāpajjitvā vuṭṭhāya “eko homī”ti adhiṭṭhātabbaṁ.",
  "atk-s0517a2:1206_20": "Adhiṭṭhānacittena saddhiṁyeva eko hoti.",
  "atk-s0517a2:1206_21": "Evaṁ akaronto pana yathāparicchinnakālavasena sayameva eko hoti.",
  "atk-s0517a2:1207_0": "Āvibhāvanti pākaṭabhāvaṁ karotīti attho.",
  "atk-s0517a2:1207_1": "Tirobhāvanti paṭicchannabhāvaṁ karotīti attho.",
  "atk-s0517a2:1207_2": "Āvibhāvaṁ paccanubhoti, tirobhāvaṁ paccanubhotīti purimena vā sambandho.",
  "atk-s0517a2:1207_3": "Tatrāyaṁ iddhimā āvibhāvaṁ kattukāmo andhakāraṁ vā ālokaṁ karoti, paṭicchannaṁ vā vivaṭaṁ karoti, anāpāthaṁ vā āpāthaṁ karoti. Kathaṁ?",
  "atk-s0517a2:1207_4": "Ayañhi yathā paṭicchannopi dūre ṭhitopi vā dissati, evaṁ attānaṁ vā paraṁ vā kattukāmo pādakajjhānato vuṭṭhāya “idaṁ andhakāraṁ ālokajātaṁ hotū”ti vā, “idaṁ paṭicchannaṁ vivaṭaṁ hotū”ti vā, “idaṁ anāpāthaṁ āpāthaṁ hotū”ti vā āvajjitvā parikammaṁ katvā vuttanayeneva adhiṭṭhāti.",
  "atk-s0517a2:1207_5": "Saha adhiṭṭhānā yathādhiṭṭhitameva hoti.",
  "atk-s0517a2:1207_6": "Pare dūre ṭhitāpi passanti, sayampi passitukāmo passati.",
  "atk-s0517a2:1207_7": "Tirobhāvaṁ kattukāmo pana ālokaṁ vā andhakāraṁ karoti, appaṭicchannaṁ vā paṭicchannaṁ, āpāthaṁ vā anāpāthaṁ karoti. Kathaṁ?",
  "atk-s0517a2:1207_8": "Ayañhi yathā appaṭicchannopi samīpe ṭhitopi vā na dissati, evaṁ attānaṁ vā paraṁ vā kattukāmo pādakajjhānā vuṭṭhahitvā “idaṁ ālokaṭṭhānaṁ andhakāraṁ hotū”ti vā, “idaṁ appaṭicchannaṁ paṭicchannaṁ hotū”ti vā, “idaṁ āpāthaṁ anāpāthaṁ hotū”ti vā āvajjitvā parikammaṁ katvā vuttanayeneva adhiṭṭhāti.",
  "atk-s0517a2:1207_9": "Saha adhiṭṭhānā yathādhiṭṭhitameva hoti.",
  "atk-s0517a2:1207_10": "Pare samīpe ṭhitāpi na passanti, sayampi apassitukāmo na passati.",
  "atk-s0517a2:1207_11": "Apica sabbampi pākaṭapāṭihāriyaṁ āvibhāvo nāma, apākaṭapāṭihāriyaṁ tirobhāvo nāma.",
  "atk-s0517a2:1207_12": "Tattha pākaṭapāṭihāriye iddhipi paññāyati iddhimāpi.",
  "atk-s0517a2:1207_13": "Taṁ yamakapāṭihāriyena dīpetabbaṁ.",
  "atk-s0517a2:1207_14": "Apākaṭapāṭihāriye iddhiyeva paññāyati, na iddhimā.",
  "atk-s0517a2:1207_15": "Taṁ mahakasuttena ca brahmanimantanikasuttena ca dīpetabbaṁ.",
  "atk-s0517a2:1208_0": "Tirokuṭṭanti parakuṭṭaṁ, kuṭṭassa parabhāganti vuttaṁ hoti.",
  "atk-s0517a2:1208_1": "Esa nayo tiropākāratiropabbatesu.",
  "atk-s0517a2:1208_2": "Kuṭṭoti ca gehabhitti.",
  "atk-s0517a2:1208_3": "Pākāroti gehavihāragāmādīnaṁ parikkhepapākāro.",
  "atk-s0517a2:1208_4": "Pabbatoti paṁsupabbato vā pāsāṇapabbato vā.",
  "atk-s0517a2:1208_5": "Asajjamānoti alaggamāno.",
  "atk-s0517a2:1208_6": "Seyyathāpi ākāseti ākāse viya.",
  "atk-s0517a2:1208_7": "Evaṁ gantukāmena pana ākāsakasiṇaṁ samāpajjitvā vuṭṭhāya kuṭṭaṁ vā pākāraṁ vā pabbataṁ vā āvajjitvā kataparikammena “ākāso hotū”ti adhiṭṭhātabbo, ākāsova hoti.",
  "atk-s0517a2:1208_8": "Adho otaritukāmassa, uddhaṁ vā ārohitukāmassa susiro hoti, vinivijjhitvā gantukāmassa chiddo.",
  "atk-s0517a2:1208_9": "So tattha asajjamāno gacchati.",
  "atk-s0517a2:1208_10": "Sace panassa bhikkhuno adhiṭṭhahitvā gacchantassa antarā pabbato vā rukkho vā uṭṭheti, kiṁ puna samāpajjitvā adhiṭṭhātabbanti?",
  "atk-s0517a2:1208_11": "Doso natthi.",
  "atk-s0517a2:1208_12": "Puna samāpajjitvā adhiṭṭhānañhi upajjhāyassa santike nissayaggahaṇasadisaṁ hoti.",
  "atk-s0517a2:1208_13": "Iminā pana bhikkhunā “ākāso hotū”ti adhiṭṭhitattā ākāso hotiyeva.",
  "atk-s0517a2:1208_14": "Purimādhiṭṭhānabaleneva cassa antarā añño pabbato vā rukkho vā utumayo uṭṭhahissatīti aṭṭhānametaṁ.",
  "atk-s0517a2:1208_15": "Aññena iddhimatā nimmite pana paṭhamaṁ nimmānaṁ balavaṁ hoti.",
  "atk-s0517a2:1208_16": "Itarena tassa uddhaṁ vā adho vā gantabbaṁ.",
  "atk-s0517a2:1209_0": "Pathaviyāpi ummujjanimujjanti ettha ummujjanti uṭṭhānaṁ, nimujjanti saṁsīdanaṁ, ummujjañca nimujjañca ummujjanimujjaṁ.",
  "atk-s0517a2:1209_1": "Evaṁ kattukāmena pana āpokasiṇaṁ samāpajjitvā uṭṭhāya “ettake ṭhāne pathavī udakaṁ hotū”ti paricchinditvā parikammaṁ katvā vuttanayeneva adhiṭṭhātabbaṁ.",
  "atk-s0517a2:1209_2": "Saha adhiṭṭhānā yathāparicchinne ṭhāne pathavī udakameva hoti.",
  "atk-s0517a2:1209_3": "So tattha ummujjanimujjaṁ karoti seyyathāpi udake.",
  "atk-s0517a2:1209_4": "Na kevalañca ummujjanimujjameva, nhānapānamukhadhovanabhaṇḍakadhovanādīsu yaṁ yaṁ icchati, taṁ taṁ karoti.",
  "atk-s0517a2:1209_5": "Na kevalañca udakameva karoti, sappitelamadhuphāṇitādīsupi yaṁ yaṁ icchati, taṁ taṁ “idañcidañca ettakaṁ hotū”ti āvajjitvā parikammaṁ katvā adhiṭṭhahantassa yathādhiṭṭhitameva hoti.",
  "atk-s0517a2:1209_6": "Uddharitvā bhājanagataṁ karontassa sappi sappiyeva hoti, telādīni telādīniyeva, udakaṁ udakameva.",
  "atk-s0517a2:1209_7": "So tattha temitukāmova temeti, na temitukāmo na temeti.",
  "atk-s0517a2:1209_8": "Tasseva ca sā pathavī udakaṁ hoti, sesajanassa pathavīyeva.",
  "atk-s0517a2:1209_9": "Tattha manussā pattikāpi gacchanti, yānādīhipi gacchanti, kasikammādīnipi karontiyeva.",
  "atk-s0517a2:1209_10": "Sace panāyaṁ “tesampi udakaṁ hotū”ti icchati, hotiyeva.",
  "atk-s0517a2:1209_11": "Paricchinnakālaṁ pana atikkamitvā yaṁ pakatiyā ghaṭataḷākādīsu udakaṁ, taṁ ṭhapetvā avasesaṁ paricchinnaṭṭhānaṁ pathavīyeva hoti.",
  "atk-s0517a2:1210_0": "Udakepi abhijjamāne gacchatīti ettha yaṁ udakaṁ akkamitvā saṁsīdati, taṁ bhijjamānanti vuccati, viparītaṁ abhijjamānaṁ.",
  "atk-s0517a2:1210_1": "Evaṁ gantukāmena pana pathavīkasiṇaṁ samāpajjitvā vuṭṭhāya “ettake ṭhāne udakaṁ pathavī hotū”ti paricchinditvā parikammaṁ katvā vuttanayeneva adhiṭṭhātabbaṁ.",
  "atk-s0517a2:1210_2": "Saha adhiṭṭhānā yathāparicchinnaṭṭhāne udakaṁ pathavīyeva hoti.",
  "atk-s0517a2:1210_3": "So tattha gacchati seyyathāpi pathaviyaṁ.",
  "atk-s0517a2:1210_4": "Na kevalañca gacchati, yaṁ yaṁ iriyāpathaṁ icchati, taṁ taṁ kappeti.",
  "atk-s0517a2:1210_5": "Na kevalañca pathavimeva karoti, maṇisuvaṇṇapabbatarukkhādīsupi yaṁ yaṁ icchati, taṁ taṁ vuttanayeneva āvajjitvā adhiṭṭhāti, yathādhiṭṭhitameva hoti.",
  "atk-s0517a2:1210_6": "Tasseva ca taṁ udakaṁ pathavī hoti, sesajanassa udakameva.",
  "atk-s0517a2:1210_7": "Macchakacchapā ca udakakākādayo ca yathāruci vicaranti.",
  "atk-s0517a2:1210_8": "Sace panāyaṁ aññesampi manussānaṁ taṁ pathaviṁ kātuṁ icchati, karotiyeva.",
  "atk-s0517a2:1210_9": "Yathāparicchinnakālātikkamena pana udakameva hoti.",
  "atk-s0517a2:1211_0": "Ākāsepi pallaṅkena kamatīti antalikkhe samantato ūrubaddhāsanena gacchati.",
  "atk-s0517a2:1211_1": "Pakkhī sakuṇoti pakkhehi yutto sakuṇo, na aparipuṇṇapakkho lūnapakkho vā.",
  "atk-s0517a2:1211_2": "Tādiso hi ākāse gantuṁ na sakkoti.",
  "atk-s0517a2:1211_3": "Evamākāse gantukāmena pana pathavīkasiṇaṁ samāpajjitvā vuṭṭhāya sace nisinno gantumicchati, pallaṅkappamāṇaṁ ṭhānaṁ paricchinditvā parikammaṁ katvā vuttanayeneva adhiṭṭhātabbaṁ.",
  "atk-s0517a2:1211_4": "Sace nipanno gantukāmo hoti, mañcappamāṇaṁ, sace padasā gantukāmo hoti, maggappamāṇanti evaṁ yathānurūpaṁ ṭhānaṁ paricchinditvā vuttanayeneva “pathavī hotū”ti adhiṭṭhātabbaṁ.",
  "atk-s0517a2:1211_5": "Saha adhiṭṭhānā pathavīyeva hoti.",
  "atk-s0517a2:1211_6": "Ākāse gantukāmena ca bhikkhunā dibbacakkhulābhināpi bhavitabbaṁ. Kasmā?",
  "atk-s0517a2:1211_7": "Yasmā antarā utusamuṭṭhānā vā pabbatarukkhādayo honti, nāgasupaṇṇādayo vā usūyantā māpenti, tesaṁ dassanatthaṁ.",
  "atk-s0517a2:1211_8": "Te pana disvā kiṁ kātabbanti?",
  "atk-s0517a2:1211_9": "Pādakajjhānaṁ samāpajjitvā vuṭṭhāya “ākāso hotū”ti parikammaṁ katvā adhiṭṭhātabbaṁ.",
  "atk-s0517a2:1211_10": "Apica okāse orohaṇatthampi iminā dibbacakkhulābhinā bhavitabbaṁ.",
  "atk-s0517a2:1211_11": "Ayañhi sace anokāse nhānatitthe vā gāmadvāre vā orohati, mahājanassa pākaṭo hoti, tasmā dibbacakkhunā passitvā anokāsaṁ vajjetvā okāse otaratīti.",
  "atk-s0517a2:1212_0": "Imepi candimasūriye evaṁmahiddhike evaṁmahānubhāveti ettha candimasūriyānaṁ dvācattālīsayojanasahassoparicaraṇena mahiddhikatā, tīsu dīpesu ekakkhaṇe ālokakaraṇena mahānubhāvatā veditabbā, evaṁ uparicaraṇaālokapharaṇehi vā mahiddhike, teneva mahiddhikattena mahānubhāve.",
  "atk-s0517a2:1212_1": "Parāmasatīti pariggaṇhāti, ekadese vā phusati.",
  "atk-s0517a2:1212_2": "Parimajjatīti samantato ādāsatalaṁ viya parimajjati.",
  "atk-s0517a2:1212_3": "Ayaṁ panassa iddhi abhiññāpādakajjhānavaseneva ijjhati, natthettha kasiṇasamāpattiniyamo.",
  "atk-s0517a2:1212_4": "Svāyaṁ yadi icchati gantvā parāmasituṁ, gantvā parāmasati.",
  "atk-s0517a2:1212_5": "Sace pana idheva nisinnako vā nipannako vā parāmasitukāmo hoti, “hatthapāse hotū”ti adhiṭṭhāti.",
  "atk-s0517a2:1212_6": "Adhiṭṭhānabalena vaṇṭā muttatālaphalaṁ viya āgantvā hatthapāse ṭhite vā parāmasati, hatthaṁ vā vaḍḍhetvā parāmasati.",
  "atk-s0517a2:1212_7": "Hatthaṁ vaḍḍhentassa pana kiṁ upādinnakaṁ vaḍḍhati anupādinnakaṁ vāti?",
  "atk-s0517a2:1212_8": "Upādinnakaṁ nissāya anupādinnakaṁ vaḍḍhati.",
  "atk-s0517a2:1212_9": "Yo evaṁ katvā na kevalaṁ candimasūriye parāmasati, sace icchati, pādakathalikaṁ katvā pāde ṭhapeti, pīṭhaṁ katvā nisīdati, mañcaṁ katvā nipajjati, apassenaphalakaṁ katvā apassayati.",
  "atk-s0517a2:1212_10": "Yathā eko, evaṁ aparopi.",
  "atk-s0517a2:1212_11": "Anekesupi hi bhikkhusatasahassesu evaṁ karontesu tesañca ekamekassa tatheva ijjhati.",
  "atk-s0517a2:1212_12": "Candimasūriyānañca gamanampi ālokakaraṇampi tatheva hoti.",
  "atk-s0517a2:1212_13": "Yathā hi pātisahassesu udakapūresu sabbapātīsu candamaṇḍalāni dissanti, pākatikameva candassa gamanaṁ ālokakaraṇañca hoti, tathūpamametaṁ pāṭihāriyaṁ.",
  "atk-s0517a2:1212_14": "Yāva brahmalokāpi kāyena vasaṁ vattetīti brahmalokaṁ paricchedaṁ katvā etthantare anekavidhaṁ abhiññaṁ karonto attano kāyena vasaṁ issariyaṁ vatteti.",
  "atk-s0517a2:1212_15": "Vitthāro panettha iddhikathāyaṁ āvibhavissatīti.",
  "atk-s0517a2:1213_0": "Iddhividhañāṇaniddesavaṇṇanā niṭṭhitā.",
  "atk-s0517a2:1214_0": "51. Sotadhātuvisuddhiñāṇaniddesavaṇṇanā",
  "atk-s0517a2:1215_0": "103.",
  "atk-s0517a2:1215_1": "Sotadhātuvisuddhiñāṇaniddese dūrepi saddānantiādi dibbasotaṁ uppādetukāmassa ādikammikassa bhikkhuno upāyasandassanatthaṁ vuttaṁ.",
  "atk-s0517a2:1215_2": "Tattha dūrepi saddānaṁ saddanimittanti dūre saddānaṁ antare saddaṁ.",
  "atk-s0517a2:1215_3": "Saddoyeva hi nimittakaraṇavasena saddanimittaṁ.",
  "atk-s0517a2:1215_4": "“Dūre”ti vuttepi pakatisotassa āpāthaṭṭhāneyeva.",
  "atk-s0517a2:1215_5": "Oḷārikānanti thūlānaṁ.",
  "atk-s0517a2:1215_6": "Sukhumānanti aṇūnaṁ.",
  "atk-s0517a2:1215_7": "Saṇhasaṇhānanti saṇhatopi saṇhānaṁ, atisaṇhānanti attho.",
  "atk-s0517a2:1215_8": "Etena paramasukhumā saddā vuttā honti.",
  "atk-s0517a2:1215_9": "Imaṁ ñāṇaṁ uppādetukāmena ādikammikena jhāyinā abhiññāpādakajjhānaṁ samāpajjitvā vuṭṭhāya parikammasamādhicittena paṭhamataraṁ pakatisotapathe dūre oḷāriko araññe sīhādīnaṁ saddo āvajjitabbo.",
  "atk-s0517a2:1215_10": "Vihāre ghaṇḍisaddo bherisaddo saṅkhasaddo sāmaṇeradaharabhikkhūnaṁ sabbathāmena sajjhāyantānaṁ sajjhāyanasaddo pakatikathaṁ kathentānaṁ “kiṁ, bhante, kiṁ, āvuso”tiādisaddo sakuṇasaddo vātasaddo padasaddo pakkuthitaudakassa cicciṭāyanasaddo ātape sussamānatālapaṇṇasaddo kunthakipillikādisaddoti evaṁ sabboḷārikato pabhuti yathākkamena sukhumasukhumasaddā āvajjitabbā.",
  "atk-s0517a2:1216_0": "Evaṁ karontena ca puratthimādīsu dasasu disāsu kamena ekekissā disāya saddanimittaṁ vuttanayena manasi kātabbaṁ.",
  "atk-s0517a2:1216_1": "Manasi karontena ca ye saddā pakatisotassa suyyanti, tesu pakatisotamodhāya manodvārikena cittena manasi kātabbaṁ.",
  "atk-s0517a2:1216_2": "Tassa te saddā pakaticittassāpi pākaṭā honti, parikammasamādhicittassa pana ativiya pākaṭā honti.",
  "atk-s0517a2:1216_3": "Tassevaṁ saddanimittaṁ manasikaroto idāni dibbasotadhātu uppajjissatīti tesu saddesu aññataraṁ ārammaṇaṁ katvā manodvārāvajjanaṁ uppajjati, tasmiṁ niruddhe cattāri pañca vā javanāni javanti.",
  "atk-s0517a2:1216_4": "Yesaṁ purimāni tīṇi cattāri vā parikammopacārānulomagotrabhunāmakāni kāmāvacarāni, catutthaṁ pañcamaṁ vā appanācittaṁ rūpāvacaracatutthajjhānikaṁ.",
  "atk-s0517a2:1216_5": "Tattha yaṁ tena appanācittena saddhiṁ uppannaṁ ñāṇaṁ, ayaṁ dibbasotadhātu.",
  "atk-s0517a2:1216_6": "Taṁ thāmagataṁ karontena “etthantare saddaṁ suṇāmī”ti ekaṅgulamattaṁ paricchinditvā vaḍḍhetabbaṁ, tato dvaṅgulacaturaṅgulaaṭṭhaṅgulavidatthiratanaantogabbhapamukha- pāsādapariveṇasaṅghārāmagocaragāmajanapadādivasena yāva cakkavāḷaṁ, tato vā bhiyyopi paricchinditvā paricchinditvā vaḍḍhetabbaṁ.",
  "atk-s0517a2:1216_7": "Evaṁ adhigatābhiñño esa pādakajjhānārammaṇena phuṭṭhokāsabbhantaragate sadde puna pādakajjhānaṁ asamāpajjitvāpi abhiññāñāṇena suṇātiyeva.",
  "atk-s0517a2:1216_8": "Evaṁ suṇanto ca sacepi yāvabrahmalokā saṅkhabheripaṇavādisaddehi ekakolāhalaṁ hoti, pāṭiyekkaṁ vavatthāpetukāmatāya sati “ayaṁ saṅkhasaddo, ayaṁ bherisaddo”ti vavatthāpetuṁ sakkotiyeva.",
  "atk-s0517a2:1216_9": "Abhiññāñāṇena sute sātthake sadde pacchā kāmāvacaracittena atthaṁ jānāti.",
  "atk-s0517a2:1216_10": "Dibbasotaṁ pakatisotavatoyeva uppajjati, no badhirassa.",
  "atk-s0517a2:1216_11": "Pacchā pakatisote vinaṭṭhepi dibbasotaṁ na vinassatīti vadanti.",
  "atk-s0517a2:1217_0": "So dibbāya sotadhātuyāti ettha dibbasadisattā dibbā.",
  "atk-s0517a2:1217_1": "Devānañhi sucaritakammābhinibbattā pittasemharudhirādīhi apalibuddhā upakkilesavimuttatāya dūrepi ārammaṇasampaṭicchanasamatthā dibbā pasādasotadhātu hoti.",
  "atk-s0517a2:1217_2": "Ayañcāpi imassa bhikkhuno vīriyabhāvanābalanibbattā ñāṇasotadhātu tādisāyevāti dibbasadisattā dibbā.",
  "atk-s0517a2:1217_3": "Apica dibbavihāravasena paṭiladdhattā, attanā ca dibbavihārasannissitattāpi dibbā, savanaṭṭhena nijjīvaṭṭhena ca sotadhātu, sotadhātukiccakaraṇena ca sotadhātu viyātipi sotadhātu.",
  "atk-s0517a2:1217_4": "Tāya dibbāya sotadhātuyā.",
  "atk-s0517a2:1217_5": "Visuddhāyāti parisuddhāya nirupakkilesāya.",
  "atk-s0517a2:1217_6": "Atikkantamānusikāyāti manussūpacāraṁ atikkamitvā saddasavanena mānusikaṁ maṁsasotadhātuṁ atikkantāya vītivattitvā ṭhitāya.",
  "atk-s0517a2:1217_7": "Ubho sadde suṇātīti dve sadde suṇāti.",
  "atk-s0517a2:1217_8": "Katame dve?",
  "atk-s0517a2:1217_9": "Dibbe ca mānuse ca, devānañca manussānañca saddeti vuttaṁ hoti.",
  "atk-s0517a2:1217_10": "Etena padesapariyādānaṁ veditabbaṁ.",
  "atk-s0517a2:1217_11": "Ye dūre santike cāti ye saddā dūre paracakkavāḷepi, ye ca santike antamaso sadehasannissitapāṇakasaddāpi, te suṇātīti vuttaṁ hoti.",
  "atk-s0517a2:1217_12": "Etena nippadesapariyādānaṁ veditabbanti.",
  "atk-s0517a2:1218_0": "Sotadhātuvisuddhiñāṇaniddesavaṇṇanā niṭṭhitā.",
  "atk-s0517a2:1219_0": "52. Cetopariyañāṇaniddesavaṇṇanā",
  "atk-s0517a2:1220_0": "104.",
  "atk-s0517a2:1220_1": "Cetopariyañāṇaniddese so evaṁ pajānātīti idāni vattabbaṁ vidhānaṁ upadisati.",
  "atk-s0517a2:1220_2": "Idaṁ rūpaṁ somanassindriyasamuṭṭhitantiādi ādikammikena jhāyinā paṭipajjitabbaṁ vidhānaṁ. Kathaṁ?",
  "atk-s0517a2:1220_3": "Etañhi ñāṇaṁ uppādetukāmena jhāyinā paṭhamaṁ tāva dibbacakkhuñāṇaṁ uppādetabbaṁ.",
  "atk-s0517a2:1220_4": "Etañhi dibbacakkhuvasena ijjhati, taṁ etassa parikammaṁ.",
  "atk-s0517a2:1220_5": "Tasmā tena bhikkhunā ālokaṁ vaḍḍhetvā dibbena cakkhunā parassa hadayarūpaṁ nissāya vattamānassa lohitassa vaṇṇaṁ passitvā passitvā cittaṁ pariyesitabbaṁ.",
  "atk-s0517a2:1220_6": "Tañhi lohitaṁ kusalasomanasse vattamāne rattaṁ hoti nigrodhapakkavaṇṇaṁ, akusalasomanasse vattamāne tadeva luḷitaṁ hoti, domanasse vattamāne kāḷakaṁ hoti jambupakkavaṇṇaṁ luḷitaṁ.",
  "atk-s0517a2:1220_7": "Kusalūpekkhāya vattamānāya pasannaṁ hoti tilatelavaṇṇaṁ.",
  "atk-s0517a2:1220_8": "Akusalūpekkhāya vattamānāya tadeva luḷitaṁ hoti.",
  "atk-s0517a2:1220_9": "Tasmā tena “idaṁ rūpaṁ somanassindriyasamuṭṭhitaṁ, idaṁ rūpaṁ domanassindriyasamuṭṭhitaṁ, idaṁ rūpaṁ upekkhindriyasamuṭṭhita”nti parassa hadayalohitavaṇṇaṁ passitvā passitvā cittaṁ pariyesantena cetopariyañāṇaṁ thāmagataṁ kātabbaṁ.",
  "atk-s0517a2:1220_10": "Evaṁ thāmagate hi tasmiṁ anukkamena sabbampi kāmāvacarādibhedaṁ cittaṁ pajānāti cittā cittameva saṅkamanto vinā hadayarūpadassanena.",
  "atk-s0517a2:1220_11": "Vuttampi cetaṁ aṭṭhakathāyaṁ –",
  "atk-s0517a2:1221_0": "“Āruppe parassa cittaṁ jānitukāmo kassa hadayarūpaṁ passati, kassindriyavikāraṁ oloketīti?",
  "atk-s0517a2:1221_1": "Na kassaci.",
  "atk-s0517a2:1221_2": "Iddhimato visayo esa, yadidaṁ yattha katthaci cittaṁ āvajjanto soḷasappabhedaṁ cittaṁ jānāti.",
  "atk-s0517a2:1221_3": "Akatābhinivesassa pana vasena ayaṁ kathā”ti.",
  "atk-s0517a2:1222_0": "Parasattānanti attānaṁ ṭhapetvā sesasattānaṁ.",
  "atk-s0517a2:1222_1": "Parapuggalānanti idampi iminā ekatthameva, veneyyavasena pana desanāvilāsena ca byañjanena nānattaṁ kataṁ.",
  "atk-s0517a2:1222_2": "Cetasā ceto paricca pajānātīti attano cittena tesaṁ cittaṁ paricchinditvā sarāgādivasena nānappakārato jānāti.",
  "atk-s0517a2:1222_3": "Sarāgaṁ vātiādīsu vā-saddo samuccayattho.",
  "atk-s0517a2:1222_4": "Tattha aṭṭhavidhaṁ lobhasahagatacittaṁ sarāgaṁ cittaṁ nāma, avasesaṁ catubhūmakakusalābyākatacittaṁ vītarāgaṁ nāma.",
  "atk-s0517a2:1222_5": "Dve domanassacittāni, dve vicikicchāuddhaccacittānīti imāni pana cattāri cittāni imasmiṁ duke saṅgahaṁ na gacchanti.",
  "atk-s0517a2:1222_6": "Keci pana therā tānipi vītarāgapadena saṅgaṇhanti.",
  "atk-s0517a2:1222_7": "Duvidhaṁ pana domanassasahagataṁ cittaṁ sadosaṁ cittaṁ nāma, sabbampi catubhūmakaṁ kusalābyākataṁ vītadosaṁ nāma.",
  "atk-s0517a2:1222_8": "Sesāni dasa akusalacittāni imasmiṁ duke saṅgahaṁ na gacchanti.",
  "atk-s0517a2:1222_9": "Keci pana therā tānipi vītadosapadena saṅgaṇhanti.",
  "atk-s0517a2:1222_10": "Samohaṁ vītamohanti ettha pana mohekahetukavasena vicikicchāuddhaccasahagatadvayameva samohaṁ.",
  "atk-s0517a2:1222_11": "Mohassa pana sabbākusalesu sambhavato dvādasavidhampi akusalaṁ cittaṁ “samoha”nti veditabbaṁ.",
  "atk-s0517a2:1222_12": "Avasesaṁ kusalābyākataṁ vītamohaṁ.",
  "atk-s0517a2:1222_13": "Thinamiddhānugataṁ pana saṁkhittaṁ, uddhaccānugataṁ vikkhittaṁ.",
  "atk-s0517a2:1222_14": "Rūpāvacarārūpāvacaraṁ mahaggataṁ, avasesaṁ amahaggataṁ.",
  "atk-s0517a2:1222_15": "Sabbampi tebhūmakaṁ sauttaraṁ, lokuttaraṁ anuttaraṁ.",
  "atk-s0517a2:1222_16": "Upacārappattaṁ appanāppattañca samāhitaṁ, tadubhayamasampattaṁ asamāhitaṁ.",
  "atk-s0517a2:1222_17": "Tadaṅgavikkhambhanasamucchedapaṭippassaddhinissaraṇavimuttippattaṁ vimuttaṁ, pañcavidhampi etaṁ vimuttimappattaṁ avimuttanti veditabbaṁ.",
  "atk-s0517a2:1222_18": "Iti cetopariyañāṇalābhī bhikkhu soḷasappabhedampi cittaṁ pajānāti.",
  "atk-s0517a2:1222_19": "Puthujjanā pana ariyānaṁ maggaphalacittaṁ na jānanti, ariyāpi ca heṭṭhimā heṭṭhimā uparimānaṁ uparimānaṁ maggaphalacittaṁ na jānanti, uparimā uparimā pana heṭṭhimānaṁ heṭṭhimānaṁ cittaṁ jānantīti.",
  "atk-s0517a2:1223_0": "Cetopariyañāṇaniddesavaṇṇanā niṭṭhitā.",
  "atk-s0517a2:1224_0": "53. Pubbenivāsānussatiñāṇaniddesavaṇṇanā",
  "atk-s0517a2:1225_0": "105.",
  "atk-s0517a2:1225_1": "Pubbenivāsānussatiñāṇaniddese evaṁ pajānātītiādi catūsu iddhipādesu paribhāvitacittassa pubbenivāsānussatiñāṇaṁ uppādetukāmassa taduppādanavidhānadassanatthaṁ vuttaṁ.",
  "atk-s0517a2:1225_2": "Kamato hi paṭiccasamuppādaṁ passitvā viññāṇanāmarūpasaḷāyatanaphassavedanāsaṅkhātaṁ paccuppannaṁ phalasaṅkhepaṁ passati, tassa paccayaṁ purimabhave kammakilesasaṅkhātaṁ hetusaṅkhepaṁ passati, tassa paccayaṁ purimabhaveyeva phalasaṅkhepaṁ passati, tassa paccayaṁ tatiyabhave hetusaṅkhepaṁ passati.",
  "atk-s0517a2:1225_3": "Evaṁ paṭiccasamuppādadassanena jātiparamparaṁ passati.",
  "atk-s0517a2:1225_4": "Evaṁ bahūpakāro pubbenivāsānussatiñāṇassa paṭiccasamuppādamanasikāro.",
  "atk-s0517a2:1225_5": "Tattha “imasmiṁ sati idaṁ hoti, imassuppādā idaṁ uppajjatī”ti idaṁ paṭiccasamuppādaniddesassa uddesavacanaṁ.",
  "atk-s0517a2:1225_6": "Evaṁ tesaṁ aññataravacaneneva atthe siddhe dvidhā vacanaṁ kasmāti ce?",
  "atk-s0517a2:1225_7": "Atthanānattasabbhāvato. Kathaṁ?",
  "atk-s0517a2:1225_8": "Imasmiṁ satīti imasmiṁ paccaye vijjamāne.",
  "atk-s0517a2:1225_9": "Idaṁ sabbapaccayānaṁ sādhāraṇavacanaṁ.",
  "atk-s0517a2:1225_10": "Idaṁ hotīti idaṁ paccayuppannaṁ bhavati.",
  "atk-s0517a2:1225_11": "Idaṁ sabbapaccayuppannānaṁ sādhāraṇavacanaṁ.",
  "atk-s0517a2:1225_12": "Iminā sakalena vacanena ahetukavādo paṭisiddho hoti.",
  "atk-s0517a2:1225_13": "Ye hi dhammā paccayasambhavā honti, na paccayābhāvā, te ahetukā nāma na hontīti.",
  "atk-s0517a2:1225_14": "Imassuppādāti imassa paccayassa uppādahetu.",
  "atk-s0517a2:1225_15": "Idaṁ sabbapaccayānaṁ uppādavantatādīpanavacanaṁ.",
  "atk-s0517a2:1225_16": "Idaṁ uppajjatīti idaṁ paccayuppannaṁ uppajjati.",
  "atk-s0517a2:1225_17": "Idaṁ sabbapaccayuppannānaṁ tato uppajjamānatādīpanavacanaṁ.",
  "atk-s0517a2:1225_18": "Iminā sakalena vacanena sassatāhetukavādo paṭisiddho hoti.",
  "atk-s0517a2:1225_19": "Ye hi uppādavanto dhammā, te aniccā.",
  "atk-s0517a2:1225_20": "Tasmā satipi sahetukatte aniccahetukā ete dhammā na loke niccasammatapakatipurisādihetukāti vuttaṁ hoti.",
  "atk-s0517a2:1226_0": "Yadidanti niddisitabbatthasandassanaṁ.",
  "atk-s0517a2:1226_1": "Avijjāpaccayā saṅkhārāti ettha yaṁ paṭicca phalameti, so paccayo.",
  "atk-s0517a2:1226_2": "Paṭiccāti na vinā, apaccakkhitvāti attho.",
  "atk-s0517a2:1226_3": "Etīti uppajjati ceva pavattati cāti attho.",
  "atk-s0517a2:1226_4": "Apica upakārakaṭṭho paccayaṭṭho, avijjā ca sā paccayo cāti avijjāpaccayo.",
  "atk-s0517a2:1226_5": "Tasmā avijjāpaccayā saṅkhārā sambhavantīti yojanā.",
  "atk-s0517a2:1226_6": "Evaṁ sambhavanti-saddassa sesapadehipi yojanā kātabbā.",
  "atk-s0517a2:1226_7": "Sokādīsu ca socanaṁ soko.",
  "atk-s0517a2:1226_8": "Paridevanaṁ paridevo.",
  "atk-s0517a2:1226_9": "Dukkhatīti dukkhaṁ.",
  "atk-s0517a2:1226_10": "Uppādaṭṭhitivasena vā dvedhā khanatītipi dukkhaṁ.",
  "atk-s0517a2:1226_11": "Dummanassa bhāvo domanassaṁ.",
  "atk-s0517a2:1226_12": "Bhuso āyāso upāyāso.",
  "atk-s0517a2:1226_13": "Sambhavantīti nibbattanti.",
  "atk-s0517a2:1226_14": "Evanti niddiṭṭhanayanidassanaṁ.",
  "atk-s0517a2:1226_15": "Tena avijjādīheva kāraṇehi, na issaranimmānādīhīti dasseti.",
  "atk-s0517a2:1226_16": "Etassāti yathāvuttassa.",
  "atk-s0517a2:1226_17": "Kevalassāti asammissassa, sakalassa vā.",
  "atk-s0517a2:1226_18": "Dukkhakkhandhassāti dukkhasamūhassa, na sattassa na sukhasubhādīnaṁ.",
  "atk-s0517a2:1226_19": "Samudayoti nibbatti.",
  "atk-s0517a2:1226_20": "Hotīti sambhavati.",
  "atk-s0517a2:1227_0": "Tattha katamā avijjā?",
  "atk-s0517a2:1227_1": "Dukkhe aññāṇaṁ, dukkhasamudaye aññāṇaṁ, dukkhanirodhe aññāṇaṁ, dukkhanirodhagāminiyā paṭipadāya aññāṇaṁ, pubbante aññāṇaṁ, aparante aññāṇaṁ, pubbantāparante aññāṇaṁ, idappaccayatāpaṭiccasamuppannesu dhammesu aññāṇaṁ.",
  "atk-s0517a2:1227_2": "Katame saṅkhārā?",
  "atk-s0517a2:1227_3": "Puññābhisaṅkhāro, apuññābhisaṅkhāro, āneñjābhisaṅkhāro, kāyasaṅkhāro, vacīsaṅkhāro, cittasaṅkhāro.",
  "atk-s0517a2:1227_4": "Aṭṭha kāmāvacarakusalacetanā pañca rūpāvacarakusalacetanā puññābhisaṅkhāro, dvādasa akusalacetanā apuññābhisaṅkhāro, catasso arūpāvacarakusalacetanā āneñjābhisaṅkhāro.",
  "atk-s0517a2:1227_5": "Kāyasañcetanā kāyasaṅkhāro, vacīsañcetanā vacīsaṅkhāro, manosañcetanā cittasaṅkhāro.",
  "atk-s0517a2:1228_0": "Tattha siyā –",
  "atk-s0517a2:1228_1": "kathaṁ panetaṁ jānitabbaṁ “ime saṅkhārā avijjāpaccayā hontī”ti?",
  "atk-s0517a2:1228_2": "Avijjābhāve bhāvato.",
  "atk-s0517a2:1228_3": "Yassa hi dukkhādīsu avijjāsaṅkhātaṁ aññāṇaṁ appahīnaṁ hoti.",
  "atk-s0517a2:1228_4": "So dukkhe tāva pubbantādīsu ca aññāṇena saṁsāradukkhaṁ sukhasaññāya gahetvā tasseva hetubhūte tividhepi saṅkhāre ārabhati.",
  "atk-s0517a2:1228_5": "Samudaye aññāṇena dukkhahetubhūtepi taṇhāparikkhāre saṅkhāre sukhahetuto maññamāno ārabhati.",
  "atk-s0517a2:1228_6": "Nirodhe pana magge ca aññāṇena dukkhassa anirodhabhūtepi gativisese dukkhanirodhasaññī hutvā nirodhassa ca amaggabhūtesupi yaññāmaratapādīsu nirodhamaggasaññī hutvā dukkhanirodhaṁ patthayamāno yaññāmaratapādimukhena tividhepi saṅkhāre ārabhati.",
  "atk-s0517a2:1229_0": "Apica so tāya catūsu saccesu appahīnāvijjatāya visesato jātijarārogamaraṇādianekādīnavavokiṇṇampi puññaphalasaṅkhātaṁ dukkhaṁ dukkhato ajānanto tassa adhigamāya kāyavacīcittasaṅkhārabhedaṁ puññābhisaṅkhāraṁ ārabhati devaccharakāmako viya marupapātaṁ.",
  "atk-s0517a2:1229_1": "Sukhasammatassāpi ca tassa puññaphalassa ante mahāpariḷāhajanikaṁ vipariṇāmadukkhataṁ appassādatañca apassantopi tappaccayaṁ vuttappakārameva puññābhisaṅkhāraṁ ārabhati salabho viya dīpasikhābhinipātaṁ, madhubindugiddho viya ca madhulittasatthadhārālehanaṁ.",
  "atk-s0517a2:1229_2": "Kāmūpasevanādīsu ca savipākesu ādīnavaṁ apassanto sukhasaññāya ceva kilesābhibhūtatāya ca dvārattayappavattampi apuññābhisaṅkhāraṁ ārabhati bālo viya gūthakīḷanaṁ, maritukāmo viya ca visakhādanaṁ.",
  "atk-s0517a2:1229_3": "Āruppavipākesu cāpi saṅkhāravipariṇāmadukkhataṁ anavabujjhamāno sassatādivipallāsena cittasaṅkhārabhūtaṁ āneñjābhisaṅkhāraṁ ārabhati disāmūḷho viya pisācanagarābhimukhamaggagamanaṁ.",
  "atk-s0517a2:1229_4": "Evaṁ yasmā avijjābhāvatova saṅkhārabhāvo, na abhāvato, tasmā jānitabbametaṁ “ime saṅkhārā avijjāpaccayā hontī”ti.",
  "atk-s0517a2:1230_0": "Etthāha –",
  "atk-s0517a2:1230_1": "gaṇhāma tāva etaṁ “avijjā saṅkhārānaṁ paccayo”ti.",
  "atk-s0517a2:1230_2": "Kiṁ panāyamekāva avijjā saṅkhārānaṁ paccayo, udāhu aññepi paccayā santīti?",
  "atk-s0517a2:1230_3": "Kiṁ panettha yadi tāva ekāva, ekakāraṇavādo āpajjati.",
  "atk-s0517a2:1230_4": "Atha aññepi santi, “avijjāpaccayā saṅkhārā”ti ekakāraṇaniddeso nupapajjatīti?",
  "atk-s0517a2:1230_5": "Na nupapajjati. Kasmā? Yasmā –",
  "atk-s0517a2:1231_0": "“Ekaṁ na ekato idha, nānekamanekatopi no ekaṁ;",
  "atk-s0517a2:1232_0": "Phalamatthi atthi pana eka-hetuphaladīpane attho”.",
  "atk-s0517a2:1233_0": "Bhagavā hi katthaci padhānattā katthaci pākaṭattā katthaci asādhāraṇattā desanāvilāsassa ca veneyyānañca anurūpato ekameva hetuñca phalañca dīpeti.",
  "atk-s0517a2:1233_1": "Tasmā ayamidha avijjā vijjamānesupi aññesu vatthārammaṇasahajātadhammādīsu saṅkhārakāraṇesu “assādānupassino taṇhā pavaḍḍhatī”ti ca, “avijjāsamudayā āsavasamudayo”ti ca vacanato aññesampi taṇhādīnaṁ saṅkhārahetūnaṁ hetūti padhānattā, “avidvā, bhikkhave, avijjāgato puññābhisaṅkhārampi abhisaṅkharotī”ti pākaṭattā, asādhāraṇattā ca saṅkhārānaṁ hetubhāvena dīpitāti veditabbā.",
  "atk-s0517a2:1233_2": "Eteneva ca ekekahetuphaladīpanaparihāravacanena sabbattha ekekahetuphaladīpane payojanaṁ veditabbanti.",
  "atk-s0517a2:1234_0": "Etthāha –",
  "atk-s0517a2:1234_1": "evaṁ santepi ekantāniṭṭhaphalāya sāvajjāya avijjāya kathaṁ puññāneñjābhisaṅkhārapaccayattaṁ yujjati?",
  "atk-s0517a2:1234_2": "Na hi nimbabījato ucchu uppajjatīti.",
  "atk-s0517a2:1234_3": "Kathaṁ na yujjissati?",
  "atk-s0517a2:1234_4": "Lokasmiñhi –",
  "atk-s0517a2:1235_0": "“Viruddho cāviruddho ca, sadisāsadiso tathā;",
  "atk-s0517a2:1236_0": "Dhammānaṁ paccayo siddho, vipākā eva te ca na”.",
  "atk-s0517a2:1237_0": "Iti ayaṁ avijjā vipākavasena ekantāniṭṭhaphalā, sabhāvavasena ca sāvajjāpi samānā sabbesampi etesaṁ puññābhisaṅkhārādīnaṁ yathānurūpaṁ ṭhānakiccasabhāvaviruddhāviruddhapaccayavasena sadisāsadisapaccayavasena ca paccayo hotīti veditabbā.",
  "atk-s0517a2:1238_0": "Apica –",
  "atk-s0517a2:1239_0": "“Cutūpapāte saṁsāre, saṅkhārānañca lakkhaṇe;",
  "atk-s0517a2:1240_0": "Yo paṭiccasamuppanna-dhammesu ca vimuyhati.",
  "atk-s0517a2:1241_0": "“Abhisaṅkharoti so ete, saṅkhāre tividhe yato;",
  "atk-s0517a2:1242_0": "Avijjā paccayo tesaṁ, tividhānaṁ ayaṁ tato.",
  "atk-s0517a2:1243_0": "“Yathāpi nāma jaccandho, naro apariṇāyako;",
  "atk-s0517a2:1244_0": "Ekadā yāti maggena, ummaggenāpi ekadā.",
  "atk-s0517a2:1245_0": "“Saṁsāre saṁsaraṁ bālo, tathā apariṇāyako;",
  "atk-s0517a2:1246_0": "Karoti ekadā puññaṁ, apuññamapi ekadā.",
  "atk-s0517a2:1247_0": "“Yadā ca ñatvā so dhammaṁ, saccāni abhisamessati;",
  "atk-s0517a2:1248_0": "Tadā avijjūpasamā, upasanto carissatī”ti.",
  "atk-s0517a2:1249_0": "Saṅkhārapaccayāviññāṇanti cha viññāṇakāyā cakkhuviññāṇaṁ sotaviññāṇaṁ ghānaviññāṇaṁ jivhāviññāṇaṁ kāyaviññāṇaṁ manoviññāṇaṁ.",
  "atk-s0517a2:1249_1": "Tattha cakkhuviññāṇaṁ kusalavipākaṁ akusalavipākanti duvidhaṁ.",
  "atk-s0517a2:1249_2": "Tathā sotaghānajivhākāyaviññāṇāni.",
  "atk-s0517a2:1249_3": "Manoviññāṇaṁ dve vipākamanodhātuyo, tisso ahetukamanoviññāṇadhātuyo, aṭṭha sahetukavipākacittāni, pañca rūpāvacarāni, cattāri arūpāvacarānīti bāvīsatividhaṁ.",
  "atk-s0517a2:1249_4": "Iti sabbāni bāttiṁsa lokiyavipākaviññāṇāni.",
  "atk-s0517a2:1250_0": "Tattha siyā –",
  "atk-s0517a2:1250_1": "kathaṁ panetaṁ jānitabbaṁ “idaṁ vuttappakāraṁ viññāṇaṁ saṅkhārapaccayā hotī”ti?",
  "atk-s0517a2:1250_2": "Upacitakammābhāve vipākābhāvato.",
  "atk-s0517a2:1250_3": "Vipākañhetaṁ, vipākañca na upacitakammābhāve uppajjati.",
  "atk-s0517a2:1250_4": "Yadi uppajjeyya, sabbesaṁ sabbavipākāni uppajjeyyuṁ, na ca uppajjantīti jānitabbametaṁ “saṅkhārapaccayā idaṁ viññāṇaṁ hotī”ti.",
  "atk-s0517a2:1250_5": "Sabbameva hi idaṁ pavattipaṭisandhivasena dvedhā pavattati.",
  "atk-s0517a2:1250_6": "Tattha dve pañcaviññāṇāni dve manodhātuyo somanassasahagatāhetukamanoviññāṇadhātūti imāni terasa pañcavokārabhave pavattiyaṁyeva pavattanti, sesāni ekūnavīsati tīsu bhavesu yathānurūpaṁ pavattiyampi paṭisandhiyampi pavattanti.",
  "atk-s0517a2:1251_0": "“Laddhappaccayamiti dhammamattametaṁ bhavantaramupeti;",
  "atk-s0517a2:1252_0": "Nāssa tato saṅkanti, na tato hetuṁ vinā hoti”.",
  "atk-s0517a2:1253_0": "Iti hetaṁ laddhappaccayaṁ rūpārūpadhammamattaṁ uppajjamānaṁ bhavantaramupetīti vuccati, na satto, na jīvo.",
  "atk-s0517a2:1253_1": "Tassa ca nāpi atītabhavato idha saṅkanti atthi, nāpi tato hetuṁ vinā idha pātubhāvo.",
  "atk-s0517a2:1253_2": "Ettha ca purimaṁ cavanato cuti, pacchimaṁ bhavantarādipaṭisandhānato paṭisandhīti vuccati.",
  "atk-s0517a2:1254_0": "Etthāha –",
  "atk-s0517a2:1254_1": "nanu evaṁ asaṅkantipātubhāve sati ye imasmiṁ manussattabhāve khandhā, tesaṁ niruddhattā, phalappaccayassa ca kammassa tattha agamanato, aññassa aññato ca taṁ phalaṁ siyā.",
  "atk-s0517a2:1254_2": "Upabhuñjake ca asati kassa taṁ phalaṁ siyā.",
  "atk-s0517a2:1254_3": "Tasmā na sundaramidaṁ vidhānanti.",
  "atk-s0517a2:1254_4": "Tatridaṁ vuccati –",
  "atk-s0517a2:1255_0": "“Santāne yaṁ phalaṁ etaṁ, nāññassa na ca aññato;",
  "atk-s0517a2:1256_0": "Bījānaṁ abhisaṅkhāro, etassatthassa sādhako.",
  "atk-s0517a2:1257_0": "“Phalassuppattiyā eva, siddhā bhuñjakasammuti;",
  "atk-s0517a2:1258_0": "Phaluppādena rukkhassa, yathā phalati sammutī”ti.",
  "atk-s0517a2:1259_0": "Yopi vadeyya “evaṁ santepi ete saṅkhārā vijjamānā vā phalassa paccayā siyuṁ avijjamānā vā.",
  "atk-s0517a2:1259_1": "Yadi ca vijjamānā, pavattikkhaṇeyeva nesaṁ vipākena bhavitabbaṁ.",
  "atk-s0517a2:1259_2": "Athāpi avijjamānā, pavattito pubbe pacchā ca niccaṁ phalāvahā siyu”nti.",
  "atk-s0517a2:1259_3": "So evaṁ vattabbo –",
  "atk-s0517a2:1260_0": "“Katattā paccayā ete, na ca niccaṁ phalāvahā;",
  "atk-s0517a2:1261_0": "Pāṭibhogādikaṁ tattha, veditabbaṁ nidassana”nti.",
  "atk-s0517a2:1262_0": "Viññāṇapaccayānāmarūpanti idha vedanā saññā saṅkhārakkhandhā nāmaṁ, cattāri ca mahābhūtāni catunnañca mahābhūtānaṁ upādāyarūpaṁ rūpaṁ.",
  "atk-s0517a2:1262_1": "Abhāvakagabbhaseyyakānaṁ aṇḍajānañca paṭisandhikkhaṇe vatthudasakaṁ kāyadasakanti vīsati rūpāni, tayo ca arūpino khandhāti ete tevīsati dhammā viññāṇapaccayā nāmarūpanti veditabbā.",
  "atk-s0517a2:1262_2": "Sabhāvakānaṁ bhāvadasakaṁ pakkhipitvā tettiṁsa, opapātikasattesu brahmakāyikādīnaṁ paṭisandhikkhaṇe cakkhusotavatthudasakāni jīvitindriyanavakañcāti ekūnacattālīsa rūpāni, tayo ca arūpino khandhāti ete dvācattālīsa dhammā viññāṇapaccayā nāmarūpaṁ.",
  "atk-s0517a2:1262_3": "Kāmabhave pana sesaopapātikānaṁ saṁsedajānaṁ vā sabhāvakaparipuṇṇāyatanānaṁ paṭisandhikkhaṇe cakkhusotaghānajivhākāyavatthubhāvadasakānīti sattati rūpāni, tayo ca arūpino khandhāti ete tesattati dhammā viññāṇapaccayā nāmarūpaṁ.",
  "atk-s0517a2:1262_4": "Esa ukkaṁso.",
  "atk-s0517a2:1262_5": "Avakaṁsena pana taṁtaṁdasakavikalānaṁ tassa tassa vasena hāpetvā hāpetvā paṭisandhiyaṁ viññāṇapaccayā nāmarūpasaṅkhā veditabbā.",
  "atk-s0517a2:1262_6": "Arūpīnaṁ pana tayova arūpino khandhā, asaññānaṁ rūpato jīvitindriyanavakamevāti.",
  "atk-s0517a2:1262_7": "Esa tāva paṭisandhiyaṁ nayo.",
  "atk-s0517a2:1263_0": "Tattha siyā –",
  "atk-s0517a2:1263_1": "kathaṁ panetaṁ jānitabbaṁ “paṭisandhināmarūpaṁ viññāṇapaccayā hotī”ti?",
  "atk-s0517a2:1263_2": "Suttato yuttito ca.",
  "atk-s0517a2:1263_3": "Sutte hi “cittānuparivattino dhammā”tiādinā nayena bahudhā vedanādīnaṁ viññāṇapaccayatā siddhā.",
  "atk-s0517a2:1263_4": "Yuttito pana –",
  "atk-s0517a2:1264_0": "Cittajena hi rūpena, idha diṭṭhena sijjhati;",
  "atk-s0517a2:1265_0": "Adiṭṭhassāpi rūpassa, viññāṇaṁ paccayo iti.",
  "atk-s0517a2:1266_0": "Nāmarūpapaccayāsaḷāyatananti nāmaṁ vuttameva.",
  "atk-s0517a2:1266_1": "Idha pana rūpaṁ niyamato cattāri bhūtāni cha vatthūni jīvitindriyanti ekādasavidhaṁ.",
  "atk-s0517a2:1266_2": "Saḷāyatanaṁ –",
  "atk-s0517a2:1266_3": "cakkhāyatanaṁ, sotāyatanaṁ, ghānāyatanaṁ, jivhāyatanaṁ, kāyāyatanaṁ, manāyatanaṁ.",
  "atk-s0517a2:1267_0": "Tattha siyā –",
  "atk-s0517a2:1267_1": "kathaṁ panetaṁ jānitabbaṁ “nāmarūpaṁ saḷāyatanassa paccayo”ti?",
  "atk-s0517a2:1267_2": "Nāmarūpabhāve bhāvato.",
  "atk-s0517a2:1267_3": "Tassa tassa hi nāmassa rūpassa ca bhāve taṁ taṁ āyatanaṁ hoti, na aññathāti.",
  "atk-s0517a2:1268_0": "Saḷāyatanapaccayā phassoti –",
  "atk-s0517a2:1269_0": "“Chaḷeva phassā saṅkhepā, cakkhusamphassaādayo;",
  "atk-s0517a2:1270_0": "Viññāṇamiva bāttiṁsa, vitthārena bhavanti te”.",
  "atk-s0517a2:1271_0": "Phassapaccayā vedanāti –",
  "atk-s0517a2:1272_0": "“Dvārato vedanā vuttā, cakkhusamphassajādikā;",
  "atk-s0517a2:1273_0": "Chaḷeva tā pabhedena, idha bāttiṁsa vedanā”.",
  "atk-s0517a2:1274_0": "Vedanāpaccayā taṇhāti –",
  "atk-s0517a2:1275_0": "“Rūpataṇhādibhedena, cha taṇhā idha dīpitā;",
  "atk-s0517a2:1276_0": "Ekekā tividhā tattha, pavattākārato matā.",
  "atk-s0517a2:1277_0": "“Dukkhī sukhaṁ patthayati, sukhī bhiyyopi icchati;",
  "atk-s0517a2:1278_0": "Upekkhā pana santattā, sukhamicceva bhāsitā.",
  "atk-s0517a2:1279_0": "“Taṇhāya paccayā tasmā, honti tissopi vedanā;",
  "atk-s0517a2:1280_0": "Vedanāpaccayā taṇhā, iti vuttā mahesinā”.",
  "atk-s0517a2:1281_0": "Taṇhāpaccayā upādānanti cattāri upādānāni –",
  "atk-s0517a2:1281_1": "kāmupādānaṁ, diṭṭhupādānaṁ, sīlabbatupādānaṁ, attavādupādānaṁ.",
  "atk-s0517a2:1281_2": "Upādānapaccayā bhavoti idha kammabhavo adhippeto.",
  "atk-s0517a2:1281_3": "Upapattibhavo pana paduddhāravasena vutto.",
  "atk-s0517a2:1281_4": "Bhavapaccayā jātīti kammabhavapaccayā paṭisandhikhandhānaṁ pātubhāvo.",
  "atk-s0517a2:1282_0": "Tattha siyā –",
  "atk-s0517a2:1282_1": "kathaṁ panetaṁ jānitabbaṁ “bhavo jātiyā paccayo”ti ce?",
  "atk-s0517a2:1282_2": "Bāhirapaccayasamattepi hīnapaṇītādivisesadassanato.",
  "atk-s0517a2:1282_3": "Bāhirānañhi janakajananisukkasoṇitāhārādīnaṁ paccayānaṁ samattepi sattānaṁ yamakānampi sataṁ hīnappaṇītatādiviseso dissati.",
  "atk-s0517a2:1282_4": "So ca na ahetuko sabbadā ca sabbesañca abhāvato, na kammabhavato aññahetuko tadabhinibbattakasattānaṁ ajjhattasantāne aññassa kāraṇassa abhāvatoti kammabhavahetukoyeva.",
  "atk-s0517a2:1282_5": "Kammañhi sattānaṁ hīnappaṇītatādivisesassa hetu.",
  "atk-s0517a2:1282_6": "Tenāha bhagavā –",
  "atk-s0517a2:1282_7": "“kammaṁ satte vibhajati, yadidaṁ hīnappaṇītatāyā”ti.",
  "atk-s0517a2:1283_0": "Jātipaccayā jarāmaraṇantiādīsu yasmā asati jātiyā jarāmaraṇaṁ nāma sokādayo vā dhammā na honti, jātiyā pana sati jarāmaraṇañceva jarāmaraṇasaṅkhātadukkhadhammaphuṭṭhassa ca bālassa jarāmaraṇābhisambandhā vā tena tena dukkhadhammena phuṭṭhassa anabhisambandhā vā sokādayo ca dhammā honti, tasmā ayaṁ jāti jarāmaraṇassa ceva sokādīnañca paccayo hotīti veditabbā.",
  "atk-s0517a2:1284_0": "So tathābhāvitena cittenātiādīsu pubbenivāsānussatiñāṇāyāti etassa ñāṇassa adhigamāya, pattiyāti vuttaṁ hoti.",
  "atk-s0517a2:1284_1": "Anekavihitanti anekavidhaṁ nānappakāraṁ, anekehi vā pakārehi pavattitaṁ, saṁvaṇṇitanti attho.",
  "atk-s0517a2:1284_2": "Pubbenivāsanti samanantarātītaṁ bhavaṁ ādiṁ katvā tattha tattha nivutthasantānaṁ.",
  "atk-s0517a2:1284_3": "Anussaratīti khandhapaṭipāṭivasena cutipaṭisandhivasena vā anugantvā anugantvā sarati.",
  "atk-s0517a2:1284_4": "Imañhi pubbenivāsaṁ cha janā anussaranti titthiyā pakatisāvakā mahāsāvakā aggasāvakā paccekabuddhā buddhāti.",
  "atk-s0517a2:1284_5": "Tattha titthiyā cattālīsaṁyeva kappe anussaranti, na tato paraṁ. Kasmā?",
  "atk-s0517a2:1284_6": "Dubbalapaññattā.",
  "atk-s0517a2:1284_7": "Tesañhi nāmarūpaparicchedavirahitattā dubbalā paññā hoti.",
  "atk-s0517a2:1284_8": "Pakatisāvakā kappasatampi kappasahassampi anussarantiyeva balavapaññattā.",
  "atk-s0517a2:1284_9": "Asīti mahāsāvakā satasahassakappe anussaranti.",
  "atk-s0517a2:1284_10": "Dve aggasāvakā ekamasaṅkheyyaṁ kappasatasahassañca.",
  "atk-s0517a2:1284_11": "Paccekabuddhā dve asaṅkheyyāni satasahassañca.",
  "atk-s0517a2:1284_12": "Ettako hi tesaṁ abhinīhāro.",
  "atk-s0517a2:1284_13": "Buddhānaṁ pana paricchedo nāma natthi.",
  "atk-s0517a2:1284_14": "Titthiyā ca khandhapaṭipāṭimeva saranti, paṭipāṭiṁ muñcitvā cutipaṭisandhivasena sarituṁ na sakkonti.",
  "atk-s0517a2:1284_15": "Yathā andhā yaṭṭhiṁ amuñcitvāva gacchanti, evaṁ te khandhapaṭipāṭiṁ amuñcitvāva saranti.",
  "atk-s0517a2:1284_16": "Pakatisāvakā khandhapaṭipāṭiyāpi anussaranti, cutipaṭisandhivasenāpi saṅkamanti, tathā asīti mahāsāvakā.",
  "atk-s0517a2:1284_17": "Dvinnaṁ pana aggasāvakānaṁ khandhapaṭipāṭikiccaṁ natthi.",
  "atk-s0517a2:1284_18": "Ekassa attabhāvassa cutiṁ disvā paṭisandhiṁ passanti, puna aparassa cutiṁ disvā paṭisandhinti evaṁ cutipaṭisandhivaseneva saṅkamantā gacchanti, tathā paccekabuddhā.",
  "atk-s0517a2:1284_19": "Buddhānaṁ pana neva khandhapaṭipāṭikiccaṁ, na cutipaṭisandhivasena saṅkamanakiccaṁ atthi.",
  "atk-s0517a2:1284_20": "Tesañhi anekāsu kappakoṭīsu heṭṭhā vā upari vā yaṁ yaṁ ṭhānaṁ icchanti, taṁ taṁ pākaṭameva hoti.",
  "atk-s0517a2:1284_21": "Tasmā anekāpi kappakoṭiyo saṅkhipitvā yaṁ yaṁ icchanti, tattha tattheva okkamantā sīhokkantavasena gacchanti.",
  "atk-s0517a2:1284_22": "Evaṁ gacchantānañca nesaṁ ñāṇaṁ antarantarāsu jātīsu asajjamānaṁ icchiticchitaṭṭhānameva gaṇhāti.",
  "atk-s0517a2:1285_0": "Imesu pana chasu pubbenivāsaṁ anussarantesu titthiyānaṁ pubbenivāsadassanaṁ khajjopanakappabhāsadisaṁ hutvā upaṭṭhāti, pakatisāvakānaṁ dīpappabhāsadisaṁ, mahāsāvakānaṁ ukkāpabhāsadisaṁ, aggasāvakānaṁ osadhitārakāpabhāsadisaṁ, paccekabuddhānaṁ candappabhāsadisaṁ.",
  "atk-s0517a2:1285_1": "Buddhānaṁ rasmisahassapaṭimaṇḍitasaradasūriyamaṇḍalasadisaṁ hutvā upaṭṭhāti.",
  "atk-s0517a2:1285_2": "Titthiyānaṁ pubbenivāsānussaraṇaṁ andhānaṁ yaṭṭhikoṭigamanaṁ viya hoti.",
  "atk-s0517a2:1285_3": "Pakatisāvakānaṁ daṇḍakasetugamanaṁ viya, mahāsāvakānaṁ jaṅghasetugamanaṁ viya, aggasāvakānaṁ sakaṭasetugamanaṁ viya, paccekabuddhānaṁ jaṅghamaggagamanaṁ viya, buddhānaṁ mahāsakaṭamaggagamanaṁ viya hoti.",
  "atk-s0517a2:1285_4": "Imasmiṁ pana adhikāre sāvakānaṁ pubbenivāsānussaraṇaṁ adhippetaṁ.",
  "atk-s0517a2:1286_0": "Tasmā evaṁ anussaritukāmena ādikammikena bhikkhunā pacchābhattaṁ piṇḍapātapaṭikkantena rahogatena paṭisallīnena paṭipāṭiyā cattāri jhānāni samāpajjitvā abhiññāpādakajjhānato vuṭṭhāya vuttanayena paṭiccasamuppādaṁ paccavekkhitvā sabbapacchimā nisajjā āvajjitabbā.",
  "atk-s0517a2:1286_1": "Tato āsanapaññāpanaṁ senāsanappavesanaṁ pattacīvarapaṭisāmanaṁ bhojanakālo gāmato āgamanakālo gāme piṇḍāya caritakālo gāmaṁ piṇḍāya paviṭṭhakālo vihārato nikkhamanakālo cetiyabodhivandanakālo pattadhovanakālo pattapaṭiggahaṇakālo pattapaṭiggahaṇato yāva mukhadhovanā katakiccaṁ paccūsakāle katakiccaṁ, majjhimayāme paṭhamayāme katakiccanti evaṁ paṭilomakkamena sakalaṁ rattindivaṁ katakiccaṁ āvajjitabbaṁ.",
  "atk-s0517a2:1286_2": "Ettakaṁ pana pakaticittassapi pākaṭaṁ hoti, parikammasamādhicittassa pana atipākaṭameva.",
  "atk-s0517a2:1286_3": "Sace panettha kiñci na pākaṭaṁ hoti, puna pādakajjhānaṁ samāpajjitvā vuṭṭhāya āvajjitabbaṁ.",
  "atk-s0517a2:1286_4": "Ettakena dīpe jalite viya pākaṭaṁ hoti.",
  "atk-s0517a2:1286_5": "Evaṁ paṭilomakkameneva dutiyadivasepi tatiyacatutthapañcamadivasesupi dasāhepi addhamāsepi māsepi saṁvaccharepi katakiccaṁ āvajjitabbaṁ.",
  "atk-s0517a2:1286_6": "Eteneva upāyena dasa vassāni vīsati vassānīti yāva imasmiṁ bhave attano paṭisandhi, tāva āvajjantena purimabhave cutikkhaṇe pavattaṁ nāmarūpaṁ āvajjitabbaṁ.",
  "atk-s0517a2:1286_7": "Pahoti hi paṇḍito bhikkhu paṭhamavāreneva paṭisandhiṁ ugghāṭetvā cutikkhaṇe nāmarūpaṁ ārammaṇaṁ kātuṁ.",
  "atk-s0517a2:1286_8": "Yasmā pana purimabhave nāmarūpaṁ asesaṁ niruddhaṁ, idha aññaṁ uppannaṁ, tasmā taṁ ṭhānaṁ āhundarikaṁ andhatamamiva hoti sududdasaṁ duppaññena.",
  "atk-s0517a2:1286_9": "Tenāpi “na sakkomahaṁ paṭisandhiṁ ugghāṭetvā cutikkhaṇe nāmarūpārammaṇaṁ kātu”nti dhuranikkhepo na kātabbo.",
  "atk-s0517a2:1286_10": "Tadeva pana pādakajjhānaṁ punappunaṁ samāpajjitvā vuṭṭhāya vuṭṭhāya taṁ ṭhānaṁ āvajjitabbaṁ.",
  "atk-s0517a2:1287_0": "Evaṁ karonto hi seyyathāpi nāma balavā puriso kūṭāgārakaṇṇikatthāya mahārukkhaṁ chindanto sākhāpalāsacchedanamatteneva pharasudhārāya vipannāya mahārukkhaṁ chindituṁ asakkontopi dhuranikkhepaṁ akatvāva kammārasālaṁ gantvā tikhiṇaṁ pharasuṁ kārāpetvā puna āgantvā chindeyya, puna vipannāya ca punapi tatheva kāretvā chindeyya, so evaṁ chindanto chinnassa chinnassa puna chettabbābhāvato achinnassa ca chedanato nacirasseva mahārukkhaṁ pāteyya, evameva pādakajjhānā vuṭṭhāya pubbe āvajjitaṁ anāvajjitvā paṭisandhimeva āvajjanto taṁ nacirasseva paṭisandhiṁ ugghāṭetvā cutikkhaṇe nāmarūpaṁ ārammaṇaṁ kareyyāti.",
  "atk-s0517a2:1287_1": "Tattha pacchimanisajjato pabhuti yāva paṭisandhito ārammaṇaṁ katvā pavattaṁ ñāṇaṁ pubbenivāsañāṇaṁ nāma na hoti, taṁ pana parikammasamādhiñāṇaṁ nāma hoti.",
  "atk-s0517a2:1287_2": "“Atītaṁsañāṇa”nti petaṁ eke vadanti.",
  "atk-s0517a2:1287_3": "Taṁ atītaṁsañāṇassa rūpāvacarattā rūpāvacaraṁ sandhāya vacanaṁ na yujjati.",
  "atk-s0517a2:1287_4": "Yadā panassa bhikkhuno paṭisandhiṁ atikkamma cutikkhaṇe pavattaṁ nāmarūpaṁ ārammaṇaṁ katvā manodvārāvajjanaṁ uppajjitvā pubbe vuttanayena appanācittaṁ uppajjati, tadāssa tena cittena sampayuttaṁ ñāṇaṁ pubbenivāsānussatiñāṇaṁ nāma.",
  "atk-s0517a2:1287_5": "Tena ñāṇena sampayuttāya satiyā pubbenivāsaṁ anussarati.",
  "atk-s0517a2:1288_0": "Tattha seyyathidanti āraddhappakāradassanatthe nipāto.",
  "atk-s0517a2:1288_1": "Teneva yvāyaṁ pubbenivāso āraddho, tassa pakārappabhedaṁ dassento ekampi jātintiādimāha.",
  "atk-s0517a2:1288_2": "Tattha ekampi jātinti ekampi paṭisandhimūlaṁ cutipariyosānaṁ ekabhavapariyāpannaṁ khandhasantānaṁ.",
  "atk-s0517a2:1288_3": "Esa nayo dvepi jātiyotiādīsu.",
  "atk-s0517a2:1288_4": "Anekepi saṁvaṭṭakappetiādīsu pana parihāyamāno kappo saṁvaṭṭakappo tadā sabbesaṁ brahmaloke sannipatanato.",
  "atk-s0517a2:1288_5": "Vaḍḍhamāno kappo vivaṭṭakappo tadā brahmalokato sattānaṁ vivaṭṭanato.",
  "atk-s0517a2:1288_6": "Tattha saṁvaṭṭena saṁvaṭṭaṭṭhāyī gahito hoti taṁmūlakattā.",
  "atk-s0517a2:1288_7": "Vivaṭṭena ca vivaṭṭaṭṭhāyī.",
  "atk-s0517a2:1288_8": "Evañhi sati “cattārimāni, bhikkhave, kappassa asaṅkhyeyyāni.",
  "atk-s0517a2:1288_9": "Katamāni cattāri?",
  "atk-s0517a2:1288_10": "Yadā, bhikkhave, kappo saṁvaṭṭati, taṁ na sukaraṁ saṅkhātuṁ.",
  "atk-s0517a2:1288_11": "Yadā, bhikkhave, kappo saṁvaṭṭo tiṭṭhati…pe…",
  "atk-s0517a2:1288_12": "yadā, bhikkhave, kappo vivaṭṭati…pe…",
  "atk-s0517a2:1288_13": "yadā, bhikkhave, kappo vivaṭṭo tiṭṭhati, taṁ na sukaraṁ saṅkhātu”nti vuttāni cattāri asaṅkheyyāni pariggahitāni honti.",
  "atk-s0517a2:1289_0": "Tattha tayo saṁvaṭṭā –",
  "atk-s0517a2:1289_1": "tejosaṁvaṭṭo, āposaṁvaṭṭo, vāyosaṁvaṭṭoti.",
  "atk-s0517a2:1289_2": "Tisso saṁvaṭṭasīmā –",
  "atk-s0517a2:1289_3": "ābhassarā, subhakiṇhā, vehapphalāti.",
  "atk-s0517a2:1289_4": "Yadā kappo tejena saṁvaṭṭati, ābhassarato heṭṭhā agginā ḍayhati.",
  "atk-s0517a2:1289_5": "Yadā āpena saṁvaṭṭati, subhakiṇhato heṭṭhā udakena vilīyati.",
  "atk-s0517a2:1289_6": "Yadā vāyunā saṁvaṭṭati, vehapphalato heṭṭhā vātena viddhaṁsīyati.",
  "atk-s0517a2:1289_7": "Vitthārato pana sadāpi ekaṁ buddhakkhettaṁ vinassati.",
  "atk-s0517a2:1289_8": "Buddhakkhettaṁ nāma tividhaṁ hoti –",
  "atk-s0517a2:1289_9": "jātikkhettaṁ, āṇākkhettaṁ, visayakkhettañca.",
  "atk-s0517a2:1289_10": "Tattha jātikkhettaṁ dasasahassacakkavāḷapariyantaṁ hoti, yaṁ tathāgatassa paṭisandhigahaṇādīsu kampati.",
  "atk-s0517a2:1289_11": "Āṇākkhettaṁ koṭisatasahassacakkavāḷapariyantaṁ, yattha ratanaparittaṁ, khandhaparittaṁ, dhajaggaparittaṁ, āṭānāṭiyaparittaṁ, moraparittanti imesaṁ parittānaṁ ānubhāvo vattati.",
  "atk-s0517a2:1289_12": "Visayakkhettaṁ anantamaparimāṇaṁ, yaṁ “yāvatā vā pana ākaṅkheyyā”ti vuttaṁ.",
  "atk-s0517a2:1289_13": "Tattha yaṁ yaṁ tathāgato ākaṅkhati, taṁ taṁ jānāti.",
  "atk-s0517a2:1289_14": "Evametesu tīsu buddhakkhettesu ekaṁ āṇākkhettaṁ vinassati, tasmiṁ pana vinassante jātikkhettaṁ vinaṭṭhameva hoti, vinassantañca ekatova vinassati, saṇṭhahantañca ekatova saṇṭhahati.",
  "atk-s0517a2:1290_0": "Tassevaṁ vināso ca saṇṭhahanañca veditabbaṁ –",
  "atk-s0517a2:1290_1": "yasmiṁ samaye kappo agginā nassati, āditova kappavināsakamahāmegho vuṭṭhahitvā koṭisatasahassacakkavāḷe ekaṁ mahāvassaṁ vassati.",
  "atk-s0517a2:1290_2": "Manussā tuṭṭhā sabbabījāni nīharitvā vapanti.",
  "atk-s0517a2:1290_3": "Sassesu pana gokhāyitakamattesu jātesu gadrabharavaṁ ravanto ekabindumattampi na vassati, tadā pacchinnaṁ pacchinnameva vassaṁ hoti.",
  "atk-s0517a2:1290_4": "Vassūpajīvino sattā kamena brahmaloke nibbattanti, pupphaphalūpajīviniyo ca devatā.",
  "atk-s0517a2:1290_5": "Evaṁ dīghe addhāne vītivatte tattha tattha udakaṁ parikkhayaṁ gacchati.",
  "atk-s0517a2:1290_6": "Athānukkamena macchakacchapāpi kālaṁ katvā brahmaloke nibbattanti, nerayikasattāpi.",
  "atk-s0517a2:1290_7": "Tattha “nerayikā sattamasūriyapātubhāve vinassantī”ti eke.",
  "atk-s0517a2:1290_8": "Jhānaṁ vinā natthi brahmaloke nibbatti, etesañca keci dubbhikkhapīḷitā, keci abhabbā jhānādhigamāya, te kathaṁ tattha nibbattantīti?",
  "atk-s0517a2:1290_9": "Devaloke paṭiladdhajjhānavasena.",
  "atk-s0517a2:1290_10": "Tadā hi “vassasatasahassassa accayena kappavuṭṭhānaṁ bhavissatī”ti lokabyūhā nāma kāmāvacaradevā muttasirā vikiṇṇakesā rudamukhā assūni hatthehi puñchamānā rattavatthanivatthā ativiya virūpavesadhārino hutvā manussapathe vicarantā evaṁ ārocenti –",
  "atk-s0517a2:1290_11": "“mārisā, mārisā, ito vassasatasahassassa accayena kappavuṭṭhānaṁ bhavissati, ayaṁ loko vinassissati, mahāsamuddopi ussussissati, ayañca mahāpathavī sineru ca pabbatarājā uddayhissanti vinassissanti, yāva brahmalokā lokavināso bhavissati.",
  "atk-s0517a2:1290_12": "Mettaṁ, mārisā, bhāvetha. Karuṇaṁ… muditaṁ…",
  "atk-s0517a2:1290_13": "upekkhaṁ, mārisā, bhāvetha.",
  "atk-s0517a2:1290_14": "Mātaraṁ upaṭṭhahatha, pitaraṁ upaṭṭhahatha, kule jeṭṭhāpacāyino hothā”ti.",
  "atk-s0517a2:1290_15": "Tesaṁ vacanaṁ sutvā yebhuyyena manussā ca bhummā devā ca saṁvegajātā aññamaññaṁ muducittā hutvā mettādīni puññāni karitvā devaloke nibbattanti.",
  "atk-s0517a2:1290_16": "Tattha dibbasudhābhojanaṁ bhuñjitvā vāyokasiṇe parikammaṁ katvā jhānaṁ paṭilabhanti.",
  "atk-s0517a2:1290_17": "Tadaññe pana aparapariyavedanīyena kammena devaloke nibbattanti.",
  "atk-s0517a2:1290_18": "Aparapariyavedanīyakammarahito hi saṁsāre saṁsaranto nāma satto natthi.",
  "atk-s0517a2:1290_19": "Tepi tattha tatheva jhānaṁ paṭilabhanti.",
  "atk-s0517a2:1290_20": "Evaṁ devaloke paṭiladdhajjhānavasena sabbepi brahmaloke nibbattantīti.",
  "atk-s0517a2:1291_0": "Vassūpacchedato pana uddhaṁ dīghassa addhuno accayena dutiyo sūriyo pātubhavati, tasmiṁ pātubhūte neva rattiparicchedo, na divāparicchedo paññāyati.",
  "atk-s0517a2:1291_1": "Eko sūriyo udeti, eko atthaṁ gacchati, avicchinnasūriyasantāpova loko hoti.",
  "atk-s0517a2:1291_2": "Yathā ca pakatisūriye sūriyadevaputto hoti, evaṁ kappavināsakasūriye natthi.",
  "atk-s0517a2:1291_3": "Tattha pakatisūriye vattamāne ākāse valāhakāpi dhūmasikhāpi caranti.",
  "atk-s0517a2:1291_4": "Kappavināsakasūriye vattamāne vigatadhūmavalāhakaṁ ādāsamaṇḍalaṁ viya nimmalaṁ nabhaṁ hoti.",
  "atk-s0517a2:1291_5": "Ṭhapetvā pañca mahānadiyo sesakunnadīādīsu udakaṁ sussati.",
  "atk-s0517a2:1292_0": "Tatopi dīghassa addhuno accayena tatiyo sūriyo pātubhavati, yassa pātubhāvā mahānadiyopi sussanti.",
  "atk-s0517a2:1293_0": "Tatopi dīghassa addhuno accayena catuttho sūriyo pātubhavati, yassa pātubhāvā himavati mahānadīnaṁ pabhavā –",
  "atk-s0517a2:1293_1": "“sīhapapātano, haṁsapātano, kaṇṇamuṇḍako, rathakāradaho, anotattadaho, chaddantadaho, kuṇāladaho”ti ime satta mahāsarā sussanti.",
  "atk-s0517a2:1294_0": "Tatopi dīghassa addhuno accayena pañcamo sūriyo pātubhavati, yassa pātubhāvā anupubbena mahāsamudde aṅgulipabbatemanamattampi udakaṁ na saṇṭhāti.",
  "atk-s0517a2:1295_0": "Tatopi dīghassa addhuno accayena chaṭṭho sūriyo pātubhavati, yassa pātubhāvā sakalacakkavāḷaṁ ekadhūmaṁ hoti pariyādinnasinehaṁ dhūmena.",
  "atk-s0517a2:1295_1": "Yathā cidaṁ, evaṁ koṭisatasahassacakkavāḷānipi.",
  "atk-s0517a2:1296_0": "Tatopi dīghassa addhuno accayena sattamo sūriyo pātubhavati, yassa pātubhāvā sakalacakkavāḷaṁ ekajālaṁ hoti saddhiṁ koṭisatasahassacakkavāḷehi.",
  "atk-s0517a2:1296_1": "Yojanasatikādibhedāni sinerukūṭānipi palujjitvā ākāseyeva antaradhāyanti.",
  "atk-s0517a2:1296_2": "Sā aggijālā uṭṭhahitvā cātumahārājike gaṇhāti.",
  "atk-s0517a2:1296_3": "Tattha kanakavimānaratanavimānamaṇivimānāni jhāpetvā tāvatiṁsabhavanaṁ gaṇhāti.",
  "atk-s0517a2:1296_4": "Eteneva upāyena yāva paṭhamajjhānabhūmiṁ gaṇhāti.",
  "atk-s0517a2:1296_5": "Tattha tayopi.",
  "atk-s0517a2:1296_6": "Brahmaloke jhāpetvā ābhassare āhacca tiṭṭhati.",
  "atk-s0517a2:1296_7": "Sā yāva aṇumattampi saṅkhāragataṁ atthi, tāva na nibbāyati.",
  "atk-s0517a2:1296_8": "Sabbasaṅkhāraparikkhayā pana sappitelajhāpanaggisikhā viya chārikampi anavasesetvā nibbāyati.",
  "atk-s0517a2:1296_9": "Heṭṭhāākāsena saha upariākāso eko hoti mahandhakāro.",
  "atk-s0517a2:1297_0": "Atha dīghassa addhuno accayena mahāmegho uṭṭhahitvā paṭhamaṁ sukhumaṁ sukhumaṁ vassati.",
  "atk-s0517a2:1297_1": "Anupubbena kumudanāḷayaṭṭhimusalatālakkhandhādippamāṇāhi dhārāhi vassanto koṭisatasahassacakkavāḷesu sabbaṁ daḍḍhaṭṭhānaṁ pūretvā antaradhāyati.",
  "atk-s0517a2:1297_2": "Taṁ udakaṁ heṭṭhā ca tiriyañca vāto samuṭṭhahitvā ghanaṁ karoti parivaṭumaṁ paduminipatte udakabindusadisaṁ.",
  "atk-s0517a2:1297_3": "Kathaṁ tāva mahantaṁ udakarāsiṁ ghanaṁ karotīti ce?",
  "atk-s0517a2:1297_4": "Vivarasampadānato.",
  "atk-s0517a2:1297_5": "Taṁ hissa tahiṁ tahiṁ vivaraṁ deti.",
  "atk-s0517a2:1297_6": "Taṁ evaṁ vātena sampiṇḍiyamānaṁ ghanaṁ kariyamānaṁ parikkhayamānaṁ anupubbena heṭṭhā otarati.",
  "atk-s0517a2:1297_7": "Otiṇṇe otiṇṇe udake brahmalokaṭṭhāne brahmalokā, upari catukāmāvacaradevalokaṭṭhāne ca devalokā pātubhavanti.",
  "atk-s0517a2:1297_8": "Purimapathaviṭṭhānaṁ otiṇṇe pana balavavātā uppajjanti.",
  "atk-s0517a2:1297_9": "Te taṁ pihitadvāre dhamakaraṇe ṭhitaudakamiva nirussāsaṁ katvā rumbhanti.",
  "atk-s0517a2:1297_10": "Madhurodakaṁ parikkhayaṁ gacchamānaṁ upari rasapathaviṁ samuṭṭhāpeti.",
  "atk-s0517a2:1297_11": "Sā vaṇṇasampannā ceva hoti gandharasasampannā ca nirudakapāyāsassa upari paṭalaṁ viya.",
  "atk-s0517a2:1297_12": "Tadā ca ābhassarabrahmaloke paṭhamatarābhinibbattā sattā āyukkhayā vā puññakkhayā vā tato cavitvā idhūpapajjanti.",
  "atk-s0517a2:1297_13": "Te honti sayaṁpabhā antalikkhacarā.",
  "atk-s0517a2:1297_14": "Te aggaññasutte vuttanayena taṁ rasapathaviṁ sāyitvā taṇhābhibhūtā āluppakārakaṁ paribhuñjituṁ upakkamanti.",
  "atk-s0517a2:1298_0": "Atha tesaṁ sayaṁpabhā antaradhāyati, andhakāro hoti.",
  "atk-s0517a2:1298_1": "Te andhakāraṁ disvā bhāyanti.",
  "atk-s0517a2:1298_2": "Tato nesaṁ bhayaṁ nāsetvā sūrabhāvaṁ janayantaṁ paripuṇṇapaññāsayojanaṁ sūriyamaṇḍalaṁ pātubhavati.",
  "atk-s0517a2:1298_3": "Te taṁ disvā “ālokaṁ paṭilabhimhā”ti haṭṭhatuṭṭhā hutvā “amhākaṁ bhītānaṁ bhayaṁ nāsetvā sūrabhāvaṁ janayanto uṭṭhito, tasmā sūriyo hotū”ti sūriyotvevassa nāmaṁ karonti.",
  "atk-s0517a2:1298_4": "Atha sūriye divasaṁ ālokaṁ katvā atthaṅgate “yampi ālokaṁ labhimha, sopi no naṭṭho”ti puna bhītā honti, tesaṁ evaṁ hoti “sādhu vatassa sace aññaṁ ālokaṁ labheyyāmā”ti.",
  "atk-s0517a2:1298_5": "Tesaṁ cittaṁ ñatvā viya ekūnapaññāsayojanaṁ candamaṇḍalaṁ pātubhavati.",
  "atk-s0517a2:1298_6": "Te taṁ disvā bhiyyosomattāya haṭṭhatuṭṭhā hutvā “amhākaṁ chandaṁ ñatvā viya uṭṭhito, tasmā cando hotū”ti candotvevassa nāmaṁ karonti.",
  "atk-s0517a2:1299_0": "Evaṁ candimasūriyesu pātubhūtesu nakkhattāni tārakarūpāni pātubhavanti.",
  "atk-s0517a2:1299_1": "Tato pabhuti rattindivā paññāyanti anukkamena ca māsaddhamāsautusaṁvaccharā.",
  "atk-s0517a2:1299_2": "Candimasūriyānaṁ pana pātubhūtadivaseyeva sinerucakkavāḷahimavantapabbatā pātubhavanti.",
  "atk-s0517a2:1299_3": "Te ca kho apubbaṁ acarimaṁ phagguṇapuṇṇamadivaseyeva pātubhavanti. Kathaṁ?",
  "atk-s0517a2:1299_4": "Yathā nāma kaṅgubhatte paccamāne ekappahāreneva pubbuḷakā uṭṭhahanti, eke padesā thūpathūpā honti, eke ninnaninnā eke samasamā, evamevaṁ thūpathūpaṭṭhāne pabbatā honti ninnaninnaṭṭhāne samuddā samasamaṭṭhāne dīpāti.",
  "atk-s0517a2:1300_0": "Atha tesaṁ sattānaṁ rasapathaviṁ paribhuñjantānaṁ kamena ekacce vaṇṇavanto, ekacce dubbaṇṇā honti.",
  "atk-s0517a2:1300_1": "Tattha vaṇṇavanto dubbaṇṇe atimaññanti.",
  "atk-s0517a2:1300_2": "Tesaṁ atimānapaccayā sā rasapathavī antaradhāyati, bhūmipappaṭako pātubhavati.",
  "atk-s0517a2:1300_3": "Atha tesaṁ teneva nayena sopi antaradhāyati, padālatā pātubhavati.",
  "atk-s0517a2:1300_4": "Teneva nayena sāpi antaradhāyati, akaṭṭhapāko sāli pātubhavati akaṇo athuso suddho sugandhā taṇḍulapphalo.",
  "atk-s0517a2:1300_5": "Tato nesaṁ bhājanāni uppajjanti.",
  "atk-s0517a2:1300_6": "Te sāliṁ bhājane ṭhapetvā pāsāṇapiṭṭhiyaṁ ṭhapenti.",
  "atk-s0517a2:1300_7": "Sayameva jālāsikhā uṭṭhahitvā taṁ pacati.",
  "atk-s0517a2:1300_8": "So hoti odano sumanajātipupphasadiso.",
  "atk-s0517a2:1300_9": "Na tassa sūpena vā byañjanena vā karaṇīyaṁ atthi, yaṁ yaṁ rasaṁ bhuñjitukāmā honti, taṁ taṁ rasova hoti.",
  "atk-s0517a2:1300_10": "Tesaṁ taṁ oḷārikaṁ āhāraṁ āharayataṁ tato pabhuti muttakarīsaṁ sañjāyati.",
  "atk-s0517a2:1300_11": "Atha nesaṁ tassa nikkhamanatthāya vaṇamukhāni pabhijjanti.",
  "atk-s0517a2:1300_12": "Purisassa purisabhāvo, itthiyā itthibhāvo pātubhavati.",
  "atk-s0517a2:1300_13": "Tatra sudaṁ itthī purisaṁ, puriso ca itthiṁ ativelaṁ upanijjhāyati.",
  "atk-s0517a2:1300_14": "Tesaṁ ativelaṁ upanijjhāyanapaccayā kāmapariḷāho uppajjati.",
  "atk-s0517a2:1300_15": "Tato methunaṁ dhammaṁ paṭisevanti.",
  "atk-s0517a2:1300_16": "Te asaddhammapaṭisevanapaccayā viññūhi garahiyamānā viheṭhiyamānā tassa asaddhammassa paṭicchādanahetu agārāni karonti.",
  "atk-s0517a2:1300_17": "Te agāraṁ ajjhāvasamānā anukkamena aññatarassa alasajātikassa sattassa diṭṭhānugatiṁ āpajjantā sannidhiṁ karonti.",
  "atk-s0517a2:1300_18": "Tato pabhuti kaṇopi thusopi taṇḍulaṁ pariyonandhati, lāyitaṭṭhānampi na paṭivirūhati.",
  "atk-s0517a2:1300_19": "Te sannipatitvā anutthunanti “pāpakā vata bho dhammā sattesu pātubhūtā, mayañhi pubbe manomayā ahumhā”ti aggaññasutte vuttanayena vitthāretabbaṁ.",
  "atk-s0517a2:1300_20": "Tato mariyādaṁ ṭhapenti.",
  "atk-s0517a2:1301_0": "Atha aññataro satto aññassa bhāgaṁ adinnaṁ ādiyati.",
  "atk-s0517a2:1301_1": "Taṁ dvikkhattuṁ paribhāsitvā tatiyavāre pāṇileḍḍudaṇḍehi paharanti.",
  "atk-s0517a2:1301_2": "Te evaṁ adinnādānagarahamusāvādadaṇḍādānesu uppannesu sannipatitvā cintayanti “yaṁnūna mayaṁ ekaṁ sattaṁ sammanneyyāma, yo no sammā khīyitabbaṁ khīyeyya, garahitabbaṁ garaheyya, pabbājetabbaṁ pabbājeyya.",
  "atk-s0517a2:1301_3": "Mayaṁ panassa sālīnaṁ bhāgaṁ anupadassāmā”ti.",
  "atk-s0517a2:1301_4": "Evaṁ katasanniṭṭhānesu pana sattesu imasmiṁ tāva kappe ayameva bhagavā bodhisattabhūto tena samayena tesu sattesu abhirūpataro ca dassanīyataro ca mahesakkhataro ca buddhisampanno paṭibalo niggahapaggahaṁ kātuṁ.",
  "atk-s0517a2:1301_5": "Te taṁ upasaṅkamitvā yācitvā sammanniṁsu.",
  "atk-s0517a2:1301_6": "So “tena mahājanena sammatoti mahāsammato, khettānaṁ adhipatīti khattiyo, dhammena samena pare rañjetīti rājā”ti tīhi nāmehi paññāyittha.",
  "atk-s0517a2:1301_7": "Yañhi loke acchariyaṭṭhānaṁ, bodhisattova tattha ādipurisoti.",
  "atk-s0517a2:1301_8": "Evaṁ bodhisattaṁ ādiṁ katvā khattiyamaṇḍale saṇṭhite anupubbena brāhmaṇādayopi vaṇṇā saṇṭhahiṁsu.",
  "atk-s0517a2:1301_9": "Tattha kappavināsakamahāmeghato yāva jālūpacchedo, idamekamasaṅkheyyaṁ saṁvaṭṭoti vuccati.",
  "atk-s0517a2:1301_10": "Kappavināsakajālūpacchedato yāva koṭisatasahassacakkavāḷaparipūrako sampattimahāmegho, idaṁ dutiyamasaṅkheyyaṁ saṁvaṭṭaṭṭhāyīti vuccati.",
  "atk-s0517a2:1301_11": "Sampattimahāmeghato yāva candimasūriyapātubhāvo, idaṁ tatiyamasaṅkheyyaṁ vivaṭṭoti vuccati.",
  "atk-s0517a2:1301_12": "Candimasūriyapātubhāvato yāva puna kappavināsakamahāmegho, idaṁ catutthamasaṅkheyyaṁ vivaṭṭaṭṭhāyīti vuccati.",
  "atk-s0517a2:1301_13": "Imāni cattāri asaṅkheyyāni eko mahākappo hoti.",
  "atk-s0517a2:1301_14": "Evaṁ tāva agginā vināso ca saṇṭhahanañca veditabbaṁ.",
  "atk-s0517a2:1302_0": "Yasmiṁ pana samaye kappo udakena nassati, āditova kappavināsakamahāmegho uṭṭhahitvāti pubbe vuttanayeneva vitthāretabbaṁ.",
  "atk-s0517a2:1302_1": "Ayaṁ pana viseso –",
  "atk-s0517a2:1302_2": "yathā tattha dutiyo sūriyo, evamidha kappavināsako khārūdakamahāmegho uṭṭhāti.",
  "atk-s0517a2:1302_3": "So ādito sukhumaṁ sukhumaṁ vassanto anukkamena mahādhārāhi koṭisatasahassacakkavāḷānaṁ pūrento vassati.",
  "atk-s0517a2:1302_4": "Khārūdakena phuṭṭhaphuṭṭhā pathavīpabbatādayo vilīyanti.",
  "atk-s0517a2:1302_5": "Udakaṁ samantato vātehi dhārīyati.",
  "atk-s0517a2:1302_6": "Pathavito yāva dutiyajjhānabhūmiṁ udakaṁ gaṇhāti, tattha tayopi brahmaloke vilīyāpetvā subhakiṇhe āhacca tiṭṭhati.",
  "atk-s0517a2:1302_7": "Taṁ yāva aṇumattampi saṅkhāragataṁ atthi, tāva na vūpasammati.",
  "atk-s0517a2:1303_0": "Udakānugataṁ pana sabbasaṅkhāragataṁ abhibhavitvā sahasā vūpasammati, antaradhānaṁ gacchati.",
  "atk-s0517a2:1303_1": "Heṭṭhāākāsena saha upariākāso eko hoti mahandhakāroti sabbaṁ vuttasadisaṁ.",
  "atk-s0517a2:1303_2": "Kevalaṁ panidha ābhassarabrahmalokaṁ ādiṁ katvā loko pātubhavati.",
  "atk-s0517a2:1303_3": "Subhakiṇhato ca cavitvā ābhassaraṭṭhānādīsu sattā nibbattanti.",
  "atk-s0517a2:1303_4": "Tattha kappavināsakamahāmeghato yāva kappavināsakakhārūdakūpacchedo, idamekaṁ asaṅkheyyaṁ.",
  "atk-s0517a2:1303_5": "Udakūpacchedato yāva sampattimahāmegho, idaṁ dutiyamasaṅkheyyaṁ.",
  "atk-s0517a2:1303_6": "Sampattimahāmeghato…pe…",
  "atk-s0517a2:1303_7": "imāni cattāri asaṅkheyyāni eko mahākappo hoti.",
  "atk-s0517a2:1303_8": "Evaṁ udakena vināso ca saṇṭhahanañca veditabbaṁ.",
  "atk-s0517a2:1304_0": "Yasmiṁ pana samaye kappo vātena vinassati, āditova kappavināsakamahāmegho vuṭṭhahitvāti pubbe vuttanayeneva vitthāretabbaṁ.",
  "atk-s0517a2:1304_1": "Ayaṁ pana viseso –",
  "atk-s0517a2:1304_2": "yathā tattha dutiyasūriyo, evamidha kappavināsanatthaṁ vāto samuṭṭhāti.",
  "atk-s0517a2:1304_3": "So paṭhamaṁ thūlarajaṁ uṭṭhāpeti, tato saṇharajaṁ sukhumavālikaṁ thūlavālikaṁ sakkharapāsāṇādayoti yāva kūṭāgāramatte pāsāṇe visamaṭṭhāne ṭhitamahārukkhe ca uṭṭhāpeti.",
  "atk-s0517a2:1304_4": "Te pathavito nabhamuggatā na puna patanti, tattheva cuṇṇavicuṇṇā hutvā abhāvaṁ gacchanti.",
  "atk-s0517a2:1304_5": "Athānukkamena heṭṭhāmahāpathaviyā vāto samuṭṭhahitvā pathaviṁ parivattetvā uddhaṁ mūlaṁ katvā ākāse khipati.",
  "atk-s0517a2:1304_6": "Yojanasatappamāṇā pathavippadesā dviyojanatiyojanacatuyojanapañcayojanasatappamāṇāpi bhijjitvā vātavegukkhittā ākāseyeva cuṇṇavicuṇṇā hutvā abhāvaṁ gacchanti.",
  "atk-s0517a2:1304_7": "Cakkavāḷapabbatampi sinerupabbatampi vāto ukkhipitvā ākāse khipati.",
  "atk-s0517a2:1304_8": "Te aññamaññaṁ abhihantvā cuṇṇavicuṇṇā hutvā vinassanti.",
  "atk-s0517a2:1304_9": "Eteneva upāyena bhūmaṭṭhakavimānāni ca ākāsaṭṭhakavimānāni ca vināsento cha kāmāvacaradevaloke vināsetvā koṭisatasahassacakkavāḷāni vināseti.",
  "atk-s0517a2:1304_10": "Tattha cakkavāḷā cakkavāḷehi, himavantā himavantehi, sinerū sinerūhi aññamaññaṁ samāgantvā cuṇṇavicuṇṇā hutvā vinassanti.",
  "atk-s0517a2:1304_11": "Pathavito yāva tatiyajjhānabhūmiṁ vāto gaṇhāti, tattha tayo brahmaloke vināsetvā vehapphale āhacca tiṭṭhati.",
  "atk-s0517a2:1304_12": "Evaṁ sabbasaṅkhāragataṁ vināsetvā sayampi vinassati.",
  "atk-s0517a2:1304_13": "Heṭṭhāākāsena saha upariākāso eko hoti mahandhakāroti sabbaṁ vuttasadisaṁ.",
  "atk-s0517a2:1304_14": "Idha pana subhakiṇhabrahmalokaṁ ādiṁ katvā loko pātubhavati.",
  "atk-s0517a2:1304_15": "Vehapphalato ca cavitvā subhakiṇhaṭṭhānādīsu sattā nibbattanti.",
  "atk-s0517a2:1304_16": "Tattha kappavināsakamahāmeghato yāva kappavināsakavātūpacchedo, idamekaṁ asaṅkheyyaṁ.",
  "atk-s0517a2:1304_17": "Vātūpacchedato yāva sampattimahāmegho, idaṁ dutiyamasaṅkheyyaṁ…pe…",
  "atk-s0517a2:1304_18": "imāni cattāri asaṅkheyyāni eko mahākappo hoti.",
  "atk-s0517a2:1304_19": "Evaṁ vātena vināso ca saṇṭhahanañca veditabbaṁ.",
  "atk-s0517a2:1305_0": "Kiṁ kāraṇā evaṁ loko vinassati?",
  "atk-s0517a2:1305_1": "Akusalamūlakāraṇā.",
  "atk-s0517a2:1305_2": "Akusalamūlesu hi ussannesu evaṁ loko vinassati.",
  "atk-s0517a2:1305_3": "So ca kho rāge ussannatare agginā vinassati, dose ussannatare udakena vinassati.",
  "atk-s0517a2:1305_4": "Keci pana “dose ussannatare agginā, rāge udakenā”ti vadanti.",
  "atk-s0517a2:1305_5": "Mohe ussannatare vātena vinassati.",
  "atk-s0517a2:1305_6": "Evaṁ vinassantopi ca nirantarameva satta vāre agginā nassati, aṭṭhame vāre udakena.",
  "atk-s0517a2:1305_7": "Puna satta vāre agginā, aṭṭhame vāre udakenāti evaṁ aṭṭhame aṭṭhame vāre vinassanto sattakkhattuṁ udakena vinassitvā puna satta vāre agginā nassati.",
  "atk-s0517a2:1305_8": "Ettāvatā tesaṭṭhi kappā atītā honti.",
  "atk-s0517a2:1305_9": "Etthantare udakena nassanavāraṁ sampattampi paṭibāhitvā laddhokāso vāto paripuṇṇacatusaṭṭhikappāyuke subhakiṇhe viddhaṁsento lokaṁ vināseti.",
  "atk-s0517a2:1306_0": "Pubbenivāsaṁ anussarantopi ca kappānussaraṇako bhikkhu etesu kappesu anekepi saṁvaṭṭakappe anekepi vivaṭṭakappe anekepi saṁvaṭṭavivaṭṭakappe anussarati.",
  "atk-s0517a2:1306_1": "Saṁvaṭṭakappe vivaṭṭakappeti ca kappassa aḍḍhaṁ gahetvā vuttaṁ.",
  "atk-s0517a2:1306_2": "Saṁvaṭṭavivaṭṭakappeti sakalakappaṁ gahetvā vuttaṁ.",
  "atk-s0517a2:1306_3": "Kathaṁ anussaratīti ce?",
  "atk-s0517a2:1306_4": "Amutrāsintiādinā nayena.",
  "atk-s0517a2:1306_5": "Tattha amutrāsinti amumhi saṁvaṭṭakappe ahaṁ amumhi bhave vā yoniyā vā gatiyā vā viññāṇaṭṭhitiyā vā sattāvāse vā sattanikāye vā āsiṁ.",
  "atk-s0517a2:1306_6": "Evaṁnāmoti tisso vā phusso vā.",
  "atk-s0517a2:1306_7": "Evaṁgottoti kaccāno vā kassapo vā.",
  "atk-s0517a2:1306_8": "Idamassa atītabhave attano nāmagottānussaraṇavasena vuttaṁ.",
  "atk-s0517a2:1306_9": "Sace pana tasmiṁ kāle attano vaṇṇasampattiṁ vā lūkhapaṇītajīvikabhāvaṁ vā sukhadukkhabahulataṁ vā appāyukadīghāyukabhāvaṁ vā anussaritukāmo hoti, tampi anussaratiyeva.",
  "atk-s0517a2:1306_10": "Tenāha “evaṁvaṇṇo…pe…",
  "atk-s0517a2:1306_11": "evamāyupariyanto”ti.",
  "atk-s0517a2:1306_12": "Tattha evaṁvaṇṇoti odāto vā sāmo vā.",
  "atk-s0517a2:1306_13": "Evamāhāroti sālimaṁsodanāhāro vā pavattaphalabhojano vā.",
  "atk-s0517a2:1306_14": "Evaṁsukhadukkhappaṭisaṁvedīti anekappakārena kāyikacetasikānaṁ sāmisanirāmisādippabhedānaṁ vā sukhadukkhānaṁ paṭisaṁvedī.",
  "atk-s0517a2:1306_15": "Evamāyupariyantoti evaṁ vassasataparimāṇāyupariyanto vā caturāsītikappasatasahassāyupariyanto vā.",
  "atk-s0517a2:1307_0": "Sotato cuto amutra udapādinti so ahaṁ tato bhavato yonito gatito viññāṇaṭṭhitito sattāvāsato sattanikāyato vā cuto puna amukasmiṁ nāma bhave yoniyā gatiyā viññāṇaṭṭhitiyā sattāvāse sattanikāye vā udapādiṁ.",
  "atk-s0517a2:1307_1": "Tatrāpāsinti atha tatrāpi bhave yoniyā gatiyā viññāṇaṭṭhitiyā sattāvāse sattanikāye vā puna ahosiṁ.",
  "atk-s0517a2:1307_2": "Evaṁnāmotiādi vuttanayameva.",
  "atk-s0517a2:1307_3": "Apica yasmā amutrāsinti idaṁ anupubbena ārohantassa yāvaticchakaṁ anussaraṇaṁ, so tato cutoti paṭinivattantassa paccavekkhaṇaṁ, tasmā idhūpapannoti imissā idhūpapattiyā anantaramevassa upapattiṭṭhānaṁ sandhāya amutra udapādinti idaṁ vuttanti veditabbaṁ.",
  "atk-s0517a2:1307_4": "Tatrāpāsinti evamādi panassa tatra imissā upapattiyā anantare upapattiṭṭhāne nāmagottādīnaṁ anussaraṇadassanatthaṁ vuttaṁ.",
  "atk-s0517a2:1307_5": "So tato cuto idhūpapannoti svāhaṁ tato anantarūpapattiṭṭhānato cuto idha amukasmiṁ nāma khattiyakule vā brāhmaṇakule vā nibbattoti.",
  "atk-s0517a2:1307_6": "Itīti evaṁ.",
  "atk-s0517a2:1307_7": "Sākāraṁ sauddesanti nāmagottavasena sauddesaṁ, vaṇṇādivasena sākāraṁ.",
  "atk-s0517a2:1307_8": "Nāmagottena hi satto tisso phusso kassapoti uddisīyati, vaṇṇādīhi sāmo odātoti nānattato paññāyati.",
  "atk-s0517a2:1307_9": "Tasmā nāmagottaṁ uddeso, itare ākārāti.",
  "atk-s0517a2:1308_0": "Pubbenivāsānussatiñāṇaniddesavaṇṇanā niṭṭhitā.",
  "atk-s0517a2:1309_0": "54. Dibbacakkhuñāṇaniddesavaṇṇanā",
  "atk-s0517a2:1310_0": "106.",
  "atk-s0517a2:1310_1": "Dibbacakkhuñāṇaniddese ālokasaññaṁ manasi karotīti divā vā rattiṁ vā sūriyajoticandamaṇiālokaṁ ālokoti manasi karoti.",
  "atk-s0517a2:1310_2": "Evaṁ manasikaronto ca ālokoti saññaṁ manasi pavattanato “ālokasaññaṁ manasi karotī”ti vuccati.",
  "atk-s0517a2:1310_3": "Divāsaññaṁ adhiṭṭhātīti evaṁ ālokasaññaṁ manasikaritvā divāti saññaṁ ṭhapeti.",
  "atk-s0517a2:1310_4": "Yathādivā tathā rattinti yathā divā āloko diṭṭho, tatheva rattimpi manasi karoti.",
  "atk-s0517a2:1310_5": "Yathā rattiṁ tathā divāti yathā rattiṁ āloko diṭṭho, tatheva divāpi manasi karoti.",
  "atk-s0517a2:1310_6": "Iti vivaṭena cetasāti evaṁ apihitena cittena.",
  "atk-s0517a2:1310_7": "Apariyonaddhenāti samantato anaddhena.",
  "atk-s0517a2:1310_8": "Sappabhāsaṁ cittaṁ bhāvetīti saobhāsaṁ cittaṁ vaḍḍheti.",
  "atk-s0517a2:1310_9": "Etena dibbacakkhussa parikammālokārammaṇaṁ cittaṁ kathitaṁ.",
  "atk-s0517a2:1310_10": "Ālokakasiṇārammaṇaṁ catutthajjhānameva vā sandhāya vuttaṁ.",
  "atk-s0517a2:1310_11": "Tassevaṁ bhāvayato obhāsajātaṁ cittaṁ hoti vigatandhakārāvaraṇaṁ.",
  "atk-s0517a2:1310_12": "Tena hi dibbacakkhuṁ uppādetukāmena ādikammikena kulaputtena imissāyeva pāḷiyā anusārena kasiṇārammaṇaṁ abhiññāpādakajjhānaṁ sabbākārena abhinīhārakkhamaṁ katvā “tejokasiṇaṁ odātakasiṇaṁ ālokakasiṇa”nti imesu tīsu kasiṇesu aññataraṁ āsannaṁ kātabbaṁ, upacārajjhānagocaraṁ katvā vaḍḍhetvā ṭhapetabbaṁ, na tattha appanā uppādetabbāti adhippāyo.",
  "atk-s0517a2:1310_13": "Sace hi uppādeti, pādakajjhānanissayaṁ hoti, na parikammanissayaṁ.",
  "atk-s0517a2:1310_14": "Imesu ca pana tīsu ālokakasiṇaṁyeva seṭṭhataraṁ, tadanulomena pana itaraṁ kasiṇadvayampi vuttaṁ.",
  "atk-s0517a2:1310_15": "Tasmā ālokakasiṇaṁ itaresaṁ vā aññataraṁ ārammaṇaṁ katvā cattāri jhānāni uppādetvā puna upacārabhūmiyaṁyeva ṭhatvā kasiṇaṁ vaḍḍhetabbaṁ.",
  "atk-s0517a2:1310_16": "Vaḍḍhitavaḍḍhitaṭṭhānassa antoyeva rūpagataṁ passitabbaṁ.",
  "atk-s0517a2:1310_17": "Rūpagataṁ passato panassa tena byāpārena parikammacittena ālokapharaṇaṁ akubbato parikammassa vāro atikkamati, tato āloko antaradhāyati, tasmiṁ antarahite rūpagatampi na dissati.",
  "atk-s0517a2:1310_18": "Athānena punappunaṁ pādakajjhānameva pavisitvā tato vuṭṭhāya āloko pharitabbo.",
  "atk-s0517a2:1310_19": "Evaṁ anukkamena āloko thāmagato hotīti.",
  "atk-s0517a2:1310_20": "“Ettha āloko hotū”ti yattakaṁ ṭhānaṁ paricchindati, tattha āloko tiṭṭhatiyeva.",
  "atk-s0517a2:1310_21": "Divasampi nisīditvā passato rūpadassanaṁ hoti.",
  "atk-s0517a2:1310_22": "Tattha yadā tassa bhikkhuno maṁsacakkhussa anāpāthagataṁ antokucchigataṁ hadayavatthunissitaṁ heṭṭhāpathavītalanissitaṁ tirokuṭṭapabbatapākāragataṁ paracakkavāḷagatanti idaṁ rūpaṁ ñāṇacakkhussa āpāthaṁ āgacchati, maṁsacakkhunā dissamānaṁ viya hoti, tadā dibbacakkhu uppannaṁ hoti.",
  "atk-s0517a2:1310_23": "Tadeva cettha rūpadassanasamatthaṁ, na pubbabhāgacittāni.",
  "atk-s0517a2:1311_0": "Tatrāyaṁ dibbacakkhuno uppattikkamo –",
  "atk-s0517a2:1311_1": "vuttappakārametaṁ rūpamārammaṇaṁ katvā manodvārāvajjane uppajjitvā niruddhe tadeva rūpamārammaṇaṁ katvā cattāri pañca vā javanāni uppajjantīti pubbe vuttanayeneva veditabbaṁ.",
  "atk-s0517a2:1311_2": "Idaṁ pana ñāṇaṁ “sattānaṁ cutūpapāte ñāṇa”ntipi “dibbacakkhuñāṇa”ntipi vuccati.",
  "atk-s0517a2:1311_3": "Taṁ panetaṁ puthujjanassa paripantho hoti.",
  "atk-s0517a2:1311_4": "So hi “yattha yattha āloko hotū”ti adhiṭṭhāti, taṁ taṁ pathavīsamuddapabbate vinivijjhitvāpi ekālokaṁ hoti.",
  "atk-s0517a2:1311_5": "Athassa tattha bhayānakāni yakkharakkhasādirūpāni passato bhayaṁ uppajjati.",
  "atk-s0517a2:1311_6": "Tena cittavikkhepaṁ patvā jhānavibbhantako hoti.",
  "atk-s0517a2:1311_7": "Tasmā rūpadassane appamattena bhavitabbaṁ.",
  "atk-s0517a2:1312_0": "Sattānaṁ cutūpapātañāṇāyāti sattānaṁ cutiyā ca upapāte ca ñāṇāya.",
  "atk-s0517a2:1312_1": "Yena ñāṇena sattānaṁ cuti ca upapāto ca ñāyati, tadatthaṁ dibbacakkhuñāṇatthanti vuttaṁ hoti.",
  "atk-s0517a2:1312_2": "Dibbena cakkhunāti vuttatthameva.",
  "atk-s0517a2:1312_3": "Visuddhenāti cutūpapātadassanena diṭṭhivisuddhihetuttā visuddhaṁ.",
  "atk-s0517a2:1312_4": "Yo hi cutimattameva passati, na upapātaṁ, so ucchedadiṭṭhiṁ gaṇhāti.",
  "atk-s0517a2:1312_5": "Yo upapātameva passati, na cutiṁ, so navasattapātubhāvadiṭṭhiṁ gaṇhāti.",
  "atk-s0517a2:1312_6": "Yo pana tadubhayaṁ passati, so yasmā duvidhampi taṁ diṭṭhigatamativattati, tasmāssa taṁ dassanaṁ diṭṭhivisuddhihetu hoti.",
  "atk-s0517a2:1312_7": "Ubhayañcetaṁ buddhaputtā passanti.",
  "atk-s0517a2:1312_8": "Tena vuttaṁ –",
  "atk-s0517a2:1312_9": "“cutūpapātadassanena diṭṭhivisuddhihetuttā visuddha”nti.",
  "atk-s0517a2:1312_10": "Manussūpacāraṁ atikkamitvā rūpadassanena atikkantamānusakaṁ, mānusakaṁ vā maṁsacakkhuṁ atikkantattā atikkantamānusakaṁ.",
  "atk-s0517a2:1312_11": "Tena dibbena cakkhunā visuddhena atikkantamānusakena.",
  "atk-s0517a2:1313_0": "Satte passatīti manussānaṁ maṁsacakkhunā viya satte oloketi.",
  "atk-s0517a2:1313_1": "Cavamāne upapajjamāneti ettha cutikkhaṇe upapattikkhaṇe vā dibbacakkhunā daṭṭhuṁ na sakkā, ye pana āsannacutikā idāni cavissanti.",
  "atk-s0517a2:1313_2": "Te cavamānā.",
  "atk-s0517a2:1313_3": "Ye ca gahitapaṭisandhikā sampatinibbattā vā, te upapajjamānāti adhippetā.",
  "atk-s0517a2:1313_4": "Te evarūpe cavamāne ca upapajjamāne ca passatīti dasseti.",
  "atk-s0517a2:1313_5": "Hīneti mohanissandayuttattā hīnānaṁ jātikulabhogādīnaṁ vasena hīḷite ohīḷite oññāte avaññāte.",
  "atk-s0517a2:1313_6": "Paṇīteti amohanissandayuttattā tabbiparīte.",
  "atk-s0517a2:1313_7": "Suvaṇṇeti adosanissandayuttattā iṭṭhakantamanāpavaṇṇayutte.",
  "atk-s0517a2:1313_8": "Dubbaṇṇeti dosanissandayuttattā aniṭṭhākantāmanāpavaṇṇayutte, anabhirūpe virūpetipi attho.",
  "atk-s0517a2:1313_9": "Sugateti sugatigate, alobhanissandayuttattā vā aḍḍhe mahaddhane.",
  "atk-s0517a2:1313_10": "Duggateti duggatigate, lobhanissandayuttattā vā dalidde appannapāne.",
  "atk-s0517a2:1313_11": "Yathākammūpageti yaṁ yaṁ kammaṁ upacitaṁ, tena tena upagate.",
  "atk-s0517a2:1313_12": "Tattha purimehi “cavamāne”tiādīhi dibbacakkhukiccaṁ vuttaṁ, iminā pana padena yathākammūpagañāṇakiccaṁ.",
  "atk-s0517a2:1314_0": "Tassa ca ñāṇassa ayamuppattikkamo –",
  "atk-s0517a2:1314_1": "idha bhikkhu heṭṭhānirayābhimukhaṁ ālokaṁ vaḍḍhetvā nerayike satte passati mahādukkhamanubhavamāne, taṁ dassanaṁ dibbacakkhukiccameva.",
  "atk-s0517a2:1314_2": "So evaṁ manasi karoti “kiṁ nu kho kammaṁ katvā ime sattā etaṁ dukkhamanubhavantī”ti.",
  "atk-s0517a2:1314_3": "Athassa “idaṁ nāma katvā”ti taṁkammārammaṇaṁ ñāṇamuppajjati.",
  "atk-s0517a2:1314_4": "Tathā uparidevalokābhimukhaṁ ālokaṁ vaḍḍhetvā nandanavanamissakavanaphārusakavanādīsu satte passati mahāsampattiṁ anubhavamāne, tampi dassanaṁ dibbacakkhukiccameva.",
  "atk-s0517a2:1314_5": "So evaṁ manasi karoti “kiṁ nu kho kammaṁ katvā ime sattā etaṁ sampattiṁ anubhavantī”ti.",
  "atk-s0517a2:1314_6": "Athassa “idaṁ nāma katvā”ti taṁkammārammaṇaṁ ñāṇamuppajjati.",
  "atk-s0517a2:1314_7": "Idaṁ yathākammūpagañāṇaṁ nāma.",
  "atk-s0517a2:1314_8": "Imassa visuṁ parikammaṁ nāma natthi.",
  "atk-s0517a2:1314_9": "Yathā cimassa, evaṁ anāgataṁsañāṇassāpi.",
  "atk-s0517a2:1314_10": "Dibbacakkhupādakāneva hi imāni dibbacakkhunā saheva ijjhanti.",
  "atk-s0517a2:1315_0": "Ime vata bhontotiādīsu imeti dibbacakkhunā diṭṭhānaṁ nidassanavacanaṁ.",
  "atk-s0517a2:1315_1": "Vatāti anulomavacanatthe nipāto.",
  "atk-s0517a2:1315_2": "Bhontoti bhavanto.",
  "atk-s0517a2:1315_3": "Duṭṭhu caritaṁ, duṭṭhaṁ vā caritaṁ kilesapūtikattāti duccaritaṁ, kāyena duccaritaṁ, kāyato vā uppannaṁ duccaritanti kāyaduccaritaṁ.",
  "atk-s0517a2:1315_4": "Itaresupi eseva nayo.",
  "atk-s0517a2:1315_5": "Samannāgatāti samaṅgībhūtā.",
  "atk-s0517a2:1315_6": "Ariyānaṁ upavādakāti buddhapaccekabuddhasāvakānaṁ ariyānaṁ antamaso gihisotāpannānampi anatthakāmā hutvā antimavatthunā vā guṇaparidhaṁsanena vā upavādakā, akkosakā garahakāti vuttaṁ hoti.",
  "atk-s0517a2:1315_7": "Tattha “natthi imesaṁ samaṇadhammo, assamaṇā ete”ti vadanto antimavatthunā upavadati, “natthi imesaṁ jhānaṁ vā vimokkho vā maggo vā phalaṁ vā”tiādīni vadanto guṇaparidhaṁsanena upavadatīti veditabbo.",
  "atk-s0517a2:1315_8": "So ca jānaṁ vā upavadeyya ajānaṁ vā, ubhayathāpi ariyūpavādova hoti.",
  "atk-s0517a2:1315_9": "Bhāriyaṁ kammaṁ ānantariyasadisaṁ saggāvaraṇaṁ maggāvaraṇañca, satekicchaṁ pana hoti.",
  "atk-s0517a2:1315_10": "Tasmā yo ariyaṁ upavadati, tena gantvā sace attanā vuḍḍhataro hoti, ukkuṭikaṁ nisīditvā “ahaṁ āyasmantaṁ idañcidañca avacaṁ, taṁ me khamāhī”ti khamāpetabbo.",
  "atk-s0517a2:1315_11": "Sace navakataro hoti, vanditvā ukkuṭikaṁ nisīditvā añjaliṁ paggahetvā “ahaṁ, bhante, tumhe idañcidañca avacaṁ, taṁ me khamathā”ti khamāpetabbo.",
  "atk-s0517a2:1315_12": "Sace disāpakkanto hoti, sayaṁ vā gantvā saddhivihārikādike vā pesetvā khamāpetabbo.",
  "atk-s0517a2:1315_13": "Sace nāpi gantuṁ na pesetuṁ sakkā hoti, ye tasmiṁ vihāre bhikkhū vasanti, tesaṁ santikaṁ gantvā sace navakatarā honti, ukkuṭikaṁ nisīditvā, sace vuḍḍhatarā, vuḍḍhe vuttanayeneva paṭipajjitvā “ahaṁ, bhante, asukaṁ nāma āyasmantaṁ idañcidañca avacaṁ, khamatu me so āyasmā”ti vatvā khamāpetabbo.",
  "atk-s0517a2:1315_14": "Sammukhā akkhamantepi etadeva kātabbaṁ.",
  "atk-s0517a2:1315_15": "Sace ekacārikabhikkhu hoti, neva tassa vasanaṭṭhānaṁ, na gataṭṭhānaṁ paññāyati, ekassa paṇḍitassa bhikkhuno santikaṁ gantvā “ahaṁ, bhante, asukaṁ nāma āyasmantaṁ idañcidañca avacaṁ, taṁ me anussarato vippaṭisāro hoti, kiṁ karomī”ti vattabbaṁ.",
  "atk-s0517a2:1315_16": "So vakkhati “tumhe mā cintayittha, thero tumhākaṁ khamati, cittaṁ vūpasamethā”ti.",
  "atk-s0517a2:1315_17": "Tenāpi ariyassa gatadisābhimukhena añjaliṁ paggahetvā “khamathā”ti vattabbaṁ.",
  "atk-s0517a2:1315_18": "Yadi so parinibbuto hoti, parinibbutamañcaṭṭhānaṁ gantvā yāva sivathikaṁ gantvāpi khamāpetabbaṁ.",
  "atk-s0517a2:1315_19": "Evaṁ kate neva saggāvaraṇaṁ, na maggāvaraṇaṁ hoti, pākatikameva hotīti.",
  "atk-s0517a2:1316_0": "Micchādiṭṭhikāti viparītadassanā.",
  "atk-s0517a2:1316_1": "Micchādiṭṭhikammasamādānāti micchādiṭṭhivasena samādinnanānāvidhakammā, ye ca micchādiṭṭhimūlakesu kāyakammādīsu aññepi samādapenti.",
  "atk-s0517a2:1316_2": "Ettha ca vacīduccaritaggahaṇeneva ariyūpavāde, manoduccaritaggahaṇena ca micchādiṭṭhiyā saṅgahitāyapi imesaṁ dvinnaṁ puna vacanaṁ mahāsāvajjabhāvadassanatthanti veditabbaṁ.",
  "atk-s0517a2:1316_3": "Mahāsāvajjo hi ariyūpavādo ānantariyasadisattā.",
  "atk-s0517a2:1316_4": "Vuttampi cetaṁ “seyyathāpi, sāriputta, bhikkhu sīlasampanno samādhisampanno paññāsampanno diṭṭheva dhamme aññaṁ ārādheyya, evaṁsampadamidaṁ sāriputta vadāmi taṁ vācaṁ appahāya taṁ cittaṁ appahāya taṁ diṭṭhiṁ appaṭinissajjitvā yathābhataṁ nikkhitto, evaṁ niraye”ti.",
  "atk-s0517a2:1316_5": "Micchādiṭṭhito ca mahāsāvajjataraṁ nāma aññaṁ natthi. Yathāha –",
  "atk-s0517a2:1316_6": "“nāhaṁ, bhikkhave, aññaṁ ekadhammampi samanupassāmi, yaṁ evaṁ mahāsāvajjaṁ, yathayidaṁ, bhikkhave, micchādiṭṭhi, micchādiṭṭhiparamāni, bhikkhave, vajjānī”ti.",
  "atk-s0517a2:1317_0": "Kāyassabhedāti upādinnakkhandhapariccāgā.",
  "atk-s0517a2:1317_1": "Paraṁ maraṇāti tadanantaraṁ abhinibbattikkhandhaggahaṇe.",
  "atk-s0517a2:1317_2": "Atha vā kāyassa bhedāti jīvitindriyassupacchedā.",
  "atk-s0517a2:1317_3": "Paraṁ maraṇāti cuticittato uddhaṁ.",
  "atk-s0517a2:1317_4": "Apāyanti evamādi sabbaṁ nirayavevacanameva.",
  "atk-s0517a2:1317_5": "Nirayo hi saggamokkhahetubhūtā puññasammatā ayā apetattā, sukhānaṁ vā āyassa abhāvā apāyo.",
  "atk-s0517a2:1317_6": "Dukkhassa gati paṭisaraṇanti duggati, dosabahulatāya vā duṭṭhena kammunā nibbattā gati duggati.",
  "atk-s0517a2:1317_7": "Vivasā nipatanti tattha dukkaṭakārinoti vinipāto, vinassantā vā ettha patanti sambhijjamānaṅgapaccaṅgātipi vinipāto.",
  "atk-s0517a2:1317_8": "Natthi ettha assādasaññito ayoti nirayo.",
  "atk-s0517a2:1318_0": "Atha vā apāyaggahaṇena tiracchānayoniṁ dīpeti.",
  "atk-s0517a2:1318_1": "Tiracchānayoni hi apāyo sugatito apetattā, na duggati mahesakkhānaṁ nāgarājādīnaṁ sambhavato.",
  "atk-s0517a2:1318_2": "Duggatiggahaṇena pettivisayaṁ.",
  "atk-s0517a2:1318_3": "So hi apāyo ceva duggati ca sugatito apetattā dukkhassa ca gatibhūtattā, na tu vinipāto asurasadisaṁ avinipatitattā.",
  "atk-s0517a2:1318_4": "Vinipātaggahaṇena asurakāyaṁ.",
  "atk-s0517a2:1318_5": "So hi yathāvuttena atthena apāyo ceva duggati ca sabbasamussayehi ca vinipatitattā vinipātoti vuccati.",
  "atk-s0517a2:1318_6": "Nirayaggahaṇena avīciādimanekappakāraṁ nirayamevāti.",
  "atk-s0517a2:1318_7": "Upapannāti upagatā, tattha abhinibbattāti adhippāyo.",
  "atk-s0517a2:1318_8": "Vuttavipariyāyena sukkapakkho veditabbo.",
  "atk-s0517a2:1319_0": "Ayaṁ pana viseso –",
  "atk-s0517a2:1319_1": "tattha sugatiggahaṇena manussagatipi saṅgayhati, saggaggahaṇena devagatiyeva.",
  "atk-s0517a2:1319_2": "Tattha sundarā gatīti sugati.",
  "atk-s0517a2:1319_3": "Rūpādīhi visayehi suṭṭhu aggoti saggo.",
  "atk-s0517a2:1319_4": "So sabbopi lujjanapalujjanaṭṭhena lokoti ayaṁ vacanattho.",
  "atk-s0517a2:1319_5": "Iti “dibbena cakkhunā”tiādi sabbaṁ nigamanavacanaṁ.",
  "atk-s0517a2:1319_6": "Evaṁ dibbena cakkhunā passatīti ayamettha saṅkhepatthoti.",
  "atk-s0517a2:1320_0": "Dibbacakkhuñāṇaniddesavaṇṇanā niṭṭhitā.",
  "atk-s0517a2:1321_0": "Pañcañāṇapakiṇṇakaṁ",
  "atk-s0517a2:1322_0": "Imesu pañcasu ñāṇesu iddhividhañāṇaṁ parittamahaggataatītānāgatapaccuppannaajjhattabahiddhārammaṇavasena sattasu ārammaṇesu pavattati.",
  "atk-s0517a2:1322_1": "Sotadhātuvisuddhiñāṇaṁ parittapaccuppannaajjhattabahiddhārammaṇavasena catūsu ārammaṇesu pavattati.",
  "atk-s0517a2:1322_2": "Cetopariyañāṇaṁ parittamahaggataappamāṇamaggaatītānāgatapaccuppannabahiddhārammaṇavasena aṭṭhasu ārammaṇesu pavattati.",
  "atk-s0517a2:1322_3": "Pubbenivāsānussatiñāṇaṁ",
  "atk-s0517a2:1323_0": "Parittamahaggataappamāṇamaggaatītaajjhattabahiddhānavattabbārammaṇavasena aṭṭhasu ārammaṇesu pavattati.",
  "atk-s0517a2:1323_1": "Dibbacakkhuñāṇaṁ parittapaccuppannaajjhattabahiddhārammaṇavasena catūsu ārammaṇesu pavattati.",
  "atk-s0517a2:1323_2": "Yathākammūpagañāṇaṁ parittamahaggataatītaajjhattabahiddhārammaṇavasena pañcasu ārammaṇesu pavattati.",
  "atk-s0517a2:1323_3": "Anāgataṁsañāṇaṁ parittamahaggataappamāṇamaggaanāgataajjhattabahiddhānavattabbārammaṇavasena aṭṭhasu ārammaṇesu pavattatīti.",
  "atk-s0517a2:1324_0": "Pañcañāṇapakiṇṇakaṁ niṭṭhitaṁ.",
  "atk-s0517a2:1325_0": "55. Āsavakkhayañāṇaniddesavaṇṇanā",
  "atk-s0517a2:1326_0": "107.",
  "atk-s0517a2:1326_1": "Āsavakkhayañāṇaniddese anaññātaññassāmītindriyādīni vuttatthāni.",
  "atk-s0517a2:1326_2": "Kati ṭhānāni gacchatīti ekekassa uppattiṭṭhānaniyamanatthaṁ pucchā.",
  "atk-s0517a2:1326_3": "Ekaṁ ṭhānaṁ gacchatīti ekasmiṁ ṭhāne uppajjatīti vuttaṁ hoti.",
  "atk-s0517a2:1326_4": "Uppattiokāsaṭṭhānañhi tiṭṭhati etthāti ṭhānanti vuccati.",
  "atk-s0517a2:1326_5": "Cha ṭhānānīti cha maggaphalakkhaṇe.",
  "atk-s0517a2:1326_6": "Indriyānaṁ anaññātaññassāmītindriyādīsu tīsu ekekameva adhikaṁ hotīti dassanatthaṁ saddhindriyaṁ adhimokkhaparivāraṁ hotītiādi vuttaṁ.",
  "atk-s0517a2:1326_7": "Yathā “saddhindriyassa adhimokkhaṭṭho”tiādīsu adhimokkhādayo saddhindriyādīnaṁ kiccavasena vuttā, evamidhāpi “adhimokkhaparivāraṁ hotī”ti saddhindriyaṁ adhimokkhatthena parivāraṁ hotīti vuttaṁ hoti.",
  "atk-s0517a2:1326_8": "Esa nayo sesesupi.",
  "atk-s0517a2:1326_9": "Parivāranti ca liṅgavipallāso kato.",
  "atk-s0517a2:1326_10": "Paññindriyanti anaññātaññassāmītindriyameva pajānanasabhāvadassanatthaṁ visuṁ katvā vuttaṁ.",
  "atk-s0517a2:1326_11": "Abhidhammepi hi paññāya kiccavisesadassanatthaṁ maggakkhaṇe ca phalakkhaṇe ca ekāva paññā aṭṭhadhā vibhattā.",
  "atk-s0517a2:1326_12": "Abhisandanaparivāranti nhāniyacuṇṇānaṁ udakaṁ viya cittacetasikānaṁ sinehanakiccena parivāraṁ hoti.",
  "atk-s0517a2:1326_13": "Idaṁ somanassasampayuttamaggavaseneva vuttaṁ.",
  "atk-s0517a2:1326_14": "Upekkhāsampayuttamagge pana somanassindriyaṭṭhāne upekkhindriyaṁ daṭṭhabbaṁ.",
  "atk-s0517a2:1326_15": "Taṁ pana sampayuttānaṁ nātiupabrūhanaparivāranti gahetabbaṁ.",
  "atk-s0517a2:1326_16": "Pavattasantatādhipateyyaparivāranti pavattā santati pavattasantati, vattamānasantānanti attho.",
  "atk-s0517a2:1326_17": "Adhipatibhāvo ādhipateyyaṁ, pavattasantatiyā ādhipateyyaṁ pavattasantatādhipateyyaṁ.",
  "atk-s0517a2:1326_18": "Vattamānajīvitindriyassa uparipavattiyā ca paccayattā pubbāparavasena pavattasantatiyā adhipatibhāvena anaññātaññassāmītindriyassa parivāraṁ hoti.",
  "atk-s0517a2:1327_0": "Sotāpattimaggakkhaṇejātā dhammātiādi sabbesaṁ maggasampayuttakānaṁ vaṇṇabhaṇanatthaṁ vuttaṁ.",
  "atk-s0517a2:1327_1": "Tattha maggakkhaṇe jātāti maggasamuṭṭhitā eva, na aññe.",
  "atk-s0517a2:1327_2": "Yasmā pana maggasamuṭṭhitampi rūpaṁ kusalādināmaṁ na labhati, tasmā taṁ apanento ṭhapetvā cittasamuṭṭhānaṁ rūpanti āha.",
  "atk-s0517a2:1327_3": "Sabbeva hi te dhammā kucchitānaṁ salanādīhi atthehi kusalā.",
  "atk-s0517a2:1327_4": "Te ārammaṇaṁ katvā pavattamānā natthi etesaṁ āsavāti anāsavā.",
  "atk-s0517a2:1327_5": "Vaṭṭamūlaṁ chindantā nibbānaṁ ārammaṇaṁ katvā vaṭṭato niyyantīti niyyānikā.",
  "atk-s0517a2:1327_6": "Kusalākusalasaṅkhātā cayā apetattā apacayasaṅkhātaṁ nibbānaṁ ārammaṇaṁ katvā pavattanato apacayaṁ gacchantīti apacayagāmino, pavattaṁ apacinantā viddhaṁsentā gacchantītipi apacayagāmino.",
  "atk-s0517a2:1327_7": "Loke apariyāpannabhāvena lokato uttarā uttiṇṇāti lokuttarā.",
  "atk-s0517a2:1327_8": "Nibbānaṁ ārammaṇaṁ etesanti nibbānārammaṇā.",
  "atk-s0517a2:1328_0": "Imāni aṭṭhindriyānītiādi pubbe vuttaparivārabhāvassa ca tena sahagatādibhāvassa ca ādivuttaākārānañca dīpanatthaṁ vuttaṁ.",
  "atk-s0517a2:1328_1": "Tattha aṭṭhindriyānīti pubbe vuttanayena paññindriyena saha aṭṭha.",
  "atk-s0517a2:1328_2": "Sahajātaparivārāti aṭṭhasu ekekena saha itare itare satta sahajātā hutvā tassa sahajātaparivārā honti.",
  "atk-s0517a2:1328_3": "Tatheva aññaṁ aññassa aññaṁ aññassāti evaṁ aññamaññaparivārā honti.",
  "atk-s0517a2:1328_4": "Tatheva aññamaññaṁ nissayaparivārā sampayuttaparivārā ca honti.",
  "atk-s0517a2:1328_5": "Sahagatāti tena anaññātaññassāmītindriyena saha ekuppādādibhāvaṁ gatā.",
  "atk-s0517a2:1328_6": "Sahajātāti teneva saha jātā.",
  "atk-s0517a2:1328_7": "Saṁsaṭṭhāti teneva saha missitā.",
  "atk-s0517a2:1328_8": "Sampayuttāti teneva samaṁ ekuppādādipakārehi yuttā.",
  "atk-s0517a2:1328_9": "Tevāti te eva aṭṭha indriyadhammā.",
  "atk-s0517a2:1328_10": "Tassāti anaññātaññassāmītindriyassa.",
  "atk-s0517a2:1328_11": "Ākārāti parivārakoṭṭhāsā.",
  "atk-s0517a2:1329_0": "Phalakkhaṇe jātā dhammā sabbeva abyākatā hontīti rūpassapi abyākatattā cittasamuṭṭhānarūpena saha vuttā.",
  "atk-s0517a2:1329_1": "Maggasseva kusalattā niyyānikattā apacayagāmittā ca phalakkhaṇe “kusalā”ti ca “niyyānikā”ti ca “apacayagāmino”ti ca na vuttaṁ.",
  "atk-s0517a2:1329_2": "Itītiādi vuttappakāranigamanaṁ.",
  "atk-s0517a2:1329_3": "Tattha aṭṭhaṭṭhakānīti aṭṭhasu maggaphalesu ekekassa aṭṭhakassa vasena aṭṭha indriyaaṭṭhakāni.",
  "atk-s0517a2:1329_4": "Catusaṭṭhi hontīti catusaṭṭhi ākārā honti.",
  "atk-s0517a2:1329_5": "Āsavātiādi heṭṭhā vuttatthameva.",
  "atk-s0517a2:1329_6": "Idha arahattamaggavajjheyeva āsave avatvā sesamaggattayavajjhānampi vacanaṁ āsavakkhayavacanasāmaññamattena vuttanti veditabbaṁ.",
  "atk-s0517a2:1329_7": "Arahattamaggañāṇameva hi keci āsave asesetvā āsavānaṁ khepanato “khaye ñāṇa”nti vuccati.",
  "atk-s0517a2:1329_8": "Tasmāyeva ca arahāyeva khīṇāsavoti vuccatīti.",
  "atk-s0517a2:1330_0": "Āsavakkhayañāṇaniddesavaṇṇanā niṭṭhitā.",
  "atk-s0517a2:1331_0": "56-63. Saccañāṇacatukkadvayaniddesavaṇṇanā",
  "atk-s0517a2:1332_0": "108-9.",
  "atk-s0517a2:1332_1": "Saccañāṇacatukkadvayaniddese dukkhassa pīḷanaṭṭhotiādīni vuttatthāneva.",
  "atk-s0517a2:1332_2": "Maggasamaṅgissa ñāṇaṁ dukkhepetaṁ ñāṇantiādi anantaracatukke viya ekābhisamayavasena vuttaṁ.",
  "atk-s0517a2:1332_3": "Duvidhañhi saccañāṇaṁ lokiyaṁ lokuttarañca.",
  "atk-s0517a2:1332_4": "Lokikaṁ duvidhaṁ anubodhañāṇaṁ paccavekkhaṇañāṇañca.",
  "atk-s0517a2:1332_5": "Anubodhañāṇaṁ ādikammikassa anussavādivasena nirodhe magge ca pavattati, dukkhe samudaye ca ārammaṇakaraṇavasena.",
  "atk-s0517a2:1332_6": "Paccavekkhaṇañāṇaṁ paṭividdhasaccassa catūsupi saccesu ārammaṇakaraṇavasena.",
  "atk-s0517a2:1332_7": "Lokuttaraṁ paṭivedhañāṇaṁ nirodhamārammaṇaṁ katvā kiccato cattāri saccāni paṭivijjhati. Yathāha –",
  "atk-s0517a2:1332_8": "“yo, bhikkhave, dukkhaṁ passati, dukkhasamudayampi so passati, dukkhanirodhampi passati, dukkhanirodhagāminiṁ paṭipadampi passatī”ti sabbaṁ vattabbaṁ.",
  "atk-s0517a2:1332_9": "Idhāpi iminā vārena idameva vuttaṁ.",
  "atk-s0517a2:1332_10": "Taṁ pana lokuttarampi “dukkhe ñāṇa”ntiādīni nāmāni labhatīti dassanatthaṁ vuttaṁ.",
  "atk-s0517a2:1332_11": "Idha pana lokikañāṇameva adhippetaṁ.",
  "atk-s0517a2:1332_12": "Tasmāyeva ca tattha katamaṁ dukkhe ñāṇantiādimāha.",
  "atk-s0517a2:1333_0": "Tattha dukkhaṁ ārabbhāti dukkhasaccaṁ ālambitvā, ārammaṇaṁ katvāti attho.",
  "atk-s0517a2:1333_1": "Paññātiādīsu tassa tassa atthassa pākaṭakaraṇasaṅkhātena paññāpanaṭṭhena paññā, tena tena vā aniccādinā pakārena dhamme jānātītipi paññā.",
  "atk-s0517a2:1333_2": "Idamassā sabhāvapadaṁ.",
  "atk-s0517a2:1333_3": "Pajānanākāro pajānanā.",
  "atk-s0517a2:1333_4": "Aniccādīni vicinātīti vicayo.",
  "atk-s0517a2:1333_5": "Pavicayoti upasaggena padaṁ vaḍḍhitaṁ, pakārena vicayoti attho.",
  "atk-s0517a2:1333_6": "Catusaccadhammaṁ vicinātīti dhammavicayo.",
  "atk-s0517a2:1333_7": "Aniccādīnaṁ sammā lakkhaṇavasena sallakkhaṇā.",
  "atk-s0517a2:1333_8": "Sā eva upasagganānattena upalakkhaṇāpaccupalakkhaṇāti vuttā.",
  "atk-s0517a2:1333_9": "Bhusaṁ lakkhaṇā te te aniccādidhamme paṭicca upalakkhaṇāti attho.",
  "atk-s0517a2:1333_10": "Paṇḍitabhāvo paṇḍiccaṁ.",
  "atk-s0517a2:1333_11": "Kusalabhāvo kosallaṁ.",
  "atk-s0517a2:1333_12": "Nipuṇabhāvo nepuññaṁ.",
  "atk-s0517a2:1333_13": "Aniccādīnaṁ vibhāvanavasena vebhabyā.",
  "atk-s0517a2:1333_14": "Aniccādīnaṁ cintanakavasena cintā, yassa uppajjati, taṁ aniccādīni cintāpetītipi cintā.",
  "atk-s0517a2:1333_15": "Aniccādīni upaparikkhatīti upaparikkhā.",
  "atk-s0517a2:1333_16": "Bhūrīti pathavī.",
  "atk-s0517a2:1333_17": "Ayampi saṇhaṭṭhena vitthataṭṭhena ca bhūrī viyāti bhūrī.",
  "atk-s0517a2:1333_18": "Atha vā paññāyeva bhūte atthe ramatīti bhūrīti vuccati.",
  "atk-s0517a2:1333_19": "Asani viya siluccaye kilese medhati hiṁsatīti medhā, khippaṁ gahaṇadhāraṇaṭṭhena vā medhā.",
  "atk-s0517a2:1333_20": "Yassa uppajjati, taṁ attahitapaṭipattiyaṁ sampayuttadhamme ca yāthāvalakkhaṇapaṭivedhe parinetīti pariṇāyikā.",
  "atk-s0517a2:1333_21": "Dhamme aniccādivasena vividhā passatīti vipassanā.",
  "atk-s0517a2:1333_22": "Sammā pakārehi aniccādīni jānātīti sampajāno, tassa bhāvo sampajaññaṁ.",
  "atk-s0517a2:1333_23": "Uppathapaṭipanne sindhave vīthiāropanatthaṁ patodo viya uppathe dhāvanakaṁ kūṭacittaṁ vīthiāropanatthaṁ vijjhatīti patodo viya patodo.",
  "atk-s0517a2:1334_0": "Dassanalakkhaṇe indaṭṭhaṁ karotīti indriyaṁ, paññāsaṅkhātaṁ indriyaṁ paññindriyaṁ.",
  "atk-s0517a2:1334_1": "Kiṁ vuttaṁ hoti?",
  "atk-s0517a2:1334_2": "Nayidaṁ “purisassa indriyaṁ purisindriya”ntiādi viya paññāya indriyaṁ paññindriyaṁ.",
  "atk-s0517a2:1334_3": "Atha kho paññā eva indriyaṁ paññindriyanti vuttaṁ hoti.",
  "atk-s0517a2:1334_4": "Avijjāya na kampatīti paññābalaṁ.",
  "atk-s0517a2:1334_5": "Kilesacchedanaṭṭhena paññāva satthaṁ paññāsatthaṁ.",
  "atk-s0517a2:1334_6": "Accuggataṭṭhena paññāva pāsādo paññāpāsādo.",
  "atk-s0517a2:1334_7": "Ālokanaṭṭhena paññāva āloko paññāāloko.",
  "atk-s0517a2:1334_8": "Obhāsanaṭṭhena paññāva obhāso paññāobhāso.",
  "atk-s0517a2:1334_9": "Pajjotanaṭṭhena paññāva pajjoto paññāpajjoto.",
  "atk-s0517a2:1334_10": "Paññavato hi ekapallaṅkena nisinnassa dasasahassilokadhātu ekālokā ekobhāsā ekapajjotā hoti.",
  "atk-s0517a2:1334_11": "Tenetaṁ vuttaṁ.",
  "atk-s0517a2:1334_12": "Imesu pana tīsu padesu ekapadenāpi etasmiṁ atthe siddhe yāni panetāni bhagavatā “cattārome, bhikkhave, ālokā.",
  "atk-s0517a2:1334_13": "Katame cattāro?",
  "atk-s0517a2:1334_14": "Candāloko, sūriyāloko, aggāloko, paññāloko.",
  "atk-s0517a2:1334_15": "Ime kho, bhikkhave, cattāro ālokā.",
  "atk-s0517a2:1334_16": "Etadaggaṁ, bhikkhave, imesaṁ catunnaṁ ālokānaṁ yadidaṁ paññāloko”.",
  "atk-s0517a2:1334_17": "Tathā “cattārome, bhikkhave, obhāsā.",
  "atk-s0517a2:1334_18": "Cattārome, bhikkhave, pajjotā”ti sattānaṁ ajjhāsayavasena suttāni desitāni.",
  "atk-s0517a2:1334_19": "Tadanurūpeneva idhāpi therena desanā katā.",
  "atk-s0517a2:1334_20": "Attho hi anekehi ākārehi vibhajjamāno suvibhatto hoti, aññathā ca añño bujjhati, aññathā aññoti.",
  "atk-s0517a2:1334_21": "Ratikaraṇaṭṭhena pana ratidāyakaṭṭhena ratijanakaṭṭhena cittīkataṭṭhena dullabhapātubhāvaṭṭhena atulaṭṭhena anomasattaparibhogaṭṭhena ca paññāva ratanaṁ paññāratanaṁ.",
  "atk-s0517a2:1335_0": "Na tena sattā muyhanti, sayaṁ vā ārammaṇe na muyhatīti amoho.",
  "atk-s0517a2:1335_1": "Dhammavicayapadaṁ vuttatthameva.",
  "atk-s0517a2:1335_2": "Kasmā panetaṁ puna vuttanti?",
  "atk-s0517a2:1335_3": "Amohassa mohapaṭipakkhabhāvadīpanatthaṁ.",
  "atk-s0517a2:1335_4": "Tenetaṁ dīpeti “yvāyaṁ amoho, so na kevalaṁ mohato añño dhammo, mohassa pana paṭipakkho dhammavicayasaṅkhāto amoho nāma idha adhippeto”ti.",
  "atk-s0517a2:1335_5": "Sammādiṭṭhīti yāthāvaniyyānikakusaladiṭṭhi.",
  "atk-s0517a2:1335_6": "“Tattha katamaṁ dukkhasamudaye ñāṇaṁ, tattha katamaṁ dukkhanirodhe ñāṇaṁ, tattha katamaṁ dukkhanirodhagāminiyā paṭipadāya ñāṇa”nti pucchāvacanāni saṅkhepavasena vuttānīti.",
  "atk-s0517a2:1336_0": "Saccañāṇacatukkadvayaniddesavaṇṇanā niṭṭhitā.",
  "atk-s0517a2:1337_0": "64-67. Suddhikapaṭisambhidāñāṇaniddesavaṇṇanā",
  "atk-s0517a2:1338_0": "110.",
  "atk-s0517a2:1338_1": "Suddhikapaṭisambhidāñāṇaniddese imesaṁ ñāṇānaṁ pabhedābhāvatoyeva heṭṭhā viya pabhedaṁ adassetvāyeva atthesu ñāṇaṁ atthapaṭisambhidātiādi vuttaṁ.",
  "atk-s0517a2:1338_2": "Paññāpabhedābhāvepi attanā paṭividdhacatusaccadhammamattavasena nānattasabbhāvato atthanānatte paññā atthapaṭisambhide ñāṇantiādi vuttaṁ.",
  "atk-s0517a2:1338_3": "Tattha nānatteti atthādīnaṁ anekabhāve.",
  "atk-s0517a2:1338_4": "Vavatthāneti atthādīnaṁ nicchayane.",
  "atk-s0517a2:1338_5": "Sallakkhaṇeti atthādīnaṁ sammādassane.",
  "atk-s0517a2:1338_6": "Upalakkhaṇeti atthādīnaṁ bhusaṁdassane.",
  "atk-s0517a2:1338_7": "Pabhedeti atthādīnaṁ nānābhede.",
  "atk-s0517a2:1338_8": "Pabhāvaneti atthādīnaṁ pākaṭīkaraṇena uppādane.",
  "atk-s0517a2:1338_9": "Jotaneti atthādīnaṁ dīpane.",
  "atk-s0517a2:1338_10": "Virocaneti atthādīnaṁ vividhā dīpane.",
  "atk-s0517a2:1338_11": "Pakāsaneti atthādīnaṁ pabhāsane.",
  "atk-s0517a2:1338_12": "“Nānatte”ti mūlapadaṁ katvā sabbasādhāraṇavasena vuttaṁ.",
  "atk-s0517a2:1338_13": "“Vavatthāne”ti sotāpannassa vasena, “sallakkhaṇe upalakkhaṇe”ti sakadāgāmissa vasena, “pabhede pabhāvane”ti anāgāmissa vasena, “jotane virocane pakāsane”ti arahato vasena vuttanti evampettha yojanā kātabbāti.",
  "atk-s0517a2:1339_0": "Suddhikapaṭisambhidāñāṇaniddesavaṇṇanā niṭṭhitā.",
  "atk-s0517a2:1340_0": "Iti saddhammappakāsiniyā paṭisambhidāmagga-aṭṭhakathāya",
  "atk-s0517a2:1341_0": "Paṭhamo bhāgo niṭṭhito.",
  "atk-s0517a2:1342_0": "Namo tassa bhagavato arahato sammāsambuddhassa",
  "atk-s0517a2:1343_0": "Khuddakanikāye",
  "atk-s0517a2:1344_0": "Paṭisambhidāmagga-aṭṭhakathā",
  "atk-s0517a2:1345_0": "(Dutiyo bhāgo)",
  "atk-s0517a2:1346_0": "68. Indriyaparopariyattañāṇaniddesavaṇṇanā",
  "atk-s0517a2:1347_0": "111.",
  "atk-s0517a2:1347_1": "Indriyaparopariyattañāṇaniddese tathāgatassāti vacane uddese sarūpato avijjamānepi “cha ñāṇāni asādhāraṇāni sāvakehī”ti vuttattā “tathāgatassā”ti vuttameva hoti.",
  "atk-s0517a2:1347_2": "Tasmā uddese atthato siddhassa tathāgatavacanassa niddese gahaṇaṁ kataṁ.",
  "atk-s0517a2:1347_3": "Satte passatīti rūpādīsu chandarāgena sattatāya laggatāya sattā, te satte indriyaparopariyattañāṇena cakkhunā passati oloketi.",
  "atk-s0517a2:1347_4": "Apparajakkheti paññāmaye akkhimhi appaṁ rāgādirajo etesanti apparajakkhā, appaṁ rāgādirajo etesanti vā apparajakkhā.",
  "atk-s0517a2:1347_5": "Te apparajakkhe.",
  "atk-s0517a2:1347_6": "Mahārajakkheti paññāmaye akkhimhi mahantaṁ rāgādirajo etesanti mahārajakkhā, mahantaṁ rāgādirajo etesanti vā mahārajakkhā.",
  "atk-s0517a2:1347_7": "Tikkhindriye mudindriyeti tikkhāni saddhādīni indriyāni etesanti tikkhindriyā, mudūni saddhādīni indriyāni etesanti mudindriyā.",
  "atk-s0517a2:1347_8": "Svākāre dvākāreti sundarā saddhādayo ākārā koṭṭhāsā etesanti svākārā, kucchitā garahitā saddhādayo ākārā koṭṭhāsā etesanti dvākārā.",
  "atk-s0517a2:1347_9": "Suviññāpaye duviññāpayeti ye kathitaṁ kāraṇaṁ sallakkhenti sukhena sakkā honti viññāpetuṁ, te suviññāpayā, tabbiparītā duviññāpayā.",
  "atk-s0517a2:1347_10": "Appekacceparalokavajjabhayadassāvinoti api eke paralokañceva rāgādivajjañca bhayato passante, imassa pana padassa niddese paralokasseva na vuttattā khandhādiloke ca rāgādivajje ca paraṁ bāḷhaṁ bhayaṁ passanasīlāti paralokavajjabhayadassāvino.",
  "atk-s0517a2:1347_11": "Te paralokavajjabhayadassāvineti evamattho gahetabbo.",
  "atk-s0517a2:1347_12": "Appekacce na paralokavajjabhayadassāvinoti tabbiparīte.",
  "atk-s0517a2:1347_13": "Lokoti ca lujjanapalujjanaṭṭhena.",
  "atk-s0517a2:1347_14": "Vajjanti ca vajjanīyaṭṭhena.",
  "atk-s0517a2:1347_15": "Ettāvatā uddesassa niddeso kato hoti.",
  "atk-s0517a2:1348_0": "Puna niddesassa paṭiniddesaṁ karonto apparajakkhe mahārajakkhetiādimāha.",
  "atk-s0517a2:1348_1": "Tattha tīsu ratanesu okappanasaṅkhātā saddhā assa atthīti saddho.",
  "atk-s0517a2:1348_2": "So saddhāsampanno puggalo assaddhiyarajassa ceva assaddhiyamūlakassa sesākusalarajassa ca appakattā apparajakkho.",
  "atk-s0517a2:1348_3": "Natthi etassa saddhāti assaddho.",
  "atk-s0517a2:1348_4": "So vuttappakārassa rajassa mahantattā mahārajakkho.",
  "atk-s0517a2:1348_5": "Āraddhaṁ vīriyamanenāti āraddhavīriyo.",
  "atk-s0517a2:1348_6": "So kosajjarajassa ceva kosajjamūlakassa sesākusalarajassa ca appakattā apparajakkho.",
  "atk-s0517a2:1348_7": "Hīnavīriyattā kucchitena ākārena sīdatīti kusīdo, kusīdo eva kusīto.",
  "atk-s0517a2:1348_8": "So vuttappakārassa rajassa mahantattā mahārajakkho.",
  "atk-s0517a2:1348_9": "Ārammaṇaṁ upecca ṭhitā sati assāti upaṭṭhitassati.",
  "atk-s0517a2:1348_10": "So muṭṭhassaccarajassa ceva muṭṭhassaccamūlakassa sesākusalarajassa ca appakattā apparajakkho.",
  "atk-s0517a2:1348_11": "Muṭṭhā naṭṭhā sati assāti muṭṭhassati.",
  "atk-s0517a2:1348_12": "So vuttappakārassa rajassa mahantattā mahārajakkho.",
  "atk-s0517a2:1348_13": "Appanāsamādhinā upacārasamādhinā vā ārammaṇe samaṁ, sammā vā āhito ṭhitoti samāhito, samāhitacittoti vā samāhito.",
  "atk-s0517a2:1348_14": "So uddhaccarajassa ceva uddhaccamūlakassa sesākusalarajassa ca appakattā apparajakkho.",
  "atk-s0517a2:1348_15": "Na samāhito asamāhito.",
  "atk-s0517a2:1348_16": "So vuttappakārassa rajassa mahantattā mahārajakkho.",
  "atk-s0517a2:1348_17": "Udayatthagāminī paññā assa atthīti paññavā.",
  "atk-s0517a2:1348_18": "So moharajassa ceva mohamūlakassa sesākusalarajassa ca appakattā apparajakkho.",
  "atk-s0517a2:1348_19": "Mohamūḷhattā duṭṭhā paññā assāti duppañño.",
  "atk-s0517a2:1348_20": "So vuttappakārassa rajassa mahantattā mahārajakkho.",
  "atk-s0517a2:1348_21": "Saddho puggalo tikkhindriyoti bahulaṁ uppajjamānāya balavatiyā saddhāya saddho, teneva saddhindriyena tikkhindriyo.",
  "atk-s0517a2:1348_22": "Assaddho puggalo mudindriyoti bahulaṁ uppajjamānena assaddhiyena assaddho, antarantarā uppajjamānena dubbalena saddhindriyena mudindriyo.",
  "atk-s0517a2:1348_23": "Esa nayo sesesupi.",
  "atk-s0517a2:1348_24": "Saddho puggalo svākāroti tāya eva saddhāya sobhanākāro.",
  "atk-s0517a2:1348_25": "Assaddho puggalo dvākāroti teneva assaddhiyena virūpākāro.",
  "atk-s0517a2:1348_26": "Esa nayo sesesupi.",
  "atk-s0517a2:1348_27": "Suviññāpayoti sukhena viññāpetuṁ sakkuṇeyyo.",
  "atk-s0517a2:1348_28": "Duviññāpayoti dukkhena viññāpetuṁ sakkuṇeyyo.",
  "atk-s0517a2:1348_29": "Paralokavajjabhayadassāvīti ettha yasmā paññāsampannasseva saddhādīni suparisuddhāni honti, tasmā suparisuddhasaddhādisampanno taṁsampayuttāya, suparisuddhasaddhādisampannopi vā tappaccayāya paññāya paralokavajjabhayadassāvī hoti.",
  "atk-s0517a2:1348_30": "Tasmā eva hi saddhādayopi cattāro “paralokavajjabhayadassāvī”ti vuttā.",
  "atk-s0517a2:1349_0": "112.",
  "atk-s0517a2:1349_1": "Idāni “paralokavajjabhayadassāvī”ti ettha vuttaṁ lokañca vajjañca dassetuṁ lokotiādimāha.",
  "atk-s0517a2:1349_2": "Ettha khandhā eva lujjanapalujjanaṭṭhena lokoti khandhaloko.",
  "atk-s0517a2:1349_3": "Sesadvayepi eseva nayo.",
  "atk-s0517a2:1349_4": "Vipattibhavalokoti apāyaloko.",
  "atk-s0517a2:1349_5": "So hi aniṭṭhaphalattā virūpo lābhoti vipatti, bhavatīti bhavo, vipatti eva bhavo vipattibhavo, vipattibhavo eva loko vipattibhavaloko.",
  "atk-s0517a2:1349_6": "Vipattisambhavalokoti apāyūpagaṁ kammaṁ.",
  "atk-s0517a2:1349_7": "Tañhi sambhavati etasmā phalanti sambhavo, vipattiyā sambhavo vipattisambhavo, vipattisambhavo eva loko vipattisambhavaloko.",
  "atk-s0517a2:1349_8": "Sampattibhavalokoti sugatiloko.",
  "atk-s0517a2:1349_9": "So hi iṭṭhaphalattā sundaro lābhoti sampatti, bhavatīti bhavo, sampatti eva bhavo sampattibhavo, sampattibhavo eva loko sampattibhavaloko.",
  "atk-s0517a2:1349_10": "Sampattisambhavalokoti sugatūpagaṁ kammaṁ.",
  "atk-s0517a2:1349_11": "Tañhi sambhavati etasmā phalanti sambhavo, sampattiyā sambhavo sampattisambhavo, sampattisambhavo eva loko sampattisambhavaloko.",
  "atk-s0517a2:1349_12": "Eko lokotiādīni heṭṭhā vuttatthāneva.",
  "atk-s0517a2:1350_0": "Vajjanti napuṁsakavacanaṁ asukoti aniddiṭṭhattā kataṁ.",
  "atk-s0517a2:1350_1": "Kilesāti rāgādayo.",
  "atk-s0517a2:1350_2": "Duccaritāti pāṇātipātādayo.",
  "atk-s0517a2:1350_3": "Abhisaṅkhārāti puññābhisaṅkhārādayo.",
  "atk-s0517a2:1350_4": "Bhavagāmikammāti attano vipākadānavasena bhavaṁ gacchantīti bhavagāmino, abhisaṅkhāresupi vipākajanakāneva kammāni vuttāni.",
  "atk-s0517a2:1350_5": "Itīti vuttappakāranidassanaṁ.",
  "atk-s0517a2:1350_6": "Imasmiñca loke imasmiñca vajjeti vuttappakāre loke ca vajje ca.",
  "atk-s0517a2:1350_7": "Tibbā bhayasaññāti balavatī bhayasaññā.",
  "atk-s0517a2:1350_8": "Tibbāti parasaddassa attho vutto, bhayasaññāti bhayasaddassa, lokavajjadvayampi hi bhayavatthuttā sayañca sabhayattā bhayaṁ, bhayamiti saññā bhayasaññā.",
  "atk-s0517a2:1350_9": "Paccupaṭṭhitā hotīti taṁ taṁ paṭicca upecca ṭhitā hoti.",
  "atk-s0517a2:1350_10": "Seyyathāpi ukkhittāsike vadhaketi yathā nāma paharituṁ uccāritakhagge paccāmitte tibbā bhayasaññā paccupaṭṭhitā hoti, evameva loke ca vajje ca tibbā bhayasaññā paccupaṭṭhitā hoti.",
  "atk-s0517a2:1350_11": "Imehi paññāsāya ākārehīti apparajakkhapañcakādīsu dasasu pañcakesu ekekasmiṁ pañcannaṁ pañcannaṁ ākārānaṁ vasena paññāsāya ākārehi.",
  "atk-s0517a2:1350_12": "Imāni pañcindriyānīti saddhindriyādīni pañcindriyāni.",
  "atk-s0517a2:1350_13": "Jānātīti tathāgato paññāya pajānāti.",
  "atk-s0517a2:1350_14": "Passatīti dibbacakkhunā diṭṭhaṁ viya karoti.",
  "atk-s0517a2:1350_15": "Aññātīti sabbākāramariyādāhi jānāti.",
  "atk-s0517a2:1350_16": "Paṭivijjhatīti ekadesaṁ asesetvā niravasesadassanavasena paññāya padāletīti.",
  "atk-s0517a2:1351_0": "Indriyaparopariyattañāṇaniddesavaṇṇanā niṭṭhitā.",
  "atk-s0517a2:1352_0": "69. Āsayānusayañāṇaniddesavaṇṇanā",
  "atk-s0517a2:1353_0": "113.",
  "atk-s0517a2:1353_1": "Āsayānusayañāṇaniddese idha tathāgatotiādi pañcadhā ṭhapito niddeso.",
  "atk-s0517a2:1353_2": "Tattha āsayānusayā vuttatthā eva.",
  "atk-s0517a2:1353_3": "Caritanti pubbe kataṁ kusalākusalaṁ kammaṁ.",
  "atk-s0517a2:1353_4": "Adhimuttinti sampati kusale akusale vā cittavosaggo.",
  "atk-s0517a2:1353_5": "Bhabbābhabbeti bhabbe ca abhabbe ca.",
  "atk-s0517a2:1353_6": "Ariyāya jātiyā sambhavanti jāyantīti bhabbā.",
  "atk-s0517a2:1353_7": "Vattamānasamīpe vattamānavacanaṁ.",
  "atk-s0517a2:1353_8": "Bhavissanti jāyissantīti vā bhabbā, bhājanabhūtāti attho.",
  "atk-s0517a2:1353_9": "Ye ariyamaggapaṭivedhassa anucchavikā upanissayasampannā, te bhabbā.",
  "atk-s0517a2:1353_10": "Vuttapaṭipakkhā abhabbā.",
  "atk-s0517a2:1354_0": "Katamo sattānaṁ āsayotiādi niddesassa paṭiniddeso.",
  "atk-s0517a2:1354_1": "Tattha sassatoti nicco.",
  "atk-s0517a2:1354_2": "Lokoti attā.",
  "atk-s0517a2:1354_3": "Idha sarīraṁyeva nassati, attā pana idha parattha ca soyevāti maññanti.",
  "atk-s0517a2:1354_4": "So hi sayaṁyeva āloketīti katvā “loko”ti maññanti.",
  "atk-s0517a2:1354_5": "Asassatoti anicco.",
  "atk-s0517a2:1354_6": "Attā sarīreneva saha nassatīti maññanti.",
  "atk-s0517a2:1354_7": "Antavāti paritte kasiṇe jhānaṁ uppādetvā taṁparittakasiṇārammaṇaṁ cittaṁ sapariyanto attāti maññanti.",
  "atk-s0517a2:1354_8": "Anantavāti na antavā appamāṇe kasiṇe jhānaṁ uppādetvā taṁappamāṇakasiṇārammaṇaṁ cittaṁ apariyanto attāti maññanti.",
  "atk-s0517a2:1354_9": "Taṁ jīvaṁ taṁ sarīranti jīvo ca sarīrañca taṁyeva.",
  "atk-s0517a2:1354_10": "Jīvoti attā, liṅgavipallāsena napuṁsakavacanaṁ kataṁ.",
  "atk-s0517a2:1354_11": "Sarīranti rāsaṭṭhena khandhapañcakaṁ.",
  "atk-s0517a2:1354_12": "Aññaṁ jīvaṁ aññaṁ sarīranti añño jīvo aññaṁ khandhapañcakaṁ.",
  "atk-s0517a2:1354_13": "Hoti tathāgato paraṁ maraṇāti khandhā idheva vinassanti, satto maraṇato paraṁ hoti vijjati na nassati.",
  "atk-s0517a2:1354_14": "“Tathāgato”ti cettha sattādhivacananti vadanti.",
  "atk-s0517a2:1354_15": "Keci pana “tathāgatoti arahā”ti vadanti.",
  "atk-s0517a2:1354_16": "Ime “na hotī”ti pakkhe dosaṁ disvā evaṁ gaṇhanti.",
  "atk-s0517a2:1354_17": "Na hoti tathāgato paraṁ maraṇāti khandhāpi idheva nassanti, tathāgato ca maraṇato paraṁ na hoti ucchijjati vinassati.",
  "atk-s0517a2:1354_18": "Ime “hotī”ti pakkhe dosaṁ disvā evaṁ gaṇhanti.",
  "atk-s0517a2:1354_19": "Hoti ca na ca hotīti ime ekekapakkhapariggahe dosaṁ disvā ubhayapakkhaṁ gaṇhanti.",
  "atk-s0517a2:1354_20": "Neva hoti na na hotīti ime ubhayapakkhapariggahe ubhayadosāpattiṁ disvā “hotīti ca na hoti, neva hotīti ca na hotī”ti amarāvikkhepapakkhaṁ gaṇhanti.",
  "atk-s0517a2:1355_0": "Ayaṁ panettha aṭṭhakathānayo –",
  "atk-s0517a2:1355_1": "“sassato lokoti vā”tiādīhi dasahākārehi diṭṭhipabhedova vutto.",
  "atk-s0517a2:1355_2": "Tattha sassato lokoti ca khandhapañcakaṁ lokoti gahetvā “ayaṁ loko nicco dhuvo sabbakāliko”ti gaṇhantassa sassatanti gahaṇākārappavattā diṭṭhi.",
  "atk-s0517a2:1355_3": "Asassatoti tameva lokaṁ “ucchijjati vinassatī”ti gaṇhantassa ucchedaggahaṇākārappavattā diṭṭhi.",
  "atk-s0517a2:1355_4": "Antavāti parittakasiṇalābhino suppamatte vā sarāvamatte vā kasiṇe samāpannassa antosamāpattiyaṁ pavattitarūpārūpadhamme “loko”ti ca kasiṇaparicchedantena “antavā”ti ca gaṇhantassa “antavā loko”ti gahaṇākārappavattā diṭṭhi.",
  "atk-s0517a2:1355_5": "Sā sassatadiṭṭhipi hoti ucchedadiṭṭhipi.",
  "atk-s0517a2:1355_6": "Vipulakasiṇalābhino pana tasmiṁ kasiṇe samāpannassa antosamāpattiyaṁ pavattitarūpārūpadhamme “loko”ti ca kasiṇaparicchedantena “na antavā”ti ca gaṇhantassa “anantavā loko”ti gahaṇākārappavattā diṭṭhi.",
  "atk-s0517a2:1355_7": "Sā sassatadiṭṭhipi hoti ucchedadiṭṭhipi.",
  "atk-s0517a2:1355_8": "Taṁ jīvaṁ taṁ sarīranti bhedanadhammassa sarīrasseva “jīva”nti gahitattā “sarīre ucchijjamāne jīvampi ucchijjatī”ti ucchedaggahaṇākārappavattā diṭṭhi.",
  "atk-s0517a2:1355_9": "Dutiyapade sarīrato aññassa jīvassa gahitattā “sarīre ucchijjamānepi jīvaṁ na ucchijjatī”ti sassataggahaṇākārappavattā diṭṭhi.",
  "atk-s0517a2:1355_10": "Hoti tathāgatotiādīsu “satto tathāgato nāma, so paraṁ maraṇā hotī”ti gaṇhato paṭhamā sassatadiṭṭhi.",
  "atk-s0517a2:1355_11": "“Na hotī”ti gaṇhato dutiyā ucchedadiṭṭhi.",
  "atk-s0517a2:1355_12": "“Hoti ca na ca hotī”ti gaṇhato tatiyā ekaccasassatadiṭṭhi.",
  "atk-s0517a2:1355_13": "“Neva hoti na na hotī”ti gaṇhato catutthā amarāvikkhepadiṭṭhīti.",
  "atk-s0517a2:1356_0": "Itīti vuttappakāradiṭṭhinissayanidassanaṁ.",
  "atk-s0517a2:1356_1": "Bhavadiṭṭhisannissitā vā sattā honti vibhavadiṭṭhisannissitā vāti bhavo vuccati sassato, sassatavasena uppajjamānadiṭṭhi bhavadiṭṭhi, bhavoti diṭṭhīti vuttaṁ hoti.",
  "atk-s0517a2:1356_2": "Vibhavo vuccati ucchedo, ucchedavasena uppajjamānadiṭṭhi vibhavadiṭṭhi, vibhavoti diṭṭhīti vuttaṁ hoti.",
  "atk-s0517a2:1356_3": "Vuttappakārā dasavidhā diṭṭhi bhavadiṭṭhi ca vibhavadiṭṭhi cāti dvidhāva hoti.",
  "atk-s0517a2:1356_4": "Tāsu dvīsu ekekaṁ sannissitā apassitā allīnā sattā honti.",
  "atk-s0517a2:1357_0": "Ete vā pana ubho ante anupagammāti ettha “aggito vā udakato vā mithubhedā vā”tiādīsu viya vā-saddo samuccayattho.",
  "atk-s0517a2:1357_1": "Ete vuttappakāre sassatucchedavasena dve pakkhe ca na upagantvā anallīyitvā pahāyāti attho.",
  "atk-s0517a2:1357_2": "“Anulomikā vā khantī”ti vikappatthova.",
  "atk-s0517a2:1357_3": "Idappaccayatāpaṭiccasamuppannesūti imesaṁ jarāmaraṇādīnaṁ paccayā idappaccayā, idappaccayā eva idappaccayatā, idappaccayānaṁ vā samūho idappaccayatā.",
  "atk-s0517a2:1357_4": "Lakkhaṇaṁ panettha saddasatthato pariyesitabbaṁ.",
  "atk-s0517a2:1357_5": "Te te paccaye paṭicca saha sammā ca uppannā paṭiccasamuppannā.",
  "atk-s0517a2:1357_6": "Tassā idappaccayatāya ca tesu paṭiccasamuppannesu ca dhammesu.",
  "atk-s0517a2:1357_7": "Anulomikāti lokuttaradhammānaṁ anulomato anulomikā.",
  "atk-s0517a2:1357_8": "Khantīti ñāṇaṁ.",
  "atk-s0517a2:1357_9": "Ñāṇañhi khamanato khanti.",
  "atk-s0517a2:1357_10": "Paṭiladdhā hotīti sattehi adhigatā hoti.",
  "atk-s0517a2:1357_11": "Idappaccayatāya khantiyā ucchedattānupagamo hoti paccayuppannadhammānaṁ paccayasāmaggiyaṁ āyattavuttittā paccayānuparamadassanena phalānuparamadassanato.",
  "atk-s0517a2:1357_12": "Paṭiccasamuppannesu dhammesu khantiyā sassatattānupagamo hoti paccayasāmaggiyaṁ navanavānaṁ paccayuppannadhammānaṁ uppādadassanato.",
  "atk-s0517a2:1357_13": "Evamete ubho ante anupagamma paṭiccasamuppādapaṭiccasamuppannadhammadassanena na ucchedo na sassatoti pavattaṁ sammādassanaṁ “anulomikā khantī”ti veditabbaṁ.",
  "atk-s0517a2:1357_14": "Evañhi tadubhayadiṭṭhipaṭipakkhabhūtā sammādiṭṭhi vuttā hoti.",
  "atk-s0517a2:1357_15": "Yathābhūtaṁ vā ñāṇanti yathābhūtaṁ yathāsabhāvaṁ neyyaṁ.",
  "atk-s0517a2:1357_16": "Tattha pavattañāṇampi visayavohārena “yathābhūtañāṇa”nti vuttaṁ.",
  "atk-s0517a2:1357_17": "Taṁ pana saṅkhārupekkhāpariyantaṁ vipassanāñāṇaṁ idhādhippetaṁ.",
  "atk-s0517a2:1357_18": "Heṭṭhā pana “yathābhūtañāṇadassana”nti bhayatūpaṭṭhānañāṇaṁ vuttaṁ.",
  "atk-s0517a2:1357_19": "Yathābhūtaṁ vā ñāṇaṁ sattehi paṭiladdhaṁ hotīti sambandho.",
  "atk-s0517a2:1358_0": "Idāni “sassato loko”tiādīhi micchādiṭṭhiparibhāvitaṁ “ete vā panā”tiādīhi sammādiṭṭhiparibhāvitaṁ sattasantānaṁ dassetvā “kāmaṁ sevantaññevā”tiādīhi sesākusalehi sesakusalehi ca paribhāvitaṁ sattasantānaṁ dasseti.",
  "atk-s0517a2:1358_1": "Tattha kāmaṁ sevantaṁyeva puggalaṁ tathāgato jānātīti yojanā kātabbā.",
  "atk-s0517a2:1358_2": "Sevantanti ca abhiṇhasamudācāravasena sevamānaṁ.",
  "atk-s0517a2:1358_3": "Pubbe āsevitavasena kilesakāmo garu assāti kāmagaruko.",
  "atk-s0517a2:1358_4": "Tatheva kāmo āsaye santāne assāti kāmāsayo.",
  "atk-s0517a2:1358_5": "Santānavaseneva kāme adhimutto laggoti kāmādhimutto.",
  "atk-s0517a2:1358_6": "Sesesupi eseva nayo.",
  "atk-s0517a2:1358_7": "Nekkhammādīni vuttatthāneva.",
  "atk-s0517a2:1358_8": "Kāmādīhi ca tīhi sesākusalā, nekkhammādīhi tīhi sesakusalā gahitāva hontīti veditabbā.",
  "atk-s0517a2:1358_9": "“Ayaṁ sattānaṁ āsayo”ti tidhā vuttaṁ santānameva dasseti.",
  "atk-s0517a2:1359_0": "Ayaṁ panettha aṭṭhakathānayo –",
  "atk-s0517a2:1359_1": "“iti bhavadiṭṭhisannissitā vā”ti evaṁ sassatadiṭṭhiṁ vā sannissitā.",
  "atk-s0517a2:1359_2": "Sassatadiṭṭhi hi ettha bhavadiṭṭhīti vuttā, ucchedadiṭṭhi ca vibhavadiṭṭhīti.",
  "atk-s0517a2:1359_3": "Sabbadiṭṭhīnañhi sassatucchedadiṭṭhīhi saṅgahitattā sabbepime diṭṭhigatikā sattā imāva dve diṭṭhiyo sannissitā honti.",
  "atk-s0517a2:1359_4": "Vuttampi cetaṁ “dvayanissito khvāyaṁ, kaccāna, loko yebhuyyena atthitañceva natthitañcā”ti.",
  "atk-s0517a2:1359_5": "Ettha hi atthitāti sassataṁ.",
  "atk-s0517a2:1359_6": "Natthitāti ucchedo.",
  "atk-s0517a2:1359_7": "Ayaṁ tāva vaṭṭanissitānaṁ puthujjanānaṁ sattānaṁ āsayo.",
  "atk-s0517a2:1359_8": "Idāni vivaṭṭanissitānaṁ suddhasattānaṁ āsayaṁ dassetuṁ “ete vā pana ubho ante anupagammā”tiādi vuttaṁ.",
  "atk-s0517a2:1359_9": "Tattha “ete vā panā”ti eteyeva.",
  "atk-s0517a2:1359_10": "“Ubho ante”ti sassatucchedasaṅkhāte dve ante.",
  "atk-s0517a2:1359_11": "“Anupagammā”ti na allīyitvā.",
  "atk-s0517a2:1359_12": "“Idappaccayatāpaṭiccasamuppannesu dhammesū”ti idappaccayatāya ceva paṭiccasamuppannadhammesu ca.",
  "atk-s0517a2:1359_13": "“Anulomikā khantī”ti vipassanāñāṇaṁ.",
  "atk-s0517a2:1359_14": "“Yathābhūtaṁ ñāṇa”nti maggañāṇaṁ.",
  "atk-s0517a2:1359_15": "Idaṁ vuttaṁ hoti –",
  "atk-s0517a2:1359_16": "yā paṭiccasamuppāde ceva paṭiccasamuppannadhammesu ca ete ubho sassatucchedaante anupagantvā vipassanā paṭiladdhā, yañca tato uttari maggañāṇaṁ, ayaṁ sattānaṁ āsayo.",
  "atk-s0517a2:1359_17": "Ayaṁ vaṭṭanissitānañca vivaṭṭanissitānañca sabbesampi sattānaṁ āsayo idaṁ vasanaṭṭhānanti.",
  "atk-s0517a2:1359_18": "Ayaṁ ācariyānaṁ samānaṭṭhakathā.",
  "atk-s0517a2:1360_0": "Vitaṇḍavādī panāha “maggo nāma vāsaṁ viddhaṁsento gacchati, tvaṁ maggo vāsoti vadesī”ti?",
  "atk-s0517a2:1360_1": "So vattabbo “tvaṁ ariyavāsabhāṇako hosi na hosī”ti?",
  "atk-s0517a2:1360_2": "Sace “na homī”ti vadati, “tvaṁ abhāṇakatāya na jānāsī”ti vattabbo.",
  "atk-s0517a2:1360_3": "Sace “bhāṇakosmī”ti vadati, “suttaṁ āharā”ti vattabbo.",
  "atk-s0517a2:1360_4": "Sace āharati, iccetaṁ kusalaṁ.",
  "atk-s0517a2:1360_5": "No ce āharati, sayaṁ āharitabbaṁ “dasayime, bhikkhave, ariyāvāsā, yadariyā āvasiṁsu vā āvasanti vā āvasissanti vā”ti.",
  "atk-s0517a2:1360_6": "Etañhi suttaṁ maggassa vāsabhāvaṁ dīpeti.",
  "atk-s0517a2:1360_7": "Tasmā sukathitamevetanti.",
  "atk-s0517a2:1360_8": "Imaṁ pana bhagavā sattānaṁ āsayaṁ jānanto imesañca diṭṭhigatānaṁ imesañca vipassanāñāṇamaggañāṇānaṁ appavattikkhaṇepi jānāti eva.",
  "atk-s0517a2:1360_9": "Tasmāyeva ca “kāmaṁ sevantaṁyeva jānātī”tiādi vuttanti.",
  "atk-s0517a2:1361_0": "Anusayaniddese anusayāti kenaṭṭhena anusayā?",
  "atk-s0517a2:1361_1": "Anusayanaṭṭhena.",
  "atk-s0517a2:1361_2": "Ko esa anusayanaṭṭho nāmāti?",
  "atk-s0517a2:1361_3": "Appahīnaṭṭho.",
  "atk-s0517a2:1361_4": "Ete hi appahīnaṭṭhena tassa tassa santāne anusenti nāma.",
  "atk-s0517a2:1361_5": "Tasmā “anusayā”ti vuccanti.",
  "atk-s0517a2:1361_6": "Anusentīti anurūpaṁ kāraṇaṁ labhitvā uppajjantīti attho.",
  "atk-s0517a2:1361_7": "Athāpi siyā –",
  "atk-s0517a2:1361_8": "anusayanaṭṭho nāma appahīnākāro, so ca uppajjatīti vattuṁ na yujjati, tasmā na anusayā uppajjantīti.",
  "atk-s0517a2:1361_9": "Tatridaṁ paṭivacanaṁ –",
  "atk-s0517a2:1361_10": "na appahīnākāro, anusayoti pana appahīnaṭṭhena thāmagatakileso vuccati.",
  "atk-s0517a2:1361_11": "So cittasampayutto sārammaṇo sappaccayaṭṭhena sahetuko ekantākusalo atītopi hoti anāgatopi paccuppannopi, tasmā uppajjatīti vattuṁ yujjatīti.",
  "atk-s0517a2:1361_12": "Tatridaṁ pamāṇaṁ –",
  "atk-s0517a2:1361_13": "idheva tāva abhisamayakathāya “paccuppanne kilese pajahatī”ti pucchaṁ katvā anusayānaṁ paccuppannabhāvassa atthitāya “thāmagato anusayaṁ pajahatī”ti vuttaṁ.",
  "atk-s0517a2:1361_14": "Dhammasaṅgaṇiyaṁ mohassa padabhājane “avijjānusayo avijjāpariyuṭṭhānaṁ avijjālaṅgī moho akusalamūlaṁ, ayaṁ tasmiṁ samaye moho hotī”ti akusalacittena saddhiṁ mohassa uppannabhāvo vutto.",
  "atk-s0517a2:1361_15": "Kathāvatthusmiṁ “anusayā abyākatā anusayā ahetukā anusayā cittavippayuttā”ti sabbe vādā paṭisedhitā.",
  "atk-s0517a2:1361_16": "Anusayayamake sattannaṁ mahāvārānaṁ aññatarasmiṁ uppajjanavāre “yassa kāmarāgānusayo uppajjati, tassa paṭighānusayo uppajjatī”tiādi vuttaṁ.",
  "atk-s0517a2:1361_17": "Tasmā “anusentīti anurūpaṁ kāraṇaṁ labhitvā uppajjantī”ti yaṁ vuttaṁ, taṁ iminā tantippamāṇena yuttanti veditabbaṁ.",
  "atk-s0517a2:1361_18": "Yampi “cittasampayutto sārammaṇo”tiādi vuttaṁ, tampi suvuttameva.",
  "atk-s0517a2:1361_19": "Anusayo hi nāmesa parinipphanno cittasampayutto akusaladhammoti niṭṭhamettha gantabbaṁ.",
  "atk-s0517a2:1362_0": "Kāmarāgānusayotiādīsu kāmarāgo ca so appahīnaṭṭhena anusayo cāti kāmarāgānusayo.",
  "atk-s0517a2:1362_1": "Sesapadesupi eseva nayo.",
  "atk-s0517a2:1362_2": "Kāmarāgānusayo cettha lobhasahagatacittesu sahajātavasena ārammaṇavasena ca manāpesu avasesakāmāvacaradhammesu ārammaṇavaseneva uppajjamāno lobho.",
  "atk-s0517a2:1362_3": "Paṭighānusayo ca domanassasahagatacittesu sahajātavasena ārammaṇavasena ca amanāpesu avasesakāmāvacaradhammesu ārammaṇavaseneva uppajjamāno doso.",
  "atk-s0517a2:1362_4": "Mānānusayo diṭṭhigatavippayuttalobhasahagatacittesu sahajātavasena ārammaṇavasena ca dukkhavedanāvajjesu avasesakāmāvacaradhammesu rūpārūpāvacaradhammesu ca ārammaṇavaseneva uppajjamāno māno.",
  "atk-s0517a2:1362_5": "Diṭṭhānusayo catūsu diṭṭhigatasampayuttesu.",
  "atk-s0517a2:1362_6": "Vicikicchānusayo vicikicchāsahagate.",
  "atk-s0517a2:1362_7": "Avijjānusayo dvādasasu akusalacittesu sahajātavasena ārammaṇavasena ca.",
  "atk-s0517a2:1362_8": "Tayopi avasesatebhūmakadhammesu ārammaṇavaseneva uppajjamānā diṭṭhivicikicchāmohā.",
  "atk-s0517a2:1362_9": "Bhavarāgānusayo catūsu diṭṭhigatavippayuttesu uppajjamānopi sahajātavasena na vutto, ārammaṇavaseneva pana rūpārūpāvacaradhammesu uppajjamāno lobho vutto.",
  "atk-s0517a2:1363_0": "114.",
  "atk-s0517a2:1363_1": "Idāni yathāvuttānaṁ anusayānaṁ anusayanaṭṭhānaṁ dassento yaṁ loketiādimāha.",
  "atk-s0517a2:1363_2": "Tattha yaṁ loke piyarūpanti yaṁ imasmiṁ loke piyajātikaṁ piyasabhāvaṁ.",
  "atk-s0517a2:1363_3": "Sātarūpanti sātajātikaṁ assādapadaṭṭhānaṁ iṭṭhārammaṇaṁ.",
  "atk-s0517a2:1363_4": "Ettha sattānaṁ kāmarāgānusayo anusetīti etasmiṁ iṭṭhārammaṇe sattānaṁ appahīnaṭṭhena kāmarāgānusayo anuseti.",
  "atk-s0517a2:1363_5": "“Piyarūpaṁ sātarūpa”nti ca idha kāmāvacaradhammoyeva adhippeto.",
  "atk-s0517a2:1363_6": "Yathā nāma udake nimuggassa heṭṭhā ca upari ca samantā ca udakameva hoti, evameva iṭṭhārammaṇe rāguppatti nāma sattānaṁ āciṇṇasamāciṇṇā.",
  "atk-s0517a2:1363_7": "Tathā aniṭṭhārammaṇe paṭighuppatti.",
  "atk-s0517a2:1363_8": "Iti imesu dvīsu dhammesūti evaṁ imesu dvīsu iṭṭhāniṭṭhārammaṇadhammesu.",
  "atk-s0517a2:1363_9": "Avijjānupatitāti kāmarāgapaṭighasampayuttā hutvā ārammaṇakaraṇavasena avijjā anupatitā anugatā.",
  "atk-s0517a2:1363_10": "Vicchedaṁ katvāpi pāṭho.",
  "atk-s0517a2:1363_11": "Tadekaṭṭhoti tāya avijjāya sahajekaṭṭhavasena ekato ṭhito.",
  "atk-s0517a2:1363_12": "Māno ca diṭṭhi ca vicikicchā cāti navavidhamāno, dvāsaṭṭhividhā diṭṭhi, aṭṭhavatthukā vicikicchā, tadekaṭṭho māno ca tadekaṭṭhā diṭṭhi ca tadekaṭṭhā vicikicchā cāti yojanā.",
  "atk-s0517a2:1363_13": "Daṭṭhabbāti passitabbā avagantabbā.",
  "atk-s0517a2:1363_14": "Tayo ekato katvā bahuvacanaṁ kataṁ.",
  "atk-s0517a2:1363_15": "Bhavarāgānusayo panettha kāmarāgānusayeneva saṅgahitoti veditabbo.",
  "atk-s0517a2:1364_0": "Caritaniddese terasa cetanā puññābhisaṅkhāro.",
  "atk-s0517a2:1364_1": "Dvādasa apuññābhisaṅkhāro.",
  "atk-s0517a2:1364_2": "Catasso āneñjābhisaṅkhāro.",
  "atk-s0517a2:1364_3": "Tattha kāmāvacaro parittabhūmako.",
  "atk-s0517a2:1364_4": "Itaro mahābhūmako.",
  "atk-s0517a2:1364_5": "Tīsupi vā etesu yo koci appavipāko parittabhūmako, mahāvipāko mahābhūmakoti veditabbo.",
  "atk-s0517a2:1365_0": "115.",
  "atk-s0517a2:1365_1": "Adhimuttiniddese santīti saṁvijjanti.",
  "atk-s0517a2:1365_2": "Hīnādhimuttikāti lāmakajjhāsayā.",
  "atk-s0517a2:1365_3": "Paṇītādhimuttikāti kalyāṇajjhāsayā.",
  "atk-s0517a2:1365_4": "Sevantīti nissayanti allīyanti.",
  "atk-s0517a2:1365_5": "Bhajantīti upasaṅkamanti.",
  "atk-s0517a2:1365_6": "Payirupāsantīti punappunaṁ upasaṅkamanti.",
  "atk-s0517a2:1365_7": "Sace hi ācariyupajjhāyā na sīlavanto honti, antevāsikasaddhivihārikā sīlavanto, te attano ācariyupajjhāyepi na upasaṅkamanti, attano sadise sāruppe bhikkhūyeva upasaṅkamanti.",
  "atk-s0517a2:1365_8": "Sacepi ācariyupajjhāyā sāruppā bhikkhū, itare asāruppā, tepi na ācariyupajjhāye upasaṅkamanti, attano sadise hīnādhimuttikeyeva upasaṅkamanti.",
  "atk-s0517a2:1365_9": "Evaṁ upasaṅkamanaṁ pana na kevalaṁ etarahiyeva, atītānāgatepīti dassetuṁ atītampi addhānantiādimāha.",
  "atk-s0517a2:1365_10": "Tattha atītampi addhānanti atītasmiṁ kāle, accantasaṁyogatthe vā upayogavacanaṁ.",
  "atk-s0517a2:1365_11": "Sesaṁ uttānatthameva.",
  "atk-s0517a2:1365_12": "Idaṁ pana dussīlānaṁ dussīlasevanameva, sīlavantānaṁ sīlavantasevanameva, duppaññānaṁ duppaññasevanameva, paññavantānaṁ paññavantasevanameva ko niyametīti?",
  "atk-s0517a2:1365_13": "Ajjhāsayadhātu niyametīti.",
  "atk-s0517a2:1366_0": "Bhabbābhabbaniddese chaḍḍetabbe paṭhamaṁ niddisitvā gahetabbe pacchā niddisituṁ uddesassa uppaṭipāṭiyā paṭhamaṁ abhabbā niddiṭṭhā.",
  "atk-s0517a2:1366_1": "Uddese pana dvandasamāse accitassa ca mandakkharassa ca padassa pubbanipātalakkhaṇavasena bhabbasaddo pubbaṁ payutto.",
  "atk-s0517a2:1366_2": "Kammāvaraṇenāti pañcavidhena ānantariyakammena.",
  "atk-s0517a2:1366_3": "Samannāgatāti samaṅgībhūtā.",
  "atk-s0517a2:1366_4": "Kilesāvaraṇenāti niyatamicchādiṭṭhiyā.",
  "atk-s0517a2:1366_5": "Imāni dve saggamaggānaṁ āvaraṇato āvaraṇāni.",
  "atk-s0517a2:1366_6": "Bhikkhunīdūsakādīni kammānipi kammāvaraṇeneva saṅgahitāni.",
  "atk-s0517a2:1366_7": "Vipākāvaraṇenāti ahetukapaṭisandhiyā.",
  "atk-s0517a2:1366_8": "Yasmā pana duhetukānampi ariyamaggapaṭivedho natthi, tasmā duhetukā paṭisandhipi vipākāvaraṇamevāti veditabbā, assaddhāti buddhādīsu saddhārahitā.",
  "atk-s0517a2:1366_9": "Acchandikāti kattukamyatākusalacchandarahitā.",
  "atk-s0517a2:1366_10": "Uttarakurukā manussā acchandikaṭṭhānaṁ paviṭṭhā.",
  "atk-s0517a2:1366_11": "Duppaññāti bhavaṅgapaññāya parihīnā.",
  "atk-s0517a2:1366_12": "Bhavaṅgapaññāya pana paripuṇṇāyapi yassa bhavaṅgaṁ lokuttarassa pādakaṁ na hoti, sopi duppaññoyeva nāma.",
  "atk-s0517a2:1366_13": "Abhabbā niyāmaṁ okkamituṁ kusalesu dhammesu sammattanti kusalesu dhammesu sammattaniyāmasaṅkhātaṁ ariyamaggaṁ okkamituṁ abhabbā.",
  "atk-s0517a2:1366_14": "Ariyamaggo hi sammā sabhāvoti sammattaṁ, soyeva anantaraphaladāne, sayameva vā acalabhāvato niyāmo, taṁ okkamituṁ pavisituṁ abhabbā.",
  "atk-s0517a2:1366_15": "Na kammāvaraṇenātiādīni vuttavipariyāyeneva veditabbānīti.",
  "atk-s0517a2:1367_0": "Āsayānusayañāṇaniddesavaṇṇanā niṭṭhitā.",
  "atk-s0517a2:1368_0": "70. Yamakapāṭihīrañāṇaniddesavaṇṇanā",
  "atk-s0517a2:1369_0": "116.",
  "atk-s0517a2:1369_1": "Yamakapāṭihīrañāṇaniddese asādhāraṇaṁ sāvakehīti sesāsādhāraṇañāṇaniddese aññavacanehi okāsābhāvato na vuttaṁ, idha pana aññavacanābhāvato vuttanti veditabbaṁ.",
  "atk-s0517a2:1369_2": "Uparimakāyatoti nābhiyā uddhaṁ sarīrato.",
  "atk-s0517a2:1369_3": "Aggikkhandho pavattatīti tejokasiṇārammaṇaṁ pādakajjhānaṁ samāpajjitvā vuṭṭhāya “uparimakāyato aggijālā vuṭṭhātū”ti āvajjitvā parikammaṁ katvā anantaraṁ abhiññāñāṇena “uparimakāyato aggijālā vuṭṭhātū”ti adhiṭṭhite saha adhiṭṭhānā uparimakāyato aggijālā vuṭṭhāti.",
  "atk-s0517a2:1369_4": "Sā hi idha rāsaṭṭhena khandhoti vuttā.",
  "atk-s0517a2:1369_5": "Heṭṭhimakāyatoti nābhito heṭṭhā sarīrato.",
  "atk-s0517a2:1369_6": "Udakadhārā pavattatīti āpokasiṇārammaṇaṁ pādakajjhānaṁ samāpajjitvā vuṭṭhāya “heṭṭhimakāyato udakadhārā vuṭṭhātū”ti āvajjitvā parikammaṁ katvā anantaraṁ abhiññāñāṇena “heṭṭhimakāyato udakadhārā vuṭṭhātū”ti adhiṭṭhite saha adhiṭṭhānā heṭṭhimakāyato udakadhārā vuṭṭhāti.",
  "atk-s0517a2:1369_7": "Ubhayatthāpi abbocchedavasena pavattatīti vuttaṁ.",
  "atk-s0517a2:1369_8": "Adhiṭṭhānassa āvajjanassa ca antare dve bhavaṅgacittāni vattanti.",
  "atk-s0517a2:1369_9": "Tasmāyeva yugalā hutvā aggikkhandhaudakadhārā pavattanti, antaraṁ na paññāyati.",
  "atk-s0517a2:1369_10": "Aññesaṁ pana bhavaṅgaparicchedo natthi.",
  "atk-s0517a2:1369_11": "Puratthimakāyatoti abhimukhapassato.",
  "atk-s0517a2:1369_12": "Pacchimakāyatoti piṭṭhipassato.",
  "atk-s0517a2:1369_13": "Dakkhiṇaakkhito vāmaakkhitotiādi samāsapāṭhoyeva, na añño.",
  "atk-s0517a2:1369_14": "Dakkhiṇanāsikāsotato vāmanāsikāsotatoti pāṭho sundaro.",
  "atk-s0517a2:1369_15": "Rassaṁ katvāpi paṭhanti.",
  "atk-s0517a2:1369_16": "Aṁsakūṭatoti ettha abbhuggataṭṭhena kūṭo viyāti kūṭo, aṁsoyeva kūṭo aṁsakūṭo.",
  "atk-s0517a2:1369_17": "Aṅgulaṅgulehīti aṅgulīhi aṅgulīhi.",
  "atk-s0517a2:1369_18": "Aṅgulantarikāhīti aṅgulīnaṁ antarikāhi.",
  "atk-s0517a2:1369_19": "Ekekalomato aggikkhandho pavattati, ekekalomato udakadhārā pavattatīti ubhayatthāpi āmeḍitavacanena sabbalomānaṁ pariyādinnattā ekekalomatova aggikkhandhaudakadhārā yugalā yugalā hutvā pavattantīti vuttaṁ hoti.",
  "atk-s0517a2:1369_20": "Lomakūpato lomakūpato aggikkhandho pavattati, lomakūpato lomakūpato udakadhārā pavattatīti etthāpi eseva nayo.",
  "atk-s0517a2:1369_21": "Kesuci potthakesu “ekekalomato aggikkhandho pavattati.",
  "atk-s0517a2:1369_22": "Lomakūpato lomakūpato udakadhārā pavattati, lomakūpato lomakūpato aggikkhandho pavattati, ekekalomato udakadhārā pavattatī”ti likhitaṁ.",
  "atk-s0517a2:1369_23": "Tampi yujjatiyeva.",
  "atk-s0517a2:1369_24": "Pāṭihīrassa atisukhumattadīpanato pana purimapāṭhoyeva sundarataro.",
  "atk-s0517a2:1370_0": "Idāni channaṁ vaṇṇānanti ko sambandho?",
  "atk-s0517a2:1370_1": "Heṭṭhā “uparimakāyato”tiādīhi anekehi sarīrāvayavā vuttā.",
  "atk-s0517a2:1370_2": "Tena sarīrāvayavasambandho pavattatīti vacanasambandhena ca yamakapāṭihīrādhikārena ca channaṁ vaṇṇānaṁ sarīrāvayavabhūtānaṁ rasmiyo yamakā hutvā pavattantīti vuttaṁ hoti.",
  "atk-s0517a2:1370_3": "Sāmivacanasambandhena ca avassaṁ “rasmiyo”ti pāṭhaseso icchitabboyeva.",
  "atk-s0517a2:1370_4": "Nīlānanti umāpupphavaṇṇānaṁ.",
  "atk-s0517a2:1370_5": "Pītakānanti kaṇikārapupphavaṇṇānaṁ.",
  "atk-s0517a2:1370_6": "Lohitakānanti indagopakavaṇṇānaṁ.",
  "atk-s0517a2:1370_7": "Odātānanti osadhitārakavaṇṇānaṁ.",
  "atk-s0517a2:1370_8": "Mañjiṭṭhānanti mandarattavaṇṇānaṁ.",
  "atk-s0517a2:1370_9": "Pabhassarānanti pabhāsanapakatikānaṁ pabhassaravaṇṇānaṁ.",
  "atk-s0517a2:1370_10": "Pabhassaravaṇṇe visuṁ avijjamānepi vuttesu pañcasu vaṇṇesu ye ye pabhā samujjalā, te te pabhassarā.",
  "atk-s0517a2:1370_11": "Tathā hi tathāgatassa yamakapāṭihīraṁ karontassa yamakapāṭihīrañāṇabaleneva kesamassūnañceva akkhīnañca nīlaṭṭhānehi nīlarasmiyo nikkhamanti, yāsaṁ vasena gaganatalaṁ añjanacuṇṇasamokiṇṇaṁ viya umāpupphanīluppaladalasañchannaṁ viya vītipatantamaṇitālavaṇṭaṁ viya pasāritamecakapaṭaṁ viya ca hoti.",
  "atk-s0517a2:1370_12": "Chavito ceva akkhīnañca pītakaṭṭhānehi pītarasmiyo nikkhamanti, yāsaṁ vasena disābhāgā suvaṇṇarasanisiñcamānā viya suvaṇṇapaṭapasāritā viya kuṅkumacuṇṇakaṇikārapupphasamparikiṇṇā viya ca virocanti.",
  "atk-s0517a2:1370_13": "Maṁsalohitehi ceva akkhīnañca rattaṭṭhānehi lohitarasmiyo nikkhamanti, yāsaṁ vasena disābhāgā cinapiṭṭhacuṇṇarañjitā viya supakkalākhārasanisiñcamānā viya rattakambalaparikkhittā viya jayasumanapālibhaddakabandhujīvakakusumasamparikiṇṇā viya ca virocanti.",
  "atk-s0517a2:1370_14": "Aṭṭhīhi ceva dantehi ca akkhīnañca setaṭṭhānehi odātarasmiyo nikkhamanti, yāsaṁ vasena disābhāgā rajatakuṭehi āsiñcamānakhīradhārāsamparikiṇṇā viya pasāritarajatapaṭṭavitānā viya vītipatantarajatatālavaṇṭā viya kundakumudasinduvārasumanamallikādikusumasañchannā viya ca virocanti.",
  "atk-s0517a2:1370_15": "Hatthatalapādatalādīhi mandarattaṭṭhānehi mañjiṭṭharasmiyo nikkhamanti, yāsaṁ vasena disābhāgā pavāḷajālaparikkhittā viya rattakuravakakusumasamokiṇṇā viya ca virocanti.",
  "atk-s0517a2:1370_16": "Uṇṇānakhādīhi pabhassaraṭṭhānehi pabhassararasmiyo nikkhamanti, yāsaṁ vasena disābhāgā osadhitārakapuñjapuṇṇā viya vijjupaṭalādiparipuṇṇā viya ca virocanti.",
  "atk-s0517a2:1371_0": "Bhagavā caṅkamatītiādi “bhagavato ca nimmitānañca nānāiriyāpathakaraṇaṁ yamakapāṭihīreneva hotī”ti dassanatthaṁ vuttaṁ.",
  "atk-s0517a2:1371_1": "Tesañhi nimmitānaṁ iriyāpathā yugalāva hutvā vattanti.",
  "atk-s0517a2:1371_2": "Yadi nimmitā bahukā honti, “nimmito”tiādi kasmā ekavacanaṁ katanti ce?",
  "atk-s0517a2:1371_3": "Nimmitesupi ekekassa nānāiriyāpathabhāvadassanatthaṁ.",
  "atk-s0517a2:1371_4": "Bahuvacanena hi vutte sabbepi nimmitā sakiṁ ekekairiyāpathikā viya honti.",
  "atk-s0517a2:1371_5": "Ekavacanena pana vutte nimmitesu ekeko nānāiriyāpathikoti ñāyati.",
  "atk-s0517a2:1371_6": "Tasmā ekavacananiddeso kato.",
  "atk-s0517a2:1371_7": "Cūḷapanthakattheropi tāva nānāiriyāpathikabhikkhūnaṁ sahassaṁ māpesi, kiṁ pana bhagavā yamakapāṭihīre bahū nimmite na karissati.",
  "atk-s0517a2:1371_8": "Cūḷapanthakattheraṁ muñcitvā aññesaṁ sāvakānaṁ ekāvajjanena nānāiriyapathikānaṁ nānārūpānañca nimmānaṁ na ijjhati.",
  "atk-s0517a2:1371_9": "Aniyametvā hi nimmitā iddhimatā sadisāva honti.",
  "atk-s0517a2:1371_10": "Ṭhānanisajjādīsu vā bhāsitatuṇhībhāvādīsu vā yaṁ yaṁ iddhimā karoti, taṁ tadeva karonti, visadisakaraṇaṁ nānākiriyākaraṇañca “ettakā īdisā hontu, ettakā imaṁ nāma karontū”ti visuṁ visuṁ āvajjitvā adhiṭṭhānena ijjhati.",
  "atk-s0517a2:1371_11": "Tathāgatassa pana ekāvajjanādhiṭṭhāneneva nānappakāranimmānaṁ ijjhati.",
  "atk-s0517a2:1371_12": "Evameva aggikkhandhaudakadhārānimmāne ca nānāvaṇṇanimmāne ca veditabbaṁ.",
  "atk-s0517a2:1371_13": "Tattha bhagavā caṅkamatīti ākāse vā pathaviyaṁ vā caṅkamati.",
  "atk-s0517a2:1371_14": "Nimmitoti iddhiyā māpitabuddharūpaṁ.",
  "atk-s0517a2:1371_15": "Tiṭṭhati vātiādīnipi ākāse vā pathaviyaṁ vā.",
  "atk-s0517a2:1371_16": "Kappetīti karoti.",
  "atk-s0517a2:1371_17": "Bhagavā tiṭṭhatītiādīsupi eseva nayoti.",
  "atk-s0517a2:1372_0": "Yamakapāṭihīrañāṇaniddesavaṇṇanā niṭṭhitā.",
  "atk-s0517a2:1373_0": "71. Mahākaruṇāñāṇaniddesavaṇṇanā",
  "atk-s0517a2:1374_0": "117.",
  "atk-s0517a2:1374_1": "Mahākaruṇāñāṇaniddese bahukehi ākārehīti idāni vuccamānehi ekūnanavutiyā pakārehi.",
  "atk-s0517a2:1374_2": "Passantānanti ñāṇacakkhunā ca buddhacakkhunā ca olokentānaṁ.",
  "atk-s0517a2:1374_3": "Okkamatīti otarati pavisati.",
  "atk-s0517a2:1374_4": "Ādittoti dukkhalakkhaṇavasena pīḷāyogato santāpanaṭṭhena ādīpito.",
  "atk-s0517a2:1374_5": "“Yadaniccaṁ, taṁ dukkha”nti vuttattā sabbasaṅkhatassa ceva dukkhalakkhaṇavasena pīḷitattā dukkhassa ca karuṇāya mūlabhūtattā paṭhamaṁ dukkhalakkhaṇavasena “āditto”ti vuttanti veditabbaṁ.",
  "atk-s0517a2:1374_6": "Rāgādīhi ādittataṁ pana upari vakkhati.",
  "atk-s0517a2:1374_7": "Atha vā ādittoti rāgādīhiyeva āditto.",
  "atk-s0517a2:1374_8": "Upari pana “tassa natthañño koci nibbāpetā”ti atthāpekkhanavasena puna vuttanti veditabbaṁ.",
  "atk-s0517a2:1374_9": "Lokasannivāsoti pañcakkhandhā lujjanapalujjanaṭṭhena loko, taṇhādiṭṭhivasena sannivasanti ettha sattāti sannivāso, lokova sannivāso lokasannivāso.",
  "atk-s0517a2:1374_10": "Dukkhitaṁ khandhasantānaṁ upādāya sattavohārasabbhāvato lokasannivāsayogato sattasamūhopi lokasannivāso.",
  "atk-s0517a2:1374_11": "Sopi ca sahakhandhakoyeva.",
  "atk-s0517a2:1374_12": "Uyyuttoti anekesu kiccesu niccabyāpāratāya katayogo kataussāho, satatakiccesu saussukkoti attho.",
  "atk-s0517a2:1374_13": "Ghaṭṭanayuttoti vā uyyutto.",
  "atk-s0517a2:1374_14": "Payātoti pabbateyyā nadī viya anavaṭṭhitagamanena maraṇāya yātuṁ āraddho.",
  "atk-s0517a2:1374_15": "Kummaggappaṭipannoti kucchitaṁ micchāmaggaṁ paṭipanno.",
  "atk-s0517a2:1374_16": "Upari pana “vipathapakkhando”ti nānāpadehi visesetvā vuttaṁ.",
  "atk-s0517a2:1375_0": "Upanīyatīti jarāvasena maraṇāya upanīyati harīyati.",
  "atk-s0517a2:1375_1": "Jarā hi “āyuno saṁhānī”ti vuttā.",
  "atk-s0517a2:1375_2": "Addhuvoti na thiro, sadā tatheva na hoti.",
  "atk-s0517a2:1375_3": "Yasmā addhuvo, tasmā upanīyatīti purimassa kāraṇavacanametaṁ.",
  "atk-s0517a2:1375_4": "Etena sakāraṇaṁ jarādukkhaṁ vuttaṁ.",
  "atk-s0517a2:1375_5": "Taṁ jarādukkhaṁ disvā jarāpārijuññarahitāpi viññū pabbajanti.",
  "atk-s0517a2:1375_6": "Atāṇoti tāyituṁ rakkhituṁ samatthena rahito, anārakkhoti vuttaṁ hoti.",
  "atk-s0517a2:1375_7": "Anabhissaroti abhisaritvā abhigantvā byāharaṇena assāsetuṁ samatthena rahito, asahāyoti vā attho.",
  "atk-s0517a2:1375_8": "Yasmā anabhissaro, tasmā atāṇoti purimassa kāraṇavacanametaṁ.",
  "atk-s0517a2:1375_9": "Etena sakāraṇaṁ piyavippayogadukkhaṁ vuttaṁ.",
  "atk-s0517a2:1375_10": "Taṁ piyavippayogadukkhaṁ disvā ñātipārijuññarahitāpi viññū pabbajanti.",
  "atk-s0517a2:1375_11": "Assakoti sakabhaṇḍarahito.",
  "atk-s0517a2:1375_12": "Sabbaṁ pahāya gamanīyanti sakabhaṇḍanti sallakkhitaṁ sabbaṁ pahāya lokena gantabbaṁ.",
  "atk-s0517a2:1375_13": "Yasmā sabbaṁ pahāya gamanīyaṁ, tasmā assakoti purimassa kāraṇavacanametaṁ.",
  "atk-s0517a2:1375_14": "Etena sakāraṇaṁ maraṇadukkhaṁ vuttaṁ.",
  "atk-s0517a2:1375_15": "Taṁ disvā bhogapārijuññarahitāpi viññū pabbajanti.",
  "atk-s0517a2:1375_16": "Aññattha “kammassakā māṇavasattā”ti vuttaṁ, idha ca raṭṭhapālasutte ca “assako loko”ti vuttaṁ, taṁ kathaṁ yujjatīti ce?",
  "atk-s0517a2:1375_17": "Pahāya gamanīyaṁ sandhāya “assako”ti vuttaṁ, kammaṁ pana na pahāya gamanīyaṁ.",
  "atk-s0517a2:1375_18": "Tasmā “kammassakā”ti vuttaṁ.",
  "atk-s0517a2:1375_19": "Raṭṭhapālasutteyeva ca evametaṁ vuttaṁ “tvaṁ pana yathākammaṁ gamissasī”ti.",
  "atk-s0517a2:1375_20": "Ūnoti pāripūrirahito.",
  "atk-s0517a2:1375_21": "Atittoti bhiyyo bhiyyo patthanāyapi na suhito.",
  "atk-s0517a2:1375_22": "Idaṁ ūnabhāvassa kāraṇavacanaṁ.",
  "atk-s0517a2:1375_23": "Taṇhādāsoti taṇhāya vase vattanato taṇhāya dāsabhūto.",
  "atk-s0517a2:1375_24": "Idaṁ atittabhāvassa kāraṇavacanaṁ.",
  "atk-s0517a2:1375_25": "Etena icchārogāpadesena sakāraṇaṁ byādhidukkhaṁ vuttaṁ.",
  "atk-s0517a2:1375_26": "Taṁ byādhidukkhaṁ disvā byādhipārijuññarahitāpi viññū pabbajanti.",
  "atk-s0517a2:1375_27": "Atāyanoti puttādīhipi tāyanassa abhāvato atāyano anārakkho, alabbhaneyyakhemo vā.",
  "atk-s0517a2:1375_28": "Aleṇoti allīyituṁ nissituṁ anaraho allīnānampi ca leṇakiccākārako.",
  "atk-s0517a2:1375_29": "Asaraṇoti nissitānaṁ na bhayasārako na bhayavināsako.",
  "atk-s0517a2:1375_30": "Asaraṇībhūtoti pure uppattiyā attano abhāveneva asaraṇo, uppattisamakālameva asaraṇībhūtoti attho.",
  "atk-s0517a2:1376_0": "Uddhatoti sabbākusalesu uddhaccassa uppajjanato sattasantāne ca akusaluppattibāhullato akusalasamaṅgīloko tena uddhaccena uddhato.",
  "atk-s0517a2:1376_1": "Avūpasantoti avūpasamanalakkhaṇassa uddhaccasseva yogena avūpasanto bhantamigapaṭibhāgo.",
  "atk-s0517a2:1376_2": "“Upanīyati loko”tiādīsu catūsu ca “uddhato loko”ti ca pañcasu ṭhānesu lokoti āgataṁ, sesesu lokasannivāsoti.",
  "atk-s0517a2:1376_3": "Ubhayathāpi lokoyeva.",
  "atk-s0517a2:1376_4": "Sasalloti pīḷājanakatāya antotudanatāya dunnīharaṇīyatāya ca sallāti saṅkhaṁ gatehi rāgādīhi sallehi sahavattanako.",
  "atk-s0517a2:1376_5": "Viddhoti migādayo kadāci parehi viddhā honti, ayaṁ pana loko niccaṁ attanāva viddho.",
  "atk-s0517a2:1376_6": "Puthusallehīti “satta sallāni –",
  "atk-s0517a2:1376_7": "rāgasallaṁ, dosasallaṁ, mohasallaṁ, mānasallaṁ, diṭṭhisallaṁ, kilesasallaṁ, duccaritasalla”nti vuttehi sattahi sallehi.",
  "atk-s0517a2:1376_8": "Tassāti tassa lokasannivāsassa.",
  "atk-s0517a2:1376_9": "Sallānaṁ uddhatāti tesaṁ sallānaṁ sattasantānato uddharitā puggalo.",
  "atk-s0517a2:1376_10": "Aññatra mayāti maṁ ṭhapetvā.",
  "atk-s0517a2:1376_11": "Yepi bhagavato sāvakā sallāni uddharanti, tesaṁ bhagavato vacaneneva uddharaṇato bhagavāva uddharati nāma.",
  "atk-s0517a2:1376_12": "Avijjandhakārāvaraṇoti avijjā eva sabhāvadassanacchādanena andhaṁ viya karotīti avijjandhakāro, sova sabhāvāvagamananivāraṇena āvaraṇaṁ etassāti avijjandhakārāvaraṇo.",
  "atk-s0517a2:1376_13": "Kilesapañjarapakkhittoti kilesā eva kusalagamanasannirujjhanaṭṭhena pañjaroti kilesapañjaro, avijjāpabhave kilesapañjare pakkhitto pātito.",
  "atk-s0517a2:1376_14": "Ālokaṁ dassetāti paññālokaṁ dassanasīlo, paññālokassa dassetāti vā attho.",
  "atk-s0517a2:1376_15": "Avijjāgatoti avijjaṁ gato paviṭṭho.",
  "atk-s0517a2:1376_16": "Na kevalaṁ avijjāya āvaraṇamattameva, atha kho gahanagato viya avijjākosassa anto paviṭṭhoti purimato viseso.",
  "atk-s0517a2:1376_17": "Aṇḍabhūtotiādayo ca visesāyeva.",
  "atk-s0517a2:1376_18": "Aṇḍabhūtoti aṇḍe bhūto nibbatto.",
  "atk-s0517a2:1376_19": "Yathā hi aṇḍe nibbattā ekacce sattā “aṇḍabhūtā”ti vuccanti, evamayaṁ loko avijjaṇḍakose nibbattattā “aṇḍabhūto”ti vuccati.",
  "atk-s0517a2:1376_20": "Pariyonaddhoti tena avijjaṇḍakosena samantato onaddho baddho veṭhito.",
  "atk-s0517a2:1377_0": "Tantākulakajātoti tantaṁ viya ākulabhūto.",
  "atk-s0517a2:1377_1": "Yathā nāma dunnikkhittaṁ mūsikacchinnaṁ pesakārānaṁ tantaṁ tahiṁ tahiṁ ākulaṁ hoti, idaṁ aggaṁ idaṁ mūlanti aggena vā aggaṁ, mūlena vā mūlaṁ samānetuṁ dukkaraṁ hoti, evameva sattā paccayākāre khalitā ākulā byākulā honti, na sakkonti paccayākāraṁ ujuṁ kātuṁ.",
  "atk-s0517a2:1377_2": "Tattha tantaṁ paccattapurisakāre ṭhatvā sakkāpi bhaveyya ujuṁ kātuṁ, ṭhapetvā pana dve bodhisatte añño satto attano dhammatāya paccayākāraṁ ujuṁ kātuṁ samattho nāma natthi.",
  "atk-s0517a2:1377_3": "Yathā pana ākulaṁ tantaṁ kañjikaṁ datvā kocchena pahaṭaṁ tattha tattha kulakajātaṁ hoti gaṇṭhibaddhaṁ, evamayaṁ loko paccayesu pakkhalitvā paccaye ujuṁ kātuṁ asakkonto dvāsaṭṭhidiṭṭhigatavasena kulakajāto hoti gaṇṭhibaddho.",
  "atk-s0517a2:1377_4": "Ye hi keci diṭṭhiyo nissitā, sabbe te paccayaṁ ujuṁ kātuṁ na sakkontiyeva.",
  "atk-s0517a2:1377_5": "Kulāgaṇṭhikajātoti kulāgaṇṭhikaṁ viya bhūto.",
  "atk-s0517a2:1377_6": "Kulāgaṇṭhikaṁ vuccati pesakārakañjikasuttaṁ.",
  "atk-s0517a2:1377_7": "“Kulā nāma sakuṇikā, tassā kulāvako”tipi eke.",
  "atk-s0517a2:1377_8": "Yathā tadubhayampi ākulaṁ aggena vā aggaṁ, mūlena vā mūlaṁ samānetuṁ dukkaranti purimanayeneva yojetabbaṁ.",
  "atk-s0517a2:1377_9": "Muñjapabbajabhūtoti muñjatiṇaṁ viya pabbajatiṇaṁ viya ca bhūto muñjatiṇapabbajatiṇasadiso jāto.",
  "atk-s0517a2:1377_10": "Yathā tāni tiṇāni koṭṭetvā koṭṭetvā katarajju jiṇṇakāle katthaci patitaṁ gahetvā tesaṁ tiṇānaṁ “idaṁ aggaṁ idaṁ mūla”nti aggena vā aggaṁ, mūlena vā mūlaṁ samānetuṁ dukkaraṁ, tampi paccattapurisakāre ṭhatvā sakkā bhaveyya ujuṁ kātuṁ, ṭhapetvā pana dve bodhisatte añño satto attano dhammatāya paccayākāraṁ ujuṁ kātuṁ samattho nāma natthi.",
  "atk-s0517a2:1377_11": "Evamayaṁ loko paccayākāraṁ ujuṁ kātuṁ asakkonto dvāsaṭṭhidiṭṭhigatavasena gaṇṭhijāto hutvā apāyaṁ duggatiṁ vinipātaṁ saṁsāraṁ nātivattati.",
  "atk-s0517a2:1378_0": "Tattha apāyoti nirayo tiracchānayoni pettivisayo asurakāyo.",
  "atk-s0517a2:1378_1": "Sabbepi hi te vaḍḍhisaṅkhātassa āyassa abhāvato “apāyo”ti vuccanti.",
  "atk-s0517a2:1378_2": "Tathā dukkhassa gatibhāvato duggati.",
  "atk-s0517a2:1378_3": "Sukhasamussayato vinipatitattā vinipāto.",
  "atk-s0517a2:1378_4": "Itaro pana –",
  "atk-s0517a2:1379_0": "“Khandhānañca paṭipāṭi, dhātuāyatanāna ca;",
  "atk-s0517a2:1380_0": "Abbocchinnaṁ vattamānā, saṁsāroti pavuccati”.",
  "atk-s0517a2:1381_0": "Taṁ sabbampi nātivattati nātikkamati.",
  "atk-s0517a2:1381_1": "Atha kho cutito paṭisandhiṁ, paṭisandhito cutinti evaṁ punappunaṁ cutipaṭisandhiyo gaṇhamāno tīsu bhavesu catūsu yonīsu pañcasu gatīsu sattasu viññāṇaṭṭhitīsu navasu sattāvāsesu mahāsamudde vātukkhittanāvā viya yantagoṇo viya ca paribbhamatiyeva.",
  "atk-s0517a2:1381_2": "Avijjāvisadosasallittoti avijjāyeva akusaluppādanena kusalajīvitanāsanato visanti avijjāvisaṁ, tadeva santānadūsanato avijjāvisadoso, tena anusayapariyuṭṭhānaduccaritabhūtena bhusaṁ litto makkhitoti avijjāvisadosasallitto.",
  "atk-s0517a2:1381_3": "Kilesakalalībhūtoti avijjādimūlakā kilesā eva osīdanaṭṭhena kalalaṁ kaddamoti kilesakalalaṁ, tadassa atthīti kilesakalalī, evaṁbhūto.",
  "atk-s0517a2:1381_4": "Rāgadosamohajaṭājaṭitoti lobhapaṭighāvijjāsaṅkhātā rāgadosamohā eva rūpādīsu ārammaṇesu heṭṭhupariyavasena punappunaṁ uppajjanato saṁsibbanaṭṭhena veḷugumbādīnaṁ sākhājālasaṅkhātā jaṭā viyāti jaṭā, tāya rāgadosamohajaṭāya jaṭito.",
  "atk-s0517a2:1381_5": "Yathā nāma veḷujaṭādīhi veḷuādayo, evaṁ tāya jaṭāya ayaṁ loko jaṭito vinaddho saṁsibbitoti attho.",
  "atk-s0517a2:1381_6": "Jaṭaṁ vijaṭetāti imaṁ evaṁ tedhātukaṁ lokaṁ jaṭetvā ṭhitaṁ jaṭaṁ vijaṭetā saṁchinditā sampadālayitā.",
  "atk-s0517a2:1382_0": "Taṇhāsaṅghāṭapaṭimukkoti taṇhā eva abbocchinnaṁ pavattito saṅghaṭitaṭṭhena saṅghāṭoti taṇhāsaṅghāṭo, tasmiṁ taṇhāsaṅghāṭe paṭimukko anupaviṭṭho antogatoti taṇhāsaṅghāṭapaṭimukko.",
  "atk-s0517a2:1382_1": "Taṇhājālena otthaṭoti taṇhā eva pubbe vuttanayena saṁsibbanaṭṭhena jālanti taṇhājālaṁ, tena taṇhājālena otthaṭo samantato chādito paliveṭhito.",
  "atk-s0517a2:1382_2": "Taṇhāsotena vuyhatīti taṇhā eva saṁsāre ākaḍḍhanaṭṭhena sototi taṇhāsoto, tena taṇhāsotena vuyhati ākaḍḍhīyati.",
  "atk-s0517a2:1382_3": "Taṇhāsaññojanena saññuttoti taṇhā eva lokaṁ vaṭṭasmiṁ saṁyojanato bandhanato saṁyojananti taṇhāsaṁyojanaṁ, tena taṇhāsaṁyojanena saññutto baddho.",
  "atk-s0517a2:1382_4": "Taṇhānusayena anusaṭoti taṇhā eva anusayanaṭṭhena anusayoti taṇhānusayo, tena taṇhānusayena anusaṭo anugato thāmagato.",
  "atk-s0517a2:1382_5": "Taṇhāsantāpena santappatīti taṇhā eva pavattikāle phalakāle ca lokaṁ santāpetīti santāpo, tena taṇhāsantāpena santappati santāpīyati.",
  "atk-s0517a2:1382_6": "Taṇhāpariḷāhena pariḍayhatīti taṇhā eva balavabhūtā pavattikāle phalakāle ca samantato dahanaṭṭhena mahāpariḷāhoti taṇhāpariḷāho, tena taṇhāpariḷāhena pariḍayhati samantato ḍahīyati.",
  "atk-s0517a2:1382_7": "Diṭṭhisaṅghāṭādayo imināva nayena yojetabbā.",
  "atk-s0517a2:1383_0": "Anugatoti anupaviṭṭho.",
  "atk-s0517a2:1383_1": "Anusaṭoti anudhāvito.",
  "atk-s0517a2:1383_2": "Abhibhūtoti pīḷito.",
  "atk-s0517a2:1383_3": "Abbhāhatoti abhiāhato abhimukhaṁ bhusaṁ pahato.",
  "atk-s0517a2:1383_4": "Dukkhe patiṭṭhitoti dukkhe khandhapañcake sukhavipallāsena patiṭṭhito abhiniviṭṭho.",
  "atk-s0517a2:1384_0": "Taṇhāya uḍḍitoti taṇhāya ullaṅghito.",
  "atk-s0517a2:1384_1": "Cakkhu hi taṇhārajjunā āvunitvā rūpanāgadante uḍḍitaṁ, sotādīni taṇhārajjunā āvunitvā saddādināgadantesu uḍḍitāni.",
  "atk-s0517a2:1384_2": "Taṁsamaṅgīlokopi uḍḍitoyeva nāma.",
  "atk-s0517a2:1384_3": "Jarāpākāraparikkhittoti anatikkamanīyaṭṭhena pākārabhūtāya jarāya parivārito.",
  "atk-s0517a2:1384_4": "Maccupāsena parikkhittoti dummocanīyaṭṭhena pāsabhūtena maraṇena baddho.",
  "atk-s0517a2:1384_5": "Mahābandhanabaddhoti daḷhattā ducchedattā ca mahantehi bandhanehi baddho.",
  "atk-s0517a2:1384_6": "Rāgabandhanenāti rāgo eva bandhati saṁsārato calituṁ na detīti rāgabandhanaṁ.",
  "atk-s0517a2:1384_7": "Tena rāgabandhanena.",
  "atk-s0517a2:1384_8": "Sesesupi eseva nayo.",
  "atk-s0517a2:1384_9": "Kilesabandhanenāti vuttāvasesena kilesabandhanena.",
  "atk-s0517a2:1384_10": "Duccaritabandhanenāti tividhena.",
  "atk-s0517a2:1384_11": "Sucaritaṁ pana bandhanamokkhassa hetubhūtaṁ bandhanamokkhabhūtañca atthi.",
  "atk-s0517a2:1384_12": "Tasmā taṁ na gahetabbaṁ.",
  "atk-s0517a2:1385_0": "Bandhanaṁmocetāti tassa bandhanaṁ mocetā.",
  "atk-s0517a2:1385_1": "Bandhanā mocetātipi pāṭho, bandhanato taṁ mocetāti attho.",
  "atk-s0517a2:1385_2": "Mahāsambādhappaṭipannoti kusalasañcārapīḷanena mahāsambādhasaṅkhātaṁ rāgadosamohamānadiṭṭhikilesaduccaritagahanaṁ paṭipanno.",
  "atk-s0517a2:1385_3": "Okāsaṁ dassetāti lokiyalokuttarasamādhipaññāokāsaṁ dassetā.",
  "atk-s0517a2:1385_4": "Mahāpalibodhena palibuddhoti mahānivāraṇena nivuto.",
  "atk-s0517a2:1385_5": "Mahālepena vā litto.",
  "atk-s0517a2:1385_6": "Palibodhoti ca rāgādisattavidho eva.",
  "atk-s0517a2:1385_7": "“Taṇhādiṭṭhipalibodho”ti eke.",
  "atk-s0517a2:1385_8": "Palibodhaṁ chetāti taṁ palibodhaṁ chinditā.",
  "atk-s0517a2:1385_9": "Mahāpapāteti pañcagatipapāte, jātijarāmaraṇapapāte vā.",
  "atk-s0517a2:1385_10": "Taṁ sabbampi duruttaraṇaṭṭhena papāto.",
  "atk-s0517a2:1385_11": "Papātā uddhatāti tamhā papātato uddharitā.",
  "atk-s0517a2:1385_12": "Mahākantārappaṭipannoti jātijarābyādhimaraṇasokaparidevadukkhadomanassupāyāsakantāraṁ paṭipanno.",
  "atk-s0517a2:1385_13": "Sabbampi taṁ duratikkamanaṭṭhena kantāro, taṁ kantāraṁ tāretā.",
  "atk-s0517a2:1385_14": "Kantārā tāretāti vā pāṭho.",
  "atk-s0517a2:1385_15": "Mahāsaṁsārappaṭipannoti abbocchinnaṁ khandhasantānaṁ paṭipanno.",
  "atk-s0517a2:1385_16": "Saṁsārā mocetāti saṁsārato mocetā.",
  "atk-s0517a2:1385_17": "Saṁsāraṁ mocetāti vā pāṭho.",
  "atk-s0517a2:1385_18": "Mahāviduggeti saṁsāravidugge.",
  "atk-s0517a2:1385_19": "Saṁsāroyeva hi duggamanaṭṭhena viduggo.",
  "atk-s0517a2:1385_20": "Samparivattatīti bhusaṁ nivattitvā carati.",
  "atk-s0517a2:1385_21": "Mahāpalipeti mahante kāmakaddame.",
  "atk-s0517a2:1385_22": "Kāmo hi osīdanaṭṭhena palipo.",
  "atk-s0517a2:1385_23": "Palipannoti laggo.",
  "atk-s0517a2:1385_24": "Mahāpalipapalipannotipi pāṭho.",
  "atk-s0517a2:1386_0": "Abbhāhatoti sabbopaddavehi abbhāhato.",
  "atk-s0517a2:1386_1": "Rāgaggināti rāgādayoyeva anudahanaṭṭhena aggi, tena rāgagginā.",
  "atk-s0517a2:1386_2": "Sesesupi eseva nayo.",
  "atk-s0517a2:1386_3": "Unnītakoti uggahetvā nīto, jātiyā uggahetvā jarādiupaddavāya nītoti attho.",
  "atk-s0517a2:1386_4": "Ka-kāro panettha anukampāya daṭṭhabbo.",
  "atk-s0517a2:1386_5": "Haññati niccamatāṇoti parittāyakena rahito satataṁ pīḷīyati.",
  "atk-s0517a2:1386_6": "Pattadaṇḍoti rājādīhi laddhaāṇo.",
  "atk-s0517a2:1386_7": "Takkaroti coro.",
  "atk-s0517a2:1386_8": "Vajjabandhanabaddhoti rāgādivajjabandhanehi baddho.",
  "atk-s0517a2:1386_9": "Āghātanapaccupaṭṭhitoti maraṇadhammagaṇṭhikaṭṭhānaṁ upecca ṭhito.",
  "atk-s0517a2:1386_10": "Koci bandhanā mocetā.",
  "atk-s0517a2:1386_11": "Koci bandhanaṁ mocetātipi pāṭho.",
  "atk-s0517a2:1386_12": "Anāthoti natthi etassa nātho issaro, sayaṁ vā na nātho na issaroti anātho, asaraṇoti vā attho.",
  "atk-s0517a2:1386_13": "Paramakāpaññappattoti jarādipaṭibāhane appahutāya atīva kapaṇabhāvaṁ patto.",
  "atk-s0517a2:1386_14": "Tāyetāti rakkhitā.",
  "atk-s0517a2:1386_15": "Tāyitāti vā pāṭho sundaro.",
  "atk-s0517a2:1386_16": "Dukkhābhitunnoti jātidukkhādīhi anekehi dukkhehi abhitunno atibyādhito atikampito ca.",
  "atk-s0517a2:1386_17": "Cirarattaṁ pīḷitoti dukkheheva dīghamaddhānaṁ pīḷito ghaṭṭito.",
  "atk-s0517a2:1386_18": "Gadhitoti gedhena giddho, abhijjhākāyaganthena vā ganthito.",
  "atk-s0517a2:1386_19": "Niccaṁ pipāsitoti pātuṁ bhuñjituṁ icchā pipāsā, sā taṇhā eva, taṇhāpipāsāya nirantaraṁ pipāsito.",
  "atk-s0517a2:1387_0": "Andhoti dassanaṭṭhena cakkhūti saṅkhaṁ gatāya paññāya abhāvato kāṇo.",
  "atk-s0517a2:1387_1": "Paññā hi dhammasabhāvaṁ passati.",
  "atk-s0517a2:1387_2": "Acakkhukoti taṁ pana andhattaṁ na pacchā sambhūtaṁ, pakatiyā eva avijjamānacakkhukoti tameva andhattaṁ viseseti.",
  "atk-s0517a2:1387_3": "Hatanettoti nayanaṭṭhena nettanti saṅkhaṁ gatāya paññāya abhāvatoyeva vinaṭṭhanettako.",
  "atk-s0517a2:1387_4": "Samavisamaṁ dassentaṁ attabhāvaṁ netīti nettanti hi vuttaṁ.",
  "atk-s0517a2:1387_5": "Paññāya sugatiñca agatiñca nayati.",
  "atk-s0517a2:1387_6": "Hatanettattāyevassa netuabhāvaṁ dassento apariṇāyakoti āha, avijjamānanettakoti attho.",
  "atk-s0517a2:1387_7": "Aññopissa netā na vijjatīti vuttaṁ hoti.",
  "atk-s0517a2:1387_8": "Vipathapakkhandoti viparīto, visamo vā patho vipatho, taṁ vipathaṁ pakkhando paviṭṭho paṭipannoti vipathapakkhando, micchāpathasaṅkhātaṁ micchādiṭṭhiṁ paṭipannoti attho.",
  "atk-s0517a2:1387_9": "Añjasāparaddhoti añjase ujumaggasmiṁ majjhimapaṭipadāya aparaddho viraddho.",
  "atk-s0517a2:1387_10": "Ariyapathaṁ ānetāti ariyaṁ aṭṭhaṅgikaṁ maggaṁ upanetā paṭipādayitā.",
  "atk-s0517a2:1387_11": "Mahoghapakkhandoti yassa saṁvijjanti, taṁ vaṭṭasmiṁ ohananti osīdāpentīti oghā, pakatioghato mahantā oghāti mahoghā.",
  "atk-s0517a2:1387_12": "Te kāmogho bhavogho diṭṭhogho avijjoghoti catuppabhedā.",
  "atk-s0517a2:1387_13": "Te mahoghe pakkhando paviṭṭhoti mahoghapakkhando, saṁsārasaṅkhātaṁ mahoghaṁ vā pakkhandoti.",
  "atk-s0517a2:1388_0": "118.",
  "atk-s0517a2:1388_1": "Idāni ekuttarikanayo.",
  "atk-s0517a2:1388_2": "Tattha dvīhi diṭṭhigatehīti sassatucchedadiṭṭhīhi.",
  "atk-s0517a2:1388_3": "Tattha diṭṭhiyeva diṭṭhigataṁ “gūthagataṁ muttagata”ntiādīni viya.",
  "atk-s0517a2:1388_4": "Gantabbābhāvato vā diṭṭhiyā gatamattamevetanti diṭṭhigataṁ, diṭṭhīsu gataṁ idaṁ dassanaṁ dvāsaṭṭhidiṭṭhiantogadhattātipi diṭṭhigataṁ.",
  "atk-s0517a2:1388_5": "Dvāsaṭṭhitesaṭṭhidiṭṭhiyopi hi sassatadiṭṭhi ucchedadiṭṭhīti dveva diṭṭhiyo honti.",
  "atk-s0517a2:1388_6": "Tasmā saṅkhepena sabbā diṭṭhiyo anto karonto “dvīhi diṭṭhigatehī”ti vuttaṁ.",
  "atk-s0517a2:1388_7": "Pariyuṭṭhitoti pariyuṭṭhānaṁ patto samudācāraṁ patto, uppajjituṁ appadānena kusalacārassa gahaṇaṁ pattoti attho.",
  "atk-s0517a2:1388_8": "Vuttañhetaṁ bhagavatā –",
  "atk-s0517a2:1388_9": "“dvīhi, bhikkhave, diṭṭhigatehi pariyuṭṭhitā devamanussā olīyanti eke, atidhāvanti eke, cakkhumanto ca passantī”tiādi.",
  "atk-s0517a2:1389_0": "Tīhi duccaritehīti tividhakāyaduccaritena catubbidhavacīduccaritena tividhamanoduccaritena.",
  "atk-s0517a2:1389_1": "Vippaṭipannoti virūpaṁ paṭipanno, micchāpaṭipannoti attho.",
  "atk-s0517a2:1389_2": "Yogehi yuttoti vaṭṭasmiṁ yojentīti yogā, ītiatthena vā yogā, tehi yogehi yutto samappito.",
  "atk-s0517a2:1389_3": "Catuyogayojitoti kāmayogo, bhavayogo, diṭṭhiyogo, avijjāyogoti imehi catūhi yogehi sakaṭasmiṁ yogo viya vaṭṭasmiṁ yojito.",
  "atk-s0517a2:1389_4": "Pañcakāmaguṇiko rāgo kāmayogo.",
  "atk-s0517a2:1389_5": "Rūpārūpabhavesu chandarāgo, jhānanikanti ca, sassatadiṭṭhisahajāto rāgo bhavavasena patthanā bhavayogo.",
  "atk-s0517a2:1389_6": "Dvāsaṭṭhi diṭṭhiyo diṭṭhiyogo.",
  "atk-s0517a2:1389_7": "Aṭṭhasu ṭhānesu aññāṇaṁ avijjāyogo.",
  "atk-s0517a2:1389_8": "Te eva cattāro balavabhūtā oghā, dubbalabhūtā yogā.",
  "atk-s0517a2:1390_0": "Catūhi ganthehīti yassa saṁvijjanti, taṁ cutipaṭisandhivasena vaṭṭasmiṁ ganthenti ghaṭentīti ganthā.",
  "atk-s0517a2:1390_1": "Te abhijjhā kāyagantho, byāpādo kāyagantho, sīlabbataparāmāso kāyagantho, idaṁsaccābhiniveso kāyaganthoti catuppabhedā.",
  "atk-s0517a2:1390_2": "Abhijjhāyanti etāya, sayaṁ vā abhijjhāyati, abhijjhāyanamattameva vā esāti abhijjhā, lobhoyeva.",
  "atk-s0517a2:1390_3": "Nāmakāyaṁ gantheti cutipaṭisandhivasena vaṭṭasmiṁ ghaṭetīti kāyagantho.",
  "atk-s0517a2:1390_4": "Byāpajjati tena cittaṁ pūtibhāvaṁ gacchati, byāpādayati vā vinayācārarūpasampattihitasukhādīnīti byāpādo.",
  "atk-s0517a2:1390_5": "Ito bahiddhā samaṇabrāhmaṇānaṁ sīlena suddhi vatena suddhi sīlavatena suddhīti parāmasanaṁ sīlabbataparāmāso.",
  "atk-s0517a2:1390_6": "Sabbaññubhāsitampi paṭikkhipitvā “sassato loko, idameva saccaṁ moghamañña”ntiādinā ākārena abhinivisatīti idaṁsaccābhiniveso.",
  "atk-s0517a2:1390_7": "Tehi catūhi ganthehi ganthito, baddhoti attho.",
  "atk-s0517a2:1391_0": "Catūhi upādānehīti bhusaṁ ādiyanti daḷhaggāhaṁ gaṇhantīti upādānā.",
  "atk-s0517a2:1391_1": "Te kāmupādānaṁ diṭṭhupādānaṁ sīlabbatupādānaṁ attavādupādānanti catuppabhedā.",
  "atk-s0517a2:1391_2": "Vatthusaṅkhātaṁ kāmaṁ upādiyatīti kāmupādānaṁ, kāmo ca so upādānañcātipi kāmupādānaṁ.",
  "atk-s0517a2:1391_3": "Diṭṭhi ca sā upādānañcāti diṭṭhupādānaṁ, diṭṭhiṁ upādiyatītipi diṭṭhupādānaṁ.",
  "atk-s0517a2:1391_4": "“Sassato attā ca loko cā”tiādīsu hi purimadiṭṭhiṁ uttaradiṭṭhi upādiyati.",
  "atk-s0517a2:1391_5": "Sīlabbataṁ upādiyatīti sīlabbatupādānaṁ, sīlabbatañca taṁ upādānañcātipi sīlabbatupādānaṁ.",
  "atk-s0517a2:1391_6": "Gosīlagovatādīni hi evaṁ visuddhīti abhinivesato sayameva upādānāni.",
  "atk-s0517a2:1391_7": "Vadanti etenāti vādo, upādiyanti etenāti upādānaṁ.",
  "atk-s0517a2:1391_8": "Kiṁ vadanti, upādiyanti vā? Attānaṁ.",
  "atk-s0517a2:1391_9": "Attano vādupādānaṁ attavādupādānaṁ, attavādamattameva vā attāti upādiyanti etenāti attavādupādānaṁ.",
  "atk-s0517a2:1391_10": "Ṭhapetvā imā dve diṭṭhiyo sabbāpi diṭṭhī diṭṭhupādānaṁ.",
  "atk-s0517a2:1391_11": "Tehi catūhi upādānehi.",
  "atk-s0517a2:1391_12": "Upādīyatīti bhusaṁ gaṇhīyati.",
  "atk-s0517a2:1391_13": "Upādiyatīti vā pāṭho, loko upādānehi taṁ taṁ ārammaṇaṁ bhusaṁ gaṇhātīti attho.",
  "atk-s0517a2:1392_0": "Pañcagatisamāruḷhoti sukatadukkaṭakāraṇehi gammati upasaṅkamīyatīti gati, sahokāsakā khandhā.",
  "atk-s0517a2:1392_1": "Nirayo tiracchānayoni pettivisayo manussā devāti imā pañca gatiyo vokkamanabhāvena bhusaṁ āruḷho.",
  "atk-s0517a2:1392_2": "Pañcahi kāmaguṇehīti rūpasaddagandharasaphoṭṭhabbasaṅkhātehi pañcahi vatthukāmakoṭṭhāsehi.",
  "atk-s0517a2:1392_3": "Rajjatīti ayonisomanasikāraṁ paṭicca rāguppādanena tehi rañjīyati, sāratto karīyatīti attho.",
  "atk-s0517a2:1392_4": "Pañcahi nīvaraṇehīti cittaṁ nīvaranti pariyonandhantīti nīvaraṇā.",
  "atk-s0517a2:1392_5": "Kāmacchandabyāpādathinamiddhauddhaccakukkuccavicikicchāsaṅkhātehi pañcahi nīvaraṇehi.",
  "atk-s0517a2:1392_6": "Otthaṭoti uparito pihito.",
  "atk-s0517a2:1393_0": "Chahi vivādamūlehīti chahi vivādassa mūlehi. Yathāha –",
  "atk-s0517a2:1394_0": "“Chayimāni, bhikkhave, vivādamūlāni.",
  "atk-s0517a2:1394_1": "Katamāni cha?",
  "atk-s0517a2:1394_2": "Idha, bhikkhave, bhikkhu kodhano hoti upanāhī.",
  "atk-s0517a2:1394_3": "Yo so, bhikkhave, bhikkhu kodhano hoti upanāhī.",
  "atk-s0517a2:1394_4": "So sattharipi agāravo viharati appatisso, dhammepi, saṅghepi, sikkhāyapi na paripūrakārī.",
  "atk-s0517a2:1394_5": "Yo so, bhikkhave, bhikkhu satthari agāravo viharati appatisso, dhammepi, saṅghepi, sikkhāyapi na paripūrakārī, so saṅghe vivādaṁ janeti.",
  "atk-s0517a2:1394_6": "Yo hoti vivādo bahujanāhitāya bahujanāsukhāya bahuno janassa anatthāya ahitāya dukkhāya devamanussānaṁ.",
  "atk-s0517a2:1394_7": "Evarūpaṁ ce tumhe, bhikkhave, vivādamūlaṁ ajjhattaṁ vā bahiddhā vā samanupasseyyātha, tatra tumhe, bhikkhave, tasseva pāpakassa vivādamūlassa pahānāya vāyameyyātha.",
  "atk-s0517a2:1394_8": "Evarūpaṁ ce tumhe, bhikkhave, vivādamūlaṁ ajjhattaṁ vā bahiddhā vā na samanupasseyyātha.",
  "atk-s0517a2:1394_9": "Tatra tumhe, bhikkhave, tasseva pāpakassa vivādamūlassa āyatiṁ anavassavāya paṭipajjeyyātha.",
  "atk-s0517a2:1394_10": "Evametassa pāpakassa vivādamūlassa pahānaṁ hoti.",
  "atk-s0517a2:1394_11": "Evametassa pāpakassa vivādamūlassa āyatiṁ anavassavo hoti.",
  "atk-s0517a2:1395_0": "“Puna caparaṁ, bhikkhave, bhikkhu makkhī hoti paḷāsī.",
  "atk-s0517a2:1395_1": "Issukī hoti maccharī.",
  "atk-s0517a2:1395_2": "Saṭho hoti māyāvī.",
  "atk-s0517a2:1395_3": "Pāpiccho hoti micchādiṭṭhi.",
  "atk-s0517a2:1395_4": "Sandiṭṭhiparāmāsī hoti ādhānaggāhī duppaṭinissaggī.",
  "atk-s0517a2:1395_5": "Yo so, bhikkhave, bhikkhu sandiṭṭhiparāmāsī hoti ādhānaggāhī duppaṭinissaggī, so sattharipi…pe…",
  "atk-s0517a2:1395_6": "āyatiṁ anavassavo hotī”ti.",
  "atk-s0517a2:1396_0": "Tattha kodhanoti kujjhanalakkhaṇena kodhena samannāgato.",
  "atk-s0517a2:1396_1": "Upanāhīti veraappaṭinissajjanalakkhaṇena upanāhena samannāgato.",
  "atk-s0517a2:1396_2": "Ahitāya dukkhāya devamanussānanti dvinnaṁ bhikkhūnaṁ vivādo kathaṁ devamanussānaṁ ahitāya dukkhāya saṁvattatīti?",
  "atk-s0517a2:1396_3": "Kosambakakkhandhake viya dvīsu bhikkhūsu vivādaṁ āpannesu tasmiṁ vihāre tesaṁ antevāsikā vivadanti, tesaṁ ovādaṁ gaṇhanto bhikkhunisaṅgho vivadati, tato tesaṁ upaṭṭhākāpi vivadanti.",
  "atk-s0517a2:1396_4": "Atha manussānaṁ ārakkhadevatā dve koṭṭhāsā honti.",
  "atk-s0517a2:1396_5": "Dhammavādīnaṁ ārakkhadevatā dhammavādiniyo honti adhammavādīnaṁ adhammavādiniyo.",
  "atk-s0517a2:1396_6": "Tato ārakkhadevatānaṁ mittā bhummaṭṭhadevatā bhijjanti.",
  "atk-s0517a2:1396_7": "Evaṁ paramparāya yāva brahmalokā ṭhapetvā ariyasāvake sabbe devamanussā dve koṭṭhāsā honti.",
  "atk-s0517a2:1396_8": "Dhammavādīhi pana adhammavādinova bahutarā honti.",
  "atk-s0517a2:1396_9": "Tato yaṁ bahukehi gahitaṁ, sabbaṁ taṁ saccanti dhammaṁ vissajjetvā bahutarāva adhammaṁ gaṇhanti.",
  "atk-s0517a2:1396_10": "Te adhammaṁ purakkhatvā viharantā apāyesu nibbattanti.",
  "atk-s0517a2:1396_11": "Evaṁ dvinnaṁ bhikkhūnaṁ vivādo devamanussānaṁ ahitāya dukkhāya hoti.",
  "atk-s0517a2:1396_12": "Ajjhattaṁ vāti tumhākaṁ abbhantaraparisāya vā.",
  "atk-s0517a2:1396_13": "Bahiddhā vāti paresaṁ parisāya vā.",
  "atk-s0517a2:1396_14": "Makkhīti paresaṁ guṇamakkhaṇalakkhaṇena makkhena samannāgato.",
  "atk-s0517a2:1396_15": "Paḷāsīti yugaggāhalakkhaṇena paḷāsena samannāgato.",
  "atk-s0517a2:1396_16": "Issukīti paresaṁ sakkārādiissāyanalakkhaṇāya issāya samannāgato.",
  "atk-s0517a2:1396_17": "Maccharīti āvāsamacchariyādīhi pañcahi macchariyehi samannāgato.",
  "atk-s0517a2:1396_18": "Saṭhoti kerāṭiko.",
  "atk-s0517a2:1396_19": "Māyāvīti katapāpapaṭicchādako.",
  "atk-s0517a2:1396_20": "Pāpicchoti asantasambhāvanicchako dussīlo.",
  "atk-s0517a2:1396_21": "Micchādiṭṭhīti natthikavādī ahetukavādī akiriyavādī.",
  "atk-s0517a2:1396_22": "Sandiṭṭhiparāmāsīti sayaṁ diṭṭhimeva parāmasati.",
  "atk-s0517a2:1396_23": "Ādhānaggāhīti daḷhaggāhī.",
  "atk-s0517a2:1396_24": "Duppaṭinissaggīti na sakkā hoti gahitaṁ vissajjāpetuṁ.",
  "atk-s0517a2:1396_25": "Khuddakavatthuvibhaṅge pana “tattha katamāni cha vivādamūlāni?",
  "atk-s0517a2:1396_26": "Kodho makkho issā sāṭheyyaṁ pāpicchatā sandiṭṭhiparāmāsitā, imāni cha vivādamūlānī”ti padhānavasena ekekoyeva dhammo vutto.",
  "atk-s0517a2:1397_0": "Chahi taṇhākāyehīti “rūpataṇhā, saddataṇhā, gandhataṇhā, rasataṇhā, phoṭṭhabbataṇhā, dhammataṇhā”ti vuttāhi chahi taṇhāhi.",
  "atk-s0517a2:1397_1": "Tattha yasmā ekekāyeva taṇhā anekavisayattā ekekasmimpi visaye punappunaṁ uppattito anekā honti, tasmā samūhaṭṭhena kāyasaddena yojetvā taṇhākāyāti vuttaṁ.",
  "atk-s0517a2:1397_2": "Taṇhākāyāti vuttepi taṇhā eva.",
  "atk-s0517a2:1397_3": "Rajjatīti sayaṁ ārammaṇe rajjati, sāratto hoti.",
  "atk-s0517a2:1398_0": "Chahi diṭṭhigatehīti sabbāsavasutte vuttehi. Vuttañhi tattha –",
  "atk-s0517a2:1399_0": "“Tassa evaṁ ayoniso manasikaroto channaṁ diṭṭhīnaṁ aññatarā diṭṭhi uppajjati.",
  "atk-s0517a2:1399_1": "‘Atthi me attā’ti vā assa saccato thetato diṭṭhi uppajjati, ‘natthi me attā’ti vā assa saccato thetato diṭṭhi uppajjati, ‘attanāva attānaṁ sañjānāmī’ti vā assa saccato thetato diṭṭhi uppajjati, ‘attanāva anattānaṁ sañjānāmī’ti vā assa saccato thetato diṭṭhi uppajjati, ‘anattanāva attānaṁ sañjānāmī’ti vā assa saccato thetato diṭṭhi uppajjati.",
  "atk-s0517a2:1399_2": "Atha vā panassa evaṁ diṭṭhi hoti ‘yo me ayaṁ attā vado vedeyyo tatra tatra kalyāṇapāpakānaṁ kammānaṁ vipākaṁ paṭisaṁvedeti, so ca kho pana me ayaṁ attā nicco dhuvo sassato avipariṇāmadhammo sassatisamaṁ tatheva ṭhassatī”’ti.",
  "atk-s0517a2:1400_0": "Tattha atthi me attāti sassatadiṭṭhi sabbakālesu attano atthitaṁ gaṇhāti.",
  "atk-s0517a2:1400_1": "Saccato thetatoti bhūtato ca thirato ca, “idaṁ sacca”nti suṭṭhu daḷhabhāvenāti vuttaṁ hoti.",
  "atk-s0517a2:1400_2": "Natthi me attāti ucchedadiṭṭhi sato sattassa tattha tattha vibhavaggahaṇato.",
  "atk-s0517a2:1400_3": "Atha vā purimāpi tīsu kālesu atthīti gahaṇato sassatadiṭṭhi, paccuppannameva atthīti gaṇhantī ucchedadiṭṭhi, pacchimāpi atītānāgatesu natthīti gahaṇato “bhassantā āhutiyo”ti gahitadiṭṭhigatikānaṁ viya ucchedadiṭṭhi.",
  "atk-s0517a2:1400_4": "Atīte eva natthīti gaṇhantī adhiccasamuppannakassa viya sassatadiṭṭhi.",
  "atk-s0517a2:1400_5": "Attanāva attānaṁ sañjānāmīti saññākkhandhasīsena khandhe attāti gahetvā saññāya avasesakkhandhe sañjānato iminā attanā imaṁ attānaṁ sañjānāmīti hoti.",
  "atk-s0517a2:1400_6": "Attanāva anattānanti saññākkhandhaṁyeva attāti gahetvā, itare cattāropi anattāti gahetvā saññāya te sañjānato evaṁ hoti.",
  "atk-s0517a2:1400_7": "Anattanāva attānanti saññākkhandhaṁ anattāti gahetvā, itare cattāropi attāti gahetvā saññāya te sañjānato evaṁ hoti.",
  "atk-s0517a2:1400_8": "Sabbāpi sassatucchedadiṭṭhiyova.",
  "atk-s0517a2:1400_9": "Vado vedeyyotiādayo pana sassatadiṭṭhiyā eva abhinivesākārā.",
  "atk-s0517a2:1400_10": "Tattha vadatīti vado, vacīkammassa kārakoti vuttaṁ hoti.",
  "atk-s0517a2:1400_11": "Vedayatīti vedeyyo, jānāti anubhavati cāti vuttaṁ hoti.",
  "atk-s0517a2:1400_12": "Kiṁ vedetīti?",
  "atk-s0517a2:1400_13": "Tatra tatra kalyāṇapāpakānaṁ kammānaṁ vipākaṁ paṭisaṁvedeti.",
  "atk-s0517a2:1400_14": "Tatra tatrāti tesu tesu yonigatiṭhitinivāsanikāyesu ārammaṇesu vā.",
  "atk-s0517a2:1400_15": "Niccoti uppādavayarahito.",
  "atk-s0517a2:1400_16": "Dhuvoti thiro sārabhūto.",
  "atk-s0517a2:1400_17": "Sassatoti sabbakāliko.",
  "atk-s0517a2:1400_18": "Avipariṇāmadhammoti attano pakatibhāvaṁ avijahanadhammo, kakaṇṭako viya nānappakārataṁ nāpajjati.",
  "atk-s0517a2:1400_19": "Sassatisamanti candasūriyasamuddamahāpathavīpabbatā lokavohārena sassatiyoti vuccanti.",
  "atk-s0517a2:1400_20": "Sassatīhi samaṁ sassatisamaṁ.",
  "atk-s0517a2:1400_21": "Yāva sassatiyo tiṭṭhanti, tāva tatheva ṭhassatīti gaṇhato evaṁ diṭṭhi hoti.",
  "atk-s0517a2:1401_0": "Khuddakavatthuvibhaṅge pana “tatra tatra dīgharattaṁ kalyāṇapāpakānaṁ kammānaṁ vipākaṁ paccanubhoti, na so jāto nāhosi, na so jāto na bhavissati, nicco dhuvo sassato avipariṇāmadhammoti vā panassa saccato thetato diṭṭhi uppajjatī”ti cha diṭṭhī evaṁ visesetvā vuttā.",
  "atk-s0517a2:1402_0": "Tattha na so jāto nāhosīti so attā ajātidhammato na jāto nāma, sadā vijjamānoyevāti attho.",
  "atk-s0517a2:1402_1": "Teneva atīte nāhosi, anāgate na bhavissati.",
  "atk-s0517a2:1402_2": "Yo hi jāto, so ahosi.",
  "atk-s0517a2:1402_3": "Yo ca jāyissati, so bhavissatīti vuccati.",
  "atk-s0517a2:1402_4": "Atha vā na so jāto nāhosīti so sadā vijjamānattā atītepi na jātu na ahosi, anāgatepi na jātu na bhavissati.",
  "atk-s0517a2:1402_5": "Anusayā vuttatthā.",
  "atk-s0517a2:1403_0": "Sattahi saññojanehīti sattakanipāte vuttehi. Vuttañhi tattha –",
  "atk-s0517a2:1404_0": "“Sattimāni, bhikkhave, saṁyojanāni.",
  "atk-s0517a2:1404_1": "Katamāni satta?",
  "atk-s0517a2:1404_2": "Anunayasaṁyojanaṁ, paṭighasaṁyojanaṁ, diṭṭhisaṁyojanaṁ, vicikicchāsaṁyojanaṁ, mānasaṁyojanaṁ, bhavarāgasaṁyojanaṁ, avijjāsaṁyojanaṁ.",
  "atk-s0517a2:1404_3": "Imāni kho, bhikkhave, satta saṁyojanānī”ti.",
  "atk-s0517a2:1405_0": "Tattha anunayasaṁyojananti kāmarāgasaṁyojanaṁ. Sabbānevetāni bandhanaṭṭhena saṁyojanāni.",
  "atk-s0517a2:1406_0": "Sattahi mānehīti khuddakavatthuvibhaṅge vuttehi. Vuttañhi tattha –",
  "atk-s0517a2:1407_0": "“Māno, atimāno, mānātimāno, omāno, adhimāno, asmimāno, micchāmāno”ti.",
  "atk-s0517a2:1408_0": "Tattha mānoti seyyādivasena puggalaṁ anāmasitvā jātiādīsu vatthuvaseneva unnati.",
  "atk-s0517a2:1408_1": "Atimānoti jātiādīhi “mayā sadiso natthī”ti atikkamitvā unnati.",
  "atk-s0517a2:1408_2": "Mānātimānoti “ayaṁ pubbe mayā sadiso, idāni ahaṁ seṭṭho, ayaṁ hīnataro”ti uppannamāno.",
  "atk-s0517a2:1408_3": "Omānoti jātiādīhi attānaṁ heṭṭhā katvā pavattamāno, hīnohamasmīti mānoyeva.",
  "atk-s0517a2:1408_4": "Adhimānoti anadhigateyeva catusaccadhamme adhigatoti māno.",
  "atk-s0517a2:1408_5": "Ayaṁ pana adhimāno parisuddhasīlassa kammaṭṭhāne appamattassa nāmarūpaṁ vavatthapetvā paccayapariggahena vitiṇṇakaṅkhassa tilakkhaṇaṁ āropetvā saṅkhāre sammasantassa āraddhavipassakassa puthujjanassa uppajjati, na aññesaṁ.",
  "atk-s0517a2:1408_6": "Asmimānoti rūpādīsu khandhesu asmīti māno, “ahaṁ rūpa”ntiādivasena uppannamānoti vuttaṁ hoti.",
  "atk-s0517a2:1408_7": "Micchāmānoti pāpakena kammāyatanādinā uppannamāno.",
  "atk-s0517a2:1409_0": "Lokadhammā vuttatthā.",
  "atk-s0517a2:1409_1": "Samparivattatīti lokadhammehi hetubhūtehi lābhādīsu catūsu anurodhavasena, alābhādīsu catūsu paṭivirodhavasena bhusaṁ nivattati, pakatibhāvaṁ jahātīti attho.",
  "atk-s0517a2:1409_2": "Micchattāpi vuttatthā.",
  "atk-s0517a2:1409_3": "Niyyātoti gato pakkhando, abhibhūtoti attho.",
  "atk-s0517a2:1410_0": "Aṭṭhahi purisadosehīti aṭṭhakanipāte upamāhi saha, khuddakavatthuvibhaṅge upamaṁ vinā vuttehi.",
  "atk-s0517a2:1410_1": "Vuttañhi tattha –",
  "atk-s0517a2:1411_0": "“Katame aṭṭha purisadosā?",
  "atk-s0517a2:1411_1": "Idha bhikkhū bhikkhuṁ āpattiyā codenti.",
  "atk-s0517a2:1411_2": "So bhikkhu bhikkhūhi āpattiyā codiyamāno ‘na sarāmi na sarāmī’ti assatiyāva nibbeṭheti.",
  "atk-s0517a2:1411_3": "Ayaṁ paṭhamo purisadoso.",
  "atk-s0517a2:1412_0": "“Puna caparaṁ bhikkhū bhikkhuṁ āpattiyā codenti.",
  "atk-s0517a2:1412_1": "So bhikkhu bhikkhūhi āpattiyā codiyamāno codakaṁyeva paṭippharati ‘kiṁ nu kho tuyhaṁ bālassa abyattassa bhaṇitena, tvampi nāma maṁ bhaṇitabbaṁ maññasī’ti?",
  "atk-s0517a2:1412_2": "Ayaṁ dutiyo purisadoso.",
  "atk-s0517a2:1413_0": "“Puna caparaṁ bhikkhū bhikkhuṁ āpattiyā codenti.",
  "atk-s0517a2:1413_1": "So bhikkhu bhikkhūhi āpattiyā codiyamāno codakaṁyeva paccāropeti ‘tvampi khosi itthannāmaṁ āpattiṁ āpanno, tvaṁ tāva paṭhamaṁ paṭikarohī’ti.",
  "atk-s0517a2:1413_2": "Ayaṁ tatiyo purisadoso.",
  "atk-s0517a2:1414_0": "“Puna caparaṁ bhikkhū bhikkhuṁ āpattiyā codenti.",
  "atk-s0517a2:1414_1": "So bhikkhu bhikkhūhi āpattiyā codiyamāno aññenaññaṁ paṭicarati, bahiddhā kathaṁ apanāmeti, kopañca dosañca appaccayañca pātukaroti.",
  "atk-s0517a2:1414_2": "Ayaṁ catuttho purisadoso.",
  "atk-s0517a2:1415_0": "“Puna caparaṁ bhikkhū bhikkhuṁ āpattiyā codenti.",
  "atk-s0517a2:1415_1": "So bhikkhu bhikkhūhi āpattiyā codiyamāno saṅghamajjhe bāhāvikkhepakaṁ bhaṇati.",
  "atk-s0517a2:1415_2": "Ayaṁ pañcamo purisadoso.",
  "atk-s0517a2:1416_0": "“Puna caparaṁ bhikkhū bhikkhuṁ āpattiyā codenti.",
  "atk-s0517a2:1416_1": "So bhikkhu bhikkhūhi āpattiyā codiyamāno anādiyitvā saṅghaṁ anādiyitvā codakaṁ sāpattikova yena kāmaṁ pakkamati.",
  "atk-s0517a2:1416_2": "Ayaṁ chaṭṭho purisadoso.",
  "atk-s0517a2:1417_0": "“Puna caparaṁ bhikkhū bhikkhuṁ āpattiyā codenti.",
  "atk-s0517a2:1417_1": "So bhikkhu bhikkhūhi āpattiyā codiyamāno ‘nevāhaṁ āpannomhi, na panāhaṁ anāpannomhī’ti so tuṇhībhūto saṅghaṁ viheseti.",
  "atk-s0517a2:1417_2": "Ayaṁ sattamo purisadoso.",
  "atk-s0517a2:1418_0": "“Puna caparaṁ bhikkhū bhikkhuṁ āpattiyā codenti.",
  "atk-s0517a2:1418_1": "So bhikkhu bhikkhūhi āpattiyā codiyamāno evamāha –",
  "atk-s0517a2:1418_2": "‘kiṁ nu kho tumhe āyasmanto atibāḷhaṁ mayi byāvaṭā?",
  "atk-s0517a2:1418_3": "Idānāhaṁ sikkhaṁ paccakkhāya hīnāyāvattissāmī’ti.",
  "atk-s0517a2:1418_4": "So sikkhaṁ paccakkhāya hīnāyāvattitvā evamāha ‘idāni kho tumhe āyasmanto attamanā hothā’ti.",
  "atk-s0517a2:1418_5": "Ayaṁ aṭṭhamo purisadoso.",
  "atk-s0517a2:1418_6": "Ime aṭṭha purisadosā”ti.",
  "atk-s0517a2:1419_0": "Tattha purisadosāti purisānaṁ dosā, te pana purisasantānaṁ dūsentīti dosā.",
  "atk-s0517a2:1419_1": "Na sarāmi na sarāmīti “mayā etassa kammassa kataṭṭhānaṁ nassarāmi na sallakkhemī”ti evaṁ assatibhāvena nibbeṭheti moceti.",
  "atk-s0517a2:1419_2": "Codakaṁyeva paṭippharatīti paṭiviruddho hutvā pharati, paṭiāṇibhāvena tiṭṭhati.",
  "atk-s0517a2:1419_3": "Kiṁ nu kho tuyhanti tuyhaṁ bālassa abyattassa bhaṇitena nāma kiṁ, yo tvaṁ neva vatthuṁ, na āpattiṁ, na codanaṁ jānāsīti dīpeti.",
  "atk-s0517a2:1419_4": "Tvampi nāma evaṁ kiñci ajānanto bhaṇitabbaṁ maññasīti ajjhottharati.",
  "atk-s0517a2:1419_5": "Paccāropetīti “tvampi khosī”tiādīni vadanto patiāropeti.",
  "atk-s0517a2:1419_6": "Paṭikarohīti desanāgāminiṁ desehi, vuṭṭhānagāminito vuṭṭhāhi, tato suddhante patiṭṭhito aññaṁ codessasīti dīpeti.",
  "atk-s0517a2:1419_7": "Aññenaññaṁ paṭicaratīti aññena kāraṇena, vacanena vā aññaṁ kāraṇaṁ, vacanaṁ vā paṭicchādeti.",
  "atk-s0517a2:1419_8": "“Āpattiṁ āpannosī”ti vutto “ko āpanno, kiṁ āpanno, kismiṁ āpanno, kathaṁ āpanno, kaṁ bhaṇatha, kiṁ bhaṇathā”ti bhaṇati.",
  "atk-s0517a2:1419_9": "“Evarūpaṁ kiñci tayā diṭṭha”nti vutte “na suṇāmī”ti sotaṁ upaneti.",
  "atk-s0517a2:1419_10": "Bahiddhā kathaṁ apanāmetīti “itthannāmaṁ āpattiṁ āpannosī”ti puṭṭho “pāṭaliputtaṁ gatomhī”ti vatvā puna “na tava pāṭaliputtagamanaṁ pucchāmā”ti vutte tato rājagahaṁ gatomhīti.",
  "atk-s0517a2:1419_11": "“Rājagahaṁ vā yāhi brāhmaṇagehaṁ vā, āpattiṁ āpannosī”ti.",
  "atk-s0517a2:1419_12": "“Tattha me sūkaramaṁsaṁ laddha”ntiādīni vadanto kathaṁ bahiddhā vikkhipati.",
  "atk-s0517a2:1419_13": "Kopanti kupitabhāvaṁ, dosanti duṭṭhabhāvaṁ.",
  "atk-s0517a2:1419_14": "Ubhayampetaṁ kodhasseva nāmaṁ.",
  "atk-s0517a2:1419_15": "Appaccayanti asantuṭṭhākāraṁ, domanassassetaṁ nāmaṁ.",
  "atk-s0517a2:1419_16": "Pātukarotīti dasseti pakāseti.",
  "atk-s0517a2:1419_17": "Bāhāvikkhepakaṁ bhaṇatīti bāhaṁ vikkhipitvā vikkhipitvā alajjivacanaṁ vadati.",
  "atk-s0517a2:1419_18": "Anādiyitvāti cittīkārena aggahetvā avajānitvā, anādaro hutvāti attho.",
  "atk-s0517a2:1419_19": "Vihesetīti viheṭheti bādhati.",
  "atk-s0517a2:1419_20": "Atibāḷhanti atidaḷhaṁ atippamāṇaṁ.",
  "atk-s0517a2:1419_21": "Mayi byāvaṭāti mayi byāpāraṁ āpannā.",
  "atk-s0517a2:1419_22": "Hīnāyāvattitvāti hīnassa gihibhāvassa atthāya āvattitvā, gihī hutvāti attho.",
  "atk-s0517a2:1419_23": "Attamanā hothāti tuṭṭhacittā hotha, “mayā labhitabbaṁ labhatha, mayā vasitabbaṭṭhāne vasatha, phāsuvihāro vo mayā kato”ti adhippāyena vadati.",
  "atk-s0517a2:1419_24": "Dussatīti duṭṭho hoti.",
  "atk-s0517a2:1420_0": "Navahi āghātavatthūhīti sattesu uppattivaseneva kathitāni. Yathāha –",
  "atk-s0517a2:1421_0": "“Navayimāni, bhikkhave, āghātavatthūni.",
  "atk-s0517a2:1421_1": "Katamāni nava?",
  "atk-s0517a2:1421_2": "‘Anatthaṁ me acarī’ti āghātaṁ bandhati, ‘anatthaṁ me caratī’ti āghātaṁ bandhati, ‘anatthaṁ me carissatī’ti āghātaṁ bandhati, ‘piyassa me manāpassa anatthaṁ acari, anatthaṁ carati, anatthaṁ carissatī’ti āghātaṁ bandhati, ‘appiyassa me amanāpassa atthaṁ acari, atthaṁ carati, atthaṁ carissatī’ti āghātaṁ bandhati.",
  "atk-s0517a2:1421_3": "Imāni kho, bhikkhave, nava āghātavatthūnī”ti.",
  "atk-s0517a2:1422_0": "Tattha āghātavatthūnīti āghātakāraṇāni.",
  "atk-s0517a2:1422_1": "Āghātanti cettha kopo, soyeva uparūpari kopassa vatthuttā āghātavatthu.",
  "atk-s0517a2:1422_2": "Āghātaṁ bandhatīti kopaṁ bandhati karoti uppādeti.",
  "atk-s0517a2:1422_3": "“Atthaṁ me nācari, na carati, na carissati.",
  "atk-s0517a2:1422_4": "Piyassa me manāpassa atthaṁ nācari, na carati, na carissati.",
  "atk-s0517a2:1422_5": "Appiyassa me amanāpassa anatthaṁ nācari, na carati, na carissatī”ti niddese vuttāni aparānipi nava āghātavatthūni imeheva navahi saṅgahitāni.",
  "atk-s0517a2:1422_6": "Āghātitoti ghaṭṭito.",
  "atk-s0517a2:1423_0": "Navavidhamānehīti katame navavidhamānā?",
  "atk-s0517a2:1423_1": "Seyyassa seyyohamasmīti māno, seyyassa sadisohamasmīti māno, seyyassa hīnohamasmīti māno.",
  "atk-s0517a2:1423_2": "Sadisassa seyyohamasmīti māno, sadisassa sadisohamasmīti māno, sadisassa hīnohamasmīti māno.",
  "atk-s0517a2:1423_3": "Hīnassa seyyohamasmīti māno, hīnassa sadisohamasmīti māno, hīnassa hīnohamasmīti māno.",
  "atk-s0517a2:1423_4": "Ime navavidhamānā.",
  "atk-s0517a2:1424_0": "Ettha pana seyyassa seyyohamasmīti māno rājūnañceva pabbajitānañca uppajjati.",
  "atk-s0517a2:1424_1": "Rājā hi “raṭṭhena vā dhanena vā vāhanehi vā ko mayā sadiso atthī”ti etaṁ mānaṁ karoti, pabbajitopi “sīladhutaṅgādīhi ko mayā sadiso atthī”ti etaṁ mānaṁ karoti.",
  "atk-s0517a2:1425_0": "Seyyassa sadisohamasmīti mānopi etesaṁyeva uppajjati.",
  "atk-s0517a2:1425_1": "Rājā hi “raṭṭhena vā dhanena vā vāhanehi vā aññarājūhi saddhiṁ mayhaṁ kiṁ nānākaraṇa”nti etaṁ mānaṁ karoti, pabbajitopi “sīladhutaṅgādīhi aññena bhikkhunā mayhaṁ kiṁ nānākaraṇa”nti etaṁ mānaṁ karoti.",
  "atk-s0517a2:1426_0": "Seyyassa hīnohamasmīti mānopi etesaṁyeva uppajjati.",
  "atk-s0517a2:1426_1": "Yassa hi rañño raṭṭhaṁ vā dhanaṁ vā vāhanādīni vā nātisampannāni honti, so “mayhaṁ rājāti vohārasukhamattakameva, kiṁ rājā nāma aha”nti etaṁ mānaṁ karoti, pabbajitopi appalābhasakkāro “ahaṁ dhammakathiko bahussuto mahātheroti kathāmattameva, kiṁ dhammakathiko nāmāhaṁ, kiṁ bahussuto nāmāhaṁ, kiṁ mahāthero nāmāhaṁ, yassa me lābhasakkāro natthī”ti etaṁ mānaṁ karoti.",
  "atk-s0517a2:1427_0": "Sadisassaseyyohamasmīti mānādayo amaccādīnaṁ uppajjanti.",
  "atk-s0517a2:1427_1": "Amacco vā hi raṭṭhiyo vā “bhogayānavāhanādīhi ko mayā sadiso añño rājapuriso atthī”ti vā, “mayhaṁ aññehi saddhiṁ kiṁ nānākaraṇa”nti vā, “amaccoti nāmameva mayhaṁ, ghāsacchādanamattampi me natthi, kiṁ amacco nāmāha”nti vā etaṁ mānaṁ karoti.",
  "atk-s0517a2:1428_0": "Hīnassaseyyohamasmīti mānādayo dāsādīnaṁ uppajjanti.",
  "atk-s0517a2:1428_1": "Dāso hi “mātito vā pitito vā ko mayā sadiso añño dāso nāma atthi, aññe jīvituṁ asakkontā kucchihetu dāsā nāma jātā, ahaṁ pana paveṇiāgatattā seyyo”ti vā, “paveṇiāgatabhāvena ubhatosuddhikadāsattena asukadāsena nāma saddhiṁ mayhaṁ kiṁ nānākaraṇa”nti vā, “kucchivasenāhaṁ dāsabyaṁ upagato, mātāpitukoṭiyā pana me dāsaṭṭhānaṁ natthi, kiṁ dāso nāma aha”nti vā etaṁ mānaṁ karoti.",
  "atk-s0517a2:1428_2": "Yathā ca dāso, evaṁ pukkusacaṇḍālādayopi etaṁ mānaṁ karontiyeva.",
  "atk-s0517a2:1428_3": "Ettha ca seyyassa seyyohamasmīti uppannamānova yāthāvamāno, itare dve ayāthāvamānā.",
  "atk-s0517a2:1428_4": "Tathā sadisassa sadisohamasmīti hīnassa hīnohamasmīti uppannamānova yāthāvamāno, itare dve ayāthāvamānā.",
  "atk-s0517a2:1428_5": "Tattha yāthāvamānā arahattamaggavajjhā, ayāthāvamānā sotāpattimaggavajjhāti.",
  "atk-s0517a2:1429_0": "Taṇhāmūlakā vuttāyeva.",
  "atk-s0517a2:1429_1": "Rajjatīti na kevalaṁ rāgeneva rajjati, atha kho taṇhāmūlakānaṁ pariyesanādīnampi sambhavato taṇhāmūlakehi sabbehi akusaladhammehi rajjati, yujjati bajjhatīti adhippāyo.",
  "atk-s0517a2:1430_0": "Dasahikilesavatthūhīti katamāni dasa kilesavatthūni?",
  "atk-s0517a2:1430_1": "Lobho, doso, moho, māno, diṭṭhi, vicikicchā, thinaṁ, uddhaccaṁ, ahirikaṁ, anottappanti imāni dasa kilesavatthūni.",
  "atk-s0517a2:1431_0": "Tattha kilesā eva kilesavatthūni, vasanti vā ettha akhīṇāsavā sattā lobhādīsu patiṭṭhitattāti vatthūni, kilesā ca te tappatiṭṭhānaṁ sattānaṁ vatthūni cāti kilesavatthūni.",
  "atk-s0517a2:1431_1": "Yasmā cettha anantarapaccayādibhāvena uppajjamānāpi kilesā vasanti eva nāma, tasmā kilesānaṁ vatthūnītipi kilesavatthūni.",
  "atk-s0517a2:1431_2": "Lubbhanti tena, sayaṁ vā lubbhati, lubbhanamattameva vā tanti lobho.",
  "atk-s0517a2:1431_3": "Dussanti tena, sayaṁ vā dussati, dussanamattameva vā tanti doso.",
  "atk-s0517a2:1431_4": "Muyhanti tena, sayaṁ vā muyhati, muyhanamattameva vā tanti moho.",
  "atk-s0517a2:1431_5": "Maññatīti māno.",
  "atk-s0517a2:1431_6": "Diṭṭhiādayo vuttatthāva.",
  "atk-s0517a2:1431_7": "Na hirīyatīti ahiriko, tassa bhāvo ahirikaṁ.",
  "atk-s0517a2:1431_8": "Na ottappatīti anottappī, tassa bhāvo anottappaṁ.",
  "atk-s0517a2:1431_9": "Tesu ahirikaṁ kāyaduccaritādīhi ajigucchanalakkhaṇaṁ, anottappaṁ teheva asārajjanalakkhaṇaṁ, kilissatīti upatāpīyati vibādhīyati.",
  "atk-s0517a2:1432_0": "Dasahi āghātavatthūhīti pubbe vuttehi navahi ca “aṭṭhāne vā panāghāto jāyatī”ti vuttena cāti dasahi.",
  "atk-s0517a2:1432_1": "Anatthaṁ me acarītiādīnipi hi avikappetvā khāṇukaṇṭakādimhipi aṭṭhāne āghāto uppajjati.",
  "atk-s0517a2:1433_0": "Dasahi akusalakammapathehīti katame dasa akusalakammapathā ?",
  "atk-s0517a2:1433_1": "Pāṇātipāto, adinnādānaṁ, kāmesumicchācāro, musāvādo, pisuṇā vācā, pharusā vācā, samphappalāpo, abhijjhā, byāpādo, micchādiṭṭhi.",
  "atk-s0517a2:1433_2": "Ime dasa akusalakammapathā.",
  "atk-s0517a2:1433_3": "Tattha akusalakammāni ca tāni pathā ca duggatiyāti akusalakammapathā.",
  "atk-s0517a2:1433_4": "Samannāgatoti samaṅgībhūto.",
  "atk-s0517a2:1434_0": "Dasahi saññojanehīti katamāni dasa saṁyojanāni ?",
  "atk-s0517a2:1434_1": "Kāmarāgasaṁyojanaṁ, paṭighasaṁyojanaṁ, mānasaṁyojanaṁ, diṭṭhisaṁyojanaṁ, vicikicchāsaṁyojanaṁ, sīlabbataparāmāsasaṁyojanaṁ, bhavarāgasaṁyojanaṁ, issāsaṁyojanaṁ, macchariyasaṁyojanaṁ, avijjāsaṁyojanaṁ, imāni dasa saṁyojanāni.",
  "atk-s0517a2:1434_2": "Micchattā vuttāyeva.",
  "atk-s0517a2:1435_0": "Dasavatthukāya micchādiṭṭhiyāti katamā dasavatthukā micchādiṭṭhi ?",
  "atk-s0517a2:1435_1": "Natthi dinnaṁ, natthi yiṭṭhaṁ, natthi hutaṁ, natthi sukatadukkaṭānaṁ kammānaṁ phalaṁ vipāko, natthi ayaṁ loko, natthi paro loko, natthi mātā, natthi pitā, natthi sattā opapātikā, natthi loke samaṇabrāhmaṇā sammaggatā sammāpaṭipannā ye imañca lokaṁ parañca lokaṁ sayaṁ abhiññā sacchikatvā pavedenti.",
  "atk-s0517a2:1435_2": "Ayaṁ dasavatthukā micchādiṭṭhi.",
  "atk-s0517a2:1436_0": "Tattha dasavatthukāti dasa vatthūni etissāti dasavatthukā.",
  "atk-s0517a2:1436_1": "Natthi dinnanti dinnaṁ nāma atthi, sakkā kassaci kiñci dātunti jānāti.",
  "atk-s0517a2:1436_2": "Dinnassa pana phalaṁ vipāko natthīti gaṇhāti.",
  "atk-s0517a2:1436_3": "Natthi yiṭṭhanti yiṭṭhaṁ vuccati mahāyāgo, taṁ yajituṁ sakkāti jānāti.",
  "atk-s0517a2:1436_4": "Yiṭṭhassa pana phalaṁ vipāko natthīti gaṇhāti.",
  "atk-s0517a2:1436_5": "Hutanti āhunapāhunamaṅgalakiriyā, taṁ kātuṁ sakkāti jānāti.",
  "atk-s0517a2:1436_6": "Tassa pana phalaṁ vipāko natthīti gaṇhāti.",
  "atk-s0517a2:1436_7": "Sukatadukkaṭānanti ettha dasa kusalakammapathā sukatakammāni nāma, dasa akusalakammapathā dukkaṭakammāni nāma.",
  "atk-s0517a2:1436_8": "Tesaṁ atthibhāvaṁ jānāti.",
  "atk-s0517a2:1436_9": "Phalaṁ vipāko pana natthīti gaṇhāti.",
  "atk-s0517a2:1436_10": "Natthi ayaṁ lokoti paraloke ṭhito imaṁ lokaṁ natthīti gaṇhāti.",
  "atk-s0517a2:1436_11": "Natthi paro lokoti idhaloke ṭhito paralokaṁ natthīti gaṇhāti.",
  "atk-s0517a2:1436_12": "Natthi mātā natthi pitāti mātāpitūnaṁ atthibhāvaṁ jānāti.",
  "atk-s0517a2:1436_13": "Tesu katappaccayena koci phalaṁ vipāko natthīti gaṇhāti.",
  "atk-s0517a2:1436_14": "Natthi sattā opapātikāti cavanakaupapajjanakasattā natthīti gaṇhāti.",
  "atk-s0517a2:1436_15": "Sammaggatā sammāpaṭipannāti anulomapaṭipadaṁ paṭipannā dhammikasamaṇabrāhmaṇā lokasmiṁ natthīti gaṇhāti.",
  "atk-s0517a2:1436_16": "Ye imañca lokaṁ…pe…",
  "atk-s0517a2:1436_17": "pavedentīti imañca parañca lokaṁ attanāva abhivisiṭṭhena ñāṇena ñatvā pavedanasamattho sabbaññū buddho natthīti gaṇhāti.",
  "atk-s0517a2:1437_0": "Antaggāhikāya diṭṭhiyāti “sassato loko”tiādikaṁ ekekaṁ antaṁ bhāgaṁ gaṇhātīti antaggāhikā.",
  "atk-s0517a2:1437_1": "Atha vā antassa gāho antaggāho, antaggāho assā atthīti antaggāhikā.",
  "atk-s0517a2:1437_2": "Tāya antaggāhikāya.",
  "atk-s0517a2:1437_3": "Sā pana vuttāyeva.",
  "atk-s0517a2:1438_0": "Aṭṭhasatataṇhāpapañcasatehīti aṭṭhuttaraṁ sataṁ aṭṭhasataṁ.",
  "atk-s0517a2:1438_1": "Saṁsāre papañceti ciraṁ vasāpetīti papañco, taṇhā eva papañco taṇhāpapañco, ārammaṇabhedena punappunaṁ uppattivasena ca taṇhānaṁ bahukattā bahuvacanaṁ katvā taṇhāpapañcānaṁ sataṁ taṇhāpapañcasataṁ.",
  "atk-s0517a2:1438_2": "Tena “taṇhāpapañcasatenā”ti vattabbe vacanavipallāsavasena “taṇhāpapañcasatehī”ti bahuvacananiddeso kato.",
  "atk-s0517a2:1438_3": "Aṭṭhasatanti saṅkhātena taṇhāpapañcasatenāti attho daṭṭhabbo.",
  "atk-s0517a2:1438_4": "Aṭṭha abbohārikāni katvā satameva gahitanti veditabbaṁ.",
  "atk-s0517a2:1438_5": "Khuddakavatthuvibhaṅge pana taṇhāvicaritānīti āgataṁ. Yathāha –",
  "atk-s0517a2:1439_0": "“Aṭṭhārasa taṇhāvicaritāni ajjhattikassa upādāya, aṭṭhārasa taṇhāvicaritāni bāhirassa upādāya, tadekajjhaṁ abhisaññuhitvā abhisaṅkhipitvā chattiṁsa taṇhāvicaritāni honti.",
  "atk-s0517a2:1439_1": "Iti atītāni chattiṁsa taṇhāvicaritāni, anāgatāni chattiṁsa taṇhāvicaritāni, paccuppannāni chattiṁsa taṇhāvicaritāni tadekajjhaṁ abhisaññuhitvā abhisaṅkhipitvā aṭṭhataṇhāvicaritasataṁ hotī”ti.",
  "atk-s0517a2:1440_0": "Taṇhāpapañcāyeva panettha taṇhāvicaritānīti vuttā.",
  "atk-s0517a2:1440_1": "Taṇhāsamudācārā taṇhāpavattiyoti attho.",
  "atk-s0517a2:1440_2": "Ajjhattikassa upādāyāti ajjhattikaṁ khandhapañcakaṁ upādāya.",
  "atk-s0517a2:1440_3": "Idañhi upayogatthe sāmivacanaṁ.",
  "atk-s0517a2:1440_4": "Vitthāro panassa tassa niddese vuttanayeneva veditabbo.",
  "atk-s0517a2:1440_5": "Ayaṁ pana aparo nayo –",
  "atk-s0517a2:1440_6": "rūpārammaṇāyeva kāmataṇhā, bhavataṇhā, vibhavataṇhāti tisso taṇhā honti, tathā saddādiārammaṇāti chasu ārammaṇesu aṭṭhārasa taṇhā honti, ajjhattārammaṇā aṭṭhārasa, bahiddhārammaṇā aṭṭhārasāti chattiṁsa honti.",
  "atk-s0517a2:1440_7": "Tā eva atītārammaṇā chattiṁsa, anāgatārammaṇā chattiṁsa, paccuppannārammaṇā chattiṁsāti aṭṭhataṇhāvicaritasataṁ hoti.",
  "atk-s0517a2:1440_8": "Papañcitoti ārammaṇe, saṁsāre vā papañcito ciravāsito.",
  "atk-s0517a2:1441_0": "Dvāsaṭṭhiyā diṭṭhigatehīti “katamāni dvāsaṭṭhi diṭṭhigatāni brahmajāle veyyākaraṇe vuttāni bhagavatā?",
  "atk-s0517a2:1441_1": "Cattāro sassatavādā, cattāro ekaccasassatavādā, cattāro antānantikā, cattāro amarāvikkhepikā, dve adhiccasamuppannikā, soḷasa saññīvādā, aṭṭha asaññīvādā, aṭṭha nevasaññīnāsaññīvādā, satta ucchedavādā, pañca diṭṭhadhammanibbānavādāti imāni dvāsaṭṭhi diṭṭhigatāni brahmajāle veyyākaraṇe vuttāni bhagavatā”ti.",
  "atk-s0517a2:1441_2": "Vitthāro panettha brahmajālasutte vuttanayeneva veditabbo.",
  "atk-s0517a2:1442_0": "Ahañcamhi tiṇṇoti ahañca caturoghaṁ, saṁsārasamuddaṁ vā tiṇṇo amhi bhavāmi.",
  "atk-s0517a2:1442_1": "Muttoti rāgādibandhanehi mutto.",
  "atk-s0517a2:1442_2": "Dantoti nibbisevano nipparipphando.",
  "atk-s0517a2:1442_3": "Santoti sītībhūto.",
  "atk-s0517a2:1442_4": "Assatthoti nibbānadassane laddhassāso.",
  "atk-s0517a2:1442_5": "Parinibbutoti kilesaparinibbānena parinibbuto.",
  "atk-s0517a2:1442_6": "Pahomīti samatthomhi.",
  "atk-s0517a2:1442_7": "Khoiti ekaṁsatthe nipāto.",
  "atk-s0517a2:1442_8": "Pare ca parinibbāpetunti ettha pare ca-saddo “pare ca tāretu”ntiādīhipi yojetabboti.",
  "atk-s0517a2:1443_0": "Mahākaruṇāñāṇaniddesavaṇṇanā niṭṭhitā.",
  "atk-s0517a2:1444_0": "72-73. Sabbaññutaññāṇaniddesavaṇṇanā",
  "atk-s0517a2:1445_0": "119.",
  "atk-s0517a2:1445_1": "Sabbaññutaññāṇaniddese katamaṁ tathāgatassa sabbaññutaññāṇanti pucchitvā tena samagatikattā teneva saha anāvaraṇañāṇaṁ niddiṭṭhaṁ.",
  "atk-s0517a2:1445_2": "Na hi anāvaraṇañāṇaṁ dhammato visuṁ atthi, ekameva hetaṁ ñāṇaṁ ākārabhedato dvedhā vuccati saddhindriyasaddhābalādīni viya.",
  "atk-s0517a2:1445_3": "Sabbaññutaññāṇameva hi natthi etassa āvaraṇanti, kenaci dhammena, puggalena vā āvaraṇaṁ kātuṁ asakkuṇeyyatāya anāvaraṇanti vuccati āvajjanapaṭibaddhattā sabbadhammānaṁ.",
  "atk-s0517a2:1445_4": "Aññe pana āvajjitvāpi na jānanti.",
  "atk-s0517a2:1445_5": "Keci panāhu “manoviññāṇaṁ viya sabbārammaṇikattā sabbaññutaññāṇaṁ.",
  "atk-s0517a2:1445_6": "Taṁyeva ñāṇaṁ indavajiraṁ viya visayesu appaṭihatattā anāvaraṇañāṇaṁ.",
  "atk-s0517a2:1445_7": "Anupubbasabbaññutāpaṭikkhepo sabbaññutaññāṇaṁ, sakiṁsabbaññutāpaṭikkhepo anāvaraṇañāṇaṁ, bhagavā sabbaññutaññāṇapaṭilābhenapi sabbaññūti vuccati, na ca anupubbasabbaññū.",
  "atk-s0517a2:1445_8": "Anāvaraṇañāṇapaṭilābhenapi sabbaññūti vuccati, na ca sakiṁsabbaññū”ti.",
  "atk-s0517a2:1446_0": "Sabbaṁ saṅkhatamasaṅkhataṁ anavasesaṁ jānātīti ettha sabbanti jātivasena sabbadhammānaṁ nissesapariyādānaṁ.",
  "atk-s0517a2:1446_1": "Anavasesanti ekekasseva dhammassa sabbākāravasena nissesapariyādānaṁ.",
  "atk-s0517a2:1446_2": "Saṅkhatamasaṅkhatanti dvidhā pabhedadassanaṁ.",
  "atk-s0517a2:1446_3": "Saṅkhatañhi eko pabhedo, asaṅkhataṁ eko pabhedo.",
  "atk-s0517a2:1446_4": "Paccayehi saṅgamma katanti saṅkhataṁ.",
  "atk-s0517a2:1446_5": "Khandhapañcakaṁ.",
  "atk-s0517a2:1446_6": "Tathā na saṅkhatanti asaṅkhataṁ. Nibbānaṁ.",
  "atk-s0517a2:1446_7": "Saṅkhataṁ aniccadukkhānattādīhi ākārehi anavasesaṁ jānāti, asaṅkhataṁ suññatānimittaappaṇihitādīhi ākārehi anavasesaṁ jānāti.",
  "atk-s0517a2:1446_8": "Natthi etassa saṅkhatassa asaṅkhatassa ca avasesoti anavasesaṁ.",
  "atk-s0517a2:1446_9": "Saṅkhataṁ asaṅkhatañca.",
  "atk-s0517a2:1446_10": "Anekabhedāpi paññatti paccayehi akatattā asaṅkhatapakkhaṁ bhajati.",
  "atk-s0517a2:1446_11": "Sabbaññutaññāṇañhi sabbāpi paññattiyo anekabhedato jānāti.",
  "atk-s0517a2:1446_12": "Atha vā sabbanti sabbadhammaggahaṇaṁ.",
  "atk-s0517a2:1446_13": "Anavasesanti nippadesaggahaṇaṁ.",
  "atk-s0517a2:1446_14": "Tattha āvaraṇaṁ natthīti tattha tasmiṁ anavasese saṅkhatāsaṅkhate nissaṅgattā sabbaññutaññāṇassa āvaraṇaṁ natthīti tadeva sabbaññutaññāṇaṁ anāvaraṇañāṇaṁ nāmāti attho.",
  "atk-s0517a2:1447_0": "120.",
  "atk-s0517a2:1447_1": "Idāni anekavisayabhedato dassetuṁ atītantiādimāha.",
  "atk-s0517a2:1447_2": "Tattha atītaṁ anāgataṁ paccuppannanti kālabhedato dassitaṁ, cakkhu ceva rūpā cātiādi vatthārammaṇabhedato.",
  "atk-s0517a2:1447_3": "Evaṁ taṁ sabbanti tesaṁ cakkhurūpānaṁ anavasesapariyādānaṁ.",
  "atk-s0517a2:1447_4": "Evaṁ sesesu.",
  "atk-s0517a2:1447_5": "Yāvatāti anavasesapariyādānaṁ.",
  "atk-s0517a2:1447_6": "Aniccaṭṭhantiādi sāmaññalakkhaṇabhedato dassitaṁ.",
  "atk-s0517a2:1447_7": "Aniccaṭṭhanti ca aniccākāraṁ.",
  "atk-s0517a2:1447_8": "Paccattatthe vā upayogavacanaṁ.",
  "atk-s0517a2:1447_9": "Esa nayo edisesu.",
  "atk-s0517a2:1447_10": "Rūpassātiādi khandhabhedato dassitaṁ.",
  "atk-s0517a2:1447_11": "Cakkhussa…pe…",
  "atk-s0517a2:1447_12": "jarāmaraṇassāti heṭṭhā vuttapeyyālanayena yojetabbaṁ.",
  "atk-s0517a2:1447_13": "Abhiññāyātiādīsu heṭṭhā vuttañāṇāneva.",
  "atk-s0517a2:1447_14": "Abhiññaṭṭhanti abhijānanasabhāvaṁ.",
  "atk-s0517a2:1447_15": "Esa nayo edisesu.",
  "atk-s0517a2:1447_16": "Khandhānaṁ khandhaṭṭhantiādi heṭṭhā vuttanayeneva veditabbaṁ.",
  "atk-s0517a2:1447_17": "Kusale dhammetiādi kusalattikavasena bhedo.",
  "atk-s0517a2:1447_18": "Kāmāvacare dhammetiādi catubhūmakavasena.",
  "atk-s0517a2:1447_19": "Ubhayatthāpi “sabbe jānātī”ti bahuvacanapāṭho sundaro.",
  "atk-s0517a2:1447_20": "Ekavacanasote patitattā pana potthakesu ekavacanena likhitaṁ.",
  "atk-s0517a2:1447_21": "Dukkhassātiādi cuddasannaṁ buddhañāṇānaṁ visayabhedo.",
  "atk-s0517a2:1447_22": "Indriyaparopariyatte ñāṇantiādīni cattāri ñāṇāni vatvā sabbaññutaññāṇaṁ kasmā na vuttanti ce?",
  "atk-s0517a2:1447_23": "Vuccamānassa sabbaññutaññāṇattā.",
  "atk-s0517a2:1447_24": "Visayabhedato hi sabbaññutaññāṇe vuccamāne taṁ ñāṇaṁ na vattabbaṁ hoti, sabbaññutaññāṇaṁ pana sabbaññutaññāṇassa visayo hotiyeva.",
  "atk-s0517a2:1448_0": "Puna kāḷakārāmasuttantādīsu vuttanayena sabbaññutaññāṇabhūmiṁ dassento yāvatā sadevakassa lokassātiādimāha.",
  "atk-s0517a2:1448_1": "Tattha saha devehi sadevakassa.",
  "atk-s0517a2:1448_2": "Saha mārena samārakassa.",
  "atk-s0517a2:1448_3": "Saha brahmunā sabrahmakassa lokassa.",
  "atk-s0517a2:1448_4": "Saha samaṇabrāhmaṇehi sassamaṇabrāhmaṇiyā.",
  "atk-s0517a2:1448_5": "Saha devamanussehi sadevamanussāya pajāya.",
  "atk-s0517a2:1448_6": "Pajātattā pajāti sattalokassa pariyāyavacanametaṁ.",
  "atk-s0517a2:1448_7": "Tattha sadevakavacanena pañcakāmāvacaradevaggahaṇaṁ, samārakavacanena chaṭṭhakāmāvacaradevaggahaṇaṁ, sabrahmakavacanena brahmakāyikādibrahmaggahaṇaṁ, sassamaṇabrāhmaṇivacanena sāsanassa paccatthikapaccāmittasamaṇabrāhmaṇaggahaṇaṁ samitapāpabāhitapāpasamaṇabrāhmaṇaggahaṇañca, pajāvacanena sattalokaggahaṇaṁ, sadevamanussavacanena sammutidevasesamanussaggahaṇaṁ veditabbaṁ.",
  "atk-s0517a2:1448_8": "Evamettha tīhi padehi okāsaloko, dvīhi pajāvasena sattaloko gahitoti veditabbo.",
  "atk-s0517a2:1449_0": "Aparo nayo –",
  "atk-s0517a2:1449_1": "sadevakaggahaṇena arūpāvacaraloko gahito, samārakaggahaṇena chakāmāvacaradevaloko, sabrahmakaggahaṇena rūpāvacarabrahmaloko, sassamaṇabrāhmaṇādiggahaṇena catuparisavasena, sammutidevehi vā saha manussaloko, avasesasattaloko vā.",
  "atk-s0517a2:1450_0": "Apicettha sadevakavacanena ukkaṭṭhaparicchedato sabbassapi lokassa diṭṭhādijānanabhāvaṁ sādheti.",
  "atk-s0517a2:1450_1": "Tato yesaṁ siyā “māro mahānubhāvo chakāmāvacarissaro vasavattī, kiṁ tassāpi diṭṭhādiṁ jānātī”ti, tesaṁ vimatiṁ vidhamanto “samārakassā”ti āha.",
  "atk-s0517a2:1450_2": "Yesaṁ pana siyā “brahmā mahānubhāvo ekaṅguliyā ekasmiṁ cakkavāḷasahasse ālokaṁ pharati, dvīhi…pe…",
  "atk-s0517a2:1450_3": "dasahi aṅgulīhi dasasu cakkavāḷasahassesu ālokaṁ pharati, anuttarañca jhānasamāpattisukhaṁ paṭisaṁvedeti, kiṁ tassāpi diṭṭhādiṁ jānātī”ti, tesaṁ vimatiṁ vidhamanto “sabrahmakassā”ti āha.",
  "atk-s0517a2:1450_4": "Tato yesaṁ siyā “puthū samaṇabrāhmaṇā sāsanassa paccatthikā, kiṁ tesampi diṭṭhādiṁ jānātī”ti, tesaṁ vimatiṁ vidhamanto “sassamaṇabrāhmaṇiyā pajāyā”ti āha.",
  "atk-s0517a2:1450_5": "Evaṁ ukkaṭṭhānaṁ diṭṭhādijānanabhāvaṁ pakāsetvā atha sammutideve avasesamanusse ca upādāya ukkaṭṭhaparicchedavasena sesasattalokassa diṭṭhādijānanabhāvaṁ pakāseti.",
  "atk-s0517a2:1450_6": "Ayamettha anusandhikkamo.",
  "atk-s0517a2:1450_7": "Porāṇā panāhu –",
  "atk-s0517a2:1450_8": "sadevakassāti devatāhi saddhiṁ avasesalokassa.",
  "atk-s0517a2:1450_9": "Samārakassāti mārena saddhiṁ avasesalokassa.",
  "atk-s0517a2:1450_10": "Sabrahmakassāti brahmehi saddhiṁ avasesalokassa.",
  "atk-s0517a2:1450_11": "Evaṁ sabbepi tibhavūpage satte tīhākārehi tīsu padesu pakkhipitvā puna dvīhākārehi pariyādātuṁ sassamaṇabrāhmaṇiyā pajāya sadevamanussāyāti vuttaṁ.",
  "atk-s0517a2:1450_12": "Evaṁ pañcahi padehi tena tena ākārena tedhātukameva pariyādinnaṁ hotīti.",
  "atk-s0517a2:1451_0": "Diṭṭhanti rūpāyatanaṁ.",
  "atk-s0517a2:1451_1": "Sutanti saddāyatanaṁ.",
  "atk-s0517a2:1451_2": "Mutanti patvā gahetabbato gandhāyatanaṁ, rasāyatanaṁ, phoṭṭhabbāyatanaṁ.",
  "atk-s0517a2:1451_3": "Viññātanti sukhadukkhādidhammārammaṇaṁ.",
  "atk-s0517a2:1451_4": "Pattanti pariyesitvā vā apariyesitvā vā pattaṁ.",
  "atk-s0517a2:1451_5": "Pariyesitanti pattaṁ vā appattaṁ vā pariyesitaṁ.",
  "atk-s0517a2:1451_6": "Anuvicaritaṁ manasāti cittena anusañcaritaṁ.",
  "atk-s0517a2:1451_7": "Sabbaṁ jānātīti iminā etaṁ dasseti –",
  "atk-s0517a2:1451_8": "yaṁ aparimānāsu lokadhātūsu imassa sadevakassa lokassa “nīlaṁ pīta”ntiādi rūpārammaṇaṁ cakkhudvāre āpāthaṁ āgacchati, ayaṁ satto imasmiṁ khaṇe imaṁ nāma rūpārammaṇaṁ disvā sumano vā dummano vā majjhatto vā jātoti taṁ sabbaṁ tathāgatassa sabbaññutaññāṇaṁ jānāti.",
  "atk-s0517a2:1451_9": "Tathā yaṁ aparimāṇāsu lokadhātūsu imassa sadevakassa lokassa “bherisaddo, mudiṅgasaddo”tiādi saddārammaṇaṁ sotadvāre āpāthaṁ āgacchati, “mūlagandho tacagandho”tiādi gandhārammaṇaṁ ghānadvāre āpāthaṁ āgacchati, “mūlaraso, khandharaso”tiādi rasārammaṇaṁ jivhādvāre āpāthaṁ āgacchati, “kakkhaḷaṁ, muduka”ntiādi pathavīdhātutejodhātuvāyodhātubhedaṁ phoṭṭhabbārammaṇaṁ kāyadvāre āpāthaṁ āgacchati, ayaṁ satto imasmiṁ khaṇe imaṁ nāma phoṭṭhabbārammaṇaṁ phusitvā sumano vā dummano vā majjhatto vā jātoti taṁ sabbaṁ tathāgatassa sabbaññutaññāṇaṁ jānāti.",
  "atk-s0517a2:1451_10": "Tathā yaṁ aparimāṇāsu lokadhātūsu imassa sadevakassa lokassa sukhadukkhādibhedaṁ dhammārammaṇaṁ manodvāre āpāthaṁ āgacchati, ayaṁ satto imasmiṁ khaṇe imaṁ nāma dhammārammaṇaṁ vijānitvā sumano vā dummano vā majjhatto vā jātoti taṁ sabbaṁ tathāgatassa sabbaññutaññāṇaṁ jānāti.",
  "atk-s0517a2:1451_11": "Imassa pana mahājanassa pariyesitvā appattampi atthi, pariyesitvā pattampi atthi.",
  "atk-s0517a2:1451_12": "Apariyesitvā appattampi atthi, apariyesitvā pattampi atthi.",
  "atk-s0517a2:1451_13": "Sabbaṁ tathāgatassa sabbaññutaññāṇena appattaṁ nāma natthīti.",
  "atk-s0517a2:1452_0": "121.",
  "atk-s0517a2:1452_1": "Puna aparena pariyāyena sabbaññutaññāṇabhāvasādhanatthaṁ na tassāti gāthamāha.",
  "atk-s0517a2:1452_2": "Tattha na tassa addiṭṭhamidhatthi kiñcīti tassa tathāgatassa idha imasmiṁ tedhātuke loke, imasmiṁ paccuppannakāle vā paññācakkhunā addiṭṭhaṁ nāma kiñci appamattakampi na atthi na saṁvijjati.",
  "atk-s0517a2:1452_3": "Atthīti idaṁ vattamānakālikaṁ ākhyātapadaṁ.",
  "atk-s0517a2:1452_4": "Iminā paccuppannakālikassa sabbadhammassa ñātabhāvaṁ dasseti.",
  "atk-s0517a2:1452_5": "Gāthābandhasukhatthaṁ panettha da-kāro saṁyutto.",
  "atk-s0517a2:1452_6": "Atho aviññātanti ettha athoiti vacanopādāne nipāto.",
  "atk-s0517a2:1452_7": "Aviññātanti atītakālikaṁ aviññātaṁ nāma kiñci dhammajātaṁ.",
  "atk-s0517a2:1452_8": "Nāhosīti pāṭhaseso.",
  "atk-s0517a2:1452_9": "Abyayabhūtassa atthisaddassa gahaṇe pāṭhasesaṁ vināpi yujjatiyeva.",
  "atk-s0517a2:1452_10": "Iminā atītakālikassa sabbadhammassa ñātabhāvaṁ dasseti.",
  "atk-s0517a2:1452_11": "Ajānitabbanti anāgatakālikaṁ ajānitabbaṁ nāma dhammajātaṁ na bhavissati, natthi vā.",
  "atk-s0517a2:1452_12": "Iminā anāgatakālikassa sabbadhammassa ñātabhāvaṁ dasseti.",
  "atk-s0517a2:1452_13": "Jānanakiriyāvisesanamattameva vā ettha a-kāro.",
  "atk-s0517a2:1452_14": "Sabbaṁ abhiññāsi yadatthi neyyanti ettha yaṁ tekālikaṁ vā kālavimuttaṁ vā neyyaṁ jānitabbaṁ kiñci dhammajātaṁ atthi, taṁ sabbaṁ tathāgato abhiññāsi adhikena sabbaññutaññāṇena jāni paṭivijjhi.",
  "atk-s0517a2:1452_15": "Ettha atthisaddena tekālikassa kālavimuttassa ca gahaṇā atthi-saddo abyayabhūtoyeva daṭṭhabbo.",
  "atk-s0517a2:1452_16": "Tathāgato tena samantacakkhūti kālavasena okāsavasena ca nippadesattā samantā sabbato pavattaṁ ñāṇacakkhu assāti samantacakkhu.",
  "atk-s0517a2:1452_17": "Tena yathāvuttena kāraṇena tathāgato samantacakkhu, sabbaññūti vuttaṁ hoti.",
  "atk-s0517a2:1452_18": "Imissā gāthāya puggalādhiṭṭhānāya desanāya sabbaññutaññāṇaṁ sādhitaṁ.",
  "atk-s0517a2:1453_0": "Puna buddhañāṇānaṁ visayavasena sabbaññutaññāṇaṁ dassetukāmo samantacakkhūti kenaṭṭhena samantacakkhūtiādimāha.",
  "atk-s0517a2:1453_1": "Tattha gāthāya samantacakkhūti vuttapade yaṁ taṁ samantacakkhu, taṁ kenaṭṭhena samantacakkhūti attho.",
  "atk-s0517a2:1453_2": "Attho panassa yāvatādukkhassa dukkhaṭṭhotiādīhi vuttoyeva hoti.",
  "atk-s0517a2:1453_3": "Sabbaññutaññāṇañhi samantacakkhu. Yathāha –",
  "atk-s0517a2:1453_4": "“samantacakkhu vuccati sabbaññutaññāṇa”nti.",
  "atk-s0517a2:1453_5": "Tasmiṁ sabbaññutaññāṇaṭṭhe vutte samantacakkhuṭṭho vuttoyeva hotīti.",
  "atk-s0517a2:1453_6": "Buddhasseva ñāṇānīti buddhañāṇāni.",
  "atk-s0517a2:1453_7": "Dukkhe ñāṇādīnipi hi sabbākārena buddhasseva bhagavato pavattanti, itaresaṁ pana ekadesamatteneva pavattanti.",
  "atk-s0517a2:1453_8": "Sāvakasādhāraṇānīti pana ekadesenāpi atthitaṁ sandhāya vuttaṁ.",
  "atk-s0517a2:1453_9": "Sabbo ñātoti sabbo ñāṇena ñāto.",
  "atk-s0517a2:1453_10": "Aññāto dukkhaṭṭho natthīti vuttameva atthaṁ paṭisedhena vibhāveti.",
  "atk-s0517a2:1453_11": "Sabbo diṭṭhoti na kevalaṁ ñātamattoyeva, atha kho cakkhunā diṭṭho viya kato.",
  "atk-s0517a2:1453_12": "Sabbo viditoti na kevalaṁ diṭṭhamattoyeva, atha kho pākaṭo.",
  "atk-s0517a2:1453_13": "Sabbo sacchikatoti na kevalaṁ viditoyeva, atha kho tattha ñāṇapaṭilābhavasena paccakkhīkato.",
  "atk-s0517a2:1453_14": "Sabbo phassitoti na kevalaṁ sacchikatoyeva, atha kho punappunaṁ yathāruci samudācāravasena phuṭṭhoti.",
  "atk-s0517a2:1453_15": "Atha vā ñāto sabhāvalakkhaṇavasena.",
  "atk-s0517a2:1453_16": "Diṭṭho sāmaññalakkhaṇavasena.",
  "atk-s0517a2:1453_17": "Vidito rasavasena.",
  "atk-s0517a2:1453_18": "Sacchikato paccupaṭṭhānavasena.",
  "atk-s0517a2:1453_19": "Phassito padaṭṭhānavasena.",
  "atk-s0517a2:1453_20": "Atha vā ñāto ñāṇuppādavasena.",
  "atk-s0517a2:1453_21": "Diṭṭho cakkhuppādavasena.",
  "atk-s0517a2:1453_22": "Vidito paññuppādavasena.",
  "atk-s0517a2:1453_23": "Sacchikato vijjuppādavasena.",
  "atk-s0517a2:1453_24": "Phassito ālokuppādavasena.",
  "atk-s0517a2:1453_25": "“Yāvatā dukkhassa dukkhaṭṭho, sabbo diṭṭho, adiṭṭho dukkhaṭṭho natthī”tiādinā nayena ca “yāvatā sadevakassa lokassa…pe…",
  "atk-s0517a2:1453_26": "anuvicaritaṁ manasā, sabbaṁ ñātaṁ, aññātaṁ natthī”tiādinā nayena ca vitthāro veditabbo.",
  "atk-s0517a2:1453_27": "Paṭhamaṁ vuttagāthā nigamanavasena puna vuttā.",
  "atk-s0517a2:1453_28": "Taṁnigamaneyeva hi kate ñāṇanigamanampi katameva hotīti.",
  "atk-s0517a2:1454_0": "Sabbaññutaññāṇaniddesavaṇṇanā niṭṭhitā.",
  "atk-s0517a2:1455_0": "Saddhammappakāsiniyā paṭisambhidāmagga-aṭṭhakathāya",
  "atk-s0517a2:1456_0": "Ñāṇakathāvaṇṇanā niṭṭhitā."
}