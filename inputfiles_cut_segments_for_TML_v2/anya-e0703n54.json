{
  "anya-e0703n54:0_0": "Pañcapaññāsatima pariccheda",
  "anya-e0703n54:1_0": "Rohaṇārāti vijayonāma",
  "anya-e0703n54:2_0": "1.",
  "anya-e0703n54:3_0": "Lokanāmo camūnātho, makkhakudrūsavāsiko;",
  "anya-e0703n54:4_0": "Saccapaṭiñño dhītimā, coḷadappavighātano.",
  "anya-e0703n54:5_0": "2.",
  "anya-e0703n54:6_0": "Abhibhūya jane patvā, rajjaṁ rohaṇamaṇḍale;",
  "anya-e0703n54:7_0": "Vasī kājaragāmamhi, cārittavidhikovido.",
  "anya-e0703n54:8_0": "3.",
  "anya-e0703n54:9_0": "Ahu tadā kittināmo, rājaputto mahabbalo;",
  "anya-e0703n54:10_0": "Tassa vaṁsādisampattī, nupubbena pavuccate.",
  "anya-e0703n54:11_0": "4.",
  "anya-e0703n54:12_0": "Suto kassapabhūpassa, māṇanāmena vissuto;",
  "anya-e0703n54:13_0": "Ādipādo ahu dhīro, sadācāravibhūsito.",
  "anya-e0703n54:14_0": "5.",
  "anya-e0703n54:15_0": "Tassā’tha jeṭṭhako bhātā, māṇavammo mahāmati;",
  "anya-e0703n54:16_0": "Gokaṇṇakasamīpaṭṭha-nadītīre nisīdiya.",
  "anya-e0703n54:17_0": "6.",
  "anya-e0703n54:18_0": "Katamantupacāro so, yathāvidhimasesato;",
  "anya-e0703n54:19_0": "Akkhamālaṁ gahetvāna, mantaṁ jappitumārabhi.",
  "anya-e0703n54:20_0": "7.",
  "anya-e0703n54:21_0": "Kumāro kira bhattagge, pāturāsi savāhano;",
  "anya-e0703n54:22_0": "Sikhaṇḍi mukhatuṇḍena, balipaṭṭaṁ vikhaṇḍiya.",
  "anya-e0703n54:23_0": "8.",
  "anya-e0703n54:24_0": "Sacchiddake nāḷikera-kapāle viccunodake;",
  "anya-e0703n54:25_0": "Lūkhe jalamapassanto, japantassa mukhaṁgato.",
  "anya-e0703n54:26_0": "9.",
  "anya-e0703n54:27_0": "Tato bhāviniṁ siddhi, mapekkhaṁ nayanaṁ sakaṁ;",
  "anya-e0703n54:28_0": "Tassopanesi, nibbhijja, sopi taṁ sahasāpici.",
  "anya-e0703n54:29_0": "10.",
  "anya-e0703n54:30_0": "Kumāro tassa santuṭṭho, kumārassābhipatthitaṁ;",
  "anya-e0703n54:31_0": "Varaṁ padāya nabhasā, rājamāno gato tato.",
  "anya-e0703n54:32_0": "11.",
  "anya-e0703n54:33_0": "Bhinnekanayanaṁ disvā, sacivātaṁ paro disuṁ;",
  "anya-e0703n54:34_0": "Varalābhaṁ pakāsetvā, samassāsesi so jane.",
  "anya-e0703n54:35_0": "12.",
  "anya-e0703n54:36_0": "Tato so sacivātassa, santuṭṭhārādhayiṁsu taṁ;",
  "anya-e0703n54:37_0": "Anurādhapuraṁ patvā, bhiseko kāriyo iti.",
  "anya-e0703n54:38_0": "13.",
  "anya-e0703n54:39_0": "Attho ko mamarajjena, vikalaṅgassa sampati;",
  "anya-e0703n54:40_0": "Tapokammaṁ karissāmi, pabbajjamupagammahaṁ.",
  "anya-e0703n54:41_0": "14.",
  "anya-e0703n54:42_0": "Kaṇiṭṭho māṇanāmo ca, laṅkārajjaṁ kamāgataṁ;",
  "anya-e0703n54:43_0": "Pāletu iti so rajjaṁ, sampattaṁ sampaṭikkhipi.",
  "anya-e0703n54:44_0": "15.",
  "anya-e0703n54:45_0": "Viññātacittasañcārā, sacivā tassa sabbathā;",
  "anya-e0703n54:46_0": "Vattumetaṁ kaṇiṭṭhassa, pesesuṁ purise tadā.",
  "anya-e0703n54:47_0": "16.",
  "anya-e0703n54:48_0": "Sutvā taṁ sīghamāgamma, passitvā sakabhātaraṁ;",
  "anya-e0703n54:49_0": "Patitvā pādamūlamhi, bahuṁ kandiya rodiya.",
  "anya-e0703n54:50_0": "17.",
  "anya-e0703n54:51_0": "Jeṭṭhena bhātarā saddhi-manurādhapuraṁ gato;",
  "anya-e0703n54:52_0": "Makuṭaṁ tattha dhāresi, jeṭṭhacittānuvattako.",
  "anya-e0703n54:53_0": "18.",
  "anya-e0703n54:54_0": "Tato’bhayagiriṁ gantvā, pabbajjaṁ sakabhātuno;",
  "anya-e0703n54:55_0": "Yata yo tattha yācittha, bahumānapurassaraṁ.",
  "anya-e0703n54:56_0": "19.",
  "anya-e0703n54:57_0": "Tato te yatayo tassa, pabbajjamupasampadaṁ;",
  "anya-e0703n54:58_0": "Akaṁsu vikalaṅgassa, sikkhāpadanirādarā.",
  "anya-e0703n54:59_0": "20.",
  "anya-e0703n54:60_0": "Pariveṇamuttaroḷa-muḷāraṁ tassa kāriya;",
  "anya-e0703n54:61_0": "Katvā taṁ pariveṇassa, sāmikaṁ dharaṇī pati.",
  "anya-e0703n54:62_0": "21.",
  "anya-e0703n54:63_0": "Bhikkhūnaṁ chasataṁ tattha, vidhāya tadadhīnakaṁ;",
  "anya-e0703n54:64_0": "Parihāre adā tassa, pessavagge ca pañca so.",
  "anya-e0703n54:65_0": "22.",
  "anya-e0703n54:66_0": "Samappesi ca so nānā-sippakammavicakkhaṇe;",
  "anya-e0703n54:67_0": "Jane cākā tadāyatte, so dāṭhādhāturakkhiye.",
  "anya-e0703n54:68_0": "23.",
  "anya-e0703n54:69_0": "Tassevādakarā’hesuṁ, bhikkhū’bhayagirimhi te;",
  "anya-e0703n54:70_0": "Rājā ca lokaṁ pālesi, sammā tassānusiṭṭhiyā.",
  "anya-e0703n54:71_0": "24.",
  "anya-e0703n54:72_0": "Janā tabbaṁsajā keci, taṁ rajjanirapekkhakā;",
  "anya-e0703n54:73_0": "Nivasiṁsu yathākāmaṁ, mahāsāmi padaṁsitā.",
  "anya-e0703n54:74_0": "25.",
  "anya-e0703n54:75_0": "Etassa māṇavammassa, rañño dhammanayaññuno;",
  "anya-e0703n54:76_0": "Aggabodhikumārādi-puttanattukkamāgate.",
  "anya-e0703n54:77_0": "26.",
  "anya-e0703n54:78_0": "Vaṁse visuddhe jātassa, bhūpālanvayamuddhani;",
  "anya-e0703n54:79_0": "Samāsoḷasakaṅkāyaṁ, sammā rajjānusāsino.",
  "anya-e0703n54:80_0": "27.",
  "anya-e0703n54:81_0": "Mahīpassa mahindassa, duve mākuladhītaro;",
  "anya-e0703n54:82_0": "Devalā lokikā cāti, nāmato vissutā subhā.",
  "anya-e0703n54:83_0": "28.",
  "anya-e0703n54:84_0": "Etāsu dvīsu dhītāsu, lokikā mātulattajaṁ;",
  "anya-e0703n54:85_0": "Paṭicca rājatanayaṁ, subhaṁ kassapanāmakaṁ.",
  "anya-e0703n54:86_0": "29.",
  "anya-e0703n54:87_0": "Sā moggallāna lokavhe, putte dve labhi sobhane;",
  "anya-e0703n54:88_0": "Tesu jeṭṭhasuto loka-sāsanādhārakovido.",
  "anya-e0703n54:89_0": "30.",
  "anya-e0703n54:90_0": "Mahāsāmīti paññāto, saṅghupāsanapālayo;",
  "anya-e0703n54:91_0": "Nekasāraguṇāvāso, vāsaṁ kappesi rohaṇe.",
  "anya-e0703n54:92_0": "31.",
  "anya-e0703n54:93_0": "Dāṭhopatissa rājassa, nattā sugatasāsane;",
  "anya-e0703n54:94_0": "Pabbajjūpagato saddho, dhutavā sīlasaṁvuto.",
  "anya-e0703n54:95_0": "32.",
  "anya-e0703n54:96_0": "Pahitatto vicittoso, pantasenāsane vasī;",
  "anya-e0703n54:97_0": "Guṇaṁ sabbattha vaṇṇesuṁ, tasmiṁ devā pasīdiya.",
  "anya-e0703n54:98_0": "33.",
  "anya-e0703n54:99_0": "Guṇaṁ suṇitvā laṁkindo, tadā sabbattha patthaṭaṁ;",
  "anya-e0703n54:100_0": "Upasaṅkamma taṁ natvā, kātumattānusāsanaṁ.",
  "anya-e0703n54:101_0": "34.",
  "anya-e0703n54:102_0": "Ārādhayamanicchantaṁ, yācitvāna punappunaṁ;",
  "anya-e0703n54:103_0": "Ānīya vāsayitvā taṁ, pāsāde sādhukārite.",
  "anya-e0703n54:104_0": "35.",
  "anya-e0703n54:105_0": "Yatissarassa vasato, kattha rājāguṇappiyo;",
  "anya-e0703n54:106_0": "Tassānusiṭṭhimaggaṭṭho, lokaṁ dhammena pālayi.",
  "anya-e0703n54:107_0": "36.",
  "anya-e0703n54:108_0": "Uddissārādhanaṁ sammā, laṁkindena kataṁ tadā;",
  "anya-e0703n54:109_0": "Selantarābhinikkhamma, yatindo so dayānugo.",
  "anya-e0703n54:110_0": "37.",
  "anya-e0703n54:111_0": "Yato bhikkhū samūhetvā, vāsaṁ kappesi yattha so;",
  "anya-e0703n54:112_0": "Selantarasamūho’ti, vikkhyātiṁ so tato gato.",
  "anya-e0703n54:113_0": "38.",
  "anya-e0703n54:114_0": "Tato paṭṭhāya vāsetvā, rattiyaṁ devapalliyaṁ;",
  "anya-e0703n54:115_0": "Devatānumataṁ bhikkhuṁ, mūlaṭhāne ṭhapenti hi.",
  "anya-e0703n54:116_0": "39.",
  "anya-e0703n54:117_0": "Mūlattamāvasantānaṁ, yatīnamanusāsanā;",
  "anya-e0703n54:118_0": "Laṁkissarā pavattanti, pālentā lokasāsanaṁ.",
  "anya-e0703n54:119_0": "40.",
  "anya-e0703n54:120_0": "Tassa dāṭhopatissassa, vaṁsajaṁ rājaputtakaṁ;",
  "anya-e0703n54:121_0": "Bodhiṁ paṭicca tabbaṁsā, buddhanāmā kumārikā.",
  "anya-e0703n54:122_0": "41.",
  "anya-e0703n54:123_0": "Alattha lokitaṁ nāma, dhītaraṁ varalakkhaṇaṁ;",
  "anya-e0703n54:124_0": "Kālena sā padinnā’si, moggallānassa dhīmato.",
  "anya-e0703n54:125_0": "42.",
  "anya-e0703n54:126_0": "Sā taṁ paṭicca kittiñca, mittaṁ nāma kumārikaṁ;",
  "anya-e0703n54:127_0": "Mahindaṁ rakkhitaṁ cāpi, latittha caturo pajā.",
  "anya-e0703n54:128_0": "43.",
  "anya-e0703n54:129_0": "Ahu jeṭṭhasuto dhīro, vīro terasavassiko;",
  "anya-e0703n54:130_0": "Katahattho visesena, dhanusippamhi so tato.",
  "anya-e0703n54:131_0": "44.",
  "anya-e0703n54:132_0": "Kathaṁ laṅkaṁ gahessāmi, dūretvā’rāti kaṇṭakaṁ;",
  "anya-e0703n54:133_0": "Iti cintāparogāme, mūlasālavhaye vasī.",
  "anya-e0703n54:134_0": "45.",
  "anya-e0703n54:135_0": "Eko mahābalo vīro, buddharājoti vissuto;",
  "anya-e0703n54:136_0": "Vilomavattī hutvāna, lokasenānino tadā.",
  "anya-e0703n54:137_0": "46.",
  "anya-e0703n54:138_0": "Palāto cuṇṇasālavhaṁ, khippaṁ janapadaṁ tahiṁ;",
  "anya-e0703n54:139_0": "Kittādike jane neke, vase vattiya sabbathā.",
  "anya-e0703n54:140_0": "47.",
  "anya-e0703n54:141_0": "Saddhiṁ bandhūhi saṅgāma-sūrehi bahukehi so;",
  "anya-e0703n54:142_0": "Malayācalapādesu, vasī duppasaho tadā.",
  "anya-e0703n54:143_0": "48.",
  "anya-e0703n54:144_0": "Tassa’ntikamupāgamma, saṁvaccharikanāyako;",
  "anya-e0703n54:145_0": "Saṅgho nāma kumārassa, sarūpaṁ sādhuvaṁ bravi.",
  "anya-e0703n54:146_0": "49.",
  "anya-e0703n54:147_0": "Mahāsāmissa tanayo, jeṭṭho kitti sanāmako;",
  "anya-e0703n54:148_0": "Dhaññalakkhaṇasampanno, sampannamativikkamo.",
  "anya-e0703n54:149_0": "50.",
  "anya-e0703n54:150_0": "Jambudīpepi taṁ rajjaṁ, kattumekātapattakaṁ;",
  "anya-e0703n54:151_0": "Samatthoti vicintepi, laṅkādīpamhi kā kathā.",
  "anya-e0703n54:152_0": "51.",
  "anya-e0703n54:153_0": "Tassa so vacanaṁ sutvā, sevitabbo kumārako;",
  "anya-e0703n54:154_0": "Iti nicchiya pesesi, kumārassa’ntikaṁ jane.",
  "anya-e0703n54:155_0": "52.",
  "anya-e0703n54:156_0": "Suṇitvā so vaco tesaṁ, nivattanabhayā vibhū;",
  "anya-e0703n54:157_0": "Ajānahaṁ pitunnaṁ so, vīro dhanusahāyako.",
  "anya-e0703n54:158_0": "53.",
  "anya-e0703n54:159_0": "Gehā nikkhamma passanto, sunimittāninekadhā;",
  "anya-e0703n54:160_0": "Agālahuṁ sarīvagga-piṭṭhigāmaṁ mahāmati.",
  "anya-e0703n54:161_0": "54.",
  "anya-e0703n54:162_0": "Tahiṁ so nivasaṁ vīro, pesayitvā sasevake;",
  "anya-e0703n54:163_0": "Vipakkhādhiṭṭhitaṁ jesi, bodhivālavhagāmakaṁ.",
  "anya-e0703n54:164_0": "55.",
  "anya-e0703n54:165_0": "Tato’bhimānī senānī, senaṁ so tattha pesayi;",
  "anya-e0703n54:166_0": "Sā parikkhipataṁ gāmaṁ, saṅgāmāya samārabhī.",
  "anya-e0703n54:167_0": "56.",
  "anya-e0703n54:168_0": "Kumāro tehi yujjhanto, subhaṭo paṭuvikkamo;",
  "anya-e0703n54:169_0": "Disāsu vikirīsabbe, tulaṁ caṇḍova māḷuto.",
  "anya-e0703n54:170_0": "57.",
  "anya-e0703n54:171_0": "Cuṇṇasālaṁ janapadaṁ, gantvā ṭhānavidū tadā;",
  "anya-e0703n54:172_0": "Tahiṁ vasaṁ vasekāsi, sabbaṁ malayamaṇḍalaṁ.",
  "anya-e0703n54:173_0": "58.",
  "anya-e0703n54:174_0": "Tadāpi senaṁ senindo, pesetvā asakiṁ sakaṁ;",
  "anya-e0703n54:175_0": "Abhibhūtimasakkonto, kātuṁ dummanataṁ gato.",
  "anya-e0703n54:176_0": "59.",
  "anya-e0703n54:177_0": "Makkhakudrusavāsissa, sacipassātha kittino;",
  "anya-e0703n54:178_0": "Suto mahabbalo deva-malloti vidito tadā.",
  "anya-e0703n54:179_0": "60.",
  "anya-e0703n54:180_0": "Sahito bandhumittehi, bahū rohaṇavāsino;",
  "anya-e0703n54:181_0": "Samādāyā’bhigantvāna, kumāraṁ passi sādaro.",
  "anya-e0703n54:182_0": "61.",
  "anya-e0703n54:183_0": "Bandhiya churikaṁ cheko, so pannarasavassiko;",
  "anya-e0703n54:184_0": "Ādipādapadaṁ tattha, sampāpuṇi mahāyaso.",
  "anya-e0703n54:185_0": "62.",
  "anya-e0703n54:186_0": "Tato hiraññamalaya, mupāgamma mahabbalo;",
  "anya-e0703n54:187_0": "Tahiṁ remuṇaselamhi, khandhāvāraṁ nibandhayi.",
  "anya-e0703n54:188_0": "63.",
  "anya-e0703n54:189_0": "Tatthāpi senaṁ pesetvā, saṅgāmento camūpati;",
  "anya-e0703n54:190_0": "Aladdhavijayo chandaṁ, punayuddhe jahitato.",
  "anya-e0703n54:191_0": "64.",
  "anya-e0703n54:192_0": "Lokanāmo camūnātho, lokaṁ hitvā sakaṁ tadā;",
  "anya-e0703n54:193_0": "Ahu vassamhi chaṭṭheso, paralokaparāyano.",
  "anya-e0703n54:194_0": "65.",
  "anya-e0703n54:195_0": "Tadā kassapanāmeko, kesadhātukanāyako;",
  "anya-e0703n54:196_0": "Jane’bhibhūyavattesi, nījāṇaṁ rohaṇe tadā.",
  "anya-e0703n54:197_0": "66.",
  "anya-e0703n54:198_0": "Sutvā taṁ coḷasāmanto, puḷatthinagarā tadā;",
  "anya-e0703n54:199_0": "Nikkhamma yuddhasanaddho, gantvā kājaragāmakaṁ.",
  "anya-e0703n54:200_0": "67.",
  "anya-e0703n54:201_0": "Kesādhātu tato yuddhe, bhinditvā damiḷaṁ balaṁ;",
  "anya-e0703n54:202_0": "Rakkhapāsāṇasīmāyaṁ, ṭhapetvā rakkhiye jane.",
  "anya-e0703n54:203_0": "68.",
  "anya-e0703n54:204_0": "Paṭiladdhajayuddāmo, mahāsenā purakkhato;",
  "anya-e0703n54:205_0": "Punarāgamma pāvekkhi, vīro kājaragāmakaṁ.",
  "anya-e0703n54:206_0": "69.",
  "anya-e0703n54:207_0": "Tadādipādo sutvāna, sabbaṁ sutthīradhātuko;",
  "anya-e0703n54:208_0": "Kesadhātuṁ nighātetuṁ, balaṁ sannayhi vegasā.",
  "anya-e0703n54:209_0": "70.",
  "anya-e0703n54:210_0": "Pavattiṁ taṁ suṇitvā so, sābhimāno bhusaṁtato;",
  "anya-e0703n54:211_0": "Samattaṁ balamādāya, sippatthalakamāgamā.",
  "anya-e0703n54:212_0": "71.",
  "anya-e0703n54:213_0": "Pañcayojanaraṭṭhādi-vāsikesu bahūjane;",
  "anya-e0703n54:214_0": "Samādāya samāsanne, rājaputte sudujjaye.",
  "anya-e0703n54:215_0": "72.",
  "anya-e0703n54:216_0": "Virattatañca so ñatvā, bahunnaṁ raṭṭhavāsinaṁ;",
  "anya-e0703n54:217_0": "Dukkaraṁ ettha yuddhanti, gato so khadiraṅgaṇiṁ.",
  "anya-e0703n54:218_0": "73.",
  "anya-e0703n54:219_0": "Mahāsenāya bhūpāla suto soḷasavassīko;",
  "anya-e0703n54:220_0": "Khippaṁ vāpekkhi so vīta-daro kājaragāmakaṁ.",
  "anya-e0703n54:221_0": "74.",
  "anya-e0703n54:222_0": "Chammāsamanubhotvāna, rohaṇaṁ ruṭṭhamānaso;",
  "anya-e0703n54:223_0": "Kesadhātukanāthopi, saṅgāmatthāya tatthagā.",
  "anya-e0703n54:224_0": "75.",
  "anya-e0703n54:225_0": "Rājaputtassa senā’tha, vattenti samaraṁ kharaṁ;",
  "anya-e0703n54:226_0": "Kesadhātukanāthassa, sīsaṁ gaṇhi mahabbalā.",
  "anya-e0703n54:227_0": "76.",
  "anya-e0703n54:228_0": "Āgamma sattarasavayaṁ kumāro;",
  "anya-e0703n54:229_0": "Sabbattha patthaṭamahāyasakittitejo;",
  "anya-e0703n54:230_0": "Sumādineka vidhiyogavisesadakkho;",
  "anya-e0703n54:231_0": "Khīṇārikaṇṭakamakā’khilarohaṇaṁ taṁ.",
  "anya-e0703n54:232_0": "Sujanappasādasaṁvegatthāya kate mahāvaṁse",
  "anya-e0703n54:233_0": "Rohaṇārātivijayo nāma",
  "anya-e0703n54:234_0": "Pañcapaññāsatimo paricchedo."
}