{
  "pli-tv-bu-vb-pc13:0.1_0": "Theravāda Vinaya",
  "pli-tv-bu-vb-pc13:0.2_0": "Mahāvibhaṅga",
  "pli-tv-bu-vb-pc13:0.3_0": "Pācittiyakaṇḍa",
  "pli-tv-bu-vb-pc13:0.4_0": "Bhūtagāmavagga",
  "pli-tv-bu-vb-pc13:0.5_0": "13. Ujjhāpanakasikkhāpada",
  "pli-tv-bu-vb-pc13:1.1_0": "Tena samayena buddho bhagavā rājagahe viharati veḷuvane kalandakanivāpe.",
  "pli-tv-bu-vb-pc13:1.2_0": "Tena kho pana samayena āyasmā dabbo mallaputto saṅghassa senāsanañca paññapeti bhattāni ca uddisati.",
  "pli-tv-bu-vb-pc13:1.3_0": "Tena kho pana samayena mettiyabhūmajakā bhikkhū navakā ceva honti appapuññā ca.",
  "pli-tv-bu-vb-pc13:1.4_0": "Yāni saṅghassa lāmakāni senāsanāni tāni tesaṁ pāpuṇanti lāmakāni ca bhattāni.",
  "pli-tv-bu-vb-pc13:1.5_0": "Te āyasmantaṁ dabbaṁ mallaputtaṁ bhikkhū ujjhāpenti—",
  "pli-tv-bu-vb-pc13:1.6_0": "“chandāya dabbo mallaputto senāsanaṁ paññapeti, chandāya ca bhattāni uddisatī”ti.",
  "pli-tv-bu-vb-pc13:1.7_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc13:1.8_0": "“kathañhi nāma mettiyabhūmajakā bhikkhū āyasmantaṁ dabbaṁ mallaputtaṁ bhikkhū ujjhāpessantī”ti …pe…",
  "pli-tv-bu-vb-pc13:1.9_0": "“saccaṁ kira tumhe, bhikkhave, dabbaṁ mallaputtaṁ bhikkhū ujjhāpethā”ti?",
  "pli-tv-bu-vb-pc13:1.10_0": "“Saccaṁ, bhagavā”ti.",
  "pli-tv-bu-vb-pc13:1.11_0": "Vigarahi buddho bhagavā …pe…",
  "pli-tv-bu-vb-pc13:1.12_0": "kathañhi nāma tumhe, moghapurisā, dabbaṁ mallaputtaṁ bhikkhū ujjhāpessatha.",
  "pli-tv-bu-vb-pc13:1.13_0": "Netaṁ, moghapurisā, appasannānaṁ vā pasādāya …pe…",
  "pli-tv-bu-vb-pc13:1.14_0": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-pc13:1.15.1_0": "“Ujjhāpanake pācittiyan”ti.",
  "pli-tv-bu-vb-pc13:1.16_0": "Evañcidaṁ bhagavatā bhikkhūnaṁ sikkhāpadaṁ paññattaṁ hoti.",
  "pli-tv-bu-vb-pc13:2.1_0": "Tena kho pana samayena mettiyabhūmajakā bhikkhū—",
  "pli-tv-bu-vb-pc13:2.2_0": "“‘bhagavatā ujjhāpanakaṁ paṭikkhittan’ti ‘ettāvatā bhikkhū sossantī’”ti bhikkhūnaṁ sāmantā āyasmantaṁ dabbaṁ mallaputtaṁ khiyyanti—",
  "pli-tv-bu-vb-pc13:2.3_0": "“chandāya dabbo mallaputto senāsanaṁ paññapeti, chandāya ca bhattāni uddisatī”ti.",
  "pli-tv-bu-vb-pc13:2.4_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc13:2.5_0": "“kathañhi nāma mettiyabhūmajakā bhikkhū āyasmantaṁ dabbaṁ mallaputtaṁ khiyyissantī”ti …pe…",
  "pli-tv-bu-vb-pc13:2.6_0": "“saccaṁ kira tumhe, bhikkhave, dabbaṁ mallaputtaṁ khiyyathā”ti?",
  "pli-tv-bu-vb-pc13:2.7_0": "“Saccaṁ, bhagavā”ti.",
  "pli-tv-bu-vb-pc13:2.8_0": "Vigarahi buddho bhagavā …pe…",
  "pli-tv-bu-vb-pc13:2.9_0": "kathañhi nāma tumhe, moghapurisā, dabbaṁ mallaputtaṁ khiyyissatha.",
  "pli-tv-bu-vb-pc13:2.10_0": "Netaṁ, moghapurisā, appasannānaṁ vā pasādāya …pe…",
  "pli-tv-bu-vb-pc13:2.11_0": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-pc13:2.12.1_0": "“Ujjhāpanake khiyyanake pācittiyan”ti.",
  "pli-tv-bu-vb-pc13:3.1.1_0": "Ujjhāpanakaṁ nāma",
  "pli-tv-bu-vb-pc13:3.1.2_0": "upasampannaṁ saṅghena sammataṁ senāsanapaññāpakaṁ vā bhattuddesakaṁ vā yāgubhājakaṁ vā phalabhājakaṁ vā khajjabhājakaṁ vā appamattakavissajjakaṁ vā avaṇṇaṁ kattukāmo, ayasaṁ kattukāmo, maṅkukattukāmo, upasampannaṁ ujjhāpeti vā khiyyati vā, āpatti pācittiyassa.",
  "pli-tv-bu-vb-pc13:3.1.3.1_0": "Dhammakamme dhammakammasaññī ujjhāpanake khiyyanake āpatti pācittiyassa.",
  "pli-tv-bu-vb-pc13:3.1.4_0": "Dhammakamme vematiko ujjhāpanake khiyyanake āpatti pācittiyassa.",
  "pli-tv-bu-vb-pc13:3.1.5_0": "Dhammakamme adhammakammasaññī ujjhāpanake khiyyanake āpatti pācittiyassa.",
  "pli-tv-bu-vb-pc13:3.2.1_0": "Anupasampannaṁ ujjhāpeti vā khiyyati vā, āpatti dukkaṭassa.",
  "pli-tv-bu-vb-pc13:3.2.2_0": "Upasampannaṁ saṅghena asammataṁ senāsanapaññāpakaṁ vā bhattuddesakaṁ vā yāgubhājakaṁ vā phalabhājakaṁ vā khajjabhājakaṁ vā appamattakavissajjakaṁ vā avaṇṇaṁ kattukāmo, ayasaṁ kattukāmo, maṅkukattukāmo, upasampannaṁ vā anupasampannaṁ vā ujjhāpeti vā khiyyati vā, āpatti dukkaṭassa.",
  "pli-tv-bu-vb-pc13:3.2.3_0": "Anupasampannaṁ saṅghena sammataṁ vā asammataṁ vā senāsanapaññāpakaṁ vā bhattuddesakaṁ vā yāgubhājakaṁ vā phalabhājakaṁ vā khajjabhājakaṁ vā appamattakavissajjakaṁ vā avaṇṇaṁ kattukāmo, ayasaṁ kattukāmo, maṅkukattukāmo, upasampannaṁ vā anupasampannaṁ vā ujjhāpeti vā khiyyati vā, āpatti dukkaṭassa.",
  "pli-tv-bu-vb-pc13:3.2.4_0": "Adhammakamme dhammakammasaññī, āpatti dukkaṭassa.",
  "pli-tv-bu-vb-pc13:3.2.5_0": "Adhammakamme vematiko, āpatti dukkaṭassa.",
  "pli-tv-bu-vb-pc13:3.2.6_0": "Adhammakamme adhammakammasaññī āpatti dukkaṭassa.",
  "pli-tv-bu-vb-pc13:3.3.1_0": "Anāpatti—",
  "pli-tv-bu-vb-pc13:3.3.2_0": "pakatiyā chandā dosā mohā bhayā karontaṁ ujjhāpeti vā khiyyati vā,",
  "pli-tv-bu-vb-pc13:3.3.3_0": "ummattakassa,",
  "pli-tv-bu-vb-pc13:3.3.4_0": "ādikammikassāti.",
  "pli-tv-bu-vb-pc13:3.3.5_0": "Ujjhāpanakasikkhāpadaṁ niṭṭhitaṁ tatiyaṁ."
}