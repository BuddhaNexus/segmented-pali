{
  "pli-tv-bu-vb-pc5:0.1_0": "Theravāda Vinaya",
  "pli-tv-bu-vb-pc5:0.2_0": "Mahāvibhaṅga",
  "pli-tv-bu-vb-pc5:0.3_0": "Pācittiyakaṇḍa",
  "pli-tv-bu-vb-pc5:0.4_0": "Musāvādavagga",
  "pli-tv-bu-vb-pc5:0.5_0": "5. Sahaseyyasikkhāpada",
  "pli-tv-bu-vb-pc5:1.1_0": "Tena samayena buddho bhagavā āḷaviyaṁ viharati aggāḷave cetiye.",
  "pli-tv-bu-vb-pc5:1.2_0": "Tena kho pana samayena upāsakā ārāmaṁ āgacchanti dhammassavanāya.",
  "pli-tv-bu-vb-pc5:1.3_0": "Dhamme bhāsite therā bhikkhū yathāvihāraṁ gacchanti.",
  "pli-tv-bu-vb-pc5:1.4_0": "Navakā bhikkhū tattheva upaṭṭhānasālāyaṁ upāsakehi saddhiṁ muṭṭhassatī, asampajānā, naggā, vikūjamānā, kākacchamānā seyyaṁ kappenti.",
  "pli-tv-bu-vb-pc5:1.5_0": "Upāsakā ujjhāyanti khiyyanti vipācenti—",
  "pli-tv-bu-vb-pc5:1.6_0": "“kathañhi nāma bhadantā muṭṭhassatī asampajānā naggā vikūjamānā kākacchamānā seyyaṁ kappessantī”ti.",
  "pli-tv-bu-vb-pc5:1.7_0": "Assosuṁ kho bhikkhū tesaṁ upāsakānaṁ ujjhāyantānaṁ khiyyantānaṁ vipācentānaṁ.",
  "pli-tv-bu-vb-pc5:1.8_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc5:1.9_0": "“kathañhi nāma bhikkhū anupasampannena sahaseyyaṁ kappessantī”ti.",
  "pli-tv-bu-vb-pc5:1.10_0": "Atha kho te bhikkhū te navake bhikkhū anekapariyāyena vigarahitvā bhagavato etamatthaṁ ārocesuṁ …pe…",
  "pli-tv-bu-vb-pc5:1.11_0": "“saccaṁ kira, bhikkhave, bhikkhū anupasampannena sahaseyyaṁ kappentī”ti?",
  "pli-tv-bu-vb-pc5:1.12_0": "“Saccaṁ, bhagavā”ti.",
  "pli-tv-bu-vb-pc5:1.13_0": "Vigarahi buddho bhagavā …pe…",
  "pli-tv-bu-vb-pc5:1.14_0": "kathañhi nāma te, bhikkhave, moghapurisā anupasampannena sahaseyyaṁ kappessanti.",
  "pli-tv-bu-vb-pc5:1.15_0": "Netaṁ, bhikkhave, appasannānaṁ vā pasādāya …pe…",
  "pli-tv-bu-vb-pc5:1.16_0": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-pc5:1.17.1_0": "“Yo pana bhikkhu anupasampannena sahaseyyaṁ kappeyya pācittiyan”ti.",
  "pli-tv-bu-vb-pc5:1.18_0": "Evañcidaṁ bhagavatā bhikkhūnaṁ sikkhāpadaṁ paññattaṁ hoti.",
  "pli-tv-bu-vb-pc5:2.1_0": "Atha kho bhagavā āḷaviyaṁ yathābhirantaṁ viharitvā yena kosambī tena cārikaṁ pakkāmi.",
  "pli-tv-bu-vb-pc5:2.2_0": "Anupubbena cārikaṁ caramāno yena kosambī tadavasari.",
  "pli-tv-bu-vb-pc5:2.2_1": "Tatra sudaṁ bhagavā kosambiyaṁ viharati badarikārāme.",
  "pli-tv-bu-vb-pc5:2.3_0": "Bhikkhū āyasmantaṁ rāhulaṁ etadavocuṁ—",
  "pli-tv-bu-vb-pc5:2.4_0": "“bhagavatā, āvuso rāhula, sikkhāpadaṁ paññattaṁ—‘na anupasampannena sahaseyyā kappetabbā’ti.",
  "pli-tv-bu-vb-pc5:2.5_0": "Seyyaṁ, āvuso rāhula, jānāhī”ti.",
  "pli-tv-bu-vb-pc5:2.6_0": "Atha kho āyasmā rāhulo seyyaṁ alabhamāno vaccakuṭiyā seyyaṁ kappesi.",
  "pli-tv-bu-vb-pc5:2.7_0": "Atha kho bhagavā rattiyā paccūsasamayaṁ paccuṭṭhāya yena vaccakuṭi tenupasaṅkami;",
  "pli-tv-bu-vb-pc5:2.7_1": "upasaṅkamitvā ukkāsi.",
  "pli-tv-bu-vb-pc5:2.8_0": "Āyasmāpi rāhulo ukkāsi.",
  "pli-tv-bu-vb-pc5:2.9_0": "“Ko etthā”ti?",
  "pli-tv-bu-vb-pc5:2.10_0": "“Ahaṁ, bhagavā, rāhulo”ti.",
  "pli-tv-bu-vb-pc5:2.11_0": "“Kissa tvaṁ, rāhula, idha nisinnosī”ti?",
  "pli-tv-bu-vb-pc5:2.12_0": "Atha kho āyasmā rāhulo bhagavato etamatthaṁ ārocesi.",
  "pli-tv-bu-vb-pc5:2.13_0": "Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—",
  "pli-tv-bu-vb-pc5:2.14_0": "“anujānāmi, bhikkhave, anupasampannena dirattatirattaṁ sahaseyyaṁ kappetuṁ.",
  "pli-tv-bu-vb-pc5:2.15_0": "Evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-pc5:2.16.1_0": "“Yo pana bhikkhu anupasampannena uttaridirattatirattaṁ sahaseyyaṁ kappeyya, pācittiyan”ti.",
  "pli-tv-bu-vb-pc5:3.1.1_0": "Yo panāti",
  "pli-tv-bu-vb-pc5:3.1.2_0": "yo yādiso …pe…",
  "pli-tv-bu-vb-pc5:3.1.3_0": "bhikkhūti",
  "pli-tv-bu-vb-pc5:3.1.4_0": "…pe… ayaṁ imasmiṁ atthe adhippeto bhikkhūti.",
  "pli-tv-bu-vb-pc5:3.1.5_0": "Anupasampanno nāma",
  "pli-tv-bu-vb-pc5:3.1.6_0": "bhikkhuṁ ṭhapetvā avaseso anupasampanno nāma.",
  "pli-tv-bu-vb-pc5:3.1.7_0": "Uttaridirattatirattanti",
  "pli-tv-bu-vb-pc5:3.1.8_0": "atirekadirattatirattaṁ.",
  "pli-tv-bu-vb-pc5:3.1.9_0": "Sahāti",
  "pli-tv-bu-vb-pc5:3.1.10_0": "ekato.",
  "pli-tv-bu-vb-pc5:3.1.11_0": "Seyyā nāma",
  "pli-tv-bu-vb-pc5:3.1.12_0": "sabbacchannā, sabbaparicchannā, yebhuyyenacchannā, yebhuyyena paricchannā.",
  "pli-tv-bu-vb-pc5:3.1.13_0": "Seyyaṁ kappeyyāti",
  "pli-tv-bu-vb-pc5:3.1.14_0": "catutthe divase atthaṅgate sūriye, anupasampanne nipanne, bhikkhu nipajjati, āpatti pācittiyassa.",
  "pli-tv-bu-vb-pc5:3.1.15_0": "Bhikkhu nipanne, anupasampanno nipajjati, āpatti pācittiyassa.",
  "pli-tv-bu-vb-pc5:3.1.16_0": "Ubho vā nipajjanti, āpatti pācittiyassa.",
  "pli-tv-bu-vb-pc5:3.1.17_0": "Uṭṭhahitvā punappunaṁ nipajjanti, āpatti pācittiyassa.",
  "pli-tv-bu-vb-pc5:3.2.1_0": "Anupasampanne anupasampannasaññī uttaridirattatirattaṁ sahaseyyaṁ kappeti, āpatti pācittiyassa.",
  "pli-tv-bu-vb-pc5:3.2.2_0": "Anupasampanne vematiko uttaridirattatirattaṁ sahaseyyaṁ kappeti, āpatti pācittiyassa.",
  "pli-tv-bu-vb-pc5:3.2.3_0": "Anupasampanne upasampannasaññī uttaridirattatirattaṁ sahaseyyaṁ kappeti, āpatti pācittiyassa.",
  "pli-tv-bu-vb-pc5:3.2.4_0": "Upaḍḍhacchanne upaḍḍhaparicchanne, āpatti dukkaṭassa.",
  "pli-tv-bu-vb-pc5:3.2.5_0": "Upasampanne anupasampannasaññī, āpatti dukkaṭassa.",
  "pli-tv-bu-vb-pc5:3.2.6_0": "Upasampanne vematiko, āpatti dukkaṭassa.",
  "pli-tv-bu-vb-pc5:3.2.7_0": "Upasampanne upasampannasaññī, anāpatti.",
  "pli-tv-bu-vb-pc5:3.3.1_0": "Anāpatti—",
  "pli-tv-bu-vb-pc5:3.3.2_0": "dvetisso rattiyo vasati,",
  "pli-tv-bu-vb-pc5:3.3.3_0": "ūnakadvetisso rattiyo vasati,",
  "pli-tv-bu-vb-pc5:3.3.4_0": "dve rattiyo vasitvā tatiyāya rattiyā purāruṇā nikkhamitvā puna vasati,",
  "pli-tv-bu-vb-pc5:3.3.5_0": "sabbacchanne sabbaaparicchanne,",
  "pli-tv-bu-vb-pc5:3.3.6_0": "sabbaparicchanne sabbaacchanne,",
  "pli-tv-bu-vb-pc5:3.3.7_0": "yebhuyyena acchanne,",
  "pli-tv-bu-vb-pc5:3.3.8_0": "yebhuyyena aparicchanne,",
  "pli-tv-bu-vb-pc5:3.3.9_0": "anupasampanne nipanne bhikkhu nisīdati,",
  "pli-tv-bu-vb-pc5:3.3.10_0": "bhikkhu nipanne anupasampanno nisīdati,",
  "pli-tv-bu-vb-pc5:3.3.11_0": "ubho vā nisīdanti,",
  "pli-tv-bu-vb-pc5:3.3.12_0": "ummattakassa,",
  "pli-tv-bu-vb-pc5:3.3.13_0": "ādikammikassāti.",
  "pli-tv-bu-vb-pc5:3.3.14_0": "Sahaseyyasikkhāpadaṁ niṭṭhitaṁ pañcamaṁ."
}