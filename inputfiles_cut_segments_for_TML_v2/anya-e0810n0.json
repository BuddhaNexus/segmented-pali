{
  "anya-e0810n0:0_0": "Namo tassa bhagavato arahato sammāsambuddhassa.",
  "anya-e0810n0:1_0": "Abhidhānappadīpikāṭīkā",
  "anya-e0810n0:2_0": "Ganthārambha",
  "anya-e0810n0:3_0": "Yassa ñāṇaṁ sadā ñāṇaṁ, nāññeyyā ñāṇakaṁ vinā;",
  "anya-e0810n0:4_0": "Nissesaguṇayuttassa, tassa natvā mahesino.",
  "anya-e0810n0:5_0": "Satthantarā samādāya, sāraṁ sabbadharā tathā;",
  "anya-e0810n0:6_0": "Kariyyate’bhidhānappa-dīpakassatthavaṇṇanā.",
  "anya-e0810n0:7_0": "Paṇāmādivaṇṇanā",
  "anya-e0810n0:8_0": "[Ka] idhāyaṁ ganthakāro paṭhamamattano paresampi sammā hitatthanipphādanatthaṁ puññasampada’mācinoti “tathāgato”ccādinā.",
  "anya-e0810n0:8_1": "Tattha karuṇākaro mahākaruṇāya uppattiṭṭhānabhūto yo tathāgato bhagavā karopayātaṁ attano hatthagataṁ sukhappadaṁ sukhassa patiṭṭhānabhūtaṁ sukhakāraṇaṁ vā sukhadāyakaṁ vā padaṁ nibbānaṁ osajja cajitvā kalisambhave dukkhakāraṇabhūte bhave saṁsāre kevaladukkaraṁ sukarenāsammissaṁ accantadukkaraṁ pañcavidhapariccāgādikaṁ karaṁ karonto paratthaṁ paresamatthaṁyeva akā katavā, tamedisaṁ tathāgataṁ ahaṁ namāmi.",
  "anya-e0810n0:9_0": "[Kha] yañca dhammaṁ jarārujādimuttā jarārogādīhi vimuttā munikuñjarā muniseṭṭhā bhagavanto apūjayuṁ pūjitavanto, tathā uttare uttame sattānaṁ vā saṁsāramahoghapakkhandānaṁ tato uttaraṇasamatthe yahiṁ tare yasmiṁ dhammaplave ṭhitā sammāpaṭipajjanavasena ārūḷhā narānarā manussā ca devā ca tivaṭṭambunidhiṁ kilesakammavipākavaṭṭasaṅkhātehi tīhi vaṭṭehi ākulitaṁ saṁsāramahamburāsiṁ tariṁsu tiṇṇā, aghappahaṁ kilesappahānakaraṁ, saṁsāradukkhappahānakaraṁ vā taṁ dhammamapi ahaṁ namāmi.",
  "anya-e0810n0:10_0": "[Ga] munindorasasūnutaṁ bhagavato ure sambhavadhammadesanāya ariyabhāvappattatāya munindassa orasaputtabhāvaṁ gataṁ pattaṁ nutaṁ kilesakhepanakaṁ supuññakhettaṁ puññatthikānaṁ puññabījaviruhanaṭṭhānaṁ sukhettabhūtaṁ bhuvane loke sutaṁ vissutaṁ, sutadharaṁ vā kilesasavanābhāvena assutaṁ apāṇopi pāṇo karīyitthāti pāṇīkato, pātimokkhasaṁvaro, sova saṁvaro etassatthīti pāṇīkatasaṁvaro, taṁ pāṇīkatasaṁvaraṁ, varaṁ sīlādiguṇehi sadevakehi lokehi patthanīyaṁ.",
  "anya-e0810n0:10_1": "“Devāpi tassa pihayanti tādino”ti udā.",
  "anya-e0810n0:10_2": "27 hi vuttaṁ.",
  "anya-e0810n0:10_3": "Sadā sabbasmiṁ kāle guṇoghena sīlādiguṇasamūhena nirantarantaraṁ avicchinnamānasaṁ, paripuṇṇacittaṁ vā gaṇampi aṭṭhannaṁ ariyapuggalānaṁ samūhaṁ api ahaṁ namāmīti evamettha tiṇṇampi saṅkhepato atthayojanā daṭṭhabbā.",
  "anya-e0810n0:11_0": "[Gha-ṅa] evaṁ puññasampadamācinitvā kimabhimataṁ sādhanīyamiccāha “pakāsissamabhidhānappadīpika”nti.",
  "anya-e0810n0:11_1": "Buddhādīnamabhidhānānaṁ sarūpavasena, liṅgavasena ca paridīpanato pakāsanato “abhidhānappadīpika”nti laddhanāmaṁ satthaṁ pakāsissaṁ antobhāvena nipphannaṁ bahibhāvena pakāsissaṁ.",
  "anya-e0810n0:11_2": "Antobhāvassa hi bahibhāvamapekkhitvā bhāvitamupapannaṁ.",
  "anya-e0810n0:11_3": "Nanu santeva pubbācariyānaṁ nāmaliṅgappakāsanānyamarakosatikaṇḍoppalinyādyabhidhānasatthāni, pāṇini byāḍivararucicandagomi ruddavāmanādivihitāni ca liṅgasatthāni, tato kimidamuccate iccāha “nāmaliṅgāni buddhabhāsitassārahāni dassayanto”ti.",
  "anya-e0810n0:11_4": "Etena santesvapi pubbācariyānaṁ satthesu yasmā na tesu nāmaliṅgāni buddhavacanānurūpāni honti, tasmā tadanurūpāni nāmaliṅgāni dassayanto abhidhānasatthaṁ pakāsissāmīti etamatthaṁ dīpeti.",
  "anya-e0810n0:11_5": "Namyate abhidhīyate attho anenāti nāmaṁ, saddasatthe namudhātuvasena.",
  "anya-e0810n0:11_6": "Liṅgayate “itthiyamato āpaccayo”tyādinā vibhajjateti, itthādayo vānena liṅgīyante byañjīyanteti liṅgaṁ, itthipumanapuṁsakaṁ.",
  "anya-e0810n0:11_7": "Kimetassa abhidhānasatthassa karaṇe payojananti pucchāyaṁ yasmiṁ sati taṁ sotāro sotumussahanti, taṁ dassetumāha “nāmaliṅgesvi”ccādi.",
  "anya-e0810n0:11_8": "Yato buddhavacane paṭuno bhāvo pāṭavaṁ, tadeva attho payojanaṁ, taṁ icchantīti pāṭavatthino, tesaṁ pāṭavatthīnaṁ sotūnaṁ nāmaliṅgesu kosallaṁ kusalatā chekabhāvo buddhavacane mahabbalaṁ atthassa nicchayakāraṇaṁ hoti, ato tasmā kāraṇā buddhabhāsitassārahāni nāmaliṅgāni dassayanto abhidhānappadīpikaṁ satthaṁ pakāsissanti sambandho.",
  "anya-e0810n0:12_0": "[Ca] idāni satthalahubhāvatthamāha “bhiyyo”ccādi.",
  "anya-e0810n0:12_1": "Bhiyyo bāhullena rūpantarā rūpabhedena itthipaccayapumbhāvādikāriyakatena thīpunnapuṁsakaṁ ñeyyaṁ, so ca nāmānaṁ nāmavisesanassa, nāmaparāmasisabbanāmasaddassa ca ñeyyo pakārantarābhāvā.",
  "anya-e0810n0:12_2": "Tatra nāmānaṁ rūpabhedo yathā –",
  "anya-e0810n0:12_3": "churikā satya’siputti abhidhāna 392 gāthā.",
  "anya-e0810n0:12_4": "Asi khaggo ca sāyako abhidhāna 391 gāthā.",
  "anya-e0810n0:12_5": "Pānīyaṁ salilaṁ dakanti abhidhāna 661 gāthā.",
  "anya-e0810n0:12_6": "Nāmavisesanassa yathā –",
  "anya-e0810n0:12_7": "nisītho majjhimā rattīti abhidhāna 70 gāthā.",
  "anya-e0810n0:12_8": "Nāmaparāmasisabbanāmasaddassa yathā –",
  "anya-e0810n0:12_9": "ākaṅkhā ruci vuttā sā, tvadhikā lālasā dvisūti abhidhāna 163 gāthā.",
  "anya-e0810n0:12_10": "Sāhacariyena niyataliṅgenāvippayogato thīpunnapuṁsakaṁ ñeyyaṁ.",
  "anya-e0810n0:12_11": "Katthacīti yatra rūpabhedo natthi, taṁ yathā –",
  "anya-e0810n0:12_12": "marīci migataṇhikā abhidhāna 65 gāthā.",
  "anya-e0810n0:12_13": "Raṁsimā bhākaro bhānu abhidhāna 63 gāthā.",
  "anya-e0810n0:12_14": "Āpo payo jalaṁ vāri abhidhāna 661 gāthā.",
  "anya-e0810n0:12_15": "Marījhādayo hyabhinnarūpattā liṅgantarepi sambhāviyantehi niyataliṅgehi migataṇhikābhākarajalādisaddehi sāhacariyena taṁliṅge nicchīyante.",
  "anya-e0810n0:12_16": "Āhaccavidhānena itthipumanapuṁsakānaṁ visesetvā kathanena thīpunnapuṁsakaṁ ñeyyaṁ.",
  "anya-e0810n0:12_17": "Kvacīti yatra na rūpabhedo liṅganiṇṇayassa nimittaṁ, na ca sāhacariyaṁ liṅgabhedobhimato, nekameva vā liṅgamicchate, taṁ yathā –",
  "anya-e0810n0:12_18": "vallarī mañjarī nārī abhidhāna 550 gāthā.",
  "anya-e0810n0:12_19": "Viṭapo viṭabhītthiyaṁ abhidhāna 547 gāthā.",
  "anya-e0810n0:12_20": "Bhītitthī bhayamuttāso abhidhāna 166 gāthā.",
  "anya-e0810n0:12_21": "Vajiraṁ punnapuṁsakeccādi abhidhāna 24 gāthā.",
  "anya-e0810n0:13_0": "[Cha] idāni rūpabhedoti liṅganiṇṇayassa paṭipattihetuko yo bhinnaliṅgānaṁ dvando, takkaraṇapaṭisedhena abhinnaliṅgānameva dvando katoti paribhāsitumupakkamate “abhinnaliṅgina”miccādi.",
  "anya-e0810n0:13_1": "Abhinnaliṅgīnaṁyeva nāmānaṁ dvando kato, na bhinnaliṅgīnaṁ, yathā –",
  "anya-e0810n0:13_2": "vimutyasaṅkhatadhātu, suddhinibbutiyo siyunti abhidhāna 9 gāthā.",
  "anya-e0810n0:13_3": "Na kevalaṁ dvandoyeva, atha kho ekasesopyabhinnaliṅgānaṁyeva kato, yathā –",
  "anya-e0810n0:13_4": "naggo digambarāvatthā.",
  "anya-e0810n0:13_5": "abhidhāna 734 gāthāSabbadharakate pana “jīmūtā meghapabbatā” iccudāhaṭaṁ.",
  "anya-e0810n0:13_6": "Nanu ca bhinnaliṅgānampi ekaseso kato, yathā –",
  "anya-e0810n0:13_7": "mātā pitā tu pitaro, puttā tu puttadhītaro abhidhāna 249 gāthā.",
  "anya-e0810n0:13_8": "Sasurā sassu sasurā, bhātubhagini bhātaroti abhidhāna 250 gāthā.",
  "anya-e0810n0:13_9": "Ettha hi mātā ca pitā ca pitaro, putto ca dhītā ca puttā, sassu ca sasuro ca sasurā, bhātā ca bhaginī ca bhātaroti bhinnaliṅgānampi ekaseso dassitoti.",
  "anya-e0810n0:13_10": "Ṭhānantare tesaṁ bhinnaliṅgatāya dassitattā na doso.",
  "anya-e0810n0:13_11": "Tāto tu janako pitā abhidhāna 243 gāthā.",
  "anya-e0810n0:13_12": "Ammā’mbā jananī mātā abhidhāna 244 gāthā.",
  "anya-e0810n0:13_13": "Apaccaṁ puttotrajo suto abhidhāna 240 gāthā.",
  "anya-e0810n0:13_14": "Nāriyaṁ duhitā dhītā abhidhāna 241 gāthā.",
  "anya-e0810n0:13_15": "Jāyāpatīnaṁ jananī, sassu vuttātha tappitā.",
  "anya-e0810n0:13_16": "Sasuroti iccādikañhi tesaṁ abhidhāna 246 gāthā ṭhānantaranti.",
  "anya-e0810n0:13_17": "Tathā ettha kamaṁ vinā bhinnaliṅgānaṁ gaṇanapāṭho viya saṅkaropi na kato.",
  "anya-e0810n0:13_18": "Tatra hi saggadisādayo atthā yathākkamaṁ taṁsambandhā ca sakkavidisādayo atthā sakasakasambandhasahitā yathābhidhānaṁ sarūpapaṭipatyamatthabhidheyyā, tathā tappariyāyasambandhāni ca yāni nāmāni, tāni sabbāni tadabhidhānāvasare abhidheyyānīti sukhenekatreva sakalanāmapaṭipatti sarūpapaṭipatti ca yathā siyāticcetadatthaṁ kamo abhyupagamyate, tathā ca satyāvassaṁ saggādipariyāye divasaddādayo, harādyavasare kumārādayo abhidheyyā iti kamānurodhena liṅgasaṅkaro pariharitumasakkuṇeyyo, yathāvuttantu kamaṁ vinā neha saṅkaro kato, iti pariyāyena itthippakaraṇādikkamena yathāsambhavamabhidhānato, taṁ yathā –",
  "anya-e0810n0:13_19": "īti tvitthī ajaññañca, upasaggo upaddavoti abhidhāna 401 gāthā.",
  "anya-e0810n0:13_20": "Atra hi ye tiliṅgā, te tiliṅgāvasare eva nibaddhā, na gaṇanapāṭhā viya uccāraṇavasena, evaṁ sabbatra yathāsambhavaṁ nīyate.",
  "anya-e0810n0:13_21": "Vuttañca –",
  "anya-e0810n0:14_0": "“Bhedākhyānāya na dvando, nekaseso na saṅkaro;",
  "anya-e0810n0:15_0": "Katotra bhinnaliṅgāna-mavuttānaṁ kamaṁ vinā”ti amara 1.4.",
  "anya-e0810n0:16_0": "Idāni liṅgavācakānaṁ ṭhānavasenatthesu gamanaṁ dassetumāha “liṅgavācake”ccādi.",
  "anya-e0810n0:16_1": "Gāthāpādantamajjhaṭṭhā gāthānaṁ pādānañca antamajjhaṭṭhā liṅgavācakā anekatthaliṅgavācakāni ñāṇadassanādīni liṅgāni pubbamatthaṁ vācakavasena yanti gacchanti.",
  "anya-e0810n0:16_2": "Apare gāthāpādānamādiṭṭhā liṅgavācakā paramatthaṁ yanti gacchanti.",
  "anya-e0810n0:16_3": "Taṁ yathā –",
  "anya-e0810n0:17_0": "Phale vipassanādibba-cakkhusabbaññutāsu ca;",
  "anya-e0810n0:18_0": "Paccavekkhaṇañāṇamhi, magge ca ñāṇadassanaṁabhidhāna 794 gāthā.",
  "anya-e0810n0:19_0": "Ṇādo saddhācīvarādi-hetvādhāresu paccayo;",
  "anya-e0810n0:20_0": "Kīḷādibbavihārādo, vihāro sugatālaye abhidhāna 857 gāthā.",
  "anya-e0810n0:21_0": "Khagge kurūre nettiṁso, parasmiñcātra tīsvamuabhidhāna 1089 gāthā;",
  "anya-e0810n0:22_0": "Kusale sukataṁ suṭṭhu-kate ca sukato tisu abhidhāna 938 gāthā.",
  "anya-e0810n0:23_0": "Samayo samavāye ca, samūhe kāraṇe khaṇe;",
  "anya-e0810n0:24_0": "Paṭivedhe siyā kāle, pahāne lābhadiṭṭhisu abhidhāna 778 gāthā.",
  "anya-e0810n0:25_0": "Kantāro vanaduggesu abhidhāna 1107 gāthā.",
  "anya-e0810n0:26_0": "Ettha ca –",
  "anya-e0810n0:27_0": "Yebhuyyatābyāmissesu, visaṁyoge ca kevalaṁ;",
  "anya-e0810n0:28_0": "Daḷhatthenatireke cā-navasesamhi taṁ tisu abhidhāna 786 gāthā.",
  "anya-e0810n0:29_0": "Samādhismiṁ pumekaggo-nākule vāccaliṅgiko abhidhāna 1035 gāthā.",
  "anya-e0810n0:30_0": "Jaḷe thūlo mahatyapi abhidhāna 1066 gāthā ccādīsu",
  "anya-e0810n0:31_0": "Gāthāmajjhaṭṭhānaṁ, pādantamajjhaṭṭhānañca liṅgavācakānaṁ pubbaparatthesvapi gamanabhāvato “pubbaṁ yantī”ti idaṁ yebhuyyavasena vuttanti daṭṭhabbaṁ.",
  "anya-e0810n0:31_1": "Atha vā gāthānaṁ majjhantaṭṭhā pubbaṁ yanti, gāthāmajjhaṭṭhā, pādantamajjhaṭṭhā ca pubbāparañca yantīti yathālābhayojanā daṭṭhabbā.",
  "anya-e0810n0:32_0": "[Ja] idāni visesavidhimhi satthalahubhāvatthaṁ paribhāsate “pumitthiya”miccādi.",
  "anya-e0810n0:32_1": "Pumitthiyaṁ “dvīsū”ti padaṁ ñeyyaṁ, yathā –",
  "anya-e0810n0:32_2": "asani dvīsu abhidhāna 24 gāthā.",
  "anya-e0810n0:32_3": "Sabbaliṅge liṅgattaye “tīsū”ti padaṁ ñeyyaṁ, yathā –",
  "anya-e0810n0:32_4": "sattannaṁ pūraṇe seṭṭhe’tisante sattamo tisu abhidhāna 942 gāthā.",
  "anya-e0810n0:32_5": "Ettha ca nisiddhaliṅganāmaṁ pārisesato “sesaliṅga”nti ñeyyaṁ nisiddhaliṅga sesatthaṁ (amara 1.5.), yathā –",
  "anya-e0810n0:32_6": "vassa saṁvaccharā nitthīti abhidhāna 81 gāthā.",
  "anya-e0810n0:32_7": "Atra cekaliṅganisedhabyākhyānena liṅgadvayavidhānanti ekaliṅganisedhabyājena liṅgadvayābhidhānamiti (amarakosacintāmaṇiṭīkā).",
  "anya-e0810n0:33_0": "Ganthalāhavaṁ vidhāyedāni paṭipattilāhavatthamāha “abhidhānantarārambhe”iccādi.",
  "anya-e0810n0:33_1": "Abhidhānantarassa aññassa abhidhānassa ārambhe sati, tu anto yassa abhidhānassa, atha ādi yassa abhidhānassāti idaṁ abhidhānadvayañca ñeyyaṁ.",
  "anya-e0810n0:33_2": "Tvantamathādikaṁ nāmādipadaṁ pubbena na sambajjhateti bhāvo.",
  "anya-e0810n0:33_3": "Tatra nāmapadaṁ yathā –",
  "anya-e0810n0:33_4": "jino sakko tu siddhattho abhidhāna 4 gāthā.",
  "anya-e0810n0:33_5": "Kesavo cakkapāṇyatha abhidhāna 16 gāthā.",
  "anya-e0810n0:33_6": "Mahissaro sivo sūlī abhidhāna 16 gāthā.",
  "anya-e0810n0:33_7": "Liṅgapadaṁ yathā –",
  "anya-e0810n0:33_8": "pume tu paṇhi pāsaṇi abhidhāna 277 gāthā.",
  "anya-e0810n0:33_9": "Pume tūtu rajo pupphaṁ abhidhāna 238 gāthā.",
  "anya-e0810n0:33_10": "Sā tirokaraṇīpyatha abhidhāna 298 gāthā.",
  "anya-e0810n0:33_11": "Punnapuṁsakamullocaṁ abhidhāna 299 gāthā.",
  "anya-e0810n0:33_12": "Atthapadaṁ yathā –",
  "anya-e0810n0:33_13": "udare tu tathā pācā’nalasmiṁ gahaṇītthiyaṁ abhidhāna 973 gāthā.",
  "anya-e0810n0:33_14": "Paṇīto tīsu madhure, uttame vihitepyatha.",
  "anya-e0810n0:33_15": "Añjase visikhāyañca, pantiyaṁ vīthi nāriyaṁ abhidhāna 940 gāthā.",
  "anya-e0810n0:33_16": "Athasaddena catra anantariyatthena sakapariyāyopalakkhaṇato atho saddādīsu ca na pubbena sambajjhate.",
  "anya-e0810n0:33_17": "Pāṇako cāpyatho uccāliṅgo lomasapāṇakoti abhidhāna 623 gāthā.",
  "anya-e0810n0:34_0": "[Jha] idāni buddhavacanānamanurūpānampi pacurappayogānameva kesañci gahaṇaṁ attano satthantarāpasayhatāvasena ahaṁkārapubbikābhāvañca dassetumāha “bhiyyo payoga”miccādi.",
  "anya-e0810n0:34_1": "Sogate sugatassa vacanabhūte āgame piṭakattaye, tañhi āgacchanti tividhasampattiyo etenāti āgamoti vuccati.",
  "anya-e0810n0:34_2": "Tasmiṁ bhiyyo payogaṁ bāhullena payujjateti payogo, taṁ āgamma gahetvā kvaci araññavaggādīsu nighaṇṭuyuttiñca nighaṇṭunāmake satthe āgataṁ buddhavacanānurūpaṁ yuttiñca ānīya ānetvā nāmaliṅgaṁ kathīyati antobhāvena nipphannaṁ bahibhāvena pakāsīyate.",
  "anya-e0810n0:34_3": "Āvibhāvattameva hi jaññattaṁ santakāriyakārino.",
  "anya-e0810n0:34_4": "Āsīsāyaṁ vā avassambhāvinopi vacanassa vattamānatthavatticchāya vattamānattaṁ, tathā hi loke avassambhāvino siddhimabhisandhāya bhāvinamappattaṁ vattamānattena vā atītattena vā vattumicchati, taṁ yathā –",
  "anya-e0810n0:34_5": "“idaṁ mamamapāpaye”ti koci kenacābhihito santo avassaṁ taṁ bhavissatīti maññamāno pāpiyamānaṁ pattaṁ vā vattumicchati, tatoyeva “āsīsāyaṁ bhūtamiva ce”ti pāṇini 3.3.132 tadatidesavacanaṁ paccākhyāyate.",
  "anya-e0810n0:35_0": "Paṇāmādivaṇṇanā niṭṭhitā."
}