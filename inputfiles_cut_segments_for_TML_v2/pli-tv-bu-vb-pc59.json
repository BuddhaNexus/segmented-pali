{
  "pli-tv-bu-vb-pc59:0.1_0": "Theravāda Vinaya",
  "pli-tv-bu-vb-pc59:0.2_0": "Mahāvibhaṅga",
  "pli-tv-bu-vb-pc59:0.3_0": "Pācittiyakaṇḍa",
  "pli-tv-bu-vb-pc59:0.4_0": "Surāpānavagga",
  "pli-tv-bu-vb-pc59:0.5_0": "59. Vikappanasikkhāpada",
  "pli-tv-bu-vb-pc59:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bu-vb-pc59:1.2_0": "Tena kho pana samayena āyasmā upanando sakyaputto bhātuno saddhivihārikassa bhikkhuno sāmaṁ cīvaraṁ vikappetvā appaccuddhāraṇaṁ paribhuñjati.",
  "pli-tv-bu-vb-pc59:1.3_0": "Atha kho so bhikkhu bhikkhūnaṁ etamatthaṁ ārocesi—",
  "pli-tv-bu-vb-pc59:1.4_0": "“ayaṁ, āvuso, āyasmā upanando sakyaputto mayhaṁ cīvaraṁ sāmaṁ vikappetvā appaccuddhāraṇaṁ paribhuñjatī”ti.",
  "pli-tv-bu-vb-pc59:1.5_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc59:1.6_0": "“kathañhi nāma āyasmā upanando sakyaputto bhikkhussa sāmaṁ cīvaraṁ vikappetvā appaccuddhāraṇaṁ paribhuñjissatī”ti …pe…",
  "pli-tv-bu-vb-pc59:1.7_0": "“saccaṁ kira tvaṁ, upananda, bhikkhussa sāmaṁ cīvaraṁ vikappetvā appaccuddhāraṇaṁ paribhuñjasī”ti?",
  "pli-tv-bu-vb-pc59:1.8_0": "“Saccaṁ, bhagavā”ti.",
  "pli-tv-bu-vb-pc59:1.9_0": "Vigarahi buddho bhagavā …pe…",
  "pli-tv-bu-vb-pc59:1.10_0": "kathañhi nāma tvaṁ, moghapurisa, bhikkhussa sāmaṁ cīvaraṁ vikappetvā appaccuddhāraṇaṁ paribhuñjissasi.",
  "pli-tv-bu-vb-pc59:1.11_0": "Netaṁ, moghapurisa, appasannānaṁ vā pasādāya …pe…",
  "pli-tv-bu-vb-pc59:1.12_0": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-pc59:1.13.1_0": "“Yo pana bhikkhu bhikkhussa vā bhikkhuniyā vā sikkhamānāya vā sāmaṇerassa vā sāmaṇeriyā vā sāmaṁ cīvaraṁ vikappetvā appaccuddhāraṇaṁ paribhuñjeyya, pācittiyan”ti.",
  "pli-tv-bu-vb-pc59:2.1.1_0": "Yo panāti",
  "pli-tv-bu-vb-pc59:2.1.2_0": "yo yādiso …pe…",
  "pli-tv-bu-vb-pc59:2.1.3_0": "bhikkhūti",
  "pli-tv-bu-vb-pc59:2.1.4_0": "…pe… ayaṁ imasmiṁ atthe adhippeto bhikkhūti.",
  "pli-tv-bu-vb-pc59:2.1.5_0": "Bhikkhussāti",
  "pli-tv-bu-vb-pc59:2.1.6_0": "aññassa bhikkhussa.",
  "pli-tv-bu-vb-pc59:2.1.7_0": "Bhikkhunī nāma",
  "pli-tv-bu-vb-pc59:2.1.8_0": "ubhatosaṅghe upasampannā.",
  "pli-tv-bu-vb-pc59:2.1.9_0": "Sikkhamānā nāma",
  "pli-tv-bu-vb-pc59:2.1.10_0": "dve vassāni chasu dhammesu sikkhitasikkhā.",
  "pli-tv-bu-vb-pc59:2.1.11_0": "Sāmaṇero nāma",
  "pli-tv-bu-vb-pc59:2.1.12_0": "dasasikkhāpadiko.",
  "pli-tv-bu-vb-pc59:2.1.13_0": "Sāmaṇerī nāma",
  "pli-tv-bu-vb-pc59:2.1.14_0": "dasasikkhāpadikā.",
  "pli-tv-bu-vb-pc59:2.1.15_0": "Sāmanti",
  "pli-tv-bu-vb-pc59:2.1.16_0": "sayaṁ vikappetvā.",
  "pli-tv-bu-vb-pc59:2.1.17_0": "Cīvaraṁ nāma",
  "pli-tv-bu-vb-pc59:2.1.18_0": "channaṁ cīvarānaṁ aññataraṁ cīvaraṁ vikappanupagaṁ pacchimaṁ.",
  "pli-tv-bu-vb-pc59:2.1.19_0": "Vikappanā nāma",
  "pli-tv-bu-vb-pc59:2.1.20_0": "dve vikappanā— sammukhāvikappanā ca parammukhāvikappanā ca.",
  "pli-tv-bu-vb-pc59:2.1.21_0": "Sammukhāvikappanā nāma",
  "pli-tv-bu-vb-pc59:2.1.22_0": "“imaṁ cīvaraṁ tuyhaṁ vikappemi itthannāmassa vā”ti.",
  "pli-tv-bu-vb-pc59:2.1.23_0": "Parammukhāvikappanā nāma",
  "pli-tv-bu-vb-pc59:2.1.24_0": "“imaṁ cīvaraṁ vikappanatthāya tuyhaṁ dammī”ti.",
  "pli-tv-bu-vb-pc59:2.1.25_0": "Tena vattabbo— “ko te mitto vā sandiṭṭho vā”ti?",
  "pli-tv-bu-vb-pc59:2.1.26_0": "“Itthannāmo ca itthannāmo cā”ti.",
  "pli-tv-bu-vb-pc59:2.1.27_0": "Tena vattabbo— “ahaṁ tesaṁ dammi, tesaṁ santakaṁ paribhuñja vā vissajjehi vā yathāpaccayaṁ vā karohī”ti.",
  "pli-tv-bu-vb-pc59:2.1.28_0": "Appaccuddhāraṇaṁ nāma",
  "pli-tv-bu-vb-pc59:2.1.29_0": "tassa vā adinnaṁ, tassa vā avissasanto paribhuñjati, āpatti pācittiyassa.",
  "pli-tv-bu-vb-pc59:2.2.1_0": "Appaccuddhāraṇe appaccuddhāraṇasaññī paribhuñjati, āpatti pācittiyassa.",
  "pli-tv-bu-vb-pc59:2.2.2_0": "Appaccuddhāraṇe vematiko paribhuñjati, āpatti pācittiyassa.",
  "pli-tv-bu-vb-pc59:2.2.3_0": "Appaccuddhāraṇe appaccuddhāraṇasaññī paribhuñjati, āpatti pācittiyassa.",
  "pli-tv-bu-vb-pc59:2.2.4_0": "Adhiṭṭheti vā vissajjeti vā, āpatti dukkaṭassa.",
  "pli-tv-bu-vb-pc59:2.2.5_0": "Paccuddhāraṇe appaccuddhāraṇasaññī, āpatti dukkaṭassa.",
  "pli-tv-bu-vb-pc59:2.2.6_0": "Paccuddhāraṇe vematiko, āpatti dukkaṭassa.",
  "pli-tv-bu-vb-pc59:2.2.7_0": "Paccuddhāraṇe paccuddhāraṇasaññī, anāpatti.",
  "pli-tv-bu-vb-pc59:2.3.1_0": "Anāpatti—",
  "pli-tv-bu-vb-pc59:2.3.2_0": "so vā deti,",
  "pli-tv-bu-vb-pc59:2.3.3_0": "tassa vā vissasanto paribhuñjati,",
  "pli-tv-bu-vb-pc59:2.3.4_0": "ummattakassa,",
  "pli-tv-bu-vb-pc59:2.3.5_0": "ādikammikassāti.",
  "pli-tv-bu-vb-pc59:2.3.6_0": "Vikappanasikkhāpadaṁ niṭṭhitaṁ navamaṁ."
}