{
  "ne4:0.1_0": "Netti",
  "ne4:0.2_0": "Paṭiniddesavāra",
  "ne4:0.3_0": "Vibhaṅga 1",
  "ne4:0.4_0": "Desanāhāravibhaṅga",
  "ne4:1.1_0": "Tattha katamo desanāhāro?",
  "ne4:1.2_0": "“Assādādīnavatā”ti gāthā ayaṁ desanāhāro.",
  "ne4:1.3_0": "Kiṁ desayati?",
  "ne4:1.4_0": "Assādaṁ ādīnavaṁ nissaraṇaṁ phalaṁ upāyaṁ āṇattiṁ.",
  "ne4:1.5_0": "“Dhammaṁ vo, bhikkhave, desessāmi ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ pakāsessāmī”ti.",
  "ne4:2.1_0": "Tattha katamo assādo?",
  "ne4:3.1_0": "“Kāmaṁ kāmayamānassa,",
  "ne4:3.2_0": "tassa cetaṁ samijjhati;",
  "ne4:3.3_0": "Addhā pītimano hoti,",
  "ne4:3.4_0": "laddhā macco yadicchatī”ti.",
  "ne4:3.5_0": "Ayaṁ assādo.",
  "ne4:4.1_0": "Tattha katamo ādīnavo?",
  "ne4:5.1_0": "“Tassa ce kāmayānassa,",
  "ne4:5.2_0": "chandajātassa jantuno;",
  "ne4:5.3_0": "Te kāmā parihāyanti,",
  "ne4:5.4_0": "sallaviddhova ruppatī”ti.",
  "ne4:5.5_0": "Ayaṁ ādīnavo.",
  "ne4:6.1_0": "Tattha katamaṁ nissaraṇaṁ?",
  "ne4:7.1_0": "“Yo kāme parivajjeti,",
  "ne4:7.2_0": "sappasseva padā siro;",
  "ne4:7.3_0": "Somaṁ visattikaṁ loke,",
  "ne4:7.4_0": "sato samativattatī”ti.",
  "ne4:7.5_0": "Idaṁ nissaraṇaṁ.",
  "ne4:8.1_0": "Tattha katamo assādo?",
  "ne4:9.1_0": "“Khettaṁ vatthuṁ hiraññaṁ vā,",
  "ne4:9.2_0": "gavāssaṁ dāsaporisaṁ;",
  "ne4:9.3_0": "Thiyo bandhū puthū kāme,",
  "ne4:9.4_0": "yo naro anugijjhatī”ti.",
  "ne4:9.5_0": "Ayaṁ assādo.",
  "ne4:10.1_0": "Tattha katamo ādīnavo?",
  "ne4:11.1_0": "“Abalā naṁ balīyanti,",
  "ne4:11.2_0": "maddantenaṁ parissayā;",
  "ne4:11.3_0": "Tato naṁ dukkhamanveti,",
  "ne4:11.4_0": "nāvaṁ bhinnamivodakan”ti.",
  "ne4:11.5_0": "Ayaṁ ādīnavo.",
  "ne4:12.1_0": "Tattha katamaṁ nissaraṇaṁ?",
  "ne4:13.1_0": "“Tasmā jantu sadā sato,",
  "ne4:13.2_0": "kāmāni parivajjaye;",
  "ne4:13.3_0": "Te pahāya tare oghaṁ,",
  "ne4:13.4_0": "nāvaṁ sitvāva pāragū”ti.",
  "ne4:13.5_0": "Idaṁ nissaraṇaṁ.",
  "ne4:14.1_0": "Tattha katamaṁ phalaṁ?",
  "ne4:15.1_0": "“Dhammo have rakkhati dhammacāriṁ,",
  "ne4:15.2_0": "Chattaṁ mahantaṁ yatha vassakāle;",
  "ne4:15.3_0": "Esānisaṁso dhamme suciṇṇe,",
  "ne4:15.4_0": "Na duggatiṁ gacchati dhammacārī”ti.",
  "ne4:15.5_0": "Idaṁ phalaṁ.",
  "ne4:16.1_0": "Tattha katamo upāyo?",
  "ne4:17.1_0": "“Sabbe saṅkhārā aniccāti,",
  "ne4:17.2_0": "…pe…",
  "ne4:18.1_0": "“Sabbe saṅkhārā dukkhāti,",
  "ne4:18.2_0": "…pe…",
  "ne4:19.1_0": "“Sabbe dhammā anattāti,",
  "ne4:19.2_0": "yadā paññāya passati;",
  "ne4:19.3_0": "Atha nibbindati dukkhe,",
  "ne4:19.4_0": "esa maggo visuddhiyā”ti.",
  "ne4:19.5_0": "Ayaṁ upāyo.",
  "ne4:20.1_0": "Tattha katamā āṇatti?",
  "ne4:21.1_0": "“Cakkhumā visamānīva,",
  "ne4:21.2_0": "vijjamāne parakkame;",
  "ne4:21.3_0": "Paṇḍito jīvalokasmiṁ,",
  "ne4:21.4_0": "pāpāni parivajjaye”ti.",
  "ne4:21.5_0": "Ayaṁ āṇatti.",
  "ne4:22.1_0": "Tattha katamaṁ phalaṁ?",
  "ne4:23.1_0": "“‘Suññato lokaṁ avekkhassu,",
  "ne4:23.2_0": "Mogharājā’ti āṇatti;",
  "ne4:23.3_0": "‘Sadā sato’ti upāyo,",
  "ne4:23.4_0": "‘Attānudiṭṭhiṁ ūhacca;",
  "ne4:23.5_0": "Evaṁ maccutaro siyā’”.",
  "ne4:23.6_0": "Idaṁ phalaṁ.",
  "ne4:24.1_0": "Tattha bhagavā ugghaṭitaññussa puggalassa nissaraṇaṁ desayati, vipañcitaññussa puggalassa ādīnavañca nissaraṇañca desayati, neyyassa puggalassa assādañca ādīnavañca nissaraṇañca desayati.",
  "ne4:25.1_0": "Tattha catasso paṭipadā, cattāro puggalā.",
  "ne4:25.2_0": "Taṇhācarito mando satindriyena dukkhāya paṭipadāya dandhābhiññāya niyyāti satipaṭṭhānehi nissayehi.",
  "ne4:25.3_0": "Taṇhācarito udattho samādhindriyena dukkhāya paṭipadāya khippābhiññāya niyyāti jhānehi nissayehi.",
  "ne4:25.4_0": "Diṭṭhicarito mando vīriyindriyena sukhāya paṭipadāya dandhābhiññāya niyyāti sammappadhānehi nissayehi.",
  "ne4:25.5_0": "Diṭṭhicarito udatto paññindriyena sukhāya paṭipadāya khippābhiññāya niyyāti saccehi nissayehi.",
  "ne4:26.1_0": "Ubho taṇhācaritā samathapubbaṅgamāya vipassanāya niyyanti rāgavirāgāya cetovimuttiyā.",
  "ne4:26.2_0": "Ubho diṭṭhicaritā vipassanāpubbaṅgamena samathena niyyanti avijjāvirāgāya paññāvimuttiyā.",
  "ne4:27.1_0": "Tattha ye samathapubbaṅgamāhi paṭipadāhi niyyanti, te nandiyāvaṭṭena nayena hātabbā, ye vipassanāpubbaṅgamāhi paṭipadāhi niyyanti, te sīhavikkīḷitena nayena hātabbā.",
  "ne4:28.1_0": "Svāyaṁ hāro kattha sambhavati, yassa satthā vā dhammaṁ desayati aññataro vā garuṭṭhānīyo sabrahmacārī, so taṁ dhammaṁ sutvā saddhaṁ paṭilabhati.",
  "ne4:28.2_0": "Tattha yā vīmaṁsā ussāhanā tulanā upaparikkhā, ayaṁ sutamayī paññā.",
  "ne4:28.3_0": "Tathā sutena nissayena yā vīmaṁsā tulanā upaparikkhā manasānupekkhaṇā, ayaṁ cintāmayī paññā.",
  "ne4:28.4_0": "Imāhi dvīhi paññāhi manasikārasampayuttassa yaṁ ñāṇaṁ uppajjati dassanabhūmiyaṁ vā bhāvanābhūmiyaṁ vā, ayaṁ bhāvanāmayī paññā.",
  "ne4:29.1_0": "Paratoghosā sutamayī paññā.",
  "ne4:29.2_0": "Paccattasamuṭṭhitā yoniso manasikārā cintāmayī paññā.",
  "ne4:29.3_0": "Yaṁ parato ca ghosena paccattasamuṭṭhitena ca yonisomanasikārena ñāṇaṁ uppajjati, ayaṁ bhāvanāmayī paññā.",
  "ne4:29.4_0": "Yassa imā dve paññā atthi sutamayī cintāmayī ca, ayaṁ ugghaṭitaññū.",
  "ne4:29.5_0": "Yassa sutamayī paññā atthi, cintāmayī natthi, ayaṁ vipañcitaññū.",
  "ne4:29.6_0": "Yassa neva sutamayī paññā atthi na cintāmayī, ayaṁ neyyo.",
  "ne4:30.1_0": "Sāyaṁ dhammadesanā kiṁ desayati?",
  "ne4:30.2_0": "Cattāri saccāni dukkhaṁ samudayaṁ nirodhaṁ maggaṁ.",
  "ne4:30.3_0": "Ādīnavo ca phalañca dukkhaṁ, assādo samudayo, nissaraṇaṁ nirodho, upāyo āṇatti ca maggo.",
  "ne4:30.4_0": "Imāni cattāri saccāni.",
  "ne4:30.5_0": "Idaṁ dhammacakkaṁ.",
  "ne4:31.1_0": "Yathāha bhagavā—",
  "ne4:31.2_0": "“idaṁ dukkhan”ti me, bhikkhave, bārāṇasiyaṁ isipatane migadāye anuttaraṁ dhammacakkaṁ pavattitaṁ appaṭivattiyaṁ samaṇena vā brāhmaṇena vā devena vā mārena vā brahmunā vā kenaci vā lokasmiṁ, sabbaṁ dhammacakkaṁ.",
  "ne4:32.1_0": "Tattha aparimāṇā padā, aparimāṇā akkharā, aparimāṇā byañjanā, aparimāṇā ākārā neruttā niddesā.",
  "ne4:32.2_0": "Etasseva atthassa saṅkāsanā pakāsanā vivaraṇā vibhajanā uttānīkammaṁ paññatti, itipidaṁ dukkhaṁ ariyasaccaṁ.",
  "ne4:33.1_0": "“Ayaṁ dukkhasamudayo”ti me, bhikkhave, bārāṇasiyaṁ isipatane migadāye anuttaraṁ dhammacakkaṁ pavattitaṁ …pe…",
  "ne4:33.2_0": "“ayaṁ dukkhanirodho”ti me, bhikkhave …pe…",
  "ne4:33.3_0": "“ayaṁ dukkhanirodhagāminī paṭipadā”ti me, bhikkhave, bārāṇasiyaṁ isipatane migadāye anuttaraṁ dhammacakkaṁ pavattitaṁ appaṭivattiyaṁ samaṇena vā brāhmaṇena vā devena vā mārena vā brahmunā vā kenaci vā lokasmiṁ.",
  "ne4:34.1_0": "Tattha aparimāṇā padā, aparimāṇā akkharā, aparimāṇā byañjanā, aparimāṇā ākārā neruttā niddesā.",
  "ne4:34.2_0": "Etasseva atthassa saṅkāsanā pakāsanā vivaraṇā vibhajanā uttānīkammaṁ paññatti itipidaṁ dukkhanirodhagāminī paṭipadā ariyasaccaṁ.",
  "ne4:35.1_0": "Tattha bhagavā akkharehi saṅkāseti, padehi pakāseti, byañjanehi vivarati, ākārehi vibhajati, niruttīhi uttānīkaroti, niddesehi paññapeti.",
  "ne4:35.2_0": "Tattha bhagavā akkharehi ca padehi ca ugghaṭeti, byañjanehi ca ākārehi ca vipañcayati, niruttīhi ca niddesehi ca vitthāreti.",
  "ne4:35.3_0": "Tattha ugghaṭanā ādi, vipañcanā majjhe, vitthāraṇā pariyosānaṁ.",
  "ne4:35.4_0": "Soyaṁ dhammavinayo ugghaṭīyanto ugghaṭitaññūpuggalaṁ vineti, tena naṁ āhu “ādikalyāṇo”ti.",
  "ne4:35.5_0": "Vipañcīyanto vipañcitaññūpuggalaṁ vineti, tena naṁ āhu “majjhekalyāṇo”ti.",
  "ne4:35.6_0": "Vitthārīyanto neyyaṁ puggalaṁ vineti, tena naṁ āhu “pariyosānakalyāṇo”ti.",
  "ne4:36.1_0": "Tattha chappadāni attho saṅkāsanā pakāsanā vivaraṇā vibhajanā uttānīkammaṁ paññatti, imāni chappadāni attho.",
  "ne4:36.2_0": "Chappadāni byañjanaṁ akkharaṁ padaṁ byañjanaṁ ākāro nirutti niddeso, imāni chappadāni byañjanaṁ.",
  "ne4:36.3_0": "Tenāha bhagavā “dhammaṁ vo, bhikkhave, desessāmi ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanan”ti.",
  "ne4:37.1_0": "**Kevalan**ti lokuttaraṁ, na missaṁ lokiyehi dhammehi.",
  "ne4:37.2_0": "**Paripuṇṇan**ti paripūraṁ anūnaṁ anatirekaṁ.",
  "ne4:37.3_0": "**Parisuddhan**ti nimmalaṁ sabbamalāpagataṁ pariyodātaṁ upaṭṭhitaṁ sabbavisesānaṁ, idaṁ vuccati tathāgatapadaṁitipi tathāgatanisevitaṁitipi tathāgatārañjitaṁitipi, ato cetaṁ brahmacariyaṁ paññāyati.",
  "ne4:37.4_0": "Tenāha bhagavā “kevalaparipuṇṇaṁ parisuddhaṁ brahmacariyaṁ pakāsessāmī”ti.",
  "ne4:38.1_0": "Kesaṁ ayaṁ dhammadesanā, yogīnaṁ.",
  "ne4:38.2_0": "Tenāha āyasmā mahākaccāyano—",
  "ne4:39.1_0": "“Assādādīnavatā,",
  "ne4:39.2_0": "Nissaraṇampi ca phalaṁ upāyo ca;",
  "ne4:39.3_0": "Āṇattī ca bhagavato,",
  "ne4:39.4_0": "Yogīnaṁ desanāhāro”ti.",
  "ne4:39.5_0": "Niyutto desanāhāro."
}