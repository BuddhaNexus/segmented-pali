{
  "atk-s0402a28:0_0": "(10) 5. Loṇakapallavaggo",
  "atk-s0402a28:1_0": "1. Accāyikasuttavaṇṇanā",
  "atk-s0402a28:2_0": "93.",
  "atk-s0402a28:2_1": "Pañcamassa paṭhame accāyikānīti atipātikāni.",
  "atk-s0402a28:2_2": "Karaṇīyānīti avassakiccāni.",
  "atk-s0402a28:2_3": "Yañhi na avassaṁ kātabbaṁ, taṁ kiccanti vuccati.",
  "atk-s0402a28:2_4": "Avassaṁ kātabbaṁ karaṇīyaṁ nāma.",
  "atk-s0402a28:2_5": "Sīghaṁ sīghanti vegena vegena.",
  "atk-s0402a28:2_6": "Tassa kho tanti ettha tanti nipātamattaṁ.",
  "atk-s0402a28:2_7": "Natthi sā iddhi vā ānubhāvo vāti sā vā iddhi so vā ānubhāvo natthi.",
  "atk-s0402a28:2_8": "Uttarasveti tatiyadivase.",
  "atk-s0402a28:2_9": "Utupariṇāminīti laddhautupariṇāmāni hutvā.",
  "atk-s0402a28:2_10": "Jāyantipīti tatiyadivase nikkhantasetaṅkurāni honti, sattāhe patte nīlaṅkurāni honti.",
  "atk-s0402a28:2_11": "Gabbhīnipi hontīti diyaḍḍhamāsaṁ patvā gahitagabbhāni honti.",
  "atk-s0402a28:2_12": "Paccantipīti tayo māse patvā paccanti.",
  "atk-s0402a28:2_13": "Idāni yasmā buddhānaṁ gahapatikena vā sassehi vā attho natthi, sāsane pana tappaṭirūpakaṁ puggalaṁ vā atthaṁ vā dassetuṁ taṁ taṁ opammaṁ āharanti.",
  "atk-s0402a28:2_14": "Tasmā yamatthaṁ dassetukāmena etaṁ ābhataṁ, taṁ dassento evameva khotiādimāha.",
  "atk-s0402a28:2_15": "Taṁ atthato uttānameva.",
  "atk-s0402a28:2_16": "Sikkhā pana idhāpi missikā eva kathitā.",
  "atk-s0402a28:3_0": "2. Pavivekasuttavaṇṇanā",
  "atk-s0402a28:4_0": "94.",
  "atk-s0402a28:4_1": "Dutiye cīvarapavivekanti cīvaraṁ nissāya uppajjanakakilesehi vivittabhāvaṁ.",
  "atk-s0402a28:4_2": "Sesadvayepi eseva nayo.",
  "atk-s0402a28:4_3": "Sāṇānīti sāṇavākacelāni.",
  "atk-s0402a28:4_4": "Masāṇānīti missakacelāni.",
  "atk-s0402a28:4_5": "Chavadussānīti matasarīrato chaḍḍitavatthāni, erakatiṇādīni vā ganthetvā katanivāsanāni.",
  "atk-s0402a28:4_6": "Paṁsukūlānīti pathaviyaṁ chaḍḍitanantakāni.",
  "atk-s0402a28:4_7": "Tirīṭānīti rukkhatacavatthāni.",
  "atk-s0402a28:4_8": "Ajinānīti ajinamigacammāni.",
  "atk-s0402a28:4_9": "Ajinakkhipanti tadeva majjhe phālitaṁ, sahakhurakantipi vadanti.",
  "atk-s0402a28:4_10": "Kusacīranti kusatiṇāni ganthetvā katacīraṁ.",
  "atk-s0402a28:4_11": "Vākacīraphalakacīresupi eseva nayo.",
  "atk-s0402a28:4_12": "Kesakambalanti manussakesehi katakambalaṁ.",
  "atk-s0402a28:4_13": "Vālakambalanti assavālādīhi katakambalaṁ.",
  "atk-s0402a28:4_14": "Ulūkapakkhikanti ulūkapattāni ganthetvā katanivāsanaṁ.",
  "atk-s0402a28:5_0": "Sākabhakkhāti allasākabhakkhā.",
  "atk-s0402a28:5_1": "Sāmākabhakkhāti sāmākataṇḍulabhakkhā.",
  "atk-s0402a28:5_2": "Nīvārādīsu nīvārā nāma araññe sayaṁ jātavīhijāti.",
  "atk-s0402a28:5_3": "Daddulanti cammakārehi cammaṁ likhitvā chaḍḍitakasaṭaṁ.",
  "atk-s0402a28:5_4": "Haṭaṁ vuccati silesopi sevālopi kaṇikārādirukkhaniyyāsopi.",
  "atk-s0402a28:5_5": "Kaṇanti kuṇḍakaṁ.",
  "atk-s0402a28:5_6": "Ācāmoti bhattaukkhalikāya laggo jhāmaodano.",
  "atk-s0402a28:5_7": "Taṁ chaḍḍitaṭṭhāne gahetvā khādanti, odanakañjiyantipi vadanti.",
  "atk-s0402a28:5_8": "Piññākādayo pākaṭāva.",
  "atk-s0402a28:5_9": "Pavattaphalabhojīti patitaphalabhojī.",
  "atk-s0402a28:5_10": "Bhusāgāranti khalasālaṁ.",
  "atk-s0402a28:6_0": "Sīlavāti catupārisuddhisīlena samannāgato.",
  "atk-s0402a28:6_1": "Dussīlyañcassa pahīnaṁ hotīti pañca dussīlyāni pahīnāni honti.",
  "atk-s0402a28:6_2": "Sammādiṭṭhikoti yāthāvadiṭṭhiko.",
  "atk-s0402a28:6_3": "Micchādiṭṭhīti ayāthāvadiṭṭhi.",
  "atk-s0402a28:6_4": "Āsavāti cattāro āsavā.",
  "atk-s0402a28:6_5": "Aggappattoti sīlaggappatto.",
  "atk-s0402a28:6_6": "Sārappattoti sīlasāraṁ patto.",
  "atk-s0402a28:6_7": "Suddhoti parisuddho.",
  "atk-s0402a28:6_8": "Sāre patiṭṭhitoti sīlasamādhipaññāsāre patiṭṭhito.",
  "atk-s0402a28:7_0": "Seyyathāpīti yathā nāma.",
  "atk-s0402a28:7_1": "Sampannanti paripuṇṇaṁ paripakkasālibharitaṁ.",
  "atk-s0402a28:7_2": "Saṅgharāpeyyāti saṅkaḍḍhāpeyya.",
  "atk-s0402a28:7_3": "Ubbahāpeyyāti khalaṭṭhānaṁ āharāpeyya.",
  "atk-s0402a28:7_4": "Bhusikanti bhusaṁ.",
  "atk-s0402a28:7_5": "Koṭṭāpeyyāti udukkhale pakkhipāpetvā musalehi paharāpeyya.",
  "atk-s0402a28:7_6": "Aggappattānīti taṇḍulaggaṁ pattāni.",
  "atk-s0402a28:7_7": "Sārappattādīsupi eseva nayo.",
  "atk-s0402a28:7_8": "Sesaṁ uttānameva.",
  "atk-s0402a28:7_9": "Yaṁ panettha “dussīlyañcassa pahīnaṁ micchādiṭṭhi cassa pahīnā”ti vuttaṁ, taṁ sotāpattimaggena pahīnabhāvaṁ sandhāya vuttanti veditabbaṁ.",
  "atk-s0402a28:8_0": "3. Saradasuttavaṇṇanā",
  "atk-s0402a28:9_0": "95.",
  "atk-s0402a28:9_1": "Tatiye viddheti valāhakavigamena dūrībhūte.",
  "atk-s0402a28:9_2": "Deveti ākāse.",
  "atk-s0402a28:9_3": "Abhivihaccāti abhivihanitvā.",
  "atk-s0402a28:9_4": "Yatoti yasmiṁ kāle.",
  "atk-s0402a28:9_5": "Virajanti rāgarajādirahitaṁ.",
  "atk-s0402a28:9_6": "Tesaṁyeva malānaṁ vigatattā vītamalaṁ.",
  "atk-s0402a28:9_7": "Dhammacakkhunti catusaccadhammapariggāhakaṁ sotāpattimaggacakkhuṁ.",
  "atk-s0402a28:9_8": "Natthi taṁ saṁyojananti duvidhamevassa saṁyojanaṁ natthi, itarampi pana puna imaṁ lokaṁ ānetuṁ asamatthatāya natthīti vuttaṁ.",
  "atk-s0402a28:9_9": "Imasmiṁ sutte jhānānāgāmī nāma kathitoti.",
  "atk-s0402a28:10_0": "4. Parisāsuttavaṇṇanā",
  "atk-s0402a28:11_0": "96.",
  "atk-s0402a28:11_1": "Catutthe na bāhulikā hontīti paccayabāhullikā na honti.",
  "atk-s0402a28:11_2": "Na sāthalikāti tisso sikkhā sithilaṁ katvā na gaṇhanti.",
  "atk-s0402a28:11_3": "Okkamane nikkhittadhurāti okkamanaṁ vuccati avagamanaṭṭhena pañca nīvaraṇāni, tesu nikkhittadhurā.",
  "atk-s0402a28:11_4": "Paviveke pubbaṅgamāti kāyacittaupadhivivekasaṅkhāte tividhepi viveke pubbaṅgamā.",
  "atk-s0402a28:11_5": "Vīriyaṁ ārabhantīti duvidhampi vīriyaṁ paggaṇhanti.",
  "atk-s0402a28:11_6": "Appattassāti jhānavipassanāmaggaphalasaṅkhātassa appattavisesassa.",
  "atk-s0402a28:11_7": "Sesapadadvayepi eseva nayo.",
  "atk-s0402a28:11_8": "Pacchimājanatāti saddhivihārikaantevāsikādayo.",
  "atk-s0402a28:11_9": "Diṭṭhānugatiṁ āpajjatīti ācariyupajjhāyehi kataṁ anukaroti.",
  "atk-s0402a28:11_10": "Yaṁ tāya janatāya ācariyupajjhāyesu diṭṭhaṁ, tassa anugatiṁ āpajjati nāma.",
  "atk-s0402a28:11_11": "Ayaṁ vuccati, bhikkhave, aggavatī parisāti, bhikkhave, ayaṁ parisā aggapuggalavatī nāma vuccati.",
  "atk-s0402a28:12_0": "Bhaṇḍanajātāti jātabhaṇḍanā.",
  "atk-s0402a28:12_1": "Kalahajātāti jātakalahā.",
  "atk-s0402a28:12_2": "Bhaṇḍananti cettha kalahassa pubbabhāgo, hatthaparāmāsādivasena vītikkamo kalaho nāma.",
  "atk-s0402a28:12_3": "Vivādāpannāti viruddhavādaṁ āpannā.",
  "atk-s0402a28:12_4": "Mukhasattīhīti guṇavijjhanaṭṭhena pharusā vācā “mukhasattiyo”ti vuccanti, tāhi mukhasattīhi.",
  "atk-s0402a28:12_5": "Vitudantā viharantīti vijjhantā vicaranti.",
  "atk-s0402a28:13_0": "Samaggāti sahitā.",
  "atk-s0402a28:13_1": "Sammodamānāti samappavattamodā.",
  "atk-s0402a28:13_2": "Khīrodakībhūtāti khīrodakaṁ viya bhūtā.",
  "atk-s0402a28:13_3": "Piyacakkhūhīti upasantehi mettacakkhūhi.",
  "atk-s0402a28:13_4": "Pīti jāyatīti pañcavaṇṇā pīti uppajjati.",
  "atk-s0402a28:13_5": "Kāyo passambhatīti nāmakāyopi rūpakāyopi vigatadaratho hoti.",
  "atk-s0402a28:13_6": "Passaddhakāyoti asāraddhakāyo.",
  "atk-s0402a28:13_7": "Sukhaṁ vediyatīti kāyikacetasikasukhaṁ vediyati.",
  "atk-s0402a28:13_8": "Samādhiyatīti ārammaṇe sammā ṭhapīyati.",
  "atk-s0402a28:14_0": "Thullaphusitaketi mahāphusitake.",
  "atk-s0402a28:14_1": "Pabbatakandarapadarasākhāti ettha kandaro nāma “ka”nti laddhanāmena udakena dārito udakabhinno pabbatappadeso, yo “nitambho”tipi “nadikuñjo”tipi vuccati.",
  "atk-s0402a28:14_2": "Padaraṁ nāma aṭṭha māse deve avassante phalito bhūmippadeso.",
  "atk-s0402a28:14_3": "Sākhāti kusobbhagāminiyo khuddakamātikāyo.",
  "atk-s0402a28:14_4": "Kusobbhāti khuddakaāvāṭā.",
  "atk-s0402a28:14_5": "Mahāsobbhāti mahāāvāṭā.",
  "atk-s0402a28:14_6": "Kunnadiyoti khuddakanadiyo.",
  "atk-s0402a28:14_7": "Mahānadiyoti gaṅgāyamunādikā mahāsaritā.",
  "atk-s0402a28:15_0": "5-7. Paṭhamaājānīyasuttādivaṇṇanā",
  "atk-s0402a28:16_0": "97-99.",
  "atk-s0402a28:16_1": "Pañcame aṅgehīti guṇaṅgehi.",
  "atk-s0402a28:16_2": "Rājārahoti rañño araho anucchaviko.",
  "atk-s0402a28:16_3": "Rājabhoggoti rañño upabhogabhūto.",
  "atk-s0402a28:16_4": "Rañño aṅganti rañño hatthapādādiaṅgasamatāya aṅganteva saṅkhaṁ gacchati.",
  "atk-s0402a28:16_5": "Vaṇṇasampannoti sarīravaṇṇena sampanno.",
  "atk-s0402a28:16_6": "Balasampannoti kāyabalena sampanno.",
  "atk-s0402a28:16_7": "Āhuneyyoti āhutisaṅkhātaṁ piṇḍapātaṁ paṭiggahetuṁ yutto.",
  "atk-s0402a28:16_8": "Pāhuneyyoti pāhunakabhattassa anucchaviko.",
  "atk-s0402a28:16_9": "Dakkhiṇeyyoti dasavidhadānavatthupariccāgavasena saddhādānasaṅkhātāya dakkhiṇāya anucchaviko.",
  "atk-s0402a28:16_10": "Añjalikaraṇīyoti añjalipaggahaṇassa anucchaviko.",
  "atk-s0402a28:16_11": "Anuttaraṁ puññakkhettaṁ lokassāti sabbalokassa asadisaṁ puññaviruhanaṭṭhānaṁ.",
  "atk-s0402a28:17_0": "Vaṇṇasampannoti guṇavaṇṇena sampanno.",
  "atk-s0402a28:17_1": "Balasampannoti vīriyabalena sampanno.",
  "atk-s0402a28:17_2": "Javasampannoti ñāṇajavena sampanno.",
  "atk-s0402a28:17_3": "Thāmavāti ñāṇathāmena samannāgato.",
  "atk-s0402a28:17_4": "Daḷhaparakkamoti thiraparakkamo.",
  "atk-s0402a28:17_5": "Anikkhittadhuroti aṭṭhapitadhuro paggahitadhuro, aggaphalaṁ arahattaṁ appatvā vīriyadhuraṁ na nikkhipissāmīti evaṁ paṭipanno.",
  "atk-s0402a28:17_6": "Imasmiṁ sutte catusaccavasena sotāpattimaggo, sotāpattimaggena ca ñāṇajavasampannatā kathitāti.",
  "atk-s0402a28:17_7": "Chaṭṭhe tīṇi ca maggāni tīṇi ca phalāni, tīhi maggaphalehi ca ñāṇajavasampannatā kathitā.",
  "atk-s0402a28:17_8": "Sattame arahattaphalaṁ, arahattaphaleneva ca maggakiccaṁ kathitaṁ.",
  "atk-s0402a28:17_9": "Phalaṁ pana javitajavena uppajjanato javoti ca vattuṁ vaṭṭati.",
  "atk-s0402a28:18_0": "8. Potthakasuttavaṇṇanā",
  "atk-s0402a28:19_0": "100.",
  "atk-s0402a28:19_1": "Aṭṭhame navoti karaṇaṁ upādāya vuccati.",
  "atk-s0402a28:19_2": "Potthakoti vākamayavatthaṁ.",
  "atk-s0402a28:19_3": "Majjhimoti paribhogamajjhimo.",
  "atk-s0402a28:19_4": "Jiṇṇoti paribhogajiṇṇo.",
  "atk-s0402a28:19_5": "Ukkhaliparimajjananti ukkhaliparipuñchanaṁ dussīloti nissīlo.",
  "atk-s0402a28:19_6": "Dubbaṇṇatāyāti guṇavaṇṇābhāvena dubbaṇṇatāya.",
  "atk-s0402a28:19_7": "Diṭṭhānugatiṁ āpajjantīti tena kataṁ anukaronti.",
  "atk-s0402a28:19_8": "Na mahapphalaṁ hotīti vipākaphalena mahapphalaṁ na hoti.",
  "atk-s0402a28:19_9": "Na mahānisaṁsanti vipākānisaṁseneva na mahānisaṁsaṁ.",
  "atk-s0402a28:19_10": "Appagghatāyāti vipākagghena appagghatāya.",
  "atk-s0402a28:19_11": "Kāsikaṁ vatthanti tīhi kappāsaaṁsūhi suttaṁ kantitvā katavatthaṁ, tañca kho kāsiraṭṭheyeva uṭṭhitaṁ.",
  "atk-s0402a28:19_12": "Sesaṁ uttānameva.",
  "atk-s0402a28:19_13": "Sīlaṁ panettha missakaṁ kathitanti.",
  "atk-s0402a28:20_0": "9. Loṇakapallasuttavaṇṇanā",
  "atk-s0402a28:21_0": "101.",
  "atk-s0402a28:21_1": "Navame yathā yathāyanti yathā yathā ayaṁ.",
  "atk-s0402a28:21_2": "Tathā tathā tanti tathā tathā taṁ kammaṁ.",
  "atk-s0402a28:21_3": "Idaṁ vuttaṁ hoti –",
  "atk-s0402a28:21_4": "yo evaṁ vadeyya –",
  "atk-s0402a28:21_5": "“yathā yathā kammaṁ karoti, tathā tathāssa vipākaṁ paṭisaṁvediyateva.",
  "atk-s0402a28:21_6": "Na hi sakkā katassa kammassa vipākaṁ paṭisedhetuṁ.",
  "atk-s0402a28:21_7": "Tasmā yattakaṁ kammaṁ karoti, tattakassa vipākaṁ paṭisaṁvediyatevā”ti.",
  "atk-s0402a28:21_8": "Evaṁ santanti evaṁ sante.",
  "atk-s0402a28:21_9": "Brahmacariyavāso na hotīti yaṁ maggabhāvanato pubbe upapajjavedanīyaṁ kammaṁ kataṁ, tassa avassaṁ paṭisaṁvedanīyattā brahmacariyaṁ vutthampi avutthameva hoti.",
  "atk-s0402a28:21_10": "Okāso na paññāyati sammā dukkhassa antakiriyāyāti yasmā ca evaṁ sante tena kammāyūhanañceva vipākānubhavanā ca hoti, tasmā hetunā nayena vaṭṭadukkhassa antakiriyāya okāso na paññāyati nāma.",
  "atk-s0402a28:22_0": "Yathā yathā vedanīyanti yena yenākārena veditabbaṁ.",
  "atk-s0402a28:22_1": "Tathātathāssa vipākaṁ paṭisaṁvediyatīti tena tenākārena assa vipākaṁ paccanubhoti.",
  "atk-s0402a28:22_2": "Idaṁ vuttaṁ hoti –",
  "atk-s0402a28:22_3": "yadetaṁ sattasu javanesu paṭhamajavanakammaṁ sati paccaye vipākavāraṁ labhantameva diṭṭhadhammavedanīyaṁ hoti, asati ahosikammaṁ nāma.",
  "atk-s0402a28:22_4": "Yañca sattamajavanakammaṁ sati paccaye upapajjavedanīyaṁ hoti, asati ahosikammaṁ nāma.",
  "atk-s0402a28:22_5": "Yañca majjhe pañcajavanakammaṁ yāva saṁsārappavatti, tāva aparapariyāyavedanīyaṁ nāma hoti.",
  "atk-s0402a28:22_6": "Etesu ākāresu yena yenākārena veditabbaṁ kammaṁ ayaṁ puriso karoti, tena tenevassa vipākaṁ paṭisaṁvediyati nāma.",
  "atk-s0402a28:22_7": "Aṭṭhakathāyañhi laddhavipākavārameva kammaṁ yathāvedanīyaṁ kammaṁ nāmāti vuttaṁ.",
  "atk-s0402a28:22_8": "Evaṁ santaṁ, bhikkhave, brahmacariyavāso hotīti kammakkhayakarassa brahmacariyassa khepetabbakammasambhavato vāso nāma hoti, vutthaṁ suvutthameva hotīti attho.",
  "atk-s0402a28:22_9": "Okāso paññāyati sammā dukkhassa antakiriyāyāti yasmā evaṁ sante tena tena maggena abhisaṅkhāraviññāṇassa nirodhena tesu tesu bhavesu āyatiṁ vaṭṭadukkhaṁ na uppajjati, tasmā okāso paññāyati sammā dukkhassa antakiriyāya.",
  "atk-s0402a28:23_0": "Idāni taṁ yathāvedanīyakammasabhāvaṁ dassento idha, bhikkhave, ekaccassātiādimāha.",
  "atk-s0402a28:23_1": "Tattha appamattakanti parittaṁ thokaṁ mandaṁ lāmakaṁ.",
  "atk-s0402a28:23_2": "Tādisaṁyevāti taṁsarikkhakameva.",
  "atk-s0402a28:23_3": "Diṭṭhadhammavedanīyanti tasmiṁ kammeyeva diṭṭhadhamme vipaccitabbaṁ vipākavāraṁ labhantaṁ diṭṭhadhammavedanīyaṁ hoti.",
  "atk-s0402a28:23_4": "Nāṇupi khāyatīti dutiye attabhāve aṇupi na khāyati, aṇumattampi dutiye attabhāve vipākaṁ na detīti attho.",
  "atk-s0402a28:23_5": "Bahudevāti bahukaṁ pana vipākaṁ kimeva dassatīti adhippāyo.",
  "atk-s0402a28:23_6": "Abhāvitakāyotiādīhi kāyabhāvanārahito vaṭṭagāmī puthujjano dassito.",
  "atk-s0402a28:23_7": "Parittoti parittaguṇo.",
  "atk-s0402a28:23_8": "Appātumoti ātumā vuccati attabhāvo, tasmiṁ mahantepi guṇaparittatāya appātumoyeva.",
  "atk-s0402a28:23_9": "Appadukkhavihārīti appakenapi pāpena dukkhavihārī.",
  "atk-s0402a28:23_10": "Bhāvitakāyotiādīhi khīṇāsavo dassito.",
  "atk-s0402a28:23_11": "So hi kāyānupassanāsaṅkhātāya kāyabhāvanāya bhāvitakāyo nāma.",
  "atk-s0402a28:23_12": "Kāyassa vā vaḍḍhitattā bhāvitakāyo.",
  "atk-s0402a28:23_13": "Bhāvitasīloti vaḍḍhitasīlo.",
  "atk-s0402a28:23_14": "Sesapadadvayepi eseva nayo.",
  "atk-s0402a28:23_15": "Pañcadvārabhāvanāya vā bhāvitakāyo.",
  "atk-s0402a28:23_16": "Etena indriyasaṁvarasīlaṁ vuttaṁ, bhāvitasīloti iminā sesāni tīṇi sīlāni.",
  "atk-s0402a28:23_17": "Aparittoti na parittaguṇo.",
  "atk-s0402a28:23_18": "Mahattoti attabhāve parittepi guṇamahantatāya mahatto.",
  "atk-s0402a28:23_19": "Appamāṇavihārīti khīṇāsavassetaṁ nāmameva.",
  "atk-s0402a28:23_20": "So hi pamāṇakarānaṁ rāgādīnaṁ abhāvena appamāṇavihārī nāma.",
  "atk-s0402a28:24_0": "Paritteti khuddake.",
  "atk-s0402a28:24_1": "Udakamallaketi udakasarāve.",
  "atk-s0402a28:24_2": "Orabbhikoti urabbhasāmiko.",
  "atk-s0402a28:24_3": "Urabbhaghātakoti sūnakāro.",
  "atk-s0402a28:24_4": "Jāpetuṁ vāti dhanajāniyā jāpetuṁ.",
  "atk-s0402a28:24_5": "Jhāpetuntipi pāṭho, ayamevattho.",
  "atk-s0402a28:24_6": "Yathāpaccayaṁ vā kātunti yathā icchati, tathā kātuṁ.",
  "atk-s0402a28:24_7": "Urabbhadhananti eḷakaagghanakamūlaṁ.",
  "atk-s0402a28:24_8": "So panassa sace icchati, deti.",
  "atk-s0402a28:24_9": "No ce icchati, gīvāyaṁ gahetvā nikkaḍḍhāpeti.",
  "atk-s0402a28:24_10": "Sesaṁ vuttanayeneva veditabbaṁ.",
  "atk-s0402a28:24_11": "Imasmiṁ pana sutte vaṭṭavivaṭṭaṁ kathitanti.",
  "atk-s0402a28:25_0": "10. Paṁsudhovakasuttavaṇṇanā",
  "atk-s0402a28:26_0": "102.",
  "atk-s0402a28:26_1": "Dasame dhovatīti vikkhāleti.",
  "atk-s0402a28:26_2": "Sandhovatīti suṭṭhu dhovati, punappunaṁ dhovati.",
  "atk-s0402a28:26_3": "Niddhovatīti niggaṇhitvā dhovati.",
  "atk-s0402a28:26_4": "Aniddhantakasāvanti anīhatadosaṁ anapanītakasāvaṁ.",
  "atk-s0402a28:26_5": "Pabhaṅgūti pabhijjanasabhāvaṁ, adhikaraṇīyaṁ ṭhapetvā muṭṭhikāya pahaṭamattaṁ bhijjati.",
  "atk-s0402a28:26_6": "Paṭṭikāyāti suvaṇṇapaṭṭakāya.",
  "atk-s0402a28:26_7": "Gīveyyaketi gīvālaṅkāre.",
  "atk-s0402a28:27_0": "Adhicittanti samathavipassanācittaṁ.",
  "atk-s0402a28:27_1": "Anuyuttassāti bhāventassa.",
  "atk-s0402a28:27_2": "Sacetasoti cittasampanno.",
  "atk-s0402a28:27_3": "Dabbajātikoti paṇḍitajātiko.",
  "atk-s0402a28:27_4": "Kāmavitakkādīsu kāme ārabbha uppanno vitakko kāmavitakko.",
  "atk-s0402a28:27_5": "Byāpādavihiṁsasampayuttā vitakkā byāpādavihiṁsavitakkā nāma.",
  "atk-s0402a28:27_6": "Ñātivitakkādīsu “amhākaṁ ñātakā bahū puññavantā”tiādinā nayena ñātake ārabbha uppanno vitakko ñātivitakko.",
  "atk-s0402a28:27_7": "“Asuko janapado khemo subhikkho”tiādinā nayena janapadamārabbha uppanno vitakko janapadavitakko.",
  "atk-s0402a28:27_8": "“Aho vata maṁ pare na avajāneyyu”nti evaṁ uppanno vitakko anavaññattipaṭisaṁyutto vitakko nāma.",
  "atk-s0402a28:27_9": "Dhammavitakkāvasissantīti dhammavitakkā nāma dasavipassanupakkilesavitakkā.",
  "atk-s0402a28:27_10": "So hoti samādhi na ceva santoti so avasiṭṭhadhammavitakko vipassanāsamādhi avūpasantakilesattā santo na hoti.",
  "atk-s0402a28:27_11": "Na paṇītoti na atappako.",
  "atk-s0402a28:27_12": "Nappaṭippassaddhiladdhoti na kilesapaṭippassaddhiyā laddho.",
  "atk-s0402a28:27_13": "Na ekodibhāvādhigatoti na ekaggabhāvappatto.",
  "atk-s0402a28:27_14": "Sasaṅkhāraniggayhavāritagatoti sasaṅkhārena sappayogena kilese niggaṇhitvā vāretvā vārito, na kilesānaṁ chinnante uppanno, kilese pana vāretvā uppanno.",
  "atk-s0402a28:28_0": "Hotiso, bhikkhave, samayoti ettha samayo nāma utusappāyaṁ āhārasappāyaṁ senāsanasappāyaṁ puggalasappāyaṁ dhammassavanasappāyanti imesaṁ pañcannaṁ sappāyānaṁ paṭilābhakālo.",
  "atk-s0402a28:28_1": "Yaṁ taṁ cittanti yasmiṁ samaye taṁ vipassanācittaṁ.",
  "atk-s0402a28:28_2": "Ajjhattaṁyeva santiṭṭhatīti attaniyeva tiṭṭhati.",
  "atk-s0402a28:28_3": "Niyakajjhattañhi idha ajjhattaṁ nāma.",
  "atk-s0402a28:28_4": "Gocarajjhattampi vaṭṭati.",
  "atk-s0402a28:28_5": "Puthuttārammaṇaṁ pahāya ekasmiṁ nibbānagocareyeva tiṭṭhatīti vuttaṁ hoti.",
  "atk-s0402a28:28_6": "Sannisīdatīti suṭṭhu nisīdati.",
  "atk-s0402a28:28_7": "Ekodi hotīti ekaggaṁ hoti.",
  "atk-s0402a28:28_8": "Samādhiyatīti sammā ādhiyati.",
  "atk-s0402a28:28_9": "Santotiādīsu paccanīkakilesavūpasamena santo.",
  "atk-s0402a28:28_10": "Atappakaṭṭhena paṇīto.",
  "atk-s0402a28:28_11": "Kilesapaṭippassaddhiyā laddhattā paṭippassaddhaladdho.",
  "atk-s0402a28:28_12": "Ekaggabhāvaṁ gatattā ekodibhāvādhigato.",
  "atk-s0402a28:28_13": "Kilesānaṁ chinnante uppannattā na sappayogena kilese niggaṇhitvā vāretvā vāritoti na sasaṅkhāraniggayhavāritagato.",
  "atk-s0402a28:28_14": "Ettāvatā ayaṁ bhikkhu vivaṭṭetvā arahattaṁ patto nāma hoti.",
  "atk-s0402a28:29_0": "Idāni khīṇāsavassa sato abhiññāpaṭipadaṁ dassento yassa yassa cātiādimāha.",
  "atk-s0402a28:29_1": "Tattha abhiññā sacchikaraṇīyassāti abhijānitvā paccakkhaṁ kātabbassa.",
  "atk-s0402a28:29_2": "Sati satiāyataneti pubbahetusaṅkhāte ceva idāni ca paṭiladdhabbe abhiññāpādakajjhānādibhede ca sati satikāraṇe.",
  "atk-s0402a28:29_3": "Vitthārato pana ayaṁ abhiññākathā visuddhimagge vuttanayeneva veditabbā.",
  "atk-s0402a28:29_4": "Āsavānaṁ khayātiādi cettha phalasamāpattivasena vuttanti veditabbaṁ.",
  "atk-s0402a28:30_0": "11. Nimittasuttavaṇṇanā",
  "atk-s0402a28:31_0": "103.",
  "atk-s0402a28:31_1": "Ekādasamepi adhicittaṁ samathavipassanācittameva.",
  "atk-s0402a28:31_2": "Tīṇi nimittānīti tīṇi kāraṇāni.",
  "atk-s0402a28:31_3": "Kālena kālanti kāle kāle, yuttakāleti attho.",
  "atk-s0402a28:31_4": "Kālena kālaṁ samādhinimittaṁ manasikātabbantiādīsu taṁ taṁ kālaṁ sallakkhetvā ekaggatāya yuttakāle ekaggatā manasikātabbā.",
  "atk-s0402a28:31_5": "Ekaggatā hi idha samādhinimittanti vuttā.",
  "atk-s0402a28:31_6": "Tatra vacanattho –",
  "atk-s0402a28:31_7": "samādhiyeva nimittaṁ samādhinimittaṁ.",
  "atk-s0402a28:31_8": "Sesapadadvayepi eseva nayo.",
  "atk-s0402a28:31_9": "Paggahoti pana vīriyassa nāmaṁ, upekkhāti majjhattabhāvassa.",
  "atk-s0402a28:31_10": "Tasmā vīriyassa yuttakāle vīriyaṁ manasikātabbaṁ, majjhattabhāvassa yuttakāle majjhattabhāve ṭhātabbanti.",
  "atk-s0402a28:31_11": "Ṭhānaṁ taṁ cittaṁ kosajjāya saṁvatteyyāti kāraṇaṁ vijjati yena taṁ cittaṁ kosajjabhāve tiṭṭheyya.",
  "atk-s0402a28:31_12": "Itaresupi eseva nayo.",
  "atk-s0402a28:31_13": "Upekkhānimittaṁyeva manasi kareyyāti ettha ca ñāṇajavaṁ upekkheyyāti ayamattho.",
  "atk-s0402a28:31_14": "Āsavānaṁ khayāyāti arahattaphalatthāya.",
  "atk-s0402a28:32_0": "Ukkaṁ bandheyyāti aṅgārakapallaṁ sajjeyya.",
  "atk-s0402a28:32_1": "Ālimpeyyāti tattha aṅgāre pakkhipitvā aggiṁ datvā nāḷikāya dhamanto aggiṁ gāhāpeyya.",
  "atk-s0402a28:32_2": "Ukkāmukhe pakkhipeyyāti aṅgāre viyūhitvā aṅgāramatthake vā ṭhapeyya, mūsāya vā pakkhipeyya.",
  "atk-s0402a28:32_3": "Ajjhupekkhatīti pakkāpakkabhāvaṁ upadhāreti.",
  "atk-s0402a28:33_0": "Sammā samādhiyati āsavānaṁ khayāyāti arahattaphalatthāya sammā ṭhapīyati.",
  "atk-s0402a28:33_1": "Ettāvatā hi vipassanaṁ vaḍḍhetvā arahattappatto bhikkhu dassito.",
  "atk-s0402a28:33_2": "Idāni tassa khīṇāsavassa abhiññāya paṭipadaṁ dassento yassa yassa cātiādimāha.",
  "atk-s0402a28:33_3": "Taṁ heṭṭhā vuttanayeneva veditabbaṁ.",
  "atk-s0402a28:34_0": "Loṇakapallavaggo pañcamo.",
  "atk-s0402a28:35_0": "Dutiyapaṇṇāsakaṁ niṭṭhitaṁ.",
  "atk-s0402a28:36_0": "3. Tatiyapaṇṇāsakaṁ"
}