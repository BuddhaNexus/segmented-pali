{
  "atk-s0515a16:0_0": "16. Sāriputtasuttaniddesavaṇṇanā",
  "atk-s0515a16:1_0": "190.",
  "atk-s0515a16:1_1": "Soḷasame na me diṭṭhoti sāriputtasuttaniddeso.",
  "atk-s0515a16:1_2": "Tattha ito pubbeti ito saṅkassanagare otaraṇato pubbe.",
  "atk-s0515a16:1_3": "Vagguvadoti sundaravado.",
  "atk-s0515a16:1_4": "Tusitā gaṇimāgatoti tusitakāyā cavitvā mātukucchiṁ āgatattā tusitā āgato.",
  "atk-s0515a16:1_5": "Gaṇācariyattā gaṇī.",
  "atk-s0515a16:1_6": "Santuṭṭhaṭṭhena vā tusitasaṅkhātā devalokā gaṇiṁ āgato, tusitānaṁ vā arahantānaṁ gaṇiṁ āgatoti.",
  "atk-s0515a16:2_0": "Iminā cakkhunāti iminā attabhāvapariyāpannena pakatimaṁsacakkhunā.",
  "atk-s0515a16:2_1": "Iminā attabhāvenāti iminā pacchimena attabhāvena.",
  "atk-s0515a16:2_2": "Tāvatiṁsabhavaneti tāvatiṁsadevaloke.",
  "atk-s0515a16:2_3": "Pāricchattakamūleti koviḷārarukkhassa heṭṭhā.",
  "atk-s0515a16:2_4": "Paṇḍukambalasilāyanti rattakambalasadisapāsāṇapiṭṭhe.",
  "atk-s0515a16:2_5": "Vassaṁ vuṭṭhoti vuṭṭhavasso.",
  "atk-s0515a16:2_6": "Devagaṇaparivutoti devasaṅghena parivārito.",
  "atk-s0515a16:2_7": "Otiṇṇoti avatiṇṇo.",
  "atk-s0515a16:2_8": "Imaṁ dassanaṁ pubbeti aññatra imamhā dassanā pubbe.",
  "atk-s0515a16:2_9": "Na diṭṭhoti aññadā na diṭṭhapubbo.",
  "atk-s0515a16:3_0": "Khattiyassa vāti khattiyassa vadantassa na suto. Brāhmaṇādīsupi eseva nayo.",
  "atk-s0515a16:4_0": "Madhuravadotiādīsu byañjanasampannaṁ madhuraṁ vadatīti madhuravado.",
  "atk-s0515a16:4_1": "Pemajanakaṁ pemārahaṁ vadatīti pemanīyavado.",
  "atk-s0515a16:4_2": "Hadayaṅgamacitte ṭhapanayogyaṁ vadatīti hadayaṅgamavado.",
  "atk-s0515a16:4_3": "Karavīkasakuṇasaddo viya madhuraghoso assāti karavīkarutamañjughoso.",
  "atk-s0515a16:4_4": "Vissaṭṭho cāti apalibuddho tattha tattha apakkhalano.",
  "atk-s0515a16:4_5": "Viññeyyo cāti suvijāneyyo ca.",
  "atk-s0515a16:4_6": "Mañju cāti madhuro ca.",
  "atk-s0515a16:4_7": "Savanīyo cāti kaṇṇasukho ca.",
  "atk-s0515a16:4_8": "Bindu cāti ghano ca.",
  "atk-s0515a16:4_9": "Avisārī cāti na patthaṭo ca.",
  "atk-s0515a16:4_10": "Gambhīro cāti na uttāno ca.",
  "atk-s0515a16:4_11": "Ninnādi cāti ghosavanto ca.",
  "atk-s0515a16:4_12": "Assāti assa satthuno.",
  "atk-s0515a16:4_13": "Bahiddhā parisāyāti parisato bahi.",
  "atk-s0515a16:4_14": "Na niccharatīti na nikkhamati.",
  "atk-s0515a16:4_15": "Kiṁkāraṇā?",
  "atk-s0515a16:4_16": "Evarūpo madhurasaddo nikkāraṇā mā vinassatūti.",
  "atk-s0515a16:4_17": "Brahmassaroti aññe chinnassarāpi bhinnassarāpi kākassarāpi honti, ayaṁ pana mahābrahmuno sarasadisena sarena samannāgato.",
  "atk-s0515a16:4_18": "Mahābrahmuno hi pittasemhehi apalibuddhattā saro visuddho hoti, bhagavatāpi katakammaṁ vatthuṁ sodheti, vatthuno suddhattā nābhito paṭṭhāya samuṭṭhahanto saro visuddho aṭṭhaṅgasamannāgatāva samuṭṭhāti.",
  "atk-s0515a16:4_19": "Karavīko viya bhaṇatīti karavīkabhāṇī, mattakaravīkarutamañjughosoti attho.",
  "atk-s0515a16:5_0": "Tāretīti akhemantaṭṭhānaṁ atikkāmeti.",
  "atk-s0515a16:5_1": "Uttāretīti khemantabhūmiṁ upanento tāreti.",
  "atk-s0515a16:5_2": "Nittāretīti akhemantaṭṭhānato nikkhāmento tāreti.",
  "atk-s0515a16:5_3": "Patāretīti pariggahetvā tāreti, hatthena pariggahetvā viya tāretīti attho.",
  "atk-s0515a16:5_4": "Sabbampetaṁ tāraṇuttāraṇādikhemantaṭṭhāne ṭhapanamevāti āha –",
  "atk-s0515a16:5_5": "“khemantabhūmiṁ sampāpetī”ti.",
  "atk-s0515a16:5_6": "Satteti veneyyasatte.",
  "atk-s0515a16:5_7": "Mahāgahanatāya mahānatthatāya dunnittariyatāya ca jātiyeva kantāro jātikantāro, taṁ jātikantāraṁ.",
  "atk-s0515a16:6_0": "Gaṇassa sussūsatīti gaṇo assa vacanaṁ sussūsati suṇāti upalakkheti.",
  "atk-s0515a16:6_1": "Sotaṁ odahatīti sotukāmatāya sotaṁ avadahati patiṭṭhāpeti.",
  "atk-s0515a16:6_2": "Aññā cittaṁ upaṭṭhapetīti ñātukāmaṁ cittaṁ paṇidahati.",
  "atk-s0515a16:6_3": "Gaṇaṁ akusalā vuṭṭhāpetvāti janasamūhaṁ akosallasambhūtā akusalā uṭṭhāpetvā.",
  "atk-s0515a16:6_4": "Kusale patiṭṭhāpetīti kosallasambhūte kusale ṭhapeti.",
  "atk-s0515a16:6_5": "Saṅghīti rāsivasena saṅgho assa atthīti saṅghī.",
  "atk-s0515a16:6_6": "Parisavasena gaṇo assa atthīti gaṇī.",
  "atk-s0515a16:6_7": "Gaṇassa ācariyoti gaṇācariyo.",
  "atk-s0515a16:7_0": "191.",
  "atk-s0515a16:7_1": "Dutiyagāthāya sadevakassa lokassa, yathā dissatīti sadevakassa lokassa viya manussānampi dissati.",
  "atk-s0515a16:7_2": "Yathā vā dissatīti tacchato aviparītato dissati.",
  "atk-s0515a16:7_3": "Cakkhumāti uttamacakkhumā.",
  "atk-s0515a16:7_4": "Ekoti pabbajjāsaṅkhātādīhi eko.",
  "atk-s0515a16:7_5": "Ratinti nekkhammaratiādiṁ.",
  "atk-s0515a16:8_0": "Patirūpakoti suvaṇṇapatirūpako kuṇḍalo.",
  "atk-s0515a16:8_1": "Mattikākuṇḍalovāti mattikāya katakuṇḍalo viya.",
  "atk-s0515a16:8_2": "Lohaḍḍhamāsova suvaṇṇachannoti suvaṇṇena paṭicchanno lohamāsako viya.",
  "atk-s0515a16:8_3": "Parivārachannāti parivārena chāditā.",
  "atk-s0515a16:8_4": "Anto asuddhāti abbhantarato rāgādīhi aparisuddhā.",
  "atk-s0515a16:8_5": "Bahi sobhamānāti cīvarādīhi bāhirato sundarā.",
  "atk-s0515a16:9_0": "Akappitairiyāpathā cāti asajjitairiyāpathā. Paṇidhisampannāti paripuṇṇapatthanā.",
  "atk-s0515a16:10_0": "Visuddhasaddoti parisuddhakittisaddo, yathābhūtathutighosoti attho.",
  "atk-s0515a16:10_1": "Gatakittisaddasilokoti kittisaddañca silokañca gahetvā caraṇasīlo.",
  "atk-s0515a16:10_2": "Kattha visuddhasaddoti ce?",
  "atk-s0515a16:10_3": "“Nāgabhavane ca supaṇṇabhavanecā”tiādinā nayena vitthāretvā vuttaṭṭhāne.",
  "atk-s0515a16:10_4": "Tato ca bhiyyoti tato vuttappakārato ca veneyyavasena atirekataropi dissati.",
  "atk-s0515a16:11_0": "Sabbaṁ rāgatamanti sakalaṁ rāgandhakāraṁ.",
  "atk-s0515a16:11_1": "Dosatamādīsupi eseva nayo.",
  "atk-s0515a16:11_2": "Andhakaraṇanti paññālokanivāraṇakaraṇaṁ.",
  "atk-s0515a16:11_3": "Acakkhukaraṇanti paññācakkhuno akaraṇaṁ.",
  "atk-s0515a16:11_4": "Aññāṇakaraṇanti ñāṇena ajānanakaraṇaṁ.",
  "atk-s0515a16:11_5": "Paññānirodhikanti paññānayananāsakaṁ.",
  "atk-s0515a16:11_6": "Vighātapakkhikanti pīḷākoṭṭhāsikaṁ.",
  "atk-s0515a16:11_7": "Anibbānasaṁvattanikanti apaccayaamatanibbānatthāya na saṁvattanikaṁ.",
  "atk-s0515a16:12_0": "Sabbaṁ taṁ tena bodhiñāṇena bujjhīti taṁ sakalaṁ tena catumaggañāṇavasena bujjhi.",
  "atk-s0515a16:12_1": "Paṭhamamaggavasena jāni anubujjhi.",
  "atk-s0515a16:12_2": "Dutiyamaggavasena puna aññāsi paṭivijjhi.",
  "atk-s0515a16:12_3": "Tatiyamaggavasena paṭivedhaṁ pāpuṇi sambujjhi.",
  "atk-s0515a16:12_4": "Catutthamaggavasena nissesapaṭivedhena sammābujjhi.",
  "atk-s0515a16:12_5": "Adhigacchi phassesi sacchākāsīti etaṁ tayaṁ phalavasena yojetabbaṁ.",
  "atk-s0515a16:12_6": "Paṭhamadutiyavasena paṭilabhi.",
  "atk-s0515a16:12_7": "Tatiyavasena ñāṇaphassena phusi.",
  "atk-s0515a16:12_8": "Catutthavasena paccakkhaṁ akāsi.",
  "atk-s0515a16:12_9": "Atha vā ekekaphalassa tayopi labbhanti eva.",
  "atk-s0515a16:13_0": "Nekkhammaratinti pabbajjādīni nissāya uppannaratiṁ.",
  "atk-s0515a16:13_1": "Vivekaratinti kāyavivekādimhi uppannaratiṁ.",
  "atk-s0515a16:13_2": "Upasamaratinti kilesavūpasame ratiṁ.",
  "atk-s0515a16:13_3": "Sambodhiratinti maggaṁ paccavekkhantassa uppannaratiṁ.",
  "atk-s0515a16:14_0": "192.",
  "atk-s0515a16:14_1": "Tatiyagāthāya bahūnamidha baddhānanti idha bahūnaṁ khattiyādīnaṁ sissānaṁ.",
  "atk-s0515a16:14_2": "Sissā hi ācariyapaṭibaddhavuttittā “baddhā”ti vuccanti.",
  "atk-s0515a16:14_3": "Atthi pañhena āgamanti atthiko pañhena āgatomhi, atthikānaṁ vā pañhena āgamanaṁ, pañhena atthi āgamanaṁ vāti.",
  "atk-s0515a16:15_0": "Buddhoti padassa abhāvepi taṁ buddhanti pade yo so buddho, taṁ niddisitukāmena “buddho”ti vuttaṁ.",
  "atk-s0515a16:15_1": "Sayambhūti upadesaṁ vinā sayameva bhūto.",
  "atk-s0515a16:15_2": "Anācariyakoti sayambhūpadassa atthavivaraṇaṁ.",
  "atk-s0515a16:15_3": "Yo hi ācariyaṁ vinā saccāni paṭivijjhati, so sayambhū nāma hotīti.",
  "atk-s0515a16:15_4": "Pubbe ananussutesūtiādi anācariyakabhāvassa atthappakāsanaṁ.",
  "atk-s0515a16:15_5": "Ananussutesūti ācariyato ananussutesu.",
  "atk-s0515a16:15_6": "Sāmanti sayameva.",
  "atk-s0515a16:15_7": "Abhisambujjhīti bhusaṁ sammā paṭivijjhi.",
  "atk-s0515a16:15_8": "Tattha ca sabbaññutaṁ pāpuṇīti tesu ca saccesu sabbaññubhāvaṁ pāpuṇi.",
  "atk-s0515a16:15_9": "Yathā saccāni paṭivijjhantā sabbaññuno honti, tathā saccānaṁ paṭividdhattā evaṁ vuttaṁ.",
  "atk-s0515a16:15_10": "“Sabbaññutaṁ patto”tipi pāṭho.",
  "atk-s0515a16:15_11": "Balesuca vasībhāvanti dasasu ca tathāgatabalesu issarabhāvaṁ pāpuṇi.",
  "atk-s0515a16:15_12": "Yo so evaṁ bhūto, so buddhoti vuttaṁ hoti.",
  "atk-s0515a16:15_13": "Tattha sabbadhammesu appaṭihatañāṇanimittānuttaravimokkhādhigamaparibhāvitakhandhasantānaṁ upādāya paṇṇattiko, sabbaññutapadaṭṭhānaṁ vā saccābhisambodhimupādāya paṇṇattiko sattaviseso buddho.",
  "atk-s0515a16:15_14": "Ettāvatā atthato buddhavibhāvanā katā hoti.",
  "atk-s0515a16:16_0": "Idāni byañjanato vibhāvento “buddhoti kenaṭṭhena buddho”tiādimāha.",
  "atk-s0515a16:16_1": "Tattha yathā loke avagantā “avagato”ti vuccati, evaṁ bujjhitā saccānīti buddho.",
  "atk-s0515a16:16_2": "Yathā paṇṇasosā vātā “paṇṇasusā”ti vuccanti, evaṁ bodhetā pajāyāti buddho.",
  "atk-s0515a16:16_3": "Sabbaññutāya buddhoti sabbadhammabujjhanasamatthāya buddhiyā buddhoti vuttaṁ hoti.",
  "atk-s0515a16:16_4": "Sabbadassāvitāya buddhoti sabbadhammānaṁ ñāṇacakkhunā diṭṭhattā buddhoti vuttaṁ hoti.",
  "atk-s0515a16:16_5": "Anaññaneyyatāya buddhoti aññena abodhanīyato sayameva buddhattā buddhoti vuttaṁ hoti.",
  "atk-s0515a16:16_6": "Visavitāya buddhoti nānāguṇavikasanato padumamiva vikasanaṭṭhena buddhoti vuttaṁ hoti.",
  "atk-s0515a16:16_7": "Khīṇāsavasaṅkhātena buddhotiādīhi chahi pariyāyehi cittasaṅkocakaradhammappahānena niddāya vibuddho puriso viya sabbakilesaniddāya vibuddhattā buddhoti vuttaṁ hoti.",
  "atk-s0515a16:16_8": "Saṅkhā saṅkhātanti atthato ekattā saṅkhātenāti vacanassa koṭṭhāsenāti attho.",
  "atk-s0515a16:16_9": "Taṇhālepadiṭṭhilepābhāvena nirupalepasaṅkhātena savāsanānaṁ sabbakilesānaṁ pahīnattā ekantavacanena visesetvā vuttaṁ.",
  "atk-s0515a16:16_10": "Ekantanikkilesoti rāgadosamohāvasesehi sabbakilesehi nikkileso.",
  "atk-s0515a16:17_0": "Ekāyanamaggaṁ gatoti buddhoti gamanatthānaṁ dhātūnaṁ bujjhanatthattā bujjhanatthāpi dhātuyo gamanatthā honteva, tasmā ekāyanamaggaṁ gatattā buddhoti vuttaṁ hoti.",
  "atk-s0515a16:17_1": "Ekāyanamaggo cettha –",
  "atk-s0515a16:18_0": "“Maggo pantho patho pajjo, añjasaṁ vaṭumāyanaṁ;",
  "atk-s0515a16:19_0": "Nāvā uttarasetū ca, kullo ca bhisi saṅkamo”ti. –",
  "atk-s0515a16:20_0": "Maggassa bahūsu nāmesu ayananāmena vuttamagganāmena vutto.",
  "atk-s0515a16:20_1": "Tasmā ekamaggabhūto maggo, na dvedhāpathabhūtoti attho.",
  "atk-s0515a16:20_2": "Atha vā ekena ayitabbo maggoti ekāyanamaggo.",
  "atk-s0515a16:20_3": "Ekenāti gaṇasaṅgaṇikaṁ pahāya pavivittena.",
  "atk-s0515a16:20_4": "Ayitabboti paṭipajjitabbo, ayanti vā etenāti ayano, saṁsārato nibbānaṁ gacchantīti attho.",
  "atk-s0515a16:20_5": "Ekesaṁ ayanoti ekāyano.",
  "atk-s0515a16:20_6": "Ekesanti seṭṭhānaṁ.",
  "atk-s0515a16:20_7": "Sabbasattaseṭṭhā ca sammāsambuddhā, tasmā ekesaṁ maggabhūto sammāsambuddhānaṁ ayanabhūto maggoti vuttaṁ hoti.",
  "atk-s0515a16:20_8": "Ayatīti vā ayano, gacchati pavattatīti attho.",
  "atk-s0515a16:20_9": "Ekasmiṁ ayano maggoti ekāyanamaggo.",
  "atk-s0515a16:20_10": "Ekasmiṁyeva buddhasāsane pavattamāno maggo, na aññatthāti vuttaṁ hoti.",
  "atk-s0515a16:20_11": "Api ca ekaṁ ayatīti ekāyano.",
  "atk-s0515a16:20_12": "Pubbabhāge nānāmukhabhāvanānayappavattopi aparabhāge ekaṁ nibbānameva gacchatīti vuttaṁ hoti, tasmā ekāyanamaggoti ekanibbānagamanamaggoti attho.",
  "atk-s0515a16:21_0": "Eko anuttaraṁ sammāsambodhiṁ abhisambuddhoti na parehi buddhattā buddho, kintu sayameva anuttaraṁ sammāsambodhiṁ abhisambuddhattā buddhoti vuttaṁ hoti.",
  "atk-s0515a16:21_1": "Abuddhivihatattā buddhipaṭilābhattā buddhoti buddhi buddhaṁ bodhoti pariyāyavacanametaṁ.",
  "atk-s0515a16:21_2": "Tattha yathā “nīlarattaguṇayogā nīlo paṭo, ratto paṭo”ti vuccati, evaṁ buddhaguṇayogā “buddho”ti ñāpetuṁ vuttaṁ.",
  "atk-s0515a16:22_0": "Tato paraṁ buddhoti netaṁ nāmantiādi “atthamanugatā ayaṁ paññattī”ti ñāpanatthaṁ vuttaṁ.",
  "atk-s0515a16:22_1": "Tattha mittā sahāyā.",
  "atk-s0515a16:22_2": "Amaccā bhaccā.",
  "atk-s0515a16:22_3": "Ñātī pitupakkhikā.",
  "atk-s0515a16:22_4": "Sālohitā mātupakkhikā.",
  "atk-s0515a16:22_5": "Samaṇā pabbajjupagatā.",
  "atk-s0515a16:22_6": "Brāhmaṇā bhovādino, samitapāpabāhitapāpā vā.",
  "atk-s0515a16:22_7": "Devatā sakkādayo brahmāno ca.",
  "atk-s0515a16:22_8": "Vimokkhantikanti vimokkho arahattamaggo, vimokkhassa anto arahattaphalaṁ, tasmiṁ vimokkhante bhavaṁ vimokkhantikaṁ nāmaṁ.",
  "atk-s0515a16:22_9": "Sabbaññubhāvo hi arahattamaggena sijjhati, arahattaphalodaye siddhaṁ hoti.",
  "atk-s0515a16:22_10": "Tasmā sabbaññubhāvo vimokkhante bhavo hoti.",
  "atk-s0515a16:22_11": "Taṁ nemittikampi nāmaṁ vimokkhante bhavaṁ nāma hoti.",
  "atk-s0515a16:22_12": "Tena vuttaṁ –",
  "atk-s0515a16:22_13": "“vimokkhantikametaṁ buddhānaṁ bhagavantāna”nti.",
  "atk-s0515a16:22_14": "Bodhiyā mūle saha sabbaññutaññāṇassa paṭilābhāti mahābodhirukkhamūle yathāvuttakkhaṇe sabbaññutaññāṇassa paṭilābhena saha.",
  "atk-s0515a16:22_15": "Sacchikā paññattīti arahattaphalasacchikiriyāya sabbadhammasacchikiriyāya vā jātā paññatti.",
  "atk-s0515a16:22_16": "Yadidaṁ buddhoti paññatti.",
  "atk-s0515a16:22_17": "Ayaṁ byañjanato buddhavibhāvanā.",
  "atk-s0515a16:22_18": "Ito paraṁ vahassetaṁ bhāranti pariyosānaṁ tattha tattha vuttanayattā yathāpāḷimeva niyyāti.",
  "atk-s0515a16:23_0": "193.",
  "atk-s0515a16:23_1": "Catutthagāthāya vijigucchatoti jātiādīhi aṭṭīyato.",
  "atk-s0515a16:23_2": "Rittamāsananti vivittaṁ mañcapīṭhaṁ.",
  "atk-s0515a16:23_3": "Pabbatānaṁ guhāsu vāti pabbataguhāsu vā rittamāsanaṁ bhajatoti sambandhitabbaṁ.",
  "atk-s0515a16:24_0": "Jātiyā vijigucchatoti jātiṁ vijigucchato. Jarāya.",
  "atk-s0515a16:24_1": "Byādhinātiādīsupi eseva nayo.",
  "atk-s0515a16:24_2": "Bhajatoti evamādīsu bhajatoti bhajantassa.",
  "atk-s0515a16:24_3": "Sevatoti sevantassa.",
  "atk-s0515a16:24_4": "Nisevatoti sammā sevantassa.",
  "atk-s0515a16:24_5": "Saṁsevatoti punappunaṁ sevantassa.",
  "atk-s0515a16:24_6": "Paṭisevatoti upagantvā sevantassa.",
  "atk-s0515a16:24_7": "Pabbatapabbhārāti pabbatakucchiyo.",
  "atk-s0515a16:25_0": "194.",
  "atk-s0515a16:25_1": "Pañcamagāthāya uccāvacesūti hīnapaṇītesu.",
  "atk-s0515a16:25_2": "Sayanesūti vihārādīsu senāsanesu.",
  "atk-s0515a16:25_3": "Kīvanto tattha bheravāti kittakā tattha bhayakāraṇā.",
  "atk-s0515a16:25_4": "“Kuvanto”tipi pāṭho, kūjantoti cassa attho.",
  "atk-s0515a16:26_0": "Kuvantoti saddāyanto.",
  "atk-s0515a16:26_1": "Kūjantoti abyattasaddaṁ karonto.",
  "atk-s0515a16:26_2": "Nadantoti ukkuṭṭhiṁ karonto.",
  "atk-s0515a16:26_3": "Saddaṁ karontoti vācaṁ bhāsanto.",
  "atk-s0515a16:26_4": "Katīti pucchā.",
  "atk-s0515a16:26_5": "Kittakāti pamāṇapucchā.",
  "atk-s0515a16:26_6": "Kīvatakāti paricchedapucchā.",
  "atk-s0515a16:26_7": "Kīvabahukāti pamāṇaparicchedapucchā.",
  "atk-s0515a16:26_8": "Te bheravāti ete bhayajananupaddavā bhayārammaṇā.",
  "atk-s0515a16:26_9": "Kīvabahukāti pucchite ārammaṇe dassetuṁ “sīhā byagghā dīpī”tiādīhi vissajjeti.",
  "atk-s0515a16:27_0": "195.",
  "atk-s0515a16:27_1": "Chaṭṭhagāthāya kati parissayāti kittakā upaddavā.",
  "atk-s0515a16:27_2": "Agataṁ disanti nibbānaṁ.",
  "atk-s0515a16:27_3": "Tañhi agatapubbattā agataṁ, niddisitabbato disā cāti.",
  "atk-s0515a16:27_4": "Tena vuttaṁ –",
  "atk-s0515a16:27_5": "“agataṁ disa”nti.",
  "atk-s0515a16:27_6": "Amataṁ disa”ntipi pāṭho.",
  "atk-s0515a16:27_7": "Abhisambhaveti abhisambhaveyya.",
  "atk-s0515a16:27_8": "Pantamhīti pariyante.",
  "atk-s0515a16:28_0": "Agatapubbā sā disāti yā disā supinantenapi na gatapubbā.",
  "atk-s0515a16:28_1": "Na sā disā gatapubbāti esā disā vuttanayena na gatapubbā.",
  "atk-s0515a16:28_2": "Iminā dīghena addhunāti anena dīghakālena.",
  "atk-s0515a16:29_0": "Samatittikanti antomukhavaṭṭilekhaṁ pāpetvā samabharitaṁ.",
  "atk-s0515a16:29_1": "Anavasekanti anavasiñcanakaṁ aparisiñcanakaṁ katvā.",
  "atk-s0515a16:29_2": "Telapattanti pakkhittatelaṁ telapattaṁ.",
  "atk-s0515a16:29_3": "Parihareyyāti hareyya ādāya gaccheyya.",
  "atk-s0515a16:29_4": "Evaṁ sacittamanurakkheti taṁ telabharitaṁ pattaṁ viya attano cittaṁ kāyagatāya satiyā gocare ceva sampayuttasatiyā cāti ubhinnaṁ antare pakkhipitvā yathā muhuttampi bahiddhā gocare na vikkhipati, tathā paṇḍito yogāvacaro rakkheyya gopayeyya.",
  "atk-s0515a16:29_5": "Kiṁkāraṇā?",
  "atk-s0515a16:29_6": "Etassa hi –",
  "atk-s0515a16:30_0": "“Dunniggahassa lahuno, yatthakāmanipātino;",
  "atk-s0515a16:31_0": "Cittassa damatho sādhu, cittaṁ dantaṁ sukhāvahaṁ”. ;",
  "atk-s0515a16:32_0": "Tasmā –",
  "atk-s0515a16:33_0": "“Sududdasaṁ sunipuṇaṁ, yatthakāmanipātinaṁ;",
  "atk-s0515a16:34_0": "Cittaṁ rakkhetha medhāvī, cittaṁ guttaṁ sukhāvahaṁ”. ;",
  "atk-s0515a16:35_0": "Idañhi –",
  "atk-s0515a16:36_0": "“Dūraṅgamaṁ ekacaraṁ, asarīraṁ guhāsayaṁ;",
  "atk-s0515a16:37_0": "Ye cittaṁ saṁyamessanti, mokkhanti mārabandhanā”. ;",
  "atk-s0515a16:38_0": "Itarassa pana –",
  "atk-s0515a16:39_0": "“Anavaṭṭhitacittassa, saddhammaṁ avijānato;",
  "atk-s0515a16:40_0": "Pariplavapasādassa, paññā na paripūrati”. ;",
  "atk-s0515a16:41_0": "Thirakammaṭṭhānasahāyassa pana –",
  "atk-s0515a16:42_0": "“Anavassutacittassa, ananvāhatacetaso;",
  "atk-s0515a16:43_0": "Puññapāpapahīnassa, natthi jāgarato bhayaṁ”. ;",
  "atk-s0515a16:44_0": "Tasmā etaṁ –",
  "atk-s0515a16:45_0": "“Phandanaṁ capalaṁ cittaṁ, dūrakkhaṁ dunnivārayaṁ;",
  "atk-s0515a16:46_0": "Ujuṁ karoti medhāvī, usukārova tejanaṁ”. ;",
  "atk-s0515a16:47_0": "Evaṁ ujuṁ karonto sacittamanurakkhe.",
  "atk-s0515a16:48_0": "Patthayānodisaṁ agatapubbanti imasmiṁ kāyagatāsatikammaṭṭhāne kammaṁ ārabhitvā anamatagge saṁsāre agatapubbaṁ disaṁ patthento vuttanayena sakaṁ cittaṁ rakkheyyāti attho.",
  "atk-s0515a16:48_1": "Kā panesā disā nāma –",
  "atk-s0515a16:49_0": "“Mātāpitā disā pubbā, ācariyā dakkhiṇā disā;",
  "atk-s0515a16:50_0": "Puttadārā disā pacchā, mittāmaccā ca uttarā.",
  "atk-s0515a16:51_0": "“Dāsakammakarā heṭṭhā, uddhaṁ samaṇabrāhmaṇā;",
  "atk-s0515a16:52_0": "Etā disā namasseyya, alamatto kule gihī”ti. –",
  "atk-s0515a16:53_0": "Ettha tāva mātāpitādayo “disā”ti vuttā.",
  "atk-s0515a16:54_0": "“Disā catasso vidisā catasso, uddhaṁ adho dasa disā imāyo;",
  "atk-s0515a16:55_0": "Katamaṁ disaṁ tiṭṭhati nāgarājā, yamaddasā supine chabbisāṇa”nti. –",
  "atk-s0515a16:56_0": "Ettha puratthimādibhedā disāva “disā”ti vuttā.",
  "atk-s0515a16:57_0": "“Agārino annadapānavatthadā, avhāyikā tampi disaṁ vadanti;",
  "atk-s0515a16:58_0": "Esā disā paramā setaketu, yaṁ patvā dukkhī sukhino bhavantī”ti. –",
  "atk-s0515a16:59_0": "Ettha nibbānaṁ “disa”nti vuttaṁ.",
  "atk-s0515a16:59_1": "Idhāpi tadeva adhippetaṁ.",
  "atk-s0515a16:59_2": "Taṇhakkhayaṁ virāgantiādīhi dissati apadissati tasmā “disā”ti vuccati.",
  "atk-s0515a16:59_3": "Anamatagge pana saṁsāre kenaci bālaputhujjanena supinenapi agatapubbatāya “agatapubbā disā nāmā”ti vuccati.",
  "atk-s0515a16:59_4": "Taṁ patthayantena kāyagatāsatiyā yogo karaṇīyoti.",
  "atk-s0515a16:59_5": "Vajatotiādīsu ettha magguppādato samīpaṁ vajato.",
  "atk-s0515a16:59_6": "Ṭhitikkhaṇe gacchato.",
  "atk-s0515a16:59_7": "Phalodayato atikkamato.",
  "atk-s0515a16:60_0": "Anteti antamhi ṭhite.",
  "atk-s0515a16:60_1": "Panteti vanagahanagambhīre ṭhite.",
  "atk-s0515a16:60_2": "Pariyanteti dūrabhāvena pariyante ṭhite.",
  "atk-s0515a16:60_3": "Selanteti pabbatānaṁ ante.",
  "atk-s0515a16:60_4": "Vananteti vanaghaṭānaṁ ante.",
  "atk-s0515a16:60_5": "Nadanteti nadīnaṁ ante.",
  "atk-s0515a16:60_6": "Udakanteti udakānaṁ pariyante.",
  "atk-s0515a16:60_7": "Yattha na kasīyati na vapīyatīti yasmiṁ kasanañca vapanañca na karīyati.",
  "atk-s0515a16:60_8": "Janantaṁatikkamitvā ṭhite.",
  "atk-s0515a16:60_9": "Manussānaṁ anupacāreti kasanavapanavasena manussehi anupacaritabbe senāsane.",
  "atk-s0515a16:61_0": "196. Sattamagāthāya kyāssa byappathayo assūti kidisāni tassa vacanāni assu.",
  "atk-s0515a16:62_0": "Musāvādaṁ pahāyāti ettha musāti visaṁvādanapurekkhārassa atthabhañjanako vacīpayogo kāyapayogo vā.",
  "atk-s0515a16:62_1": "Visaṁvādanādhippāyena panassa paravisaṁvādakakāyavacīpayogasamuṭṭhāpikā cetanā musāvādo.",
  "atk-s0515a16:62_2": "Aparo nayo –",
  "atk-s0515a16:62_3": "musāti abhūtaṁ atacchaṁ vatthu, vādoti tassa bhūtato tacchato viññāpanaṁ.",
  "atk-s0515a16:62_4": "Lakkhaṇato pana atathaṁ vatthuṁ tathato paraṁ viññāpetukāmassa tathāviññattisamuṭṭhāpikā cetanā musāvādo.",
  "atk-s0515a16:62_5": "So yamatthaṁ bhañjati, tassa appatāya appasāvajjo, mahantatāya mahāsāvajjo.",
  "atk-s0515a16:62_6": "Api ca gahaṭṭhānaṁ attano santakaṁ adātukāmatāya “natthī”tiādinayappavatto appasāvajjo, sakkhinā hutvā atthabhañjanatthaṁ vutto mahāsāvajjo.",
  "atk-s0515a16:62_7": "Pabbajitānaṁ appakampi telaṁ vā sappiṁ vā labhitvā hasādhippāyena “ajja gāme telaṁ nadī maññe sandatī”ti pūraṇakathānayena pavatto appasāvajjo, adiṭṭhaṁyeva pana diṭṭhantiādinā nayena vadantānaṁ mahāsāvajjo.",
  "atk-s0515a16:63_0": "Tassa cattāro sambhārā honti –",
  "atk-s0515a16:63_1": "atathaṁ vatthu visaṁvādanacittaṁ tajjo vāyāmo parassa tadatthavijānananti.",
  "atk-s0515a16:63_2": "Eko payogo sāhatthikova.",
  "atk-s0515a16:63_3": "So ca kāyena vā kāyapaṭibaddhena vā vācāya vā paravisaṁvādakakiriyākaraṇe daṭṭhabbo.",
  "atk-s0515a16:63_4": "Tāya ce kiriyāya paro tamatthaṁ jānāti, ayaṁ kiriyasamuṭṭhāpikā cetanākkhaṇeyeva musāvādakammunā bajjhati.",
  "atk-s0515a16:64_0": "Saccaṁ vadatīti saccavādī.",
  "atk-s0515a16:64_1": "Saccena saccaṁ sandahati ghaṭetīti saccasandho, na antarantarā musā vadatīti attho.",
  "atk-s0515a16:64_2": "Yo hi puriso kadāci musā vadati, kadāci saccaṁ, tassa musāvādena antarikatāya saccaṁ saccena na ghaṭiyati, tasmā na so saccasandho.",
  "atk-s0515a16:64_3": "Ayaṁ pana na tādiso, jīvitahetupi musā avatvā saccena saccaṁ sandahatiyevāti saccasandho.",
  "atk-s0515a16:65_0": "Thetoti thiro, thirakathoti attho.",
  "atk-s0515a16:65_1": "Eko puggalo haliddirāgo viya thusarāsimhi nikhātakhāṇu viya assapiṭṭhe ṭhapitakumbhaṇḍamiva ca na thirakatho hoti.",
  "atk-s0515a16:65_2": "Eko pāsāṇalekhā viya indakhīlo viya ca thirakatho hoti, asinā sīsaṁ chindantepi dvekathā na katheti.",
  "atk-s0515a16:65_3": "Ayaṁ vuccati theto.",
  "atk-s0515a16:66_0": "Paccayikoti pattiyāyitabbo, saddhāyitabbakoti attho.",
  "atk-s0515a16:66_1": "Ekacco hi puggalo na paccayiko hoti, “idaṁ kena vuttaṁ, asukenā”ti vutte “mā tassa vacanaṁ saddahathā”ti vattabbataṁ āpajjati.",
  "atk-s0515a16:66_2": "Eko paccayiko hoti, “idaṁ kena vuttaṁ, asukenā”ti vutte “yadi tena vuttaṁ, idameva pamāṇaṁ, idāni upaparikkhitabbaṁ natthi, evameva ida”nti vattabbataṁ āpajjati, ayaṁ vuccati paccayiko.",
  "atk-s0515a16:66_3": "Avisaṁvādako lokassāti tāya saccavāditāya lokaṁ na visaṁvādetīti attho.",
  "atk-s0515a16:67_0": "Pisuṇaṁ vācaṁ pahāyātiādīsu yāya vācāya yassa taṁ vācaṁ bhāsati, tassa hadaye attano piyabhāvaṁ parassa ca suññabhāvaṁ karoti, sā pisuṇavācā.",
  "atk-s0515a16:67_1": "Yāya pana attānampi parampi pharusaṁ karoti, yā vācā sayampi pharusā, neva kaṇṇasukhā na hadayaṅgamā, ayaṁ pharusavācā.",
  "atk-s0515a16:67_2": "Yena samphaṁ palapati niratthakaṁ, so samphappalāpo.",
  "atk-s0515a16:67_3": "Tesaṁ mūlabhūtāpi cetanā pisuṇavācādināmameva labhati, sā eva idha adhippetāti.",
  "atk-s0515a16:68_0": "Tattha saṁkiliṭṭhacittassa paresaṁ vā bhedāya attano piyakamyatāya vā kāyavacīpayogasamuṭṭhāpikā cetanā pisuṇavācā.",
  "atk-s0515a16:68_1": "Sā yassa bhedaṁ karoti, tassa appaguṇatāya appasāvajjā, mahāguṇatāya mahāsāvajjā.",
  "atk-s0515a16:69_0": "Tassā cattāro sambhārā honti –",
  "atk-s0515a16:69_1": "bhinditabbo paro, “iti ime nānā bhavissanti vinā bhavissantī”ti bhedapurekkhāratā vā, “iti ahaṁ piyo bhavissāmi vissāsiko”ti piyakamyatā vā, tajjo vāyāmo, tassa tadatthavijānananti.",
  "atk-s0515a16:70_0": "Imesaṁ bhedāyāti yesaṁ itoti vuttānaṁ santike sutaṁ, tesaṁ bhedāya.",
  "atk-s0515a16:70_1": "Bhinnānaṁ vā sandhātāti dvinnaṁ mittānaṁ vā samānupajjhāyakādīnaṁ vā kenacideva kāraṇena bhinnānaṁ ekamekaṁ upasaṅkamitvā “tumhākaṁ īdise kule jātānaṁ evaṁ bahussutānaṁ idaṁ na yutta”ntiādīni vatvā sandhānaṁ kattā.",
  "atk-s0515a16:70_2": "Anuppadātāti sandhānānuppadātā, dve jane samagge disvā “tumhākaṁ evarūpe kule jātānaṁ evarūpehi guṇehi samannāgatānaṁ anucchavikameta”ntiādīni vatvā daḷhīkammaṁ kattāti attho.",
  "atk-s0515a16:71_0": "Samaggo ārāmo assāti samaggārāmo, yattha samaggā natthi, tattha vasitumpi na icchatīti attho.",
  "atk-s0515a16:71_1": "“Samaggarāmo”tipi pāḷi, ayamevattho.",
  "atk-s0515a16:71_2": "Samaggaratoti samaggesu rato, te pahāya aññatra gantumpi na icchatīti attho.",
  "atk-s0515a16:71_3": "Samagge disvāpi sutvāpi nandatīti samagganandī.",
  "atk-s0515a16:71_4": "Samaggakaraṇiṁ vācaṁ bhāsitāti yā vācā satte samaggeyeva karoti, taṁ sāmaggiguṇaparidīpakameva vācaṁ bhāsati, na itaranti.",
  "atk-s0515a16:72_0": "Parassa mammacchedakakāyavacīpayogasamuṭṭhāpikā ekantapharusacetanā pharusavācā.",
  "atk-s0515a16:72_1": "Mammacchedakopi payogo cittasaṇhatāya pharusavācā na hoti.",
  "atk-s0515a16:72_2": "Mātāpitaro hi kadāci puttake evampi vadanti “corā vo khaṇḍākhaṇḍikaṁ karontū”ti, uppalapattampi ca nesaṁ upari patantaṁ na icchanti.",
  "atk-s0515a16:72_3": "Ācariyupajjhāyā ca kadāci nissitake evaṁ vadanti “kiṁ ime ahirikā anottappino caranti, niddhamatha ne”ti.",
  "atk-s0515a16:72_4": "Atha ca nesaṁ āgamādhigamasampattiṁ icchanti.",
  "atk-s0515a16:72_5": "Yathā ca cittasaṇhatāya pharusavācā na hoti, evaṁ vacanasaṇhatāya apharusavācāpi na hoti.",
  "atk-s0515a16:72_6": "Na hi mārāpetukāmassa “imaṁ sukhaṁ sayāpethā”ti vacanaṁ apharusavācā hoti, cittapharusatāya panesā pharusavācāva, sā yaṁ sandhāya pavattitā.",
  "atk-s0515a16:72_7": "Tassa appaguṇatāya appasāvajjā, mahāguṇatāya mahāsāvajjā.",
  "atk-s0515a16:72_8": "Tassā tayo sambhārā –",
  "atk-s0515a16:72_9": "akkositabbo paro kupitacittaṁ akkosanāti.",
  "atk-s0515a16:73_0": "Nelāti elaṁ vuccati doso, nāssā elanti nelā, niddosāti attho.",
  "atk-s0515a16:73_1": "“Nelaṅgo setapacchādo”ti ettha vuttanelaṁ viya.",
  "atk-s0515a16:73_2": "Kaṇṇasukhāti byañjanamadhuratāya kaṇṇānaṁ sukhā, sūcivijjhanaṁ viya kaṇṇasūlaṁ na janeti.",
  "atk-s0515a16:73_3": "Atthamadhuratāya sakalasarīre kopaṁ ajanetvā pemaṁ janetīti pemaniyā.",
  "atk-s0515a16:73_4": "Hadayaṁ gacchati apaṭihaññamānā sukhena cittaṁ pavisatīti hadayaṅgamā.",
  "atk-s0515a16:73_5": "Guṇaparipuṇṇatāya pure bhavāti porī.",
  "atk-s0515a16:73_6": "Pure saṁvaddhanārī viya sukumārātipi porī.",
  "atk-s0515a16:73_7": "Purassa esātipi porī, nagaravāsīnaṁ kathāti attho.",
  "atk-s0515a16:73_8": "Nagaravāsino hi yuttakathā honti, pitimattaṁ pitāti bhātimattaṁ bhātāti vadanti.",
  "atk-s0515a16:73_9": "Evarūpī kathā bahuno janassa kantā hotīti bahujanakantā.",
  "atk-s0515a16:73_10": "Kantabhāveneva bahuno janassa manāpā cittavuḍḍhikarāti bahujanamanāpā.",
  "atk-s0515a16:74_0": "Anatthaviññāpikā kāyavacīpayogasamuṭṭhāpikā akusalacetanā samphappalāpo.",
  "atk-s0515a16:74_1": "So āsevanamandatāya appasāvajjo, āsevanamahantatāya mahāsāvajjo.",
  "atk-s0515a16:74_2": "Tassa dve sambhārā –",
  "atk-s0515a16:74_3": "bhāratayuddhasītāharaṇādiniratthakakathā purekkhāratā, tathārūpīkathākathanañca.",
  "atk-s0515a16:75_0": "Kālena vadatīti kālavādī, vattabbayuttakālaṁ sallakkhetvā vadatīti attho.",
  "atk-s0515a16:75_1": "Bhūtaṁ tacchaṁ sabhāvameva vadatīti bhūtavādī.",
  "atk-s0515a16:75_2": "Diṭṭhadhammikasamparāyikatthasannissitameva katvā vadatīti atthavādī.",
  "atk-s0515a16:75_3": "Navalokuttaradhammasannissitaṁ katvā vadatīti dhammavādī.",
  "atk-s0515a16:75_4": "Saṁvaravinayapahānavinayasannissitaṁ katvā vadatīti vinayavādī.",
  "atk-s0515a16:75_5": "Nidhānaṁ vuccati ṭhapanokāso, nidhānamassā atthīti nidhānavatī, hadaye nidhātabbayuttaṁ vācaṁ bhāsitāti attho.",
  "atk-s0515a16:75_6": "Kālenāti evarūpiṁ bhāsamānopi ca “ahaṁ nidhānavatiṁ vācaṁ bhāsissāmī”ti na akālena bhāsati, yuttakālaṁ pana apekkhitvāva bhāsatīti attho.",
  "atk-s0515a16:75_7": "Sāpadesanti saupamaṁ, sakāraṇanti attho.",
  "atk-s0515a16:75_8": "Pariyantavatinti paricchedaṁ dassetvā yathāssā paricchedo paññāyati, evaṁ bhāsatīti attho.",
  "atk-s0515a16:75_9": "Atthasaṁhitanti anekehi nayehi vibhajantena pariyādātuṁ asakkuṇeyyatāya atthasampannaṁ.",
  "atk-s0515a16:75_10": "Yaṁ vā so atthavādī atthaṁ vadati, tena atthena sahitattā atthasaṁhitaṁ vācaṁ bhāsati, na aññaṁ nikkhipitvā aññaṁ bhāsatīti vuttaṁ hoti.",
  "atk-s0515a16:76_0": "Catūhi vacīsucaritehīti “musāvādaṁ pahāyā”tiādinā nayena vuttehi catūhi vācāhi yuttehi suṭṭhu caritehi.",
  "atk-s0515a16:76_1": "Samannāgatoti aparihīno.",
  "atk-s0515a16:76_2": "Catudosāpagataṁ vācaṁ bhāsatīti appiyādīhi catūhi dosehi apagataṁ parihīnaṁ vācaṁ bhāsati.",
  "atk-s0515a16:77_0": "Atthi agocaroti kiñcāpi thero samaṇācāraṁ samaṇagocaraṁ kathetukāmo “atthi agocaro, atthi gocaro”ti padaṁ uddhari, yathā pana maggakusalo puriso maggaṁ ācikkhanto “vāmaṁ muñca, dakkhiṇaṁ gaṇhā”ti paṭhamaṁ muñcitabbaṁ sabhayamaggaṁ uppathamaggaṁ ācikkhati, pacchā gahetabbaṁ khemamaggaṁ ujumaggaṁ, evameva maggakusalapurisasadiso dhammasenāpati paṭhamaṁ pahātabbaṁ buddhapaṭikuṭṭhaṁ agocaraṁ ācikkhitvā pacchā gocaraṁ ācikkhitukāmo “katamo agocaro”tiādimāha.",
  "atk-s0515a16:77_1": "Purisena hi ācikkhitamaggo sampajjeyya vā na vā, tathāgatena ācikkhitamaggo apaṇṇako indavissaṭṭhaṁ vajiraṁ viya avirajjhanako nibbānanagaraṁyeva samosarati.",
  "atk-s0515a16:77_2": "Tena vuttaṁ –",
  "atk-s0515a16:77_3": "“puriso maggakusaloti kho tissa tathāgatassetaṁ adhivacanaṁ arahato sammāsambuddhassā”ti.",
  "atk-s0515a16:78_0": "Yasmā vā sasīsaṁ nhānena pahīnasedamalajallikassa purisassa mālāgandhavilepanādivibhūsanavidhānaṁ viya pahīnapāpadhammassa kalyāṇadhammasamāyogo sampannarūpo hoti, tasmā sedamalajallikaṁ viya pahātabbaṁ paṭhamaṁ agocaraṁ ācikkhitvā pahīnasedamalajallikassa mālāgandhavilepanādivibhūsanavidhānaṁ viya pacchā gocaraṁ ācikkhitukāmopi “katamo agocaro”tiādimāha.",
  "atk-s0515a16:79_0": "Tattha gocaroti piṇḍapātādīnaṁ atthāya upasaṅkamituṁ yuttaṭṭhānaṁ.",
  "atk-s0515a16:79_1": "Ayuttaṭṭhānaṁ agocaro.",
  "atk-s0515a16:79_2": "Vesiyā gocaro assāti vesiyāgocaro, mittasanthavavasena upasaṅkamitabbaṭṭhānanti attho.",
  "atk-s0515a16:79_3": "Tattha vesiyā nāma rūpūpajīviniyo yena kenacideva sulabhajjhācāratā mittasanthavasinehavasena upasaṅkamanto vesiyāgocaro nāma hoti.",
  "atk-s0515a16:79_4": "Tasmā evaṁ upasaṅkamituṁ na vaṭṭati.",
  "atk-s0515a16:79_5": "Kiṁkāraṇā?",
  "atk-s0515a16:79_6": "Ārakkhavipattito.",
  "atk-s0515a16:79_7": "Evaṁ upasaṅkamantassa hi cirarakkhitagopitopi samaṇadhammo katipāheneva nassati.",
  "atk-s0515a16:79_8": "Sacepi na nassati, garahaṁ labhati.",
  "atk-s0515a16:79_9": "Dakkhiṇāvasena pana upasaṅkamantena satiṁ upaṭṭhapetvā upasaṅkamitabbaṁ.",
  "atk-s0515a16:80_0": "Vidhavā vuccanti matapatikā vā pavuṭṭhapatikā vā.",
  "atk-s0515a16:80_1": "Thullakumāriyoti mahallikā anibbiddhakumāriyo.",
  "atk-s0515a16:80_2": "Paṇḍakāti lokāmisanissitakathābahulā ussannakilesā avūpasantapariḷāhā napuṁsakā.",
  "atk-s0515a16:80_3": "Tesaṁ sabbesampi upasaṅkamane ādīnavo vuttanayeneva veditabbo.",
  "atk-s0515a16:80_4": "Bhikkhunīsupi eseva nayo.",
  "atk-s0515a16:80_5": "Api ca bhikkhū nāma ussannabrahmacariyā honti, tathā bhikkhuniyo.",
  "atk-s0515a16:80_6": "Te aññamaññaṁ santhavavasena katipāheneva rakkhitagopitasamaṇadhammaṁ nāsenti.",
  "atk-s0515a16:80_7": "Gilānapucchakena pana gantuṁ vaṭṭati.",
  "atk-s0515a16:80_8": "Bhikkhunā pupphāni labhitvā pūjanatthāyapi ovādadānatthāyapi gantuṁ vaṭṭatiyeva.",
  "atk-s0515a16:81_0": "Pānāgāranti surāpānagharaṁ, taṁ brahmacariyantarāyakarehi surāsoṇḍehi avivittaṁ hoti.",
  "atk-s0515a16:81_1": "Tattha tehi saddhiṁ sahasoṇḍavasena upasaṅkamituṁ na vaṭṭati, brahmacariyantarāyo hoti.",
  "atk-s0515a16:81_2": "Saṁsaṭṭho viharati rājūhītiādīsu rājānoti abhisittā vā hontu anabhisittā vā, ye rajjamanusāsanti.",
  "atk-s0515a16:81_3": "Rājamahāmattāti rājūnaṁ issariyasadisāya mahatiyā issariyamattāya samannāgatā.",
  "atk-s0515a16:81_4": "Titthiyāti viparītadassanā bāhiraparibbājakā.",
  "atk-s0515a16:81_5": "Titthiyasāvakāti bhattivasena tesaṁ paccayadāyakā, etehi saddhiṁ saṁsaggajāto hotīti attho.",
  "atk-s0515a16:82_0": "Ananulomikena saṁsaggenāti ananulomikasaṁsaggo nāma tissannaṁ sikkhānaṁ ananulomo paccanīkasaṁsaggo.",
  "atk-s0515a16:82_1": "Yena brahmacariyantarāyaṁ paññattivītikkamaṁ sallekhaparihāniñca pāpuṇāti.",
  "atk-s0515a16:82_2": "Seyyathidaṁ?",
  "atk-s0515a16:82_3": "Rājarājamahāmattehi saddhiṁ sahasokitā sahananditā samasukhadukkhatā uppannesu kiccakaraṇīyesu attanā yogaṁ āpajjanatā titthiyatitthiyasāvakehi saddhiṁ ekacchandarucisamācāratā ekacchandarucisamācārabhāvāvaho vā sinehabahumānasanthavo.",
  "atk-s0515a16:82_4": "Tattha rājarājamahāmattehi saddhiṁ saṁsaggo brahmacariyantarāyakaro, itarehi titthiyasāvakehi tesaṁ laddhiggahaṇaṁ.",
  "atk-s0515a16:82_5": "Tesaṁ pana vādaṁ bhinditvā attano laddhiṁ gaṇhāpetuṁ samatthena upasaṅkamituṁ vaṭṭati.",
  "atk-s0515a16:83_0": "Idāni aparenapi pariyāyena agocaraṁ dassetuṁ “yāni vā pana tāni kulānī”tiādi āraddhaṁ.",
  "atk-s0515a16:83_1": "Tattha assaddhānīti buddhādīsu saddhāvirahitāni.",
  "atk-s0515a16:83_2": "Tāni “buddho sabbaññū, dhammo niyyāniko, saṅgho suppaṭipanno”ti na saddahanti.",
  "atk-s0515a16:83_3": "Appasannānīti cittaṁ pasannaṁ anāvilaṁ kātuṁ na sakkonti.",
  "atk-s0515a16:83_4": "Akkosakaparibhāsakānīti akkosakāni ceva paribhāsakāni ca.",
  "atk-s0515a16:83_5": "“Corosi, bālosi, mūḷhosi, oṭṭhosi, goṇosi, gadrabhosi, āpāyikosi, nerayikosi, tiracchānagatosi, natthi tuyhaṁ sugati, duggatiyeva tuyhaṁ pāṭikaṅkhā”ti evaṁ dasahi akkosavatthūhi akkosanti.",
  "atk-s0515a16:83_6": "“Hotu, idāni taṁ paharissāma, bandhissāma, vadhissāmā”ti evaṁ bhayadassanena paribhāsanti cāti attho.",
  "atk-s0515a16:84_0": "Anatthakāmānīti atthaṁ na icchanti, anatthameva icchanti.",
  "atk-s0515a16:84_1": "Ahitakāmānīti ahitameva icchanti, hitaṁ na icchanti.",
  "atk-s0515a16:84_2": "Aphāsukāmānīti phāsukaṁ na icchanti, aphāsukameva icchanti.",
  "atk-s0515a16:84_3": "Ayogakkhemakāmānīti catūhi yogehi khemaṁ nibbhayaṁ na icchanti, sabhayameva icchanti.",
  "atk-s0515a16:84_4": "Bhikkhūnanti ettha sāmaṇerāpi saṅgahaṁ gacchanti.",
  "atk-s0515a16:84_5": "Bhikkhunīnanti ettha sikkhamānāsāmaṇeriyopi.",
  "atk-s0515a16:84_6": "Sabbesampi hi bhagavantaṁ uddissa pabbajitānañceva saraṇagatānañca catunnampi parisānaṁ tāni anatthakāmāniyeva.",
  "atk-s0515a16:84_7": "Tathārūpāni kulānīti evarūpāni khattiyakulādīni kulāni.",
  "atk-s0515a16:84_8": "Sevatīti nissāya jīvati.",
  "atk-s0515a16:84_9": "Bhajatīti upasaṅkamati.",
  "atk-s0515a16:84_10": "Payirupāsatīti punappunaṁ upasaṅkamati.",
  "atk-s0515a16:84_11": "Ayaṁ vuccatīti ayaṁ vesiyādigocarassa vesiyādiko rājādisaṁsaṭṭhassa rājādiko assaddhakulādisevakassa assaddhakulādiko cāti tippakāropi ayuttagocaro “agocaro”ti veditabbo.",
  "atk-s0515a16:85_0": "Tassa imināpi pariyāyena agocaratā veditabbā –",
  "atk-s0515a16:85_1": "vesiyādiko tāva pañcakāmaguṇanissayato agocaro veditabbo. Yathāha –",
  "atk-s0515a16:85_2": "“ko ca, bhikkhave, bhikkhuno agocaro paravisayo, yadidaṁ pañca kāmaguṇā”ti.",
  "atk-s0515a16:85_3": "Rājādiko jhānānuyogassa anupanissayato lābhasakkārāsanicakkanipphādanato diṭṭhivipattihetuto ca, assaddhakulādiko saddhāhānicittapadosāvahanato agocaro.",
  "atk-s0515a16:86_0": "Antaragharappavesādiko ca cakkhunā rūpaṁ disvā nimittaggāhādiko ca saddhādeyyāni bhojanāni bhuñjitvā visūkadassanānuyogo ca pañca kāmaguṇā cāti catubbidhopi pana kilesuppattivasena agocaroti veditabbo.",
  "atk-s0515a16:87_0": "Mā bhikkhave agocare carathāti carituṁ ayuttaṭṭhāne mā caratha.",
  "atk-s0515a16:87_1": "Paravisayeti sattuvisaye.",
  "atk-s0515a16:87_2": "Agocare bhikkhave caratanti ayuttaṭṭhāne carantānaṁ.",
  "atk-s0515a16:87_3": "“Cara”ntipi pāṭho.",
  "atk-s0515a16:87_4": "Lacchatīti labhissati passissati.",
  "atk-s0515a16:87_5": "Māroti devaputtamāropi maccumāropi.",
  "atk-s0515a16:87_6": "Otāranti randhaṁ chiddaṁ vivaraṁ.",
  "atk-s0515a16:88_0": "Gocaraniddese na vesiyāgocaro hotītiādīni vuttapaṭipakkhavasena veditabbāni.",
  "atk-s0515a16:88_1": "Ayaṁ pana viseso –",
  "atk-s0515a16:88_2": "cattāro satipaṭṭhānā gocaroti carituṁ yuttaṭṭhānavasena catusatipaṭṭhānā gocaro.",
  "atk-s0515a16:88_3": "Saketi attano santake.",
  "atk-s0515a16:88_4": "Pettike visayeti pitito āgatavisaye.",
  "atk-s0515a16:89_0": "Āraddhavīriyassāti sammāupaṭṭhitacatusammappadhānavīriyavantassa.",
  "atk-s0515a16:89_1": "Thāmagatassāti balappattassa.",
  "atk-s0515a16:89_2": "Daḷhaparakkamassāti thiravīriyassa.",
  "atk-s0515a16:89_3": "Yassatthāya pesitoti yena arahattatthāya attabhāvo pariccatto.",
  "atk-s0515a16:89_4": "Attatthe cāti attano atthe arahattaphale ca.",
  "atk-s0515a16:89_5": "Ñāye cāti ariye aṭṭhaṅgike magge ca.",
  "atk-s0515a16:89_6": "Lakkhaṇe cāti aniccādilakkhaṇapaṭivedhe ca.",
  "atk-s0515a16:89_7": "Kāraṇe cāti hetumhi ca.",
  "atk-s0515a16:89_8": "Ṭhānāṭhāne cāti ṭhāne ca aṭṭhāne ca, kāraṇākāraṇe cāti attho.",
  "atk-s0515a16:89_9": "Idāni vitthāretvā dassetuṁ “sabbe saṅkhārā aniccā”tiādimāha.",
  "atk-s0515a16:90_0": "197. Aṭṭhamagāthāya ekodi nipakoti ekaggacitto paṇḍito.",
  "atk-s0515a16:91_0": "Jātarūpassa oḷārikampi malaṁ dhamatīti suvaṇṇassa thūlaṁ jallaṁ aggisaṁyogena nīharati.",
  "atk-s0515a16:91_1": "Sandhamatīti sammā nīharati.",
  "atk-s0515a16:91_2": "Niddhamatīti apunabhavappattikaṁ katvā nīharati.",
  "atk-s0515a16:91_3": "“Jhāpetī”ti keci vadanti.",
  "atk-s0515a16:91_4": "Majjhimakampīti tato sukhumatarampi.",
  "atk-s0515a16:91_5": "Sukhumakampīti atisukhumatarampi.",
  "atk-s0515a16:91_6": "Evamevāti opammasampaṭipādanaṁ.",
  "atk-s0515a16:91_7": "Attano oḷārikepi kilese dhamatīti kāyaduccaritādike thūlakilese vīriyātapena nīharati.",
  "atk-s0515a16:91_8": "Majjhimakepi kileseti kāmavitakkādike oḷārikasukhumānaṁ majjhimakepi.",
  "atk-s0515a16:91_9": "Sukhumakepīti ñātivitakkādike atisaṇhakepi kilese.",
  "atk-s0515a16:91_10": "Sammādiṭṭhiyā micchādiṭṭhiṁ dhamatīti saha vipassanāya maggasampayuttāya sammādiṭṭhiyā viparītasaṅkhātaṁ micchādiṭṭhiṁ nīharati.",
  "atk-s0515a16:91_11": "Sammāsaṅkappādīsupi eseva nayo.",
  "atk-s0515a16:92_0": "198.",
  "atk-s0515a16:92_1": "Evaṁ āyasmatā sāriputtena tīhi gāthāhi bhagavantaṁ thometvā pañcahi gāthāhi pañcasatānaṁ sissānamatthāya ca senāsanagocarasīlavatādīni pucchito tamatthaṁ pakāsetuṁ “vijigucchamānassā”tiādinā nayena vissajjanamāraddhaṁ.",
  "atk-s0515a16:92_2": "Tattha paṭhamagāthāya tāvattho –",
  "atk-s0515a16:92_3": "jātiādīhi jigucchamānassa rittāsanaṁ sayanaṁ sevato ve sambodhikāmassa sāriputta bhikkhuno yadidaṁ phāsu yo phāsuvihāro yathānudhammaṁ yo ca anudhammo, taṁ te pavakkhāmi yathā pajānaṁ yathā pajānanto vadeyya, evaṁ vadāmīti.",
  "atk-s0515a16:92_4": "Yaṁ phāsuvihāranti yaṁ sukhavihāraṁ.",
  "atk-s0515a16:92_5": "Asappāyarūpadassanenāti itthirūpādisamaṇāsappāyarūpadassanena.",
  "atk-s0515a16:92_6": "Taṁ bodhiṁ bujjhitukāmassāti taṁ catumaggañāṇasaṅkhātaṁ bodhiṁ bujjhituṁ icchantassa.",
  "atk-s0515a16:92_7": "Anubujjhitukāmassāti anurūpāya paṭipattiyā bujjhitukāmassa.",
  "atk-s0515a16:92_8": "Paṭivijjhitukāmassāti abhimukhe katvā nibbijjhitukāmassa.",
  "atk-s0515a16:92_9": "Sambujjhitukāmassāti pahīnakilese apaccāgamanavasena sammā bujjhituṁ icchantassa.",
  "atk-s0515a16:92_10": "Adhigantukāmassāti pāpuṇitukāmassa.",
  "atk-s0515a16:92_11": "Sacchikātukāmassāti paṭilābhasacchikiriyāya pattukāmassa.",
  "atk-s0515a16:92_12": "Atha vā bujjhitukāmassāti sotāpattimaggañāṇaṁ ñātukāmassa.",
  "atk-s0515a16:92_13": "Anubujjhitukāmassāti sakadāgāmimaggañāṇaṁ puna ñātukāmassa.",
  "atk-s0515a16:92_14": "Paṭivijjhitukāmassāti anāgāmimaggañāṇaṁ paṭivedhavasena ñātukāmassa.",
  "atk-s0515a16:92_15": "Sambujjhitukāmassāti arahattamaggañāṇaṁ sammā ñātukāmassa.",
  "atk-s0515a16:92_16": "Adhigantukāmassāti catubbidhampi adhigantukāmassa.",
  "atk-s0515a16:92_17": "Phassitukāmassāti ñāṇaphusanāya phusitukāmassa.",
  "atk-s0515a16:92_18": "Sacchikātukāmassāti paccavekkhaṇāya paccakkhaṁ kattukāmassa.",
  "atk-s0515a16:93_0": "Catunnaṁ maggānaṁ pubbabhāge vipassanāti catunnaṁ ariyamaggānaṁ purimakoṭṭhāse uppannaudayabbayādivipassanāñāṇāni.",
  "atk-s0515a16:94_0": "199.",
  "atk-s0515a16:94_1": "Dutiyagāthāya sapariyantacārīti sīlādīsu catūsu pariyantesu caramāno.",
  "atk-s0515a16:94_2": "Ḍaṁsādhipātānanti piṅgalamakkhikānañca sesamakkhikānañca.",
  "atk-s0515a16:94_3": "Te hi tato tato adhipatitvā khādanti, tasmā “adhipātā”ti vuccanti.",
  "atk-s0515a16:94_4": "Manussaphassānanti corādiphassānaṁ.",
  "atk-s0515a16:95_0": "Cattāro pariyantāti cattāro mariyādā paricchedā.",
  "atk-s0515a16:95_1": "Antopūtibhāvaṁ paccavekkhamānoti abbhantare kucchitabhāvaṁ sīlavirahitabhāvaṁ olokayamāno.",
  "atk-s0515a16:95_2": "Anto sīlasaṁvarapariyante caratīti sīlasaṁvaraparicchedabbhantare carati vicarati.",
  "atk-s0515a16:95_3": "Mariyādaṁ na bhindatīti sīlamariyādaṁ sīlaparicchedaṁ na kopeti.",
  "atk-s0515a16:96_0": "Ādittapariyāyaṁ paccavekkhamānoti ādittadesanaṁ olokento.",
  "atk-s0515a16:96_1": "Akkhabbhañjanavaṇapaṭicchādanaputtamaṁsūpamaṁ paccavekkhamānoti sākaṭikassa akkhabbhañjanaupamañca, kuṭṭhabyādhino vaṇānaṁ paṭicchādanatelapilotikaupamañca, kantārapaṭipannānaṁ jāyampatikānaṁ puttamaṁsakhādanaupamañca olokento.",
  "atk-s0515a16:96_2": "Bhaddekarattavihāraṁ paccavekkhamānoti –",
  "atk-s0515a16:97_0": "“Atītaṁ nānvāgameyya, nappaṭikaṅkhe anāgataṁ;",
  "atk-s0515a16:98_0": "Taṁ ve ‘bhaddekaratto’ti, santo ācikkhate munī”ti. –",
  "atk-s0515a16:99_0": "Evaṁ vuttaṁ bhaddekarattavihāraṁ olokento.",
  "atk-s0515a16:99_1": "Tā uppatitvā uppatitvā khādantīti nippatitvā nippatitvā khādanti.",
  "atk-s0515a16:100_0": "200.",
  "atk-s0515a16:100_1": "Tatiyagāthāya paradhammikā nāma sattasahadhammikavajjā sabbepi te bāhirakā.",
  "atk-s0515a16:100_2": "Kusalānuesīti kusaladhamme anvesamāno.",
  "atk-s0515a16:101_0": "Satta sahadhammike ṭhapetvāti bhikkhubhikkhunīsikkhamānāsāmaṇerasāmaṇerīupāsakaupāsikāyo vajjetvā.",
  "atk-s0515a16:101_1": "Athāparānipiatthi abhisambhotabbānīti aparānipi madditabbāni atthi saṁvijjanti.",
  "atk-s0515a16:102_0": "201.",
  "atk-s0515a16:102_1": "Catutthagāthāya ātaṅkaphassenāti rogaphassena.",
  "atk-s0515a16:102_2": "Sītaṁ athuṇhanti sītañca uṇhañca.",
  "atk-s0515a16:102_3": "So tehi phuṭṭho bahudhāti so tehi ātaṅkādīhi anekehi ākārehi phuṭṭho samāno.",
  "atk-s0515a16:102_4": "Anokoti abhisaṅkhāraviññāṇādīnaṁ anokāsabhūto.",
  "atk-s0515a16:102_5": "Abbhantaradhātupakopavasena vāti sarīrabbhantare āpodhātukkhobhavasena vā aññadhātukkhobhavasena vā.",
  "atk-s0515a16:102_6": "Uṇhanti sarīrabbhantare tejodhātukkhobhavasena uṇhaṁ bhavati.",
  "atk-s0515a16:102_7": "Abhisaṅkhārasahagataviññāṇassāti kusalākusalacetanāsampayuttacittassa.",
  "atk-s0515a16:102_8": "Okāsaṁ na karotīti avakāsaṁ patiṭṭhaṁ na karoti.",
  "atk-s0515a16:102_9": "Avatthitasamādānoti otaritvā gāhako.",
  "atk-s0515a16:103_0": "202.",
  "atk-s0515a16:103_1": "Evaṁ “bhikkhuno vijigucchato”tiādīhi tīhi gāthāhi puṭṭhamatthaṁ vissajjetvā idāni “kyāssa byappathayo”tiādinā nayena puṭṭhaṁ vissajjento “theyyaṁ na kāre”tiādimāha.",
  "atk-s0515a16:103_2": "Tattha phasseti phuseyya.",
  "atk-s0515a16:103_3": "Yadāvilattaṁ manaso vijaññāti yaṁ cittassa āvilattaṁ vijāneyya, taṁ sabbaṁ “kaṇhassa pakkho”ti vinodayeyya.",
  "atk-s0515a16:104_0": "Adinnādānaṁpahāyāti ettha adinnassa ādānaṁ adinnādānaṁ, parasaṁharaṇaṁ, theyyaṁ corikāti vuttaṁ hoti.",
  "atk-s0515a16:104_1": "Tattha adinnanti parapariggahitaṁ, yattha paro yathākāmakāritaṁ āpajjanto adaṇḍāraho anupavajjo ca hoti;",
  "atk-s0515a16:104_2": "tasmiṁ parapariggahite parapariggahitasaññino tadādāyakaupakkamasamuṭṭhāpikā theyyacetanā adinnādānaṁ.",
  "atk-s0515a16:104_3": "Taṁ hīne parassa santake appasāvajjaṁ, paṇīte mahāsāvajjaṁ. Kasmā?",
  "atk-s0515a16:104_4": "Vatthupaṇītatāya.",
  "atk-s0515a16:104_5": "Vatthusamatte sati guṇādhikānaṁ santake vatthusmiṁ mahāsāvajjaṁ, taṁ taṁ guṇādhikaṁ upādāya tato tato hīnaguṇassa santake vatthusmiṁ appasāvajjaṁ.",
  "atk-s0515a16:105_0": "Tassa pañca sambhārā honti –",
  "atk-s0515a16:105_1": "parapariggahitaṁ, parapariggahitasaññitā, theyyacittaṁ, upakkamo, tena haraṇanti.",
  "atk-s0515a16:105_2": "Pahāyāti imaṁ adinnādānacetanāsaṅkhātaṁ dussīlyaṁ pajahitvā.",
  "atk-s0515a16:105_3": "Paṭiviratoti pahīnakālato paṭṭhāya tato dussīlyato orato viratova.",
  "atk-s0515a16:105_4": "Dinnameva ādiyatīti dinnādāyī.",
  "atk-s0515a16:105_5": "Cittenapi dinnameva paṭikaṅkhatīti dinnapāṭikaṅkhī.",
  "atk-s0515a16:105_6": "Thenetīti theno, na thenena athenena.",
  "atk-s0515a16:105_7": "Athenattāyeva sucibhūtena.",
  "atk-s0515a16:105_8": "Attanāti attabhāvena, athenaṁ sucibhūtaṁ attabhāvaṁ katvā viharatīti vuttaṁ hoti.",
  "atk-s0515a16:105_9": "Ito paraṁ vuttanayameva.",
  "atk-s0515a16:106_0": "Mettāyanavasena metti.",
  "atk-s0515a16:106_1": "Mettākāro mettāyanā.",
  "atk-s0515a16:106_2": "Mettāya ayitassa mettāsamaṅgino cittassa bhāvo mettāyitattaṁ.",
  "atk-s0515a16:106_3": "Anudayatīti anudayā, rakkhatīti attho.",
  "atk-s0515a16:106_4": "Anudayākāro anudayanā.",
  "atk-s0515a16:106_5": "Anudayitassa bhāvo anudayitattaṁ.",
  "atk-s0515a16:106_6": "Hitassa esanavasena hitesitā.",
  "atk-s0515a16:106_7": "Anukampanavasena anukampā.",
  "atk-s0515a16:106_8": "Sabbehipi imehi padehi upacārappanāppattāva mettā vuttā.",
  "atk-s0515a16:106_9": "Vipulenāti ettha pharaṇavasena vipulatā daṭṭhabbā.",
  "atk-s0515a16:106_10": "Bhūmivasena pana taṁ mahaggataṁ.",
  "atk-s0515a16:106_11": "Paguṇavasena appamāṇaṁ.",
  "atk-s0515a16:106_12": "Sattārammaṇavasena ca appamāṇaṁ.",
  "atk-s0515a16:106_13": "Byāpādapaccatthikappahānena averaṁ.",
  "atk-s0515a16:106_14": "Domanassappahānato abyāpajjaṁ, niddukkhanti vuttaṁ hoti.",
  "atk-s0515a16:107_0": "Āvilanti appasannaṁ.",
  "atk-s0515a16:107_1": "Luḷitanti kalalaṁ.",
  "atk-s0515a16:107_2": "Eritanti asanniṭṭhānaṁ.",
  "atk-s0515a16:107_3": "Ghaṭṭitanti ārammaṇena ghaṭṭanamāpāditaṁ.",
  "atk-s0515a16:107_4": "Calitanti kampamānaṁ.",
  "atk-s0515a16:107_5": "Bhantanti vibbhantaṁ.",
  "atk-s0515a16:107_6": "Avūpasantanti anibbutaṁ.",
  "atk-s0515a16:108_0": "Yoso māroti evamādīsu mahājanaṁ anatthe niyojetvā māretīti māro.",
  "atk-s0515a16:108_1": "Kaṇhakammattā kaṇho.",
  "atk-s0515a16:108_2": "Kāmāvacarissarattā adhipati.",
  "atk-s0515a16:108_3": "Maraṇaṁ pāpanato antagū.",
  "atk-s0515a16:108_4": "Muñcituṁ appadānaṭṭhena namuci.",
  "atk-s0515a16:108_5": "Mārassa baḷisanti mārabaḷisaṁ.",
  "atk-s0515a16:108_6": "Vaṭṭasannissitaṭṭhena mārassa āmisanti mārāmisaṁ.",
  "atk-s0515a16:108_7": "Vasavattanaṭṭhena mārassa visayoti māravisayo.",
  "atk-s0515a16:108_8": "Gocaraṭṭhena mārassa nivāsoti māranivāso.",
  "atk-s0515a16:108_9": "Kāmacāraṁ caraṭṭhena mārassa gocaroti māragocaro.",
  "atk-s0515a16:108_10": "Duppamuñcanaṭṭhena mārassa bandhananti mārabandhanaṁ.",
  "atk-s0515a16:108_11": "Dukkhuddayoti dukkhabandhano.",
  "atk-s0515a16:109_0": "203.Mūlampi tesaṁ palikhañña tiṭṭheti tesaṁ kodhātimānānaṁ yaṁ avijjādikaṁ mūlaṁ, tampi palikhaṇitvā tiṭṭheyya.",
  "atk-s0515a16:109_1": "Addhā bhavanto abhisambhaveyyāti etaṁ piyāpiyaṁ abhibhavanto ekaṁseneva abhibhaveyya, na tattha sithilaṁ parakkameyyāti adhippāyo.",
  "atk-s0515a16:110_0": "Avijjā mūlantiādayo avijjā kodhassa upanissayasahajātādivasena mūlaṁ hoti.",
  "atk-s0515a16:110_1": "Anupāyamanasikāro ca asmimāno ca ime dve upanissayavaseneva.",
  "atk-s0515a16:110_2": "Ahirikaanottappauddhaccā ime tayo upanissayasahajātādivasena mūlāni honti, tathā atimānassāpi.",
  "atk-s0515a16:111_0": "204.Paññaṁ purakkhatvāti paññaṁ pubbaṅgamaṁ katvā.",
  "atk-s0515a16:111_1": "Kalyāṇapītīti kalyāṇapītiyā samannāgato.",
  "atk-s0515a16:111_2": "Caturo sahetha paridevadhammeti anantaragāthāya vuccamāne paridevanīyadhamme saheyya.",
  "atk-s0515a16:112_0": "Vicayabahuloti parivīmaṁsanabahulo.",
  "atk-s0515a16:112_1": "Pavicayabahuloti visesena vīmaṁsanabahulo.",
  "atk-s0515a16:112_2": "Pekkhāyanabahuloti ikkhaṇabahulo.",
  "atk-s0515a16:112_3": "Samekkhāyanabahuloti esanabahulo.",
  "atk-s0515a16:112_4": "Vibhūtavihārīti pākaṭaṁ katvā ñātavihārī.",
  "atk-s0515a16:113_0": "Abhikkante paṭikkanteti ettha tāva abhikkantaṁ vuccati gamanaṁ.",
  "atk-s0515a16:113_1": "Paṭikkantaṁ nivattanaṁ.",
  "atk-s0515a16:113_2": "Tadubhayampi catūsu iriyāpathesu labbhati.",
  "atk-s0515a16:113_3": "Gamane tāva purato kāyaṁ abhiharanto abhikkamati nāma.",
  "atk-s0515a16:113_4": "Paṭinivattento paṭikkamati nāma.",
  "atk-s0515a16:113_5": "Ṭhānepi ṭhitakova kāyaṁ purato onamento abhikkamati nāma.",
  "atk-s0515a16:113_6": "Pacchato apanāmento paṭikkamati nāma.",
  "atk-s0515a16:113_7": "Nisajjāyapi nisinnakova āsanassa purimaaṅgābhimukho saṁsaranto abhikkamati nāma.",
  "atk-s0515a16:113_8": "Pacchimaaṅgappadesaṁ pacchā saṁsaranto paṭikkamati nāma.",
  "atk-s0515a16:113_9": "Nipajjāyapi eseva nayo.",
  "atk-s0515a16:114_0": "Sampajānakārīhotīti sampajaññena sabbakiccakārī, sampajaññameva vā kārī hoti.",
  "atk-s0515a16:114_1": "So hi abhikkantādīsu sampajaññaṁ karoteva, na katthaci sampajaññavirahito hoti.",
  "atk-s0515a16:114_2": "Ālokite vilokiteti ettha pana ālokitaṁ nāma purato pekkhanaṁ.",
  "atk-s0515a16:114_3": "Vilokitaṁ nāma anudisāpekkhanaṁ.",
  "atk-s0515a16:114_4": "Aññānipi heṭṭhā upari pacchato pekkhanavasena olokitaullokitaapalokitāni nāma honti.",
  "atk-s0515a16:114_5": "Tāni idha na gahitāni.",
  "atk-s0515a16:114_6": "Sāruppavasena pana imāneva dve gahitāni, iminā vā mukhena sabbāni gahitānevāti.",
  "atk-s0515a16:115_0": "Samiñjite pasāriteti pabbānaṁ samiñjanapasāraṇe.",
  "atk-s0515a16:115_1": "Saṅghāṭipattacīvaradhāraṇeti ettha saṅghāṭicīvarānaṁ nivāsanapārupanavasena, pattassa bhikkhāpaṭiggahaṇādivasena paribhogo dhāraṇaṁ nāma.",
  "atk-s0515a16:115_2": "Asitādīsu asiteti piṇḍapātabhojane.",
  "atk-s0515a16:115_3": "Pīteti yāguādipāne.",
  "atk-s0515a16:115_4": "Khāyiteti piṭṭhakhajjakādikhādane.",
  "atk-s0515a16:115_5": "Sāyiteti madhuphāṇitādisāyane.",
  "atk-s0515a16:115_6": "Uccārapassāvakammeti uccārassa ca passāvassa ca karaṇe.",
  "atk-s0515a16:115_7": "Gatādīsu gateti gamane.",
  "atk-s0515a16:115_8": "Ṭhiteti ṭhāne.",
  "atk-s0515a16:115_9": "Nisinneti nisajjāya.",
  "atk-s0515a16:116_0": "Sutteti sayane.",
  "atk-s0515a16:116_1": "Jāgariteti jāgaraṇe.",
  "atk-s0515a16:116_2": "Bhāsiteti kathane.",
  "atk-s0515a16:116_3": "Tattha upādārūpassa saddāyatanassa appavatte sati bhāsitā nāma na hoti, tasmiṁ pavattante hotīti pariggāhako bhikkhu bhāsite sampajānakārī nāma hoti.",
  "atk-s0515a16:116_4": "Vimuttāyatanasīsena dhammaṁ desentopi bāttiṁsatiracchānakathaṁ pahāya dasakathāvatthunissitaṁ kathaṁ kathentopi bhāsite sampajānakārī nāma.",
  "atk-s0515a16:116_5": "Tuṇhībhāveti akathane.",
  "atk-s0515a16:116_6": "Tattha upādārūpassa saddāyatanassa pavattiyaṁ tuṇhībhāvo nāma natthi, appavattiyaṁ hotīti pariggāhako bhikkhu tuṇhībhāve sampajānakārī nāma hoti.",
  "atk-s0515a16:116_7": "Aṭṭhatiṁsaārammaṇesu cittaruciyaṁ kammaṭṭhānaṁ gahetvā nisinnopi dutiyajjhānaṁ samāpannopi tuṇhībhāve sampajānakārī nāma.",
  "atk-s0515a16:116_8": "Ettha ca eko iriyāpatho dvīsu ṭhānesu āgato.",
  "atk-s0515a16:116_9": "So heṭṭhā abhikkante paṭikkanteti ettha bhikkhācāragāmaṁ gacchato āgacchato ca addhānagamanavasena kathito.",
  "atk-s0515a16:116_10": "Gate ṭhiteti ettha vihāre cuṇṇikapāduddhāravasena kathitoti veditabbo.",
  "atk-s0515a16:116_11": "Buddhānussativasenātiādayo heṭṭhā tattha tattha pakāsitā eva.",
  "atk-s0515a16:117_0": "Aratīti ratipaṭikkhepo.",
  "atk-s0515a16:117_1": "Aratitāti aramanākāro.",
  "atk-s0515a16:117_2": "Anabhiratīti anabhiratabhāvo.",
  "atk-s0515a16:117_3": "Anabhiramanāti anabhiramanākāro.",
  "atk-s0515a16:117_4": "Ukkaṇṭhitāti ukkaṇṭhanākāro.",
  "atk-s0515a16:117_5": "Paritassitāti ukkaṇṭhanavaseneva paritassanā.",
  "atk-s0515a16:118_0": "205.Kiṁ sū asissanti kiṁ bhuñjissāmi.",
  "atk-s0515a16:118_1": "Kuva vā asissanti kuhiṁ vā asissāmi.",
  "atk-s0515a16:118_2": "Dukkhaṁ vata settha kuvajja sessanti imaṁ rattiṁ dukkhaṁ sayiṁ, ajja āgamanarattiṁ kattha sayissaṁ.",
  "atk-s0515a16:118_3": "Ete vitakketi ete piṇḍapātanissite dve, senāsananissite dveti cattāro vitakke.",
  "atk-s0515a16:118_4": "Aniketacārīti apalibodhacārī nittaṇhacārī.",
  "atk-s0515a16:119_0": "Phalakevāti vaṅkādiphalakapīṭhe ca.",
  "atk-s0515a16:119_1": "Āgāmirattinti āgamanirattiyaṁ.",
  "atk-s0515a16:119_2": "Ādevaneyyeti visesena devaniyye.",
  "atk-s0515a16:119_3": "Paridevaneyyeti samantato devaniyye.",
  "atk-s0515a16:120_0": "206.Kāleti piṇḍapātakāle piṇḍapātasaṅkhātaṁ annaṁ vā, cīvarakāle cīvarasaṅkhātaṁ vasanaṁ vā laddhā dhammena samenāti adhippāyo.",
  "atk-s0515a16:120_1": "Mattaṁ sa jaññāti pariggahe ca paribhoge ca so pamāṇaṁ jāneyya.",
  "atk-s0515a16:120_2": "Idhāti sāsane, nipātamattameva vā etaṁ.",
  "atk-s0515a16:120_3": "Tosanatthanti santosatthaṁ, etadatthaṁ mattaṁ jāneyyāti vuttaṁ hoti.",
  "atk-s0515a16:120_4": "So tesu guttoti so bhikkhu tesu paccayesu gutto.",
  "atk-s0515a16:120_5": "Yatacārīti saññatavihāro, rakkhitairiyāpatho rakkhitakāyavacīmanodvāro cāti vuttaṁ hoti.",
  "atk-s0515a16:120_6": "“Yaticārī”tipi pāṭho, esoyevattho.",
  "atk-s0515a16:120_7": "Rusitoti rosito.",
  "atk-s0515a16:120_8": "Ghaṭṭitoti vuttaṁ hoti.",
  "atk-s0515a16:121_0": "Dvīhi kāraṇehi mattaṁ jāneyyāti dvīhi bhāgehi pamāṇaṁ jāneyya.",
  "atk-s0515a16:121_1": "Paṭiggahaṇato vāti parehi diyyamānaggahaṇakālato vā.",
  "atk-s0515a16:121_2": "Paribhogato vāti paribhuñjanakālato vā.",
  "atk-s0515a16:121_3": "Thokepi diyyamāneti appakepi diyyamāne.",
  "atk-s0515a16:121_4": "Kulānudayāyāti kulānaṁ anudayatāya.",
  "atk-s0515a16:121_5": "Kulānurakkhāyāti kulānaṁ anurakkhaṇatthāya.",
  "atk-s0515a16:121_6": "Paṭiggaṇhātīti thokampi gaṇhāti.",
  "atk-s0515a16:121_7": "Bahukepi diyyamāneti anappakepi diyyamāne.",
  "atk-s0515a16:121_8": "Kāyaparihārikaṁ cīvaraṁ paṭiggaṇhātīti ettha kāyaṁ pariharati posetīti kāyaparihārikaṁ.",
  "atk-s0515a16:121_9": "Kucchiparihārikanti kucchiṁ pariharati posetīti kucchiparihārikaṁ.",
  "atk-s0515a16:121_10": "Itarītarapaccayasantosena samannāgatassa bhikkhuno aṭṭha parikkhārā vaṭṭanti tīṇi cīvarāni patto dantakaṭṭhacchedanavāsi ekā sūci kāyabandhanaṁ parissāvananti.",
  "atk-s0515a16:121_11": "Vuttampi cetaṁ –",
  "atk-s0515a16:122_0": "“Ticīvarañca patto ca, vāsi sūci ca bandhanaṁ;",
  "atk-s0515a16:123_0": "Parissāvanena aṭṭhete, yuttayogassa bhikkhuno”ti. ;",
  "atk-s0515a16:124_0": "Te sabbe kāyaparihārikāpi honti kucchiparihārikāpi. Kathaṁ?",
  "atk-s0515a16:124_1": "Ticīvaraṁ tāva nivāsetvā ca pārupitvā ca vicaraṇakāle kāyaṁ pariharati posetīti kāyaparihārikaṁ hoti.",
  "atk-s0515a16:124_2": "Cīvarakaṇṇena udakaṁ parissāvetvā pivanakāle khāditabbaphalāphalaggahaṇakāle ca kucchiṁ pariharati posetīti kucchiparihārikaṁ hoti.",
  "atk-s0515a16:125_0": "Pattopi tena udakaṁ uddharitvā nhānakāle kuṭiparibhaṇḍakaraṇakāle ca kāyaparihāriko hoti.",
  "atk-s0515a16:125_1": "Āhāraṁ gahetvā bhuñjanakāle kucchiparihāriko.",
  "atk-s0515a16:125_2": "Vāsipi tāya dantakaṭṭhacchedanakāle mañcapīṭhānaṁ aṅgapādacīvarakuṭidaṇḍakasajjanakāle ca kāyaparihārikā hoti.",
  "atk-s0515a16:125_3": "Ucchucchedananāḷikerāditacchanakāle kucchiparihārikā.",
  "atk-s0515a16:125_4": "Sūci cīvarasibbanakāle kāyaparihārikā hoti.",
  "atk-s0515a16:125_5": "Pūvaṁ vā phalaṁ vā vijjhitvā khādanakāle kucchiparihārikā.",
  "atk-s0515a16:125_6": "Kāyabandhanaṁ bandhitvā vicaraṇakāle kāyaparihārikaṁ.",
  "atk-s0515a16:125_7": "Ucchuādīni bandhitvā gahaṇakāle kucchiparihārikaṁ.",
  "atk-s0515a16:125_8": "Parissāvanaṁ tena udakaṁ parissāvetvā nhānakāle senāsanaparibhaṇḍakaraṇakāle ca kāyaparihārikaṁ, pānīyapāṇakaparissāvanakāle teneva tilataṇḍulaputhukādīni gahetvā khādanakāle ca kucchiparihārikaṁ.",
  "atk-s0515a16:126_0": "Paṭisaṅkhāyonisoti upāyena pathena paṭisaṅkhāya ñatvā, paccavekkhitvāti attho.",
  "atk-s0515a16:126_1": "Ettha ca “sītassa paṭighātāyā”tiādinā nayena vuttapaccavekkhaṇameva yoniso paṭisaṅkhāti veditabbaṁ.",
  "atk-s0515a16:126_2": "Tattha cīvaranti antaravāsakādīsu yaṁkiñci.",
  "atk-s0515a16:126_3": "Paṭisevatīti paribhuñjati nivāseti vā pārupati vā.",
  "atk-s0515a16:126_4": "Yāvadevāti payojanāvadhiparicchedaniyamavacanaṁ.",
  "atk-s0515a16:126_5": "Ettakameva hi yogino cīvarapaṭisevane payojanaṁ, yadidaṁ sītassa paṭighātāyātiādi, na ito bhiyyo.",
  "atk-s0515a16:126_6": "Sītassāti ajjhattadhātukkhobhavasena vā bahiddhā utupariṇāmanavasena vā uppannassa yassa kassaci sītassa.",
  "atk-s0515a16:127_0": "Paṭighātāyāti paṭihananatthaṁ.",
  "atk-s0515a16:127_1": "Yathā sarīre ābādhaṁ na uppādeti, evaṁ tassa vinodanatthaṁ.",
  "atk-s0515a16:127_2": "Sītabbhāhate hi sarīre vikkhittacitto yoniso padahituṁ na sakkoti.",
  "atk-s0515a16:127_3": "Tasmā sītassa paṭighātāya cīvaraṁ sevitabbanti bhagavā anuññāsi.",
  "atk-s0515a16:127_4": "Esa nayo sabbattha.",
  "atk-s0515a16:127_5": "Kevalañhettha uṇhassāti aggisantāpassa, tassa vanadāhādīsu sambhavo veditabbo.",
  "atk-s0515a16:127_6": "Ḍaṁsamakasavātātapasarīsapasamphassānanti ettha pana ḍaṁsāti ḍaṁsanamakkhikā.",
  "atk-s0515a16:127_7": "“Andhamakkhikā”tipi vuccanti.",
  "atk-s0515a16:127_8": "Makasāti makasā eva.",
  "atk-s0515a16:127_9": "Vātāti sarajaarajādibhedā.",
  "atk-s0515a16:127_10": "Ātapoti sūriyātapo.",
  "atk-s0515a16:127_11": "Sarīsapāti ye keci sarantā gacchanti dīghajātikā sappādayo, tesaṁ daṭṭhasamphasso ca phuṭṭhasamphasso cāti duvidho samphasso;",
  "atk-s0515a16:127_12": "sopi cīvaraṁ pārupitvā nisinnaṁ na bādhati.",
  "atk-s0515a16:127_13": "Tasmā tādisesu ṭhānesu tesaṁ paṭighātatthāya paṭisevati.",
  "atk-s0515a16:127_14": "Yāvadevāti puna etassa vacanaṁ niyatapayojanāvadhiparicchedadassanatthaṁ.",
  "atk-s0515a16:127_15": "Hirikopīnapaṭicchādanatthanti niyatapayojanaṁ, itarāni kadāci honti.",
  "atk-s0515a16:127_16": "Tattha hirikopīnanti taṁ taṁ sambādhaṭṭhānaṁ.",
  "atk-s0515a16:127_17": "Yasmiṁ yasmiñhi aṅge vivariyamāne hirī kuppati vinassati, taṁ taṁ hiriṁ kopanato hirikopīnanti vuccati.",
  "atk-s0515a16:127_18": "Tassa ca hirikopīnassa paṭicchādanatthanti hirikopīnapaṭicchādanatthaṁ.",
  "atk-s0515a16:127_19": "“Hirikopīnaṁ paṭicchādanattha”ntipi pāṭho.",
  "atk-s0515a16:128_0": "Piṇḍapātanti yaṁkiñci āhāraṁ.",
  "atk-s0515a16:128_1": "Yo hi koci āhāro bhikkhuno piṇḍolyena patte patitattā “piṇḍapāto”ti vuccati.",
  "atk-s0515a16:128_2": "Piṇḍānaṁ vā pāto piṇḍapāto, tattha tattha laddhānaṁ bhikkhānaṁ sannipāto, samūhoti vuttaṁ hoti.",
  "atk-s0515a16:128_3": "Sesaṁ heṭṭhā vuttanayameva.",
  "atk-s0515a16:129_0": "Senāsananti sayanañca āsanañca.",
  "atk-s0515a16:129_1": "Yattha yattha hi seti vihāre vā aḍḍhayogādimhi vā, taṁ senaṁ.",
  "atk-s0515a16:129_2": "Yattha yattha āsati nisīdati, taṁ āsanaṁ, taṁ ekato katvā “senāsana”nti vuccati.",
  "atk-s0515a16:129_3": "Utuparissayavinodanapaṭisallānārāmatthanti parisahanaṭṭhena utuyeva utuparissayo.",
  "atk-s0515a16:129_4": "Utuparissayassa vinodanatthañca paṭisallānārāmatthañca.",
  "atk-s0515a16:129_5": "Yo sarīrābādhacittavikkhepakaro asappāyo utu senāsanapaṭisevanena vinodetabbo hoti, tassa vinodanatthaṁ ekībhāvasukhatthañcāti vuttaṁ hoti.",
  "atk-s0515a16:129_6": "Kāmañca sītapaṭighātādināva utuparissayavinodanaṁ vuttameva.",
  "atk-s0515a16:129_7": "Yathā pana cīvarapaṭisevane “hirikopīnapaṭicchādanaṁ niyatapayojanaṁ, itarāni kadāci kadāci bhavantī”ti vuttaṁ, evamidhāpi niyatautuparissayavinodanaṁ sandhāya idaṁ vuttanti veditabbaṁ.",
  "atk-s0515a16:129_8": "Atha vā ayaṁ vuttappakāro utu utuyeva.",
  "atk-s0515a16:129_9": "Parissayo pana duvidho pākaṭaparissayo ca paṭicchannaparissayo ca.",
  "atk-s0515a16:129_10": "Tattha pākaṭaparissayo sīhabyagghādayo, paṭicchannaparissayo rāgadosādayo.",
  "atk-s0515a16:129_11": "Te yattha apariguttiyā ca asappāyarūpadassanādinā ca ābādhaṁ na karonti, taṁ senāsanaṁ evaṁ jānitvā paccavekkhitvā paṭisevanto bhikkhu paṭisaṅkhā yoniso senāsanaṁ utuparissayavinodanatthaṁ paṭisevatīti veditabbo.",
  "atk-s0515a16:130_0": "Gilānapaccayabhesajjaparikkhāranti ettha rogassa paṭiayanaṭṭhena paccayo, paccanīkagamanaṭṭhenāti attho.",
  "atk-s0515a16:130_1": "Yassa kassaci sappāyassetaṁ adhivacanaṁ.",
  "atk-s0515a16:130_2": "Bhisakkassa kammaṁ tena anuññātattāti bhesajjaṁ.",
  "atk-s0515a16:130_3": "Gilānapaccayova bhesajjaṁ gilānapaccayabhesajjaṁ, yaṁ kiñci gilānassa sappāyaṁ bhisakkakammaṁ telamadhuphāṇitādīti vuttaṁ hoti.",
  "atk-s0515a16:130_4": "Parikkhāroti pana “sattahi nagaraparikkhārehi suparikkhattaṁ hotī”tiādīsu parivāro vuccati.",
  "atk-s0515a16:130_5": "“Ratho sīlaparikkhāro, jhānakkho cakkavīriyo”tiādīsu alaṅkāro.",
  "atk-s0515a16:130_6": "“Ye ca kho ime pabbajitena jīvitaparikkhārā samudānetabbā”tiādīsu sambhāro.",
  "atk-s0515a16:130_7": "Idha pana sambhāropi parivāropi vaṭṭati.",
  "atk-s0515a16:130_8": "Tañca gilānapaccayabhesajjaṁ jīvitassa parivāropi hoti, jīvitanāsakābādhuppattiyā antaraṁ adatvā rakkhaṇato sambhāropi.",
  "atk-s0515a16:130_9": "Yathāciraṁ pavattati, evamassa kāraṇabhāvato;",
  "atk-s0515a16:130_10": "tasmā “parikkhāro”ti vuccati.",
  "atk-s0515a16:130_11": "Evaṁ gilānapaccayabhesajjañca taṁ parikkhāro cāti gilānapaccayabhesajjaparikkhāro, taṁ gilānapaccayabhesajjaparikkhāraṁ.",
  "atk-s0515a16:130_12": "Gilānassa yaṁ kiñci sappāyaṁ bhisakkānuññātaṁ telamadhuphāṇitādijīvitaparikkhāranti vuttaṁ hoti.",
  "atk-s0515a16:131_0": "Uppannānanti jātānaṁ bhūtānaṁ nibbattānaṁ.",
  "atk-s0515a16:131_1": "Veyyābādhikānanti ettha byābādhoti dhātukkhobho taṁsamuṭṭhānā ca kuṭṭhagaṇḍapīḷakādayo, byābādhato uppannattā veyyābādhikā.",
  "atk-s0515a16:131_2": "Vedanānanti dukkhavedanā, akusalavipākavedanā, tāsaṁ veyyābādhikānaṁ vedanānaṁ.",
  "atk-s0515a16:131_3": "Abyābajjhaparamatāyāti niddukkhaparamatāya.",
  "atk-s0515a16:131_4": "Yāva taṁ dukkhaṁ sabbaṁ pahīnaṁ hoti, tāvāti attho.",
  "atk-s0515a16:132_0": "Santuṭṭho hotīti paccayasantosena santuṭṭho hoti.",
  "atk-s0515a16:132_1": "Itarītarena cīvarenāti thūlasukhumalūkhapaṇītathirajiṇṇānaṁ yena kenaci.",
  "atk-s0515a16:132_2": "Atha kho yathāladdhādīnaṁ itarītarena yena kenaci santuṭṭho hotīti attho.",
  "atk-s0515a16:132_3": "Cīvarasmiñhi tayo santosā yathālābhasantoso yathābalasantoso yathāsāruppasantosoti.",
  "atk-s0515a16:132_4": "Piṇḍapātādīsupi eseva nayo.",
  "atk-s0515a16:133_0": "Vaṇṇavādīti eko santuṭṭho hoti, santosassa vaṇṇaṁ na katheti, eko na santuṭṭho hoti, santosassa vaṇṇaṁ katheti, eko neva santuṭṭho hoti, na santosassa vaṇṇaṁ katheti, eko santuṭṭho ca hoti, santosassa vaṇṇaṁ katheti, taṁ dassetuṁ “itarītaracīvarasantuṭṭhiyā ca vaṇṇavādī”ti vuttaṁ.",
  "atk-s0515a16:133_1": "Anesananti dūteyyapahīnagamanānuyogappabhedaṁ nānappakāraṁ anesanaṁ.",
  "atk-s0515a16:133_2": "Appatirūpanti ayuttaṁ.",
  "atk-s0515a16:133_3": "Aladdhā cāti alabhitvā.",
  "atk-s0515a16:133_4": "Yathā ekacco “kathaṁ nu kho cīvaraṁ labhissāmī”ti puññavantehi bhikkhūhi saddhiṁ ekato hutvā kohaññaṁ karonto uttassati paritassati, santuṭṭho bhikkhu evaṁ aladdhā ca cīvaraṁ na paritassati.",
  "atk-s0515a16:133_5": "Laddhā cāti dhammena samena labhitvā.",
  "atk-s0515a16:133_6": "Agadhitoti vigatalobhavanto.",
  "atk-s0515a16:133_7": "Amucchitoti adhimattataṇhāya mucchaṁ anāpanno.",
  "atk-s0515a16:133_8": "Anajjhāpannoti taṇhāya anotthaṭo apariyonaddho.",
  "atk-s0515a16:133_9": "Ādīnavadassāvīti anesanāpattiyañca gadhitaparibhoge ca ādīnavaṁ passamāno.",
  "atk-s0515a16:133_10": "Nissaraṇapaññoti “yāvadeva sītassa paṭighātāyā”ti vuttaṁ nissaraṇaṁ eva pajānanto.",
  "atk-s0515a16:133_11": "Itarītaracīvarasantuṭṭhiyāti yena kenaci cīvarena santuṭṭhiyā.",
  "atk-s0515a16:133_12": "Nevattānukkaṁsetīti “ahaṁ paṁsukūliko, mayā upasampadamāḷeyeva paṁsukūlikaṅgaṁ gahitaṁ, ko mayā sadiso atthī”ti attukkaṁsanaṁ na karoti.",
  "atk-s0515a16:133_13": "Na paraṁ vambhetīti “ime panaññe bhikkhū na paṁsukūlikā”ti vā “paṁsukūlikamattampi etesaṁ natthī”ti vā evaṁ paraṁ na vambheti.",
  "atk-s0515a16:134_0": "Yohi tattha dakkhoti yo tasmiṁ cīvarasantose vaṇṇavādī, tāsu vā dakkho cheko byatto.",
  "atk-s0515a16:134_1": "Analasoti sātaccakiriyāya ālasiyavirahito.",
  "atk-s0515a16:134_2": "Sampajāno paṭissatoti sampajānapaññāya ceva satiyā ca yutto.",
  "atk-s0515a16:134_3": "Porāṇeti na adhunuppattike.",
  "atk-s0515a16:134_4": "Aggaññeti “aggo”ti jānitabbe.",
  "atk-s0515a16:134_5": "Ariyavaṁse ṭhitoti ariyānaṁ vaṁse patiṭṭhito.",
  "atk-s0515a16:134_6": "Ariyavaṁsoti ca yathā hi khattiyavaṁso brāhmaṇavaṁso vessavaṁso suddavaṁso samaṇavaṁso kulavaṁso rājavaṁso, evaṁ ayampi aṭṭhamo ariyavaṁso ariyatanti ariyapaveṇī nāma hoti.",
  "atk-s0515a16:134_7": "So kho panāyaṁ ariyavaṁso imesaṁ vaṁsānaṁ mūlagandhādīnaṁ kāḷānusārigandhādayo viya aggamakkhāyati.",
  "atk-s0515a16:134_8": "Ke pana te ariyā yesaṁ eso vaṁsoti?",
  "atk-s0515a16:134_9": "Ariyā vuccanti buddhā ca paccekabuddhā ca tathāgatasāvakā ca, etesaṁ ariyānaṁ vaṁsoti ariyavaṁso.",
  "atk-s0515a16:134_10": "Ito pubbe hi satasahassakappādikānaṁ catunnaṁ asaṅkhyeyyānaṁ matthake taṇhaṅkaro meṅkero saraṇaṅkaro dīpaṅkaroti cattāro buddhā uppannā, te ariyā, tesaṁ ariyānaṁ vaṁsoti ariyavaṁso.",
  "atk-s0515a16:134_11": "Tesaṁ buddhānaṁ parinibbānato aparabhāge ekaṁ asaṅkhyeyyaṁ atikkamitvā koṇḍañño nāma buddho uppanno…pe…",
  "atk-s0515a16:134_12": "imasmiṁ kappe kakusandho koṇāgamano kassapo amhākaṁ bhagavā gotamoti cattāro buddhā uppannā, tesaṁ ariyānaṁ vaṁsoti ariyavaṁso.",
  "atk-s0515a16:134_13": "Api ca atītānāgatapaccuppannānaṁ sabbabuddhapaccekabuddhasāvakānaṁ ariyānaṁ vaṁsoti ariyavaṁso, tasmiṁ ariyavaṁse patiṭṭhito.",
  "atk-s0515a16:135_0": "Itarītarena piṇḍapātenāti yena kenaci piṇḍapātena.",
  "atk-s0515a16:135_1": "Senāsanādīsupi eseva nayo.",
  "atk-s0515a16:135_2": "Āyatanesūti cakkhādīsu āyatanesu.",
  "atk-s0515a16:136_0": "Yatoti saññato.",
  "atk-s0515a16:136_1": "Yattoti yattavā.",
  "atk-s0515a16:136_2": "Paṭiyattoti ativiya yattavā.",
  "atk-s0515a16:136_3": "Guttoti rakkhito.",
  "atk-s0515a16:136_4": "Gopitoti mañjūsāya viya paṭṭhapito.",
  "atk-s0515a16:136_5": "Rakkhitoti paṭisāmito.",
  "atk-s0515a16:136_6": "Saṁvutoti dvārasaṁvaraṇena pihito.",
  "atk-s0515a16:136_7": "Khuṁsitoti garahito.",
  "atk-s0515a16:136_8": "Vambhitoti apasādito.",
  "atk-s0515a16:136_9": "Ghaṭṭitoti ghaṭṭanamāpādito.",
  "atk-s0515a16:136_10": "Garahitoti avamaññito.",
  "atk-s0515a16:136_11": "Upavaditoti akkosito.",
  "atk-s0515a16:137_0": "Pharusenāti mammacchedanavacanena. Kakkhaḷenāti dāruṇena. Nappaṭivajjāti paṭippharitvā na katheyya.",
  "atk-s0515a16:138_0": "207.Jhānānuyuttoti anuppannuppādanena uppannasevanena ca jhānena anuyutto.",
  "atk-s0515a16:138_1": "Upekkhamārabbha samāhitattoti catutthajjhānupekkhaṁ uppādetvā samāhitacitto.",
  "atk-s0515a16:138_2": "Takkāsayaṁ kukkuccañcupacchindeti kāmavitakkādivitakkañca kāmasaññādikaṁ vitakkassa āsayañca hatthakukkuccādikukkuccañca upacchindeyya.",
  "atk-s0515a16:139_0": "Anuppannassavā paṭhamassa jhānassa uppādāyāti tasmiṁ attabhāve anuppannassa vā uppajjitvā parihīnassa vā paṭhamajjhānassa uppādanatthaṁ attano santāne paṭilābhatthaṁ.",
  "atk-s0515a16:139_1": "Uppannaṁ vā paṭhamaṁ jhānaṁ āsevatītiādīsu ettha ādarena sevati paguṇaṁ karoti bhāveti vaḍḍheti bahulīkaroti punappunaṁ karoti.",
  "atk-s0515a16:140_0": "Upekkhāti catutthajjhāne uppannā tatramajjhattupekkhā.",
  "atk-s0515a16:140_1": "Upekkhāti sabhāvapadaṁ.",
  "atk-s0515a16:140_2": "Upekkhanāti upapattito ikkhanākāro.",
  "atk-s0515a16:140_3": "Ajjhupekkhanāti adhikā hutvā ikkhanā.",
  "atk-s0515a16:140_4": "Cittasamatāti cittassa samatā cittassa ūnātirittataṁ vajjetvā samabhāvo.",
  "atk-s0515a16:140_5": "Cittappassaddhatāti cittassa appagabbhatā, athaddhabhāvoti attho.",
  "atk-s0515a16:140_6": "Majjhattatā cittassāti na sattassa na posassa, cittassa majjhattabhāvoti attho.",
  "atk-s0515a16:140_7": "Catutthe jhāne upekkhaṁ ārabbhāti catutthasmiṁ jhānasmiṁ uppannaṁ tatramajjhattupekkhaṁ paṭicca.",
  "atk-s0515a16:140_8": "Ekaggacittoti ekārammaṇe pavattacitto.",
  "atk-s0515a16:140_9": "Avikkhittacittoti uddhaccavirahito na vikkhittacitto.",
  "atk-s0515a16:141_0": "Nava vitakkā vuttanayā eva.",
  "atk-s0515a16:141_1": "Kāmavitakkānaṁ kāmasaññāsayoti kāmavitakkaṁ vitakkentassa uppannā kāmasaññā tesaṁ vitakkānaṁ āsayo vasanokāsoti kāmasaññāsayo.",
  "atk-s0515a16:141_2": "Byāpādavitakkādīsupi eseva nayo.",
  "atk-s0515a16:142_0": "208.Cudito vacībhi satimābhinandeti upajjhāyādīhi vācāhi codito samāno satimā hutvā taṁ codanaṁ abhinandeyya.",
  "atk-s0515a16:142_1": "Vācaṁ pamuñce kusalanti ñāṇasamuṭṭhitaṁ vācaṁ pamuñceyya.",
  "atk-s0515a16:142_2": "Nātivelanti ativelaṁ pana vācaṁ kālavelañca sīlavelañca atikkantaṁ nappamuñceyya.",
  "atk-s0515a16:142_3": "Janavādadhammāyāti janaparivādakathāya.",
  "atk-s0515a16:142_4": "Na cetayeyyāti cetanaṁ na uppādeyya.",
  "atk-s0515a16:143_0": "Idaṁ te appattanti idaṁ tava na pattaṁ.",
  "atk-s0515a16:143_1": "Asāruppanti tava payogaṁ asāruppaṁ.",
  "atk-s0515a16:143_2": "Asīlaṭṭhanti tava payogaṁ na sīle patiṭṭhanti asīlaṭṭhaṁ, sīle ṭhitassa payogaṁ na hotīti vuttaṁ hoti.",
  "atk-s0515a16:143_3": "Keci “asiliṭṭha”nti paṭhanti, amaṭṭhavacananti atthaṁ vaṇṇayanti.",
  "atk-s0515a16:144_0": "Nidhīnanti tattha tattha nidahitvā ṭhapitānaṁ hiraññasuvaṇṇādipūrānaṁ nidhikumbhīnaṁ.",
  "atk-s0515a16:144_1": "Pavattāranti kicchajīvike duggatamanusse anukampaṁ katvā “ehi sukhena te jīvanupāyaṁ dassessāmī”ti nidhiṭṭhānaṁ netvā hatthaṁ pasāretvā “imaṁ gahetvā sukhaṁ jīvā”ti ācikkhitāraṁ viya.",
  "atk-s0515a16:144_2": "Vajjadassinanti dve vajjadassino “iminā naṁ asāruppena vā khalitena vā saṅghamajjhe niggaṇhissāmī”ti randhagavesako ca aññātaṁ ñāpanatthāya ñātaṁ anuggaṇhatthāya sīlādinā cassa vuddhikāmatāya taṁ taṁ vajjaṁ olokanena ullapanasabhāvasaṇṭhito ca.",
  "atk-s0515a16:144_3": "Ayaṁ idha adhippeto.",
  "atk-s0515a16:144_4": "Yathā hi duggatamanusso “imaṁ gaṇhāhī”ti tajjetvā poṭṭhetvāpi nidhiṁ dassente kopaṁ na karoti, pamuditova hoti, evameva evarūpe puggale asāruppaṁ vā khalitaṁ vā disvā ācikkhante kopo na kātabbo, tuṭṭheneva bhavitabbaṁ.",
  "atk-s0515a16:144_5": "“Bhante mahantaṁ vo kataṁ kammaṁ, mayhaṁ ācariyupajjhāyaṭṭhāne ṭhatvā ovadantehi punapi maṁ vadeyyāthā”ti pavāretabbameva.",
  "atk-s0515a16:144_6": "Niggayhavādinti ekacco hi saddhivihārikādīnaṁ asāruppaṁ vā khalitaṁ vā disvā “ayaṁ me mukhodakadānādīhi sakkaccaṁ upaṭṭhahati, sace naṁ vakkhāmi, na maṁ upaṭṭhahissati, evaṁ mama parihāni bhavissatī”ti vattuṁ avisahanto na niggayhavādī nāma hoti, so imasmiṁ sāsane kacavaraṁ ākirati.",
  "atk-s0515a16:144_7": "Yo pana tathārūpaṁ vajjaṁ disvā vajjānurūpaṁ tajjetvā paṇāmento daṇḍakammaṁ karonto vihārā nīharanto sikkhāpeti, ayaṁ niggayhavādī nāma seyyathāpi sammāsambuddho.",
  "atk-s0515a16:144_8": "Vuttañhetaṁ –",
  "atk-s0515a16:144_9": "“niggayha niggayhāhaṁ, ānanda, vakkhāmi, pavayha pavayhāhaṁ, ānanda, vakkhāmi, yo sāro so ṭhassatī”ti.",
  "atk-s0515a16:144_10": "Medhāvinti dhammojapaññāya samannāgataṁ.",
  "atk-s0515a16:144_11": "Tādisanti evarūpaṁ paṇḍitaṁ bhajeyya payirupāseyya.",
  "atk-s0515a16:144_12": "Tādisañhi ācariyaṁ bhajamānassa antevāsikassa seyyova hoti, na pāpiyo, vuḍḍhiyeva hoti, no parihānīti.",
  "atk-s0515a16:145_0": "Ovadeyyāti uppanne vatthusmiṁ vadanto ovadati nāma, anuppanne “ayasopi te siyā”tiādivasena anāgataṁ dassento anusāsati nāma.",
  "atk-s0515a16:145_1": "Sammukhā vadantopi ovadati nāma, parammukhā dūtaṁ vā sāsanaṁ vā pesento anusāsati nāma.",
  "atk-s0515a16:145_2": "Sakiṁ vadantopi ovadati nāma, punappunaṁ vadanto anusāsati nāma.",
  "atk-s0515a16:145_3": "Ovadanto eva vā anusāsati nāmāti evaṁ ovadeyya anusāseyya.",
  "atk-s0515a16:145_4": "Asabbhāti akusaladhammā nivāreyya, kusaladhamme patiṭṭhapeyyāti attho.",
  "atk-s0515a16:145_5": "Satañhi so piyo hotīti so evarūpo puggalo buddhādīnaṁ sappurisānaṁ piyo hoti.",
  "atk-s0515a16:145_6": "Ye pana adiṭṭhadhammā avitiṇṇaparalokā āmisacakkhukā jīvikatthāya pabbajitā, tesaṁ asataṁ so ovādako anusāsako “na tvaṁ amhākaṁ upajjhāyo, na ācariyo, kasmā amhākaṁ ovadasī”ti evaṁ mukhasattīhi vijjhantānaṁ appiyo hotīti.",
  "atk-s0515a16:146_0": "Ekakammanti apalokanakammādikaṁ ekakammaṁ.",
  "atk-s0515a16:146_1": "Ekuddesoti nidānuddesādiko ekuddeso.",
  "atk-s0515a16:146_2": "Samasikkhatāti samānasikkhatā.",
  "atk-s0515a16:146_3": "Āhatacittatanti kodhena pahatacittabhāvaṁ.",
  "atk-s0515a16:146_4": "Khilajātatanti thaddhabhāvaṁ.",
  "atk-s0515a16:146_5": "Pañcapi cetokhileti buddhadhammasaṅghasikkhāsabrahmacārīsu pañcasupi cittassa thaddhabhāve.",
  "atk-s0515a16:147_0": "Ñāṇasamuṭṭhitaṁ vācanti ñāṇasampayuttacittena uppāditaṁ vākyaṁ.",
  "atk-s0515a16:147_1": "Muñceyyāti vissajjeyya.",
  "atk-s0515a16:147_2": "Atthūpasaṁhitanti atthasahitaṁ kāraṇasahitaṁ.",
  "atk-s0515a16:147_3": "Dhammūpasaṁhitanti dhammena yuttaṁ.",
  "atk-s0515a16:147_4": "Kālātikkantaṁ vācaṁ na bhāseyyāti kālātītaṁ vācaṁ na katheyya tassa kālassa atikkantattā.",
  "atk-s0515a16:147_5": "Velātikkantanti mariyādātītaṁ vacanaṁ na bhaṇeyya vacanamariyādassa atikkantattā.",
  "atk-s0515a16:147_6": "Ubhayavasena kālavelā.",
  "atk-s0515a16:148_0": "Yo ve kāle asampatteti attano vacanakāle asampatte.",
  "atk-s0515a16:148_1": "Ativelanti velātikkantaṁ katvā atirekappamāṇaṁ bhāsati.",
  "atk-s0515a16:148_2": "Nihato setīti nigghātito sayati.",
  "atk-s0515a16:148_3": "Kokilāyeva atrajoti kākiyā paṭijaggito kokilāya abbhantare jāto kokilapotako viya.",
  "atk-s0515a16:149_0": "209.Athāparanti atha idāni ito parampi.",
  "atk-s0515a16:149_1": "Pañca rajānīti rūparāgādīni pañca rajāni.",
  "atk-s0515a16:149_2": "Yesaṁ satīmā vinayāya sikkheti yesaṁ upaṭṭhitassati hutvāva vinayanatthaṁ tisso sikkhā sikkheyya.",
  "atk-s0515a16:149_3": "Evaṁ sikkhanto hi rūpesu…pe…",
  "atk-s0515a16:149_4": "phassesu sahetha rāgaṁ, na aññeti.",
  "atk-s0515a16:150_0": "Rūparajoti rūpārammaṇaṁ paṭicca uppanno rāgādirajo. Saddarajādīsupi eseva nayo.",
  "atk-s0515a16:151_0": "210.",
  "atk-s0515a16:151_1": "Tato so tesaṁ vinayāya sikkhanto anukkamena –",
  "atk-s0515a16:151_2": "etesu dhammesūti gāthā.",
  "atk-s0515a16:151_3": "Tattha etesūti rūpādīsu.",
  "atk-s0515a16:151_4": "Kālena so sammā dhammaṁ parivīmaṁsamānoti so bhikkhu yvāyaṁ “uddhate citte samathassa kālo”tiādinā nayena kālo vutto, tena kālena sabbaṁ saṅkhatadhammaṁ aniccādinayena parivīmaṁsamāno.",
  "atk-s0515a16:151_5": "Ekodibhūto vihane tamaṁ soti so ekaggacitto sabbaṁ mohāditamaṁ vihaneyya, natthi ettha saṁsayo.",
  "atk-s0515a16:152_0": "Uddhate citteti vīriyindriyavasena citte avūpasante.",
  "atk-s0515a16:152_1": "Balavavīriyañhi mandasamādhiṁ vīriyassa uddhaccapakkhattā uddhaccaṁ abhibhavati.",
  "atk-s0515a16:152_2": "Evaṁ uddhate citte.",
  "atk-s0515a16:152_3": "Samathassa kāloti samādhissa bhāvanāya kālo.",
  "atk-s0515a16:152_4": "Samāhite citteti upacārappanāhi citte samāhite.",
  "atk-s0515a16:152_5": "Balavasamādhi hi mandavīriyaṁ samādhissa kosajjapakkhattā kosajjaṁ abhibhavati.",
  "atk-s0515a16:152_6": "Samādhi vīriyena saññojito kosajje patituṁ na labhati.",
  "atk-s0515a16:152_7": "Vīriyaṁ samādhinā saññojitaṁ uddhacce patituṁ na labhati.",
  "atk-s0515a16:152_8": "Tasmā tadubhayaṁ samaṁ kātabbaṁ.",
  "atk-s0515a16:152_9": "Ubhayasamatāya hi appanā hoti.",
  "atk-s0515a16:152_10": "Vipassanāya kāloti evaṁ samāhite aniccādivasena vividhāya passanāya kālo, samādhikammikassa balavatīpi saddhā vaṭṭati.",
  "atk-s0515a16:152_11": "Evaṁ saddahanto okappento appanaṁ pāpuṇāti.",
  "atk-s0515a16:152_12": "Samādhipaññāsu pana samādhikammikassa balavatī ekaggatā vaṭṭati.",
  "atk-s0515a16:152_13": "Evañhi so appanaṁ pāpuṇāti.",
  "atk-s0515a16:152_14": "Vipassanākammikassa pana paññā balavatī vaṭṭati.",
  "atk-s0515a16:152_15": "Evañhi so lakkhaṇappaṭivedhaṁ pāpuṇāti.",
  "atk-s0515a16:152_16": "Ubhinnaṁ pana samattepi appanā hoti eva.",
  "atk-s0515a16:153_0": "Kāle paggaṇhati cittanti yasmiṁ samaye atisithilavīriyatādīhi līnaṁ cittaṁ hoti, tasmiṁ samaye dhammavicayavīriyapītisambojjhaṅgasamuṭṭhāpanena taṁ cittaṁ paggaṇhāti.",
  "atk-s0515a16:153_1": "Niggaṇhatīti yasmiṁ samaye accāraddhavīriyatādīhi uddhataṁ cittaṁ hoti, tasmiṁ samaye passaddhisamādhiupekkhāsambojjhaṅgasamuṭṭhāpanena taṁ cittaṁ niggaṇhāti.",
  "atk-s0515a16:153_2": "Sampahaṁsati kālenāti yasmiṁ samaye cittaṁ paññāpayogamandatāya vā upasamasukhānaṁ vigamena vā nirassādaṁ hoti, tasmiṁ samaye aṭṭhasaṁvegavatthupaccavekkhaṇena saṁvejeti.",
  "atk-s0515a16:153_3": "Aṭṭha saṁvegavatthūni nāma –",
  "atk-s0515a16:153_4": "jātijarābyādhimaraṇāni cattāri, apāyadukkhaṁ pañcamaṁ, atīte vaṭṭamūlakaṁ dukkhaṁ anāgate vaṭṭamūlakaṁ dukkhaṁ, paccuppanne āhārapariyeṭṭhimūlakaṁ dukkhanti.",
  "atk-s0515a16:153_5": "Ratanattayaguṇānussaraṇenāssa pasādaṁ janeti.",
  "atk-s0515a16:153_6": "Ayaṁ vuccati “sampahaṁsati kālenā”ti.",
  "atk-s0515a16:153_7": "Kāle cittaṁ samādaheti yasmiṁ samaye saddhāpaññānaṁ samādhivīriyānañca samabhāvo, tasmiṁ kāle cittaṁ samādaheyya.",
  "atk-s0515a16:154_0": "Ajjhupekkhati kālenāti yasmiṁ samaye sammā paṭipattiṁ āgamma alīnaṁ anuddhataṁ anirassādaṁ ārammaṇe samappavattaṁ samathavīthipaṭipannaṁ cittaṁ hoti, tadāssa paggahaniggahasampahaṁsanesu na byāpāraṁ āpajjati sārathi viya samappavattesu assesu.",
  "atk-s0515a16:154_1": "Ayaṁ vuccati “ajjhupekkhati kālenā”ti.",
  "atk-s0515a16:154_2": "So yogī kālakovidoti eso vuttappakāro kammaṭṭhānayoge niyutto paggahaniggahasampahaṁsanasamādahanaajjhupekkhanakālesu cheko byatto.",
  "atk-s0515a16:154_3": "Kimhi kālamhītiādinā paggahādikālaṁ pucchati.",
  "atk-s0515a16:155_0": "Idāni paggahādikālaṁ vissajjento “līne cittamhī”tiādimāha.",
  "atk-s0515a16:155_1": "Atisithilavīriyatādīhi citte līnabhāvaṁ gate dhammavicayavīriyapītisambojjhaṅgasamuṭṭhāpanena paggaho.",
  "atk-s0515a16:155_2": "Uddhatasmiṁ viniggahoti accāraddhavīriyatādīhi uddhate citte passaddhisamādhiupekkhāsambojjhaṅgasamuṭṭhāpanena niggaho.",
  "atk-s0515a16:155_3": "Nirassādagataṁ cittaṁ, sampahaṁseyya tāvadeti paññāpayogamandatāya vā upasamasukhānaṁ vigamena vā assādavirahitaṁ gataṁ aṭṭhasaṁvegavatthupaccavekkhaṇena vā ratanattayaguṇānussaraṇena vā tasmiṁ khaṇe cittaṁ sampahaṁseyya.",
  "atk-s0515a16:156_0": "Sampahaṭṭhaṁ yadā cittanti yasmiṁ kāle vuttanayeneva sampahaṁsitaṁ cittaṁ hoti.",
  "atk-s0515a16:156_1": "Alīnaṁ bhavati nuddhatanti vīriyasamādhīhi saññojitattā līnuddhaccavirahitañca hoti.",
  "atk-s0515a16:156_2": "Samathanimittassāti samatho ca nimittañca samathanimittaṁ, tassa samathanimittassa.",
  "atk-s0515a16:156_3": "So kāloti yo so līnuddhaccavirahitakālo vutto, so kālo.",
  "atk-s0515a16:156_4": "Ajjhattaṁ ramaye manoti jhānasampayuttaṁ cittaṁ kasiṇādigocarajjhatte toseyya abhiramāpeyya.",
  "atk-s0515a16:157_0": "Etenamevupāyenāti etena vuttaupāyena eva.",
  "atk-s0515a16:157_1": "Ma-kāro padasandhivasena vutto.",
  "atk-s0515a16:157_2": "Ajjhupekkheyya tāvadeti yadā upacārappanāhi taṁ cittaṁ samāhitaṁ, tadā “samāhitaṁ citta”nti jānitvā paggahaniggahasampahaṁsanesu byāpāraṁ akatvā tasmiṁ khaṇe ajjhupekkhanameva kareyya.",
  "atk-s0515a16:158_0": "Idāni “kimhi kālamhi paggāho”ti puṭṭhagāthaṁ nigamento “evaṁ kālavidū dhīro”tiādimāha.",
  "atk-s0515a16:158_1": "Kālena kālaṁ cittassa, nimittamupalakkhayeti kālānukālaṁ samādhisampayuttacittassa ārammaṇaṁ sallakkheyya, upaparikkheyyāti attho.",
  "atk-s0515a16:158_2": "Sesaṁ sabbattha pākaṭameva.",
  "atk-s0515a16:158_3": "Evaṁ arahattanikūṭena desanaṁ niṭṭhāpesīti.",
  "atk-s0515a16:159_0": "Saddhammappajjotikāya mahāniddesaṭṭhakathāya",
  "atk-s0515a16:160_0": "Sāriputtasuttaniddesavaṇṇanā niṭṭhitā.",
  "atk-s0515a16:161_0": "Aṭṭhakavaggavaṇṇanā niṭṭhitā.",
  "atk-s0515a16:162_0": "Saddhammappajjotikā nāma mahāniddesa-aṭṭhakathā niṭṭhitā."
}