{
  "iti92:0.1_0": "Itivuttaka 92",
  "iti92:0.2_0": "Tikanipāta",
  "iti92:0.3_0": "Pañcamavagga",
  "iti92:0.4_0": "Saṅghāṭikaṇṇasutta",
  "iti92:1.1_0": "Vuttañhetaṁ bhagavatā vuttamarahatāti me sutaṁ:",
  "iti92:2.1_0": "“Saṅghāṭikaṇṇe cepi, bhikkhave, bhikkhu gahetvā piṭṭhito piṭṭhito anubandho assa pāde pādaṁ nikkhipanto,",
  "iti92:2.2_0": "so ca hoti abhijjhālu kāmesu tibbasārāgo byāpannacitto paduṭṭhamanasaṅkappo muṭṭhassati asampajāno asamāhito vibbhantacitto pākatindriyo;",
  "iti92:2.3_0": "atha kho so ārakāva mayhaṁ, ahañca tassa.",
  "iti92:2.4_0": "Taṁ kissa hetu?",
  "iti92:2.5_0": "Dhammañhi so, bhikkhave, bhikkhu na passati.",
  "iti92:2.6_0": "Dhammaṁ apassanto na maṁ passati.",
  "iti92:3.1_0": "Yojanasate cepi so, bhikkhave, bhikkhu vihareyya.",
  "iti92:3.2_0": "So ca hoti anabhijjhālu kāmesu na tibbasārāgo abyāpannacitto apaduṭṭhamanasaṅkappo upaṭṭhitassati sampajāno samāhito ekaggacitto saṁvutindriyo;",
  "iti92:3.3_0": "atha kho so santikeva mayhaṁ, ahañca tassa.",
  "iti92:3.4_0": "Taṁ kissa hetu?",
  "iti92:3.5_0": "Dhammañhi so, bhikkhave, bhikkhu passati;",
  "iti92:3.6_0": "dhammaṁ passanto maṁ passatī”ti.",
  "iti92:3.7_0": "Etamatthaṁ bhagavā avoca.",
  "iti92:3.8_0": "Tatthetaṁ iti vuccati:",
  "iti92:4.1_0": "“Anubandhopi ce assa,",
  "iti92:4.2_0": "mahiccho ca vighātavā;",
  "iti92:4.3_0": "Ejānugo anejassa,",
  "iti92:4.4_0": "nibbutassa anibbuto;",
  "iti92:4.5_0": "Giddho so vītagedhassa,",
  "iti92:4.6_0": "passa yāvañca ārakā.",
  "iti92:5.1_0": "Yo ca dhammamabhiññāya,",
  "iti92:5.2_0": "dhammamaññāya paṇḍito;",
  "iti92:5.3_0": "Rahadova nivāte ca,",
  "iti92:5.4_0": "anejo vūpasammati.",
  "iti92:6.1_0": "Anejo so anejassa,",
  "iti92:6.2_0": "nibbutassa ca nibbuto;",
  "iti92:6.3_0": "Agiddho vītagedhassa,",
  "iti92:6.4_0": "passa yāvañca santike”ti.",
  "iti92:7.1_0": "Ayampi attho vutto bhagavatā, iti me sutanti.",
  "iti92:7.2_0": "Tatiyaṁ."
}