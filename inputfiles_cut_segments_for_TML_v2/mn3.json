{
  "mn3:0.1_0": "Majjhima Nikāya 3",
  "mn3:0.2_0": "Dhammadāyādasutta",
  "mn3:1.1_0": "Evaṁ me sutaṁ—",
  "mn3:1.2_0": "ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.",
  "mn3:1.3_0": "Tatra kho bhagavā bhikkhū āmantesi:",
  "mn3:1.4_0": "“bhikkhavo”ti.",
  "mn3:1.5_0": "“Bhadante”ti te bhikkhū bhagavato paccassosuṁ.",
  "mn3:1.6_0": "Bhagavā etadavoca:",
  "mn3:2.1_0": "“Dhammadāyādā me, bhikkhave, bhavatha, mā āmisadāyādā.",
  "mn3:2.2_0": "Atthi me tumhesu anukampā:",
  "mn3:2.3_0": "‘kinti me sāvakā dhammadāyādā bhaveyyuṁ, no āmisadāyādā’ti.",
  "mn3:2.4_0": "Tumhe ca me, bhikkhave, āmisadāyādā bhaveyyātha no dhammadāyādā, tumhepi tena ādiyā bhaveyyātha:",
  "mn3:2.5_0": "‘āmisadāyādā satthusāvakā viharanti, no dhammadāyādā’ti;",
  "mn3:2.6_0": "ahampi tena ādiyo bhaveyyaṁ:",
  "mn3:2.7_0": "‘āmisadāyādā satthusāvakā viharanti, no dhammadāyādā’ti.",
  "mn3:2.8_0": "Tumhe ca me, bhikkhave, dhammadāyādā bhaveyyātha, no āmisadāyādā, tumhepi tena na ādiyā bhaveyyātha:",
  "mn3:2.9_0": "‘dhammadāyādā satthusāvakā viharanti, no āmisadāyādā’ti;",
  "mn3:2.10_0": "ahampi tena na ādiyo bhaveyyaṁ:",
  "mn3:2.11_0": "‘dhammadāyādā satthusāvakā viharanti, no āmisadāyādā’ti.",
  "mn3:2.12_0": "Tasmātiha me, bhikkhave, dhammadāyādā bhavatha, mā āmisadāyādā.",
  "mn3:2.13_0": "Atthi me tumhesu anukampā:",
  "mn3:2.14_0": "‘kinti me sāvakā dhammadāyādā bhaveyyuṁ, no āmisadāyādā’ti.",
  "mn3:3.1_0": "Idhāhaṁ, bhikkhave, bhuttāvī assaṁ pavārito paripuṇṇo pariyosito suhito yāvadattho;",
  "mn3:3.2_0": "siyā ca me piṇḍapāto atirekadhammo chaḍḍanīyadhammo.",
  "mn3:3.3_0": "Atha dve bhikkhū āgaccheyyuṁ jighacchādubbalyaparetā.",
  "mn3:3.4_0": "Tyāhaṁ evaṁ vadeyyaṁ:",
  "mn3:3.5_0": "‘ahaṁ khomhi, bhikkhave, bhuttāvī pavārito paripuṇṇo pariyosito suhito yāvadattho;",
  "mn3:3.6_0": "atthi ca me ayaṁ piṇḍapāto atirekadhammo chaḍḍanīyadhammo.",
  "mn3:3.7_0": "Sace ākaṅkhatha, bhuñjatha, no ce tumhe bhuñjissatha, idānāhaṁ appaharite vā chaḍḍessāmi, appāṇake vā udake opilāpessāmī’ti.",
  "mn3:3.8_0": "Tatrekassa bhikkhuno evamassa:",
  "mn3:3.9_0": "‘bhagavā kho bhuttāvī pavārito paripuṇṇo pariyosito suhito yāvadattho;",
  "mn3:3.10_0": "atthi cāyaṁ bhagavato piṇḍapāto atirekadhammo chaḍḍanīyadhammo.",
  "mn3:3.11_0": "Sace mayaṁ na bhuñjissāma, idāni bhagavā appaharite vā chaḍḍessati, appāṇake vā udake opilāpessati.",
  "mn3:3.12_0": "Vuttaṁ kho panetaṁ bhagavatā:",
  "mn3:3.13_0": "“dhammadāyādā me, bhikkhave, bhavatha, mā āmisadāyādā”ti.",
  "mn3:3.14_0": "Āmisaññataraṁ kho panetaṁ, yadidaṁ piṇḍapāto.",
  "mn3:3.15_0": "Yannūnāhaṁ imaṁ piṇḍapātaṁ abhuñjitvā imināva jighacchādubbalyena evaṁ imaṁ rattindivaṁ vītināmeyyan’ti.",
  "mn3:3.16_0": "So taṁ piṇḍapātaṁ abhuñjitvā teneva jighacchādubbalyena evaṁ taṁ rattindivaṁ vītināmeyya.",
  "mn3:3.17_0": "Atha dutiyassa bhikkhuno evamassa:",
  "mn3:3.18_0": "‘bhagavā kho bhuttāvī pavārito paripuṇṇo pariyosito suhito yāvadattho;",
  "mn3:3.19_0": "atthi cāyaṁ bhagavato piṇḍapāto atirekadhammo chaḍḍanīyadhammo.",
  "mn3:3.20_0": "Sace mayaṁ na bhuñjissāma, idāni bhagavā appaharite vā chaḍḍessati, appāṇake vā udake opilāpessati.",
  "mn3:3.21_0": "Yannūnāhaṁ imaṁ piṇḍapātaṁ bhuñjitvā jighacchādubbalyaṁ paṭivinodetvā evaṁ imaṁ rattindivaṁ vītināmeyyan’ti.",
  "mn3:3.22_0": "So taṁ piṇḍapātaṁ bhuñjitvā jighacchādubbalyaṁ paṭivinodetvā evaṁ taṁ rattindivaṁ vītināmeyya.",
  "mn3:3.23_0": "Kiñcāpi so, bhikkhave, bhikkhu taṁ piṇḍapātaṁ bhuñjitvā jighacchādubbalyaṁ paṭivinodetvā evaṁ taṁ rattindivaṁ vītināmeyya, atha kho asuyeva me purimo bhikkhu pujjataro ca pāsaṁsataro ca.",
  "mn3:3.24_0": "Taṁ kissa hetu?",
  "mn3:3.25_0": "Tañhi tassa, bhikkhave, bhikkhuno dīgharattaṁ appicchatāya santuṭṭhiyā sallekhāya subharatāya vīriyārambhāya saṁvattissati.",
  "mn3:3.26_0": "Tasmātiha me, bhikkhave, dhammadāyādā bhavatha, mā āmisadāyādā.",
  "mn3:3.27_0": "Atthi me tumhesu anukampā:",
  "mn3:3.28_0": "‘kinti me sāvakā dhammadāyādā bhaveyyuṁ, no āmisadāyādā’”ti.",
  "mn3:4.1_0": "Idamavoca bhagavā.",
  "mn3:4.2_0": "Idaṁ vatvāna sugato uṭṭhāyāsanā vihāraṁ pāvisi.",
  "mn3:4.3_0": "Tatra kho āyasmā sāriputto acirapakkantassa bhagavato bhikkhū āmantesi:",
  "mn3:4.4_0": "“āvuso bhikkhave”ti.",
  "mn3:4.5_0": "“Āvuso”ti kho te bhikkhū āyasmato sāriputtassa paccassosuṁ.",
  "mn3:4.6_0": "Āyasmā sāriputto etadavoca:",
  "mn3:5.1_0": "“Kittāvatā nu kho, āvuso, satthu pavivittassa viharato sāvakā vivekaṁ nānusikkhanti, kittāvatā ca pana satthu pavivittassa viharato sāvakā vivekamanusikkhantī”ti?",
  "mn3:5.2_0": "“Dūratopi kho mayaṁ, āvuso, āgacchāma āyasmato sāriputtassa santike etassa bhāsitassa atthamaññātuṁ.",
  "mn3:5.3_0": "Sādhu vatāyasmantaṁyeva sāriputtaṁ paṭibhātu etassa bhāsitassa attho;",
  "mn3:5.4_0": "āyasmato sāriputtassa sutvā bhikkhū dhāressantī”ti.",
  "mn3:5.5_0": "“Tena hāvuso, suṇātha, sādhukaṁ manasi karotha, bhāsissāmī”ti.",
  "mn3:5.6_0": "“Evamāvuso”ti kho te bhikkhū āyasmato sāriputtassa paccassosuṁ.",
  "mn3:5.7_0": "Āyasmā sāriputto etadavoca:",
  "mn3:6.1_0": "“Kittāvatā nu kho, āvuso, satthu pavivittassa viharato sāvakā vivekaṁ nānusikkhanti?",
  "mn3:6.2_0": "Idhāvuso, satthu pavivittassa viharato sāvakā vivekaṁ nānusikkhanti,",
  "mn3:6.3_0": "yesañca dhammānaṁ satthā pahānamāha, te ca dhamme nappajahanti,",
  "mn3:6.4_0": "bāhulikā ca honti, sāthalikā, okkamane pubbaṅgamā, paviveke nikkhittadhurā.",
  "mn3:6.5_0": "Tatrāvuso, therā bhikkhū tīhi ṭhānehi gārayhā bhavanti.",
  "mn3:6.6_0": "‘Satthu pavivittassa viharato sāvakā vivekaṁ nānusikkhantī’ti—",
  "mn3:6.7_0": "iminā paṭhamena ṭhānena therā bhikkhū gārayhā bhavanti.",
  "mn3:6.8_0": "‘Yesañca dhammānaṁ satthā pahānamāha te ca dhamme nappajahantī’ti—",
  "mn3:6.9_0": "iminā dutiyena ṭhānena therā bhikkhū gārayhā bhavanti.",
  "mn3:6.10_0": "‘Bāhulikā ca, sāthalikā, okkamane pubbaṅgamā, paviveke nikkhittadhurā’ti—",
  "mn3:6.11_0": "iminā tatiyena ṭhānena therā bhikkhū gārayhā bhavanti.",
  "mn3:6.12_0": "Therā, āvuso, bhikkhū imehi tīhi ṭhānehi gārayhā bhavanti.",
  "mn3:6.13_0": "Tatrāvuso, majjhimā bhikkhū …pe…",
  "mn3:6.14_0": "navā bhikkhū tīhi ṭhānehi gārayhā bhavanti.",
  "mn3:6.15_0": "‘Satthu pavivittassa viharato sāvakā vivekaṁ nānusikkhantī’ti—",
  "mn3:6.16_0": "iminā paṭhamena ṭhānena navā bhikkhū gārayhā bhavanti.",
  "mn3:6.17_0": "‘Yesañca dhammānaṁ satthā pahānamāha te ca dhamme nappajahantī’ti—",
  "mn3:6.18_0": "iminā dutiyena ṭhānena navā bhikkhū gārayhā bhavanti.",
  "mn3:6.19_0": "‘Bāhulikā ca honti, sāthalikā, okkamane pubbaṅgamā, paviveke nikkhittadhurā’ti—",
  "mn3:6.20_0": "iminā tatiyena ṭhānena navā bhikkhū gārayhā bhavanti.",
  "mn3:6.21_0": "Navā, āvuso, bhikkhū imehi tīhi ṭhānehi gārayhā bhavanti.",
  "mn3:6.22_0": "Ettāvatā kho, āvuso, satthu pavivittassa viharato sāvakā vivekaṁ nānusikkhanti.",
  "mn3:7.1_0": "Kittāvatā ca panāvuso, satthu pavivittassa viharato sāvakā vivekamanusikkhanti?",
  "mn3:7.2_0": "Idhāvuso, satthu pavivittassa viharato sāvakā vivekamanusikkhanti—",
  "mn3:7.3_0": "yesañca dhammānaṁ satthā pahānamāha te ca dhamme pajahanti;",
  "mn3:7.4_0": "na ca bāhulikā honti, na sāthalikā okkamane nikkhittadhurā paviveke pubbaṅgamā.",
  "mn3:7.5_0": "Tatrāvuso, therā bhikkhū tīhi ṭhānehi pāsaṁsā bhavanti.",
  "mn3:7.6_0": "‘Satthu pavivittassa viharato sāvakā vivekamanusikkhantī’ti—",
  "mn3:7.7_0": "iminā paṭhamena ṭhānena therā bhikkhū pāsaṁsā bhavanti.",
  "mn3:7.8_0": "‘Yesañca dhammānaṁ satthā pahānamāha te ca dhamme pajahantī’ti—",
  "mn3:7.9_0": "iminā dutiyena ṭhānena therā bhikkhū pāsaṁsā bhavanti.",
  "mn3:7.10_0": "‘Na ca bāhulikā, na sāthalikā okkamane nikkhittadhurā paviveke pubbaṅgamā’ti—",
  "mn3:7.11_0": "iminā tatiyena ṭhānena therā bhikkhū pāsaṁsā bhavanti.",
  "mn3:7.12_0": "Therā, āvuso, bhikkhū imehi tīhi ṭhānehi pāsaṁsā bhavanti.",
  "mn3:7.13_0": "Tatrāvuso, majjhimā bhikkhū …pe…",
  "mn3:7.14_0": "navā bhikkhū tīhi ṭhānehi pāsaṁsā bhavanti.",
  "mn3:7.15_0": "‘Satthu pavivittassa viharato sāvakā vivekamanusikkhantī’ti—",
  "mn3:7.16_0": "iminā paṭhamena ṭhānena navā bhikkhū pāsaṁsā bhavanti.",
  "mn3:7.17_0": "‘Yesañca dhammānaṁ satthā pahānamāha te ca dhamme pajahantī’ti—",
  "mn3:7.18_0": "iminā dutiyena ṭhānena navā bhikkhū pāsaṁsā bhavanti.",
  "mn3:7.19_0": "‘Na ca bāhulikā, na sāthalikā okkamane nikkhittadhurā paviveke pubbaṅgamā’ti—",
  "mn3:7.20_0": "iminā tatiyena ṭhānena navā bhikkhū pāsaṁsā bhavanti.",
  "mn3:7.21_0": "Navā, āvuso, bhikkhū imehi tīhi ṭhānehi pāsaṁsā bhavanti.",
  "mn3:7.22_0": "Ettāvatā kho, āvuso, satthu pavivittassa viharato sāvakā vivekamanusikkhanti.",
  "mn3:8.1_0": "Tatrāvuso, lobho ca pāpako doso ca pāpako.",
  "mn3:8.2_0": "Lobhassa ca pahānāya dosassa ca pahānāya atthi majjhimā paṭipadā cakkhukaraṇī ñāṇakaraṇī upasamāya abhiññāya sambodhāya nibbānāya saṁvattati.",
  "mn3:8.3_0": "Katamā ca sā, āvuso, majjhimā paṭipadā cakkhukaraṇī ñāṇakaraṇī upasamāya abhiññāya sambodhāya nibbānāya saṁvattati?",
  "mn3:8.4_0": "Ayameva ariyo aṭṭhaṅgiko maggo, seyyathidaṁ—",
  "mn3:8.5_0": "sammādiṭṭhi sammāsaṅkappo sammāvācā sammākammanto sammāājīvo sammāvāyāmo sammāsati sammāsamādhi.",
  "mn3:8.6_0": "Ayaṁ kho sā, āvuso, majjhimā paṭipadā cakkhukaraṇī ñāṇakaraṇī upasamāya abhiññāya sambodhāya nibbānāya saṁvattati.",
  "mn3:9-15.1_0": "Tatrāvuso, kodho ca pāpako upanāho ca pāpako …pe…",
  "mn3:9-15.2_0": "makkho ca pāpako paḷāso ca pāpako,",
  "mn3:9-15.3_0": "issā ca pāpikā maccherañca pāpakaṁ,",
  "mn3:9-15.4_0": "māyā ca pāpikā sāṭheyyañca pāpakaṁ,",
  "mn3:9-15.5_0": "thambho ca pāpako sārambho ca pāpako,",
  "mn3:9-15.6_0": "māno ca pāpako atimāno ca pāpako,",
  "mn3:9-15.7_0": "mado ca pāpako pamādo ca pāpako.",
  "mn3:9-15.8_0": "Madassa ca pahānāya pamādassa ca pahānāya atthi majjhimā paṭipadā cakkhukaraṇī ñāṇakaraṇī upasamāya abhiññāya sambodhāya nibbānāya saṁvattati.",
  "mn3:9-15.9_0": "Katamā ca sā, āvuso, majjhimā paṭipadā cakkhukaraṇī ñāṇakaraṇī upasamāya abhiññāya sambodhāya nibbānāya saṁvattati?",
  "mn3:9-15.10_0": "Ayameva ariyo aṭṭhaṅgiko maggo, seyyathidaṁ—",
  "mn3:9-15.11_0": "sammādiṭṭhi sammāsaṅkappo sammāvācā sammākammanto sammāājīvo sammāvāyāmo sammāsati sammāsamādhi.",
  "mn3:9-15.12_0": "Ayaṁ kho sā, āvuso, majjhimā paṭipadā cakkhukaraṇī ñāṇakaraṇī upasamāya abhiññāya sambodhāya nibbānāya saṁvattatī”ti.",
  "mn3:9-15.13_0": "Idamavocāyasmā sāriputto.",
  "mn3:9-15.14_0": "Attamanā te bhikkhū āyasmato sāriputtassa bhāsitaṁ abhinandunti.",
  "mn3:9-15.15_0": "Dhammadāyādasuttaṁ niṭṭhitaṁ tatiyaṁ."
}