{
  "atk-abh03a17:0_0": "2. Dutiyavaggo",
  "atk-abh03a17:1_0": "1. Parūpahāravaṇṇanā",
  "atk-abh03a17:2_0": "307.",
  "atk-abh03a17:2_1": "Idāni parūpahārakathā nāma hoti.",
  "atk-abh03a17:2_2": "Tattha ye arahattaṁ paṭijānantānaṁ appatte pattasaññīnaṁ adhimānikānaṁ kuhakānaṁ vā arahattaṁ paṭijānantānaṁ sukkavissaṭṭhiṁ disvā “mārakāyikā devatā arahato asuciṁ upasaṁharantī”ti maññanti;",
  "atk-abh03a17:2_3": "seyyathāpi etarahi pubbaseliyā ca aparaseliyā ca;",
  "atk-abh03a17:2_4": "te sandhāya atthi arahatoti pucchā sakavādissa, paṭiññā itarassa.",
  "atk-abh03a17:2_5": "Idāni yasmā sukkavissaṭṭhi nāma rāgasamuṭṭhānā hoti, tasmā atthi arahato rāgoti anuyogo āraddho.",
  "atk-abh03a17:2_6": "So sabbopi uttānatthoyeva.",
  "atk-abh03a17:3_0": "Mārakāyikā devatā attanotiādipañhe yasmā tāsaṁ devatānaṁ sukkavissaṭṭhi nāma natthi, aññesampi sukkaṁ gahetvā na upasaṁharanti, arahato pana sukkameva natthi, tasmā na hevanti paṭikkhipati.",
  "atk-abh03a17:4_0": "Neva attanotipañhe pana nimminitvā upasaṁharantīti laddhiyā paṭijānāti.",
  "atk-abh03a17:4_1": "Lomakūpehītipañhe sappitelānaṁ viya lomakūpehi upasaṁharaṇābhāvaṁ disvā paṭikkhipati.",
  "atk-abh03a17:5_0": "308.Handahīti vacasāyatthe nipāto.",
  "atk-abh03a17:5_1": "“Arahā nu kho ahaṁ, no”ti evaṁ vimatiṁ gāhayissāmāti evaṁ vacasāyaṁ katvā upasaṁharantīti attho.",
  "atk-abh03a17:5_2": "Atthi arahato vimatīti puṭṭho aṭṭhavatthukaṁ vicikicchaṁ sandhāya paṭikkhipati, dutiyaṁ puṭṭho itthipurisānaṁ nāmagottādīsu sanniṭṭhānābhāvaṁ sandhāya paṭijānāti.",
  "atk-abh03a17:6_0": "309.Atthi tassa āsayoti tassa sukkassa uccārapassāvānaṁ viya patiṭṭhānokāso atthīti pucchati.",
  "atk-abh03a17:7_0": "312.Sadhammakusalassāti attano arahattadhammamatteyeva kusalassa.",
  "atk-abh03a17:7_1": "Paññāvimuttaṁ sandhāyevaṁ vadati.",
  "atk-abh03a17:7_2": "Paradhammakusalassāti sadhammato parasmiṁ aṭṭhasamāpattidhammepi kusalassa.",
  "atk-abh03a17:7_3": "Ubhatobhāgavimuttaṁ sandhāyevaṁ vadati.",
  "atk-abh03a17:7_4": "Sesamettha pāḷianusāreneva veditabbanti.",
  "atk-abh03a17:8_0": "Parūpahārakathāvaṇṇanā.",
  "atk-abh03a17:9_0": "2-3-4. Aññāṇādikathāvaṇṇanā",
  "atk-abh03a17:10_0": "314.",
  "atk-abh03a17:10_1": "Idāni aññāṇaṁ, kaṅkhā, paravitaraṇāti tisso kathā nāma honti.",
  "atk-abh03a17:10_2": "Tattha yesaṁ “arahato itthipurisādīnaṁ nāmagottādīsu ñāṇappavattiyā abhāvena atthi aññāṇaṁ, tattheva sanniṭṭhānābhāvena atthi kaṅkhā.",
  "atk-abh03a17:10_3": "Yasmā ca nesaṁ tāni vatthūni pare vitaranti pakāsenti ācikkhanti, tasmā nesaṁ atthi paravitaraṇā”ti imā laddhiyo, seyyathāpi etarahi pubbaseliyādīnaṁ;",
  "atk-abh03a17:10_4": "tesaṁ tā laddhiyo bhindituṁ tīsupi kathāsu pucchā sakavādissa, paṭiññā ca paṭikkhepo ca itarassa.",
  "atk-abh03a17:10_5": "Tattha sabbesupi pañhesu ceva vissajjanesu ca pāḷiṁ anugantvāva attho veditabboti.",
  "atk-abh03a17:11_0": "Aññāṇādikathāvaṇṇanā.",
  "atk-abh03a17:12_0": "5. Vacībhedakathāvaṇṇanā",
  "atk-abh03a17:13_0": "326.",
  "atk-abh03a17:13_1": "Idāni vacībhedakathā nāma hoti.",
  "atk-abh03a17:13_2": "Tattha yesaṁ “sotāpattimaggakkhaṇe paṭhamaṁ jhānaṁ samāpannassa dukkhanti vācā bhijjatī”ti laddhi, seyyathāpi etarahi pubbaseliyādīnaṁ;",
  "atk-abh03a17:13_3": "te sandhāya samāpannassa atthi vacībhedoti pucchā sakavādissa, laddhiyaṁ ṭhatvā paṭiññā paravādissa.",
  "atk-abh03a17:13_4": "Puna sabbatthāti tayo bhave sandhāya puṭṭho arūpaṁ sandhāya paṭikkhipati.",
  "atk-abh03a17:13_5": "Sabbadāti kālavasena puṭṭho paṭhamamaggakkhaṇe paṭhamajjhānikasamāpattito aññaṁ sabbaṁ samāpattikālaṁ sandhāya paṭikkhipati.",
  "atk-abh03a17:13_6": "Sabbesaṁ samāpannānanti puṭṭho lokiyasamāpattiyo samāpanne sandhāya paṭikkhipati.",
  "atk-abh03a17:13_7": "Sabbasamāpattīsūti puṭṭho dutiyajjhānādikaṁ lokuttaraṁ sabbañca lokiyasamāpattiṁ sandhāya paṭikkhipati.",
  "atk-abh03a17:14_0": "Kāyabhedoti abhikkamādivasena pavattakāyaviññatti.",
  "atk-abh03a17:14_1": "Idaṁ “yāni cittāni vacīviññattiṁ samuṭṭhāpenti, tāneva kāyaviññattiṁ.",
  "atk-abh03a17:14_2": "Evaṁ sante kasmā kāyabhedopi na hotī”ti codanatthaṁ pucchati.",
  "atk-abh03a17:14_3": "Itaro laddhivasena paṭikkhipati ceva paṭijānāti ca.",
  "atk-abh03a17:14_4": "Idāni yadi so maggakkhaṇe “dukkha”nti vācaṁ bhāsati, “samudayo”tiādikampi bhāseyya.",
  "atk-abh03a17:14_5": "Yadi vā taṁ na bhāsati, itarampi na bhāseyyāti codanatthaṁ dukkhanti jānantotiādayo pañhā vuttā.",
  "atk-abh03a17:14_6": "Itaro pana attano laddhivaseneva paṭijānāti ceva paṭikkhipati ca.",
  "atk-abh03a17:14_7": "Lokuttaraṁ paṭhamajjhānaṁ samāpanno dukkhadukkhanti vipassatīti hissa laddhi.",
  "atk-abh03a17:15_0": "328.Ñāṇanti lokuttaraṁ catusaccañāṇaṁ.",
  "atk-abh03a17:15_1": "Sotanti sotaviññāṇaṁ adhippetaṁ, yena taṁ saddaṁ suṇāti.",
  "atk-abh03a17:15_2": "Dvinnaṁ phassānanti sotasamphassamanosamphassānaṁ.",
  "atk-abh03a17:16_0": "329.No vata re vattabbeti yadi avisesena yaṁkiñci samāpannassa natthi vacībhedo, na avisesena vattabbaṁ “samāpannassa atthi vacībhedo”ti.",
  "atk-abh03a17:16_1": "Sesamettha uttānatthameva saddhiṁ suttasādhanāya.",
  "atk-abh03a17:16_2": "Yaṁ panetena “sikhissa ānanda, bhagavato”ti pariyosāne suttaṁ ābhataṁ, tattha yena samāpatticittena so vacībhedo samuṭṭhito, kāyabhedopi tena samuṭṭhātiyeva, na ca taṁ lokuttaraṁ paṭhamajjhānacittaṁ, tasmā asādhakanti.",
  "atk-abh03a17:17_0": "Vacībhedakathāvaṇṇanā.",
  "atk-abh03a17:18_0": "6. Dukkhāhārakathāvaṇṇanā",
  "atk-abh03a17:19_0": "334.",
  "atk-abh03a17:19_1": "Idāni dukkhāhārakathā nāma hoti.",
  "atk-abh03a17:19_2": "Tattha “dukkhaṁ dukkhanti vācaṁ bhāsanto dukkhe ñāṇaṁ āharati, taṁ dukkhāhāro nāma vuccati.",
  "atk-abh03a17:19_3": "Tañca panetaṁ maggaṅgaṁ maggapariyāpanna”nti yesaṁ laddhi, seyyathāpi etarahi pubbaseliyānaṁ;",
  "atk-abh03a17:19_4": "te sandhāya dukkhāhāroti pucchā sakavādissa, paṭiññā paravādissa.",
  "atk-abh03a17:19_5": "Ye kecīti paṭhamapañhe avipassake sandhāya paṭikkhipati, dutiyapañhe vipassake sandhāya paṭijānāti, taṁ panassa laddhimattameva.",
  "atk-abh03a17:19_6": "Tasmā “sabbe te”ti vādassa bhindanatthaṁ bālaputhujjanātiādimāha.",
  "atk-abh03a17:19_7": "Taṁ uttānatthamevāti.",
  "atk-abh03a17:20_0": "Dukkhāhārakathāvaṇṇanā.",
  "atk-abh03a17:21_0": "7. Cittaṭṭhitikathāvaṇṇanā",
  "atk-abh03a17:22_0": "335.",
  "atk-abh03a17:22_1": "Idāni cittaṭṭhitikathā nāma hoti.",
  "atk-abh03a17:22_2": "Tattha yesaṁ samāpatticittañceva bhavaṅgacittañca anuppabandhena pavattamānaṁ disvā “ekameva cittaṁ ciraṁ tiṭṭhatī”ti laddhi seyyathāpi etarahi heṭṭhā vuttappabhedānaṁ andhakānaṁ, taṁladdhivisodhanatthaṁ ekaṁ, cittaṁ divasaṁ tiṭṭhatīti pucchā sakavādissa, paṭiññā paravādissa.",
  "atk-abh03a17:22_3": "Upaḍḍhadivaso uppādakkhaṇoti ettha ṭhitikkhaṇaṁ anāmasitvā “aniccā vata saṅkhārā, uppādavayadhammino”ti desanānayena uppādavayavaseneva pucchā katā.",
  "atk-abh03a17:23_0": "Te dhammā cittena lahuparivattāti puṭṭho cittato lahutaraparivattino dhamme apassanto paṭikkhipati.",
  "atk-abh03a17:23_1": "Dutiyaṁ puṭṭho yassa cittassa dīghaṭṭhitiṁ icchati, taṁ sandhāya paṭijānāti.",
  "atk-abh03a17:23_2": "Yāvatāyukaṁ tiṭṭhatīti pañhe “cullāsītisahassāni, kappā tiṭṭhanti ye marū”tiādivacanavasena āruppato aññatra paṭikkhipati, āruppe paṭijānāti.",
  "atk-abh03a17:23_3": "Muhuttaṁ muhuttaṁ uppajjatīti pañhe paravādissa “uppādavayadhammino”tiādisuttavirodhabhayena paṭijānāti.",
  "atk-abh03a17:23_4": "Ṭhitiṁ panassa laddhivasena icchati.",
  "atk-abh03a17:23_5": "Sesamettha uttānatthamevāti.",
  "atk-abh03a17:24_0": "Cittaṭṭhitikathāvaṇṇanā.",
  "atk-abh03a17:25_0": "8. Kukkuḷakathāvaṇṇanā",
  "atk-abh03a17:26_0": "338.",
  "atk-abh03a17:26_1": "Idāni kukkuḷakathā nāma hoti.",
  "atk-abh03a17:26_2": "Tattha yesaṁ “sabbaṁ, bhikkhave, ādittaṁ sabbe saṅkhārā dukkhā”tiādīni suttāni ayoniso gahetvā “nippariyāyeneva sabbe saṅkhārā kukkuḷā vītaccitaṅgārasammissā chārikanirayasadisā”ti laddhi, seyyathāpi etarahi gokulikānaṁ;",
  "atk-abh03a17:26_3": "tesaṁ nānappakārasukhasandassanena taṁ laddhiṁ vivecetuṁ pucchā sakavādissa, paṭiññā paravādissa.",
  "atk-abh03a17:26_4": "Tattha anodhiṁ katvāti odhiṁ mariyādaṁ koṭṭhāsaṁ akaritvā, avisesena sabbeyevāti attho.",
  "atk-abh03a17:26_5": "Sesaṁ sabbaṁ pāḷinayeneva veditabbaṁ saddhiṁ suttasādhanāyāti.",
  "atk-abh03a17:27_0": "Kukkuḷakathāvaṇṇanā.",
  "atk-abh03a17:28_0": "9. Anupubbābhisamayakathāvaṇṇanā",
  "atk-abh03a17:29_0": "339. Idāni anupubbābhisamayakathā nāma hoti. Tattha yesaṁ –",
  "atk-abh03a17:30_0": "“Anupubbena medhāvī, thokaṁ thokaṁ khaṇe khaṇe;",
  "atk-abh03a17:31_0": "Kammāro rajatasseva, niddhame malamattano”ti. –",
  "atk-abh03a17:32_0": "Ādīni suttāni ayoniso gahetvā “sotāpattiphalasacchikiriyāya paṭipanno ekacce kilese dukkhadassanena pajahati, ekacce samudayanirodhamaggadassanena, tathā sesāpīti evaṁ soḷasahi koṭṭhāsehi anupubbena kilesappahānaṁ katvā arahattapaṭilābho hotī”ti evarūpā nānābhisamayaladdhi uppannā, seyyathāpi etarahi andhakasabbatthikasammitiyabhadrayānikānaṁ;",
  "atk-abh03a17:32_1": "tesaṁ laddhivivecanatthaṁ anupubbābhisamayoti pucchā sakavādissa, paṭiññā itarassa.",
  "atk-abh03a17:32_2": "Anupubbena sotāpattimagganti puṭṭho pana ekassa maggassa bahubhāvāpattibhayena paṭikkhipati.",
  "atk-abh03a17:32_3": "Dutiyaṁ puṭṭho dukkhadassanādivasena paṭijānāti.",
  "atk-abh03a17:32_4": "Tāni vā cattāripi ñāṇāni eko sotāpattimaggoyevāti paṭijānāti, phalaṁ pana ekameva icchati, tasmā paṭikkhipati.",
  "atk-abh03a17:32_5": "Sakadāgāmimaggādīsupi eseva nayo.",
  "atk-abh03a17:33_0": "344.Magge diṭṭhe phale ṭhitoti pañhe yasmā dukkhadassanādīhi dassanaṁ apariniṭṭhitaṁ, maggadassanena pariniṭṭhitaṁ nāma hoti, tadā so phale ṭhitoti saṅkhaṁ gacchati, tasmā paṭijānāti.",
  "atk-abh03a17:34_0": "345.Dukkhediṭṭhe cattāri saccānīti pucchā paravādissa, ekābhisamayavasena paṭiññā sakavādissa.",
  "atk-abh03a17:34_1": "Puna dukkhasaccaṁ cattāri saccānīti anuyoge catunnampi nānāsabhāvattā paṭikkhepo tasseva.",
  "atk-abh03a17:35_0": "Rūpakkhandhe aniccato diṭṭheti pucchā sakavādissa, samuddato ekabindussa rase paṭividdhe sesaudakassa paṭivedho viya ekadhamme aniccādito paṭividdhe sabbepi paṭividdhā hontīti laddhiyā paṭiññā paravādissa.",
  "atk-abh03a17:36_0": "Catūhi ñāṇehīti dukkhe ñāṇādīhi.",
  "atk-abh03a17:36_1": "Aṭṭhahi ñāṇehīti sāvakānaṁ sādhāraṇehi saccañāṇehi ceva paṭisambhidāñāṇehi ca.",
  "atk-abh03a17:36_2": "Dvādasahi ñāṇehīti dvādasaṅgapaṭiccasamuppādañāṇehi.",
  "atk-abh03a17:36_3": "Catucattārīsāya ñāṇehīti “jarāmaraṇe ñāṇaṁ, jarāmaraṇasamudaye ñāṇa”nti evaṁ nidānavagge vuttañāṇehi.",
  "atk-abh03a17:36_4": "Sattasattatiyā ñāṇehīti “jarāmaraṇaṁ, bhikkhave, aniccaṁ saṅkhataṁ paṭiccasamuppannaṁ khayadhammaṁ vayadhammaṁ virāgadhammaṁ nirodhadhamma”nti evaṁ tattheva vuttañāṇehi.",
  "atk-abh03a17:36_5": "Sesamettha pāḷinayeneva veditabbaṁ saddhiṁ suttasādhanenāti.",
  "atk-abh03a17:37_0": "Anupubbābhisamayakathāvaṇṇanā.",
  "atk-abh03a17:38_0": "10. Vohārakathāvaṇṇanā",
  "atk-abh03a17:39_0": "347.",
  "atk-abh03a17:39_1": "Idāni vohārakathā nāma hoti.",
  "atk-abh03a17:39_2": "Tattha buddho bhagavā lokuttarena vohārena voharatīti yesaṁ laddhi, seyyathāpi etarahi andhakānaṁ;",
  "atk-abh03a17:39_3": "te sandhāya pucchā sakavādissa, laddhivasena paṭiññā paravādissa.",
  "atk-abh03a17:39_4": "Lokuttare sotetiādīni tassa ayuttavādībhāvadīpanatthaṁ vuttāni.",
  "atk-abh03a17:39_5": "Ayañhettha adhippāyo –",
  "atk-abh03a17:39_6": "“saddāyatanameva te lokuttaraṁ, udāhu sotādīnipī”ti.",
  "atk-abh03a17:40_0": "Hañci buddhassa bhagavato vohāro lokiye sote paṭihaññatīti ettha yadi so lokuttare paṭihaññeyya.",
  "atk-abh03a17:40_1": "Lokuttaro siyāti evamattho na gahetabbo.",
  "atk-abh03a17:40_2": "Lokiye paṭihaññamānassa pana lokuttaratā nāma natthīti ayametthādhippāyo.",
  "atk-abh03a17:40_3": "Lokiyena viññāṇenāti etthāpi lokiyenevāti attho.",
  "atk-abh03a17:40_4": "Itarathā anekantatā siyā.",
  "atk-abh03a17:40_5": "Lokuttarañhi lokiyenapi ñāṇena ñāyatī.",
  "atk-abh03a17:40_6": "Evaṁ sabbaṁ yathānurūpato veditabbaṁ.",
  "atk-abh03a17:40_7": "Sabbe te maggaṁ bhāventīti pañhesu ye maggaṁ nappaṭilabhanti, te sandhāya paṭikkhipati.",
  "atk-abh03a17:40_8": "Ye paṭilabhanti, te sandhāya paṭijānāti.",
  "atk-abh03a17:41_0": "351.Sovaṇṇamayāyāti suvaṇṇamayāya. Idaṁ paravādissa udāharaṇaṁ.",
  "atk-abh03a17:42_0": "Eḷaṇḍiyāyāti eḷaṇḍamayāya.",
  "atk-abh03a17:42_1": "Idaṁ sakavādissa udāharaṇaṁ.",
  "atk-abh03a17:42_2": "Lokiyaṁ voharantassa lokiyoti ayampi ekā laddhi.",
  "atk-abh03a17:42_3": "Sā etarahi ekaccānaṁ andhakānaṁ laddhi.",
  "atk-abh03a17:42_4": "Sesamettha uttānatthamevāti.",
  "atk-abh03a17:43_0": "Vohārakathāvaṇṇanā.",
  "atk-abh03a17:44_0": "11. Nirodhakathāvaṇṇanā",
  "atk-abh03a17:45_0": "353.",
  "atk-abh03a17:45_1": "Idāni nirodhakathā nāma hoti.",
  "atk-abh03a17:45_2": "Tattha yesaṁ appaṭisaṅkhānirodhañca paṭisaṅkhānirodhañca dvepi ekato katvā nirodhasaccanti laddhi, seyyathāpi etarahi mahisāsakānañceva andhakānañca;",
  "atk-abh03a17:45_3": "te sandhāya dve nirodhāti pucchā sakavādissa, paṭiññā paravādissa.",
  "atk-abh03a17:45_4": "Dve dukkhanirodhāti pañhesu yasmā dve dukkhasaccāni na icchati, tasmā paṭikkhipati.",
  "atk-abh03a17:45_5": "Yasmā dvīhākārehi dukkhaṁ nirujjhatīti icchati, tasmā paṭijānāti.",
  "atk-abh03a17:45_6": "Dve nirodhasaccānītipañhesu dvinnaṁ dukkhasaccānaṁ nirodhavasenaanicchanto paṭikkhipati.",
  "atk-abh03a17:45_7": "Dvīhākārehi dukkhassa nirujjhanato paṭijānāti.",
  "atk-abh03a17:45_8": "Dve tāṇānītiādīsupi eseva nayo.",
  "atk-abh03a17:46_0": "Atthi dvinnaṁ nibbānānantiādīsu pucchāsu uccanīcatādīni apassanto paṭikkhipati.",
  "atk-abh03a17:47_0": "Appaṭisaṅkhāniruddheti ye paṭisaṅkhāya lokuttarena ñāṇena aniruddhā suddhapakatikattā vā uddesaparipucchādīnaṁ vā vasena na samudācaraṇato niruddhāti vuccanti, te saṅkhāre.",
  "atk-abh03a17:47_1": "Paṭisaṅkhā nirodhentīti.",
  "atk-abh03a17:47_2": "Lokuttarañāṇena nirodhenti anuppattibhāvaṁ gamenti.",
  "atk-abh03a17:47_3": "Nanu appaṭisaṅkhāniruddhā saṅkhārāti pucchā paravādissa.",
  "atk-abh03a17:47_4": "Tattha bhaggānaṁ puna abhañjanato appaṭisaṅkhāniruddhānaṁ vā ariyamagge uppanne tathā nirujjhanatova sakavādī accantabhaggataṁ paṭijānāti.",
  "atk-abh03a17:47_5": "Sesamettha uttānatthamevāti.",
  "atk-abh03a17:48_0": "Nirodhakathāvaṇṇanā.",
  "atk-abh03a17:49_0": "Dutiyo vaggo."
}