{
  "tika-s0402t5:0_0": "(6) 1. Puggalavaggavaṇṇanā",
  "tika-s0402t5:1_0": "53.",
  "tika-s0402t5:1_1": "Dutiyapaṇṇāsakassa paṭhame hitaggahaṇena mettā vuttā hoti, na karuṇā, anukampāgahaṇena pana karuṇāti cakkavattinā saddhiṁ gahitattā “lokānukampāyā”ti na vuttaṁ.",
  "tika-s0402t5:1_2": "Nippariyāyato lokānukampā nāma sammāsambuddhādhīnāti.",
  "tika-s0402t5:1_3": "Dveti manussadevasampattivasena dve sampattiyo.",
  "tika-s0402t5:1_4": "Tā dve, nibbānasampatti cāti tisso.",
  "tika-s0402t5:2_0": "54.",
  "tika-s0402t5:2_1": "Dutiye bahuso loke na ciṇṇā na pavattā manussāti āciṇṇamanussā.",
  "tika-s0402t5:2_2": "Kadācideva hi nesaṁ loke nibbatti abhūtapubbā bhūtāti abbhutamanussā.",
  "tika-s0402t5:3_0": "55. Tatiye dasasu cakkavāḷasahassesu anutāpaṁ karoti tassa ekabuddhakhettabhāvato.",
  "tika-s0402t5:4_0": "56. Catutthe thūpassa yuttāti dhātuyo pakkhipitvā thūpakaraṇassa yuttā.",
  "tika-s0402t5:5_0": "57. Pañcame attano ānubhāvenāti sayambhuñāṇena. Buddhāti buddhavanto.",
  "tika-s0402t5:6_0": "58.",
  "tika-s0402t5:6_1": "Chaṭṭhe pahīnattā na bhāyatīti attasinehābhāvato na bhāyati.",
  "tika-s0402t5:6_2": "Sakkāyadiṭṭhiggahaṇañcettha nidassanamattaṁ, attasinehassa paṭighassa tadekaṭṭhasammohassa ca vasena bhāyanaṁ hotīti tesampi pahīnattā na bhāyati, aññathā sotāpannādīnaṁ abhayena bhavitabbaṁ siyā.",
  "tika-s0402t5:6_3": "Sakkāyadiṭṭhiyā balavattāti ettha ahaṁkārasammohanatādīnampi balavattāti vattabbaṁ.",
  "tika-s0402t5:7_0": "59. Sattame assājānīyoti likhanti, usabhājānīyoti pana pāṭhoti.",
  "tika-s0402t5:8_0": "61.",
  "tika-s0402t5:8_1": "Navame tatthāti antarāpaṇe.",
  "tika-s0402t5:8_2": "Ekoti dvīsu kinnaresu eko.",
  "tika-s0402t5:8_3": "Ambilikāphalañca addasāti ānetvā sambandho.",
  "tika-s0402t5:8_4": "Ambilikāphalanti tintiṇīphalanti vadanti, caturambilanti apare.",
  "tika-s0402t5:8_5": "Dve attheti pāḷiyaṁ vutte dve atthe.",
  "tika-s0402t5:9_0": "62.",
  "tika-s0402t5:9_1": "Dasame yathāāraddhe kicce vattamāne antarā eva paṭigamanaṁ paṭivānaṁ, natthi etassa paṭivānanti appaṭivāno.",
  "tika-s0402t5:9_2": "Tattha asaṁkocappatto.",
  "tika-s0402t5:9_3": "Tenāha “anukkaṇṭhito”tiādi.",
  "tika-s0402t5:10_0": "63.",
  "tika-s0402t5:10_1": "Ekādasame sannivāsanti sahavāsaṁ.",
  "tika-s0402t5:10_2": "Yathā asappurisā saha vasantā aññamaññaṁ agāravena anādariyaṁ karonti, tappaṭikkhepena sappurisānaṁ sagāravappaṭipattidassanaparamidaṁ suttaṁ daṭṭhabbaṁ.",
  "tika-s0402t5:11_0": "64.",
  "tika-s0402t5:11_1": "Dvādasame dvīsupi pakkhesūti vivādāpannānaṁ bhikkhūnaṁ dvīsupi pakkhesu.",
  "tika-s0402t5:11_2": "Saṁsaramānāti pavattamānā.",
  "tika-s0402t5:11_3": "Diṭṭhipaḷāsoti diṭṭhisannissayo paḷāso yugaggāho.",
  "tika-s0402t5:11_4": "Āghātentoti āhananto bādhento.",
  "tika-s0402t5:11_5": "Anabhirādhanavasenāti yassa uppajjati, tassa tadaññesañca atthassa anabhirādhanavasena.",
  "tika-s0402t5:11_6": "Sabbampetanti vacīsaṁsāroti sabbampetaṁ.",
  "tika-s0402t5:11_7": "Attano citte parisāya ca citteti ānetvā sambandho.",
  "tika-s0402t5:12_0": "Puggalavaggavaṇṇanā niṭṭhitā."
}