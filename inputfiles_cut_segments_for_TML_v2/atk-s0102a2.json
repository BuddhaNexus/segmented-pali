{
  "atk-s0102a2:0_0": "3. Mahāparinibbānasuttavaṇṇanā",
  "atk-s0102a2:1_0": "131.Evaṁme sutanti mahāparinibbānasuttaṁ.",
  "atk-s0102a2:1_1": "Tatrāyamanupubbapadavaṇṇanā –",
  "atk-s0102a2:1_2": "gijjhakūṭeti gijjhā tassa kūṭesu vasiṁsu, gijjhasadisaṁ vā tassa kūṭaṁ atthīti gijjhakūṭo, tasmiṁ gijjhakūṭe.",
  "atk-s0102a2:1_3": "Abhiyātukāmoti abhibhavanatthāya yātukāmo.",
  "atk-s0102a2:1_4": "Vajjīti vajjirājāno.",
  "atk-s0102a2:1_5": "Evaṁmahiddhiketi evaṁ mahatiyā rājiddhiyā samannāgate, etena nesaṁ samaggabhāvaṁ kathesi.",
  "atk-s0102a2:1_6": "Evaṁmahānubhāveti evaṁ mahantena ānubhāvena samannāgate, etena nesaṁ hatthisippādīsu katasikkhataṁ kathesi, yaṁ sandhāya vuttaṁ –",
  "atk-s0102a2:1_7": "“sikkhitā vatime licchavikumārakā, susikkhitā vatime licchavikumārakā, yatra hi nāma sukhumena tāḷacchiggalena asanaṁ atipātayissanti poṅkhānupoṅkhaṁ avirādhita”nti.",
  "atk-s0102a2:1_8": "Ucchecchāmīti ucchindissāmi.",
  "atk-s0102a2:1_9": "Vināsessāmīti nāsessāmi, adassanaṁ pāpessāmi.",
  "atk-s0102a2:1_10": "Anayabyasananti ettha na ayoti anayo, avaḍḍhiyā etaṁ nāmaṁ.",
  "atk-s0102a2:1_11": "Hitañca sukhañca viyassati vikkhipatīti byasanaṁ, ñātipārijuññādīnaṁ etaṁ nāmaṁ.",
  "atk-s0102a2:1_12": "Āpādessāmīti pāpayissāmi.",
  "atk-s0102a2:2_0": "Iti kira so ṭhānanisajjādīsu imaṁ yuddhakathameva katheti, gamanasajjā hothāti evaṁ balakāyaṁ āṇāpeti. Kasmā?",
  "atk-s0102a2:2_1": "Gaṅgāyaṁ kira ekaṁ paṭṭanagāmaṁ nissāya aḍḍhayojanaṁ ajātasattuno āṇā, aḍḍhayojanaṁ licchavīnaṁ.",
  "atk-s0102a2:2_2": "Ettha pana āṇāpavattiṭṭhānaṁ hotīti attho.",
  "atk-s0102a2:2_3": "Tatrāpi ca pabbatapādato mahagghabhaṇḍaṁ otarati.",
  "atk-s0102a2:2_4": "Taṁ sutvā –",
  "atk-s0102a2:2_5": "“ajja yāmi, sve yāmī”ti ajātasattuno saṁvidahantasseva licchavirājāno samaggā sammodamānā puretaraṁ gantvā sabbaṁ gaṇhanti.",
  "atk-s0102a2:2_6": "Ajātasattu pacchā āgantvā taṁ pavattiṁ ñatvā kujjhitvā gacchati.",
  "atk-s0102a2:2_7": "Te punasaṁvaccharepi tatheva karonti.",
  "atk-s0102a2:2_8": "Atha so balavāghātajāto tadā evamakāsi.",
  "atk-s0102a2:3_0": "Tato cintesi –",
  "atk-s0102a2:3_1": "“gaṇena saddhiṁ yuddhaṁ nāma bhāriyaṁ, ekopi moghappahāro nāma natthi, ekena kho pana paṇḍitena saddhiṁ mantetvā karonto nipparādho hoti, paṇḍito ca satthārā sadiso natthi, satthā ca avidūre dhuravihāre vasati, handāhaṁ pesetvā pucchāmi.",
  "atk-s0102a2:3_2": "Sace me gatena koci attho bhavissati, satthā tuṇhī bhavissati, anatthe pana sati kiṁ rañño tattha gamanenāti vakkhatī”ti.",
  "atk-s0102a2:3_3": "So vassakārabrāhmaṇaṁ pesesi.",
  "atk-s0102a2:3_4": "Brāhmaṇo gantvā bhagavato etamatthaṁ ārocesi.",
  "atk-s0102a2:3_5": "Tena vuttaṁ –",
  "atk-s0102a2:3_6": "“atha kho rājā…pe…",
  "atk-s0102a2:3_7": "āpādessāmī”ti.",
  "atk-s0102a2:4_0": "Rājaaparihāniyadhammavaṇṇanā",
  "atk-s0102a2:5_0": "134.Bhagavantaṁ bījayamānoti thero vattasīse ṭhatvā bhagavantaṁ bījati, bhagavato pana sītaṁ vā uṇhaṁ vā natthi.",
  "atk-s0102a2:5_1": "Bhagavā brāhmaṇassa vacanaṁ sutvā tena saddhiṁ amantetvā therena saddhiṁ mantetukāmo kinti te, ānanda, sutantiādimāha.",
  "atk-s0102a2:5_2": "Abhiṇhaṁ sannipātāti divasassa tikkhattuṁ sannipatantāpi antarantarā sannipatantāpi abhiṇhaṁ sannipātāva.",
  "atk-s0102a2:5_3": "Sannipātabahulāti hiyyopi sannipatimhā, purimadivasampi sannipatimhā, puna ajja kimatthaṁ sannipatitā homāti vosānaṁ anāpajjantā sannipātabahulā nāma honti.",
  "atk-s0102a2:5_4": "Yāvakīvañcāti yattakaṁ kālaṁ.",
  "atk-s0102a2:5_5": "Vuddhiyeva, ānanda, vajjīnaṁ pāṭikaṅkhā, no parihānīti –",
  "atk-s0102a2:5_6": "abhiṇhaṁ asannipatantā hi disāvidisāsu āgataṁ sāsanaṁ na suṇanti, tato –",
  "atk-s0102a2:5_7": "“asukagāmasīmā vā nigamasīmā vā ākulā, asukaṭṭhāne corā vā pariyuṭṭhitā”ti na jānanti, corāpi “pamattā rājāno”ti ñatvā gāmanigamādīni paharantā janapadaṁ nāsenti.",
  "atk-s0102a2:5_8": "Evaṁ rājūnaṁ parihāni hoti.",
  "atk-s0102a2:5_9": "Abhiṇhaṁ sannipatantā pana taṁ taṁ pavattiṁ suṇanti, tato balaṁ pesetvā amittamaddanaṁ karonti, corāpi –",
  "atk-s0102a2:5_10": "“appamattā rājāno, na sakkā amhehi vaggabandhehi vicaritu”nti bhijjitvā palāyanti.",
  "atk-s0102a2:5_11": "Evaṁ rājūnaṁ vuddhi hoti.",
  "atk-s0102a2:5_12": "Tena vuttaṁ –",
  "atk-s0102a2:5_13": "“vuddhiyeva, ānanda, vajjīnaṁ pāṭikaṅkhā no parihānī”ti.",
  "atk-s0102a2:5_14": "Tattha pāṭikaṅkhāti icchitabbā, avassaṁ bhavissatīti evaṁ daṭṭhabbāti attho.",
  "atk-s0102a2:6_0": "Samaggātiādīsu sannipātabheriyā niggatāya –",
  "atk-s0102a2:6_1": "“ajja me kiccaṁ atthi, maṅgalaṁ atthī”ti vikkhepaṁ karontā na samaggā sannipatanti nāma.",
  "atk-s0102a2:6_2": "Bherisaddaṁ pana sutvāva bhuñjantāpi alaṅkariyamānāpi vatthāni nivāsentāpi aḍḍhabhuttā vā aḍḍhālaṅkatā vā vatthaṁ nivāsayamānā vā sannipatantā samaggā sannipatanti nāma.",
  "atk-s0102a2:6_3": "Sannipatitā pana cintetvā mantetvā kattabbaṁ katvā ekatova avuṭṭhahantā na samaggā vuṭṭhahanti nāma.",
  "atk-s0102a2:6_4": "Evaṁ vuṭṭhitesu hi ye paṭhamaṁ gacchanti, tesaṁ evaṁ hoti –",
  "atk-s0102a2:6_5": "“amhehi bāhirakathāva sutā, idāni vinicchayakathā bhavissatī”ti.",
  "atk-s0102a2:6_6": "Ekato vuṭṭhahantā pana samaggā vuṭṭhahanti nāma. Apica –",
  "atk-s0102a2:6_7": "“asukaṭṭhānesu gāmasīmā vā nigamasīmā vā ākulā, corā pariyuṭṭhitā”ti sutvā –",
  "atk-s0102a2:6_8": "“ko gantvā imaṁ amittamaddanaṁ karissatī”ti vutte –",
  "atk-s0102a2:6_9": "“ahaṁ paṭhamaṁ, ahaṁ paṭhama”nti vatvā gacchantāpi samaggā vuṭṭhahanti nāma.",
  "atk-s0102a2:6_10": "Ekassa pana kammante osīdamāne sesā rājāno puttabhātaro pesetvā tassa kammantaṁ upatthambhayamānāpi, āgantukarājānaṁ –",
  "atk-s0102a2:6_11": "“asukassa gehaṁ gacchatu, asukassa gehaṁ gacchatū”ti avatvā sabbe ekato saṅgaṇhantāpi, ekassa maṅgale vā roge vā aññasmiṁ vā pana tādise sukhadukkhe uppanne sabbe tattha sahāyabhāvaṁ gacchantāpi samaggā vajjikaraṇīyāni karonti nāma.",
  "atk-s0102a2:7_0": "Apaññattantiādīsu pubbe akataṁ suṅkaṁ vā baliṁ vā daṇḍaṁ vā āharāpentā apaññattaṁ paññapenti nāma.",
  "atk-s0102a2:7_1": "Porāṇapaveṇiyā āgatameva pana anāharāpentā paññattaṁ samucchindanti nāma.",
  "atk-s0102a2:7_2": "Coroti gahetvā dassite avicinitvāva chejjabhejjaṁ anusāsentā porāṇaṁ vajjidhammaṁ samādāya na vattanti nāma.",
  "atk-s0102a2:7_3": "Tesaṁ apaññattaṁ paññapentānaṁ abhinavasuṅkādīhi pīḷitā manussā –",
  "atk-s0102a2:7_4": "“atiupaddutamha, ko imesaṁ vijite vasissatī”ti paccantaṁ pavisitvā corā vā corasahāyā vā hutvā janapadaṁ paharanti.",
  "atk-s0102a2:7_5": "Paññattaṁ samucchindantānaṁ paveṇīāgatāni suṅkādīni agaṇhantānaṁ koso parihāyati.",
  "atk-s0102a2:7_6": "Tato hatthiassabalakāyaorodhādayo yathānibaddhaṁ vaṭṭaṁ alabhamānā thāmena balena parihāyanti.",
  "atk-s0102a2:7_7": "Te neva yuddhakkhamā honti, na pāricariyakkhamā.",
  "atk-s0102a2:7_8": "Porāṇaṁ vajjidhammaṁ samādāya avattantānaṁ vijite manussā –",
  "atk-s0102a2:7_9": "“amhākaṁ puttaṁ pitaraṁ bhātaraṁ acoraṁyeva coroti katvā chindiṁsu bhindiṁsū”ti kujjhitvā paccantaṁ pavisitvā corā vā corasahāyā vā hutvā janapadaṁ paharanti, evaṁ rājūnaṁ parihāni hoti, paññattaṁ paññapentānaṁ pana “paveṇīāgatameva rājāno karontī”ti manussā haṭṭhatuṭṭhā kasivāṇijjādike kammante sampādenti.",
  "atk-s0102a2:7_10": "Paññattaṁ asamucchindantānaṁ paveṇīāgatāni suṅkādīni gaṇhantānaṁ koso vaḍḍhati, tato hatthiassabalakāyaorodhādayo yathānibaddhaṁ vaṭṭaṁ labhamānā thāmabalasampannā yuddhakkhamā ceva pāricariyakkhamā ca honti.",
  "atk-s0102a2:8_0": "Porāṇaṁ vajjidhammanti ettha pubbe kira vajjirājāno “ayaṁ coro”ti ānetvā dassite “gaṇhatha naṁ cora”nti avatvā vinicchayamahāmattānaṁ denti.",
  "atk-s0102a2:8_1": "Te vinicchinitvā sace acoro hoti, vissajjenti.",
  "atk-s0102a2:8_2": "Sace coro, attanā kiñci avatvā vohārikānaṁ denti.",
  "atk-s0102a2:8_3": "Tepi acoro ce, vissajjenti.",
  "atk-s0102a2:8_4": "Coro ce, suttadharānaṁ denti.",
  "atk-s0102a2:8_5": "Tepi vinicchinitvā acoro ce, vissajjenti.",
  "atk-s0102a2:8_6": "Coro ce, aṭṭhakulikānaṁ denti.",
  "atk-s0102a2:8_7": "Tepi tatheva katvā senāpatissa, senāpati uparājassa, uparājā rañño, rājā vinicchinitvā acoro ce, vissajjeti.",
  "atk-s0102a2:8_8": "Sace pana coro hoti, paveṇīpotthakaṁ vācāpeti. Tattha –",
  "atk-s0102a2:8_9": "“yena idaṁ nāma kataṁ, tassa ayaṁ nāma daṇḍo”ti likhitaṁ.",
  "atk-s0102a2:8_10": "Rājā tassa kiriyaṁ tena samānetvā tadanucchavikaṁ daṇḍaṁ karoti.",
  "atk-s0102a2:8_11": "Iti etaṁ porāṇaṁ vajjidhammaṁ samādāya vattantānaṁ manussā na ujjhāyanti, “rājāno porāṇapaveṇiyā kammaṁ karonti, etesaṁ doso natthi, amhākaṁyeva doso”ti appamattā kammante karonti.",
  "atk-s0102a2:8_12": "Evaṁ rājūnaṁ vuddhi hoti.",
  "atk-s0102a2:8_13": "Tena vuttaṁ –",
  "atk-s0102a2:8_14": "“vuddhiyeva, ānanda, vajjīnaṁ pāṭikaṅkhā, no parihānī”ti.",
  "atk-s0102a2:9_0": "Sakkarontīti yaṁkiñci tesaṁ sakkāraṁ karontā sundarameva karonti.",
  "atk-s0102a2:9_1": "Garuṁ karontīti garubhāvaṁ paccupaṭṭhapetvāva karonti.",
  "atk-s0102a2:9_2": "Mānentīti manena piyāyanti.",
  "atk-s0102a2:9_3": "Pūjentīti nipaccakāraṁ dassenti.",
  "atk-s0102a2:9_4": "Sotabbaṁ maññantīti divasassa dve tayo vāre upaṭṭhānaṁ gantvā tesaṁ kathaṁ sotabbaṁ saddhātabbaṁ maññanti.",
  "atk-s0102a2:9_5": "Tattha ye evaṁ mahallakānaṁ rājūnaṁ sakkārādīni na karonti, ovādatthāya ca nesaṁ upaṭṭhānaṁ na gacchanti, te tehi vissaṭṭhā anovadiyamānā kīḷāpasutā rajjato parihāyanti.",
  "atk-s0102a2:9_6": "Ye pana tathā paṭipajjanti, tesaṁ mahallakarājāno –",
  "atk-s0102a2:9_7": "“idaṁ kātabbaṁ, idaṁ na kātabba”nti porāṇaṁ paveṇiṁ ācikkhanti.",
  "atk-s0102a2:9_8": "Saṅgāmaṁ patvāpi –",
  "atk-s0102a2:9_9": "“evaṁ pavisitabbaṁ, evaṁ nikkhamitabba”nti upāyaṁ dassenti.",
  "atk-s0102a2:9_10": "Te tehi ovadiyamānā yathāovādaṁ paṭipajjantā sakkonti rājappaveṇiṁ sandhāretuṁ.",
  "atk-s0102a2:9_11": "Tena vuttaṁ –",
  "atk-s0102a2:9_12": "“vuddhiyeva, ānanda, vajjīnaṁ pāṭikaṅkhā, no parihānī”ti.",
  "atk-s0102a2:10_0": "Kulitthiyoti kulagharaṇiyo.",
  "atk-s0102a2:10_1": "Kulakumāriyoti anividdhā tāsaṁ dhītaro.",
  "atk-s0102a2:10_2": "Okkassa pasayhāti ettha “okkassā”ti vā “pasayhā”ti vā pasayhākārassevetaṁ nāmaṁ.",
  "atk-s0102a2:10_3": "“Ukkassā”tipi paṭhanti.",
  "atk-s0102a2:10_4": "Tattha okkassāti avakassitvā ākaḍḍhitvā.",
  "atk-s0102a2:10_5": "Pasayhāti abhibhavitvā ajjhottharitvāti ayaṁ vacanattho.",
  "atk-s0102a2:10_6": "Evañhi karontānaṁ vijite manussā –",
  "atk-s0102a2:10_7": "“amhākaṁ gehe puttamātaropi, kheḷasiṅghāṇikādīni mukhena apanetvā saṁvaḍḍhitadhītaropi ime rājāno balakkārena gahetvā attano ghare vāsentī”ti kupitā paccantaṁ pavisitvā corā vā corasahāyā vā hutvā janapadaṁ paharanti.",
  "atk-s0102a2:10_8": "Evaṁ akarontānaṁ pana vijite manussā appossukkā sakāni kammāni karontā rājakosaṁ vaḍḍhenti.",
  "atk-s0102a2:10_9": "Evamettha vuddhihāniyo veditabbā.",
  "atk-s0102a2:11_0": "Vajjīnaṁ vajjicetiyānīti vajjirājūnaṁ vajjiraṭṭhe cittīkataṭṭhena cetiyānīti laddhanāmāni yakkhaṭṭhānāni.",
  "atk-s0102a2:11_1": "Abbhantarānīti antonagare ṭhitāni.",
  "atk-s0102a2:11_2": "Bāhirānīti bahinagare ṭhitāni.",
  "atk-s0102a2:11_3": "Dinnapubbanti pubbe dinnaṁ.",
  "atk-s0102a2:11_4": "Katapubbanti pubbe kataṁ.",
  "atk-s0102a2:11_5": "No parihāpessantīti aparihāpetvā yathāpavattameva karissanti dhammikaṁ baliṁ parihāpentānañhi devatā ārakkhaṁ susaṁvihitaṁ na karonti, anuppannaṁ dukkhaṁ janetuṁ asakkontāpi uppannaṁ kāsasīsarogādiṁ vaḍḍhenti, saṅgāme patte sahāyā na honti.",
  "atk-s0102a2:11_6": "Aparihāpentānaṁ pana ārakkhaṁ susaṁvihitaṁ karonti, anuppannaṁ sukhaṁ uppādetuṁ asakkontāpi uppannaṁ kāsasīsarogādiṁ hananti, saṅgāmasīse sahāyā hontīti evamettha vuddhihāniyo veditabbā.",
  "atk-s0102a2:12_0": "Dhammikā rakkhāvaraṇaguttīti ettha rakkhā eva yathā anicchitaṁ na gacchati, evaṁ āvaraṇato āvaraṇaṁ.",
  "atk-s0102a2:12_1": "Yathā icchitaṁ na vinassati, evaṁ gopāyanato gutti.",
  "atk-s0102a2:12_2": "Tattha balakāyena parivāretvā rakkhaṇaṁ pabbajitānaṁ dhammikā rakkhāvaraṇagutti nāma na hoti.",
  "atk-s0102a2:12_3": "Yathā pana vihārassa upavane rukkhe na chindanti, vājikā vajjhaṁ na karonti, pokkharaṇīsu macche na gaṇhanti, evaṁ karaṇaṁ dhammikā rakkhāvaraṇagutti nāma.",
  "atk-s0102a2:12_4": "Kinti anāgatā cāti iminā pana nesaṁ evaṁ paccupaṭṭhitacittasantānoti cittappavattiṁ pucchati.",
  "atk-s0102a2:13_0": "Tattha ye anāgatānaṁ arahantānaṁ āgamanaṁ na icchanti, te assaddhā honti appasannā.",
  "atk-s0102a2:13_1": "Pabbajite ca sampatte paccuggamanaṁ na karonti, gantvā na passanti, paṭisanthāraṁ na karonti, pañhaṁ na pucchanti, dhammaṁ na suṇanti, dānaṁ na denti, anumodanaṁ na suṇanti, nivāsanaṭṭhānaṁ na saṁvidahanti.",
  "atk-s0102a2:13_2": "Atha nesaṁ avaṇṇo abbhuggacchati –",
  "atk-s0102a2:13_3": "“asuko nāma rājā assaddho appasanno, pabbajite sampatte paccuggamanaṁ na karoti…pe…",
  "atk-s0102a2:13_4": "nivāsanaṭṭhānaṁ na saṁvidahatī”ti.",
  "atk-s0102a2:13_5": "Taṁ sutvā pabbajitā tassa nagaradvārena na gacchanti, gacchantāpi nagaraṁ na pavisanti.",
  "atk-s0102a2:13_6": "Evaṁ anāgatānaṁ arahantānaṁ anāgamanameva hoti.",
  "atk-s0102a2:13_7": "Āgatānampi phāsuvihāre asati yepi ajānitvā āgatā, te –",
  "atk-s0102a2:13_8": "“vasissāmāti tāva cintetvā āgatamhā, imesaṁ pana rājūnaṁ iminā nīhārena ko vasissatī”ti nikkhamitvā gacchanti.",
  "atk-s0102a2:13_9": "Evaṁ anāgatesu anāgacchantesu, āgatesu dukkhaṁ viharantesu so deso pabbajitānaṁ anāvāso hoti.",
  "atk-s0102a2:13_10": "Tato devatārakkhā na hoti, devatārakkhāya asati amanussā okāsaṁ labhanti.",
  "atk-s0102a2:13_11": "Amanussā ussannā anuppannaṁ byādhiṁ uppādenti, sīlavantānaṁ dassanapañhāpucchanādivatthukassa puññassa anāgamo hoti.",
  "atk-s0102a2:13_12": "Vipariyāyena pana yathāvuttakaṇhapakkhaviparītassa sukkapakkhassa sambhavo hotīti evamettha vuddhihāniyo veditabbā.",
  "atk-s0102a2:14_0": "135.Ekamidāhanti idaṁ bhagavā pubbe vajjīnaṁ imassa vajjisattakassa desitabhāvappakāsanatthamāha.",
  "atk-s0102a2:14_1": "Tattha sārandade cetiyeti evaṁnāmake vihāre.",
  "atk-s0102a2:14_2": "Anuppanne kira buddhe tattha sārandadassa yakkhassa nivāsanaṭṭhānaṁ cetiyaṁ ahosi.",
  "atk-s0102a2:14_3": "Athettha bhagavato vihāraṁ kārāpesuṁ, so sārandade cetiye katattā sārandadacetiyantveva saṅkhyaṁ gato.",
  "atk-s0102a2:15_0": "Akaraṇīyāti akātabbā, aggahetabbāti attho.",
  "atk-s0102a2:15_1": "Yadidanti nipātamattaṁ.",
  "atk-s0102a2:15_2": "Yuddhassāti karaṇatthe sāmivacanaṁ, abhimukhayuddhena gahetuṁ na sakkāti attho.",
  "atk-s0102a2:15_3": "Aññatra upalāpanāyāti ṭhapetvā upalāpanaṁ.",
  "atk-s0102a2:15_4": "Upalāpanā nāma –",
  "atk-s0102a2:15_5": "“alaṁ vivādena, idāni samaggā homā”ti hatthiassarathahiraññasuvaṇṇādīni pesetvā saṅgahakaraṇaṁ.",
  "atk-s0102a2:15_6": "Evañhi saṅgahaṁ katvā kevalaṁ vissāsena sakkā gaṇhitunti attho.",
  "atk-s0102a2:15_7": "Aññatra mithubhedāyāti ṭhapetvā mithubhedaṁ.",
  "atk-s0102a2:15_8": "Iminā aññamaññabhedaṁ katvāpi sakkā ete gahetunti dasseti.",
  "atk-s0102a2:15_9": "Idaṁ brāhmaṇo bhagavato kathāya nayaṁ labhitvā āha.",
  "atk-s0102a2:16_0": "Kiṁ pana bhagavā brāhmaṇassa imāya kathāya nayalābhaṁ na jānātīti?",
  "atk-s0102a2:16_1": "Āma, jānāti.",
  "atk-s0102a2:16_2": "Jānanto kasmā kathesīti?",
  "atk-s0102a2:16_3": "Anukampāya.",
  "atk-s0102a2:16_4": "Evaṁ kirassa ahosi –",
  "atk-s0102a2:16_5": "“mayā akathitepi katipāhena gantvā sabbe gaṇhissati, kathite pana samagge bhindanto tīhi saṁvaccharehi gaṇhissati, ettakampi jīvitameva varaṁ, ettakañhi jīvantā attano patiṭṭhānabhūtaṁ puññaṁ karissantī”ti.",
  "atk-s0102a2:17_0": "Abhinanditvāti cittena abhinanditvā.",
  "atk-s0102a2:17_1": "Anumoditvāti “yāva subhāsitañcidaṁ bhotā gotamenā”ti vācāya anumoditvā.",
  "atk-s0102a2:17_2": "Pakkāmīti rañño santikaṁ gato.",
  "atk-s0102a2:17_3": "Tato naṁ rājā –",
  "atk-s0102a2:17_4": "“kiṁ ācariya, bhagavā avacā”ti pucchi. So –",
  "atk-s0102a2:17_5": "“yathā bho samaṇassa gotamassa vacanaṁ na sakkā vajjī kenaci gahetuṁ, api ca upalāpanāya vā mithubhedena vā sakkā”ti āha.",
  "atk-s0102a2:17_6": "Tato naṁ rājā –",
  "atk-s0102a2:17_7": "“upalāpanāya amhākaṁ hatthiassādayo nassissanti, bhedeneva te gahessāmi, kiṁ karomā”ti pucchi.",
  "atk-s0102a2:17_8": "Tena hi, mahārāja, tumhe vajjiṁ ārabbha parisati kathaṁ samuṭṭhāpetha.",
  "atk-s0102a2:17_9": "Tato ahaṁ –",
  "atk-s0102a2:17_10": "“kiṁ te mahārāja tehi, attano santakehi kasivāṇijjādīni katvā jīvantu ete rājāno”ti vatvā pakkamissāmi.",
  "atk-s0102a2:17_11": "Tato tumhe –",
  "atk-s0102a2:17_12": "“kinnu kho bho esa brāhmaṇo vajjiṁ ārabbha pavattaṁ kathaṁ paṭibāhatī”ti vadeyyātha, divasabhāge cāhaṁ tesaṁ paṇṇākāraṁ pesessāmi, tampi gāhāpetvā tumhepi mama dosaṁ āropetvā bandhanatālanādīni akatvāva kevalaṁ khuramuṇḍaṁ maṁ katvā nagarā nīharāpetha. Athāhaṁ –",
  "atk-s0102a2:17_13": "“mayā te nagare pākāro parikhā ca kāritā, ahaṁ kira dubbalaṭṭhānañca uttānagambhīraṭṭhānañca jānāmi, na cirasseva dāni ujuṁ karissāmī”ti vakkhāmi.",
  "atk-s0102a2:17_14": "Taṁ sutvā tumhe –",
  "atk-s0102a2:17_15": "“gacchatū”ti vadeyyāthāti.",
  "atk-s0102a2:17_16": "Rājā sabbaṁ akāsi.",
  "atk-s0102a2:18_0": "Licchavī tassa nikkhamanaṁ sutvā –",
  "atk-s0102a2:18_1": "“saṭho brāhmaṇo, mā tassa gaṅgaṁ uttarituṁ adatthā”ti āhaṁsu.",
  "atk-s0102a2:18_2": "Tatra ekaccehi –",
  "atk-s0102a2:18_3": "“amhe ārabbha kathitattā kira so evaṁ kato”ti vutte “tena hi, bhaṇe, etū”ti bhaṇiṁsu.",
  "atk-s0102a2:18_4": "So gantvā licchavī disvā “kiṁ āgatatthā”ti pucchito taṁ pavattiṁ ārocesi, licchavino –",
  "atk-s0102a2:18_5": "“appamattakena nāma evaṁ garuṁ daṇḍaṁ kātuṁ na yutta”nti vatvā –",
  "atk-s0102a2:18_6": "“kiṁ te tatra ṭhānantara”nti pucchiṁsu.",
  "atk-s0102a2:18_7": "“Vinicchayāmaccohamasmī”ti.",
  "atk-s0102a2:18_8": "Tadeva te ṭhānantaraṁ hotūti.",
  "atk-s0102a2:18_9": "So suṭṭhutaraṁ vinicchayaṁ karoti, rājakumārā tassa santike sippaṁ uggaṇhanti.",
  "atk-s0102a2:19_0": "So patiṭṭhitaguṇo hutvā ekadivasaṁ ekaṁ licchaviṁ gahetvā ekamantaṁ gantvā –",
  "atk-s0102a2:19_1": "dārakā kasantīti pucchi.",
  "atk-s0102a2:19_2": "Āma, kasanti.",
  "atk-s0102a2:19_3": "Dve goṇe yojetvāti?",
  "atk-s0102a2:19_4": "Āma, dve goṇe yojetvāti.",
  "atk-s0102a2:19_5": "Ettakaṁ vatvā nivatto.",
  "atk-s0102a2:19_6": "Tato taṁ añño –",
  "atk-s0102a2:19_7": "“kiṁ ācariyo āhā”ti pucchitvā tena vuttaṁ asaddahanto “na me esa yathābhūtaṁ kathetī”ti tena saddhiṁ bhijji.",
  "atk-s0102a2:19_8": "Brāhmaṇo aññasmiṁ divase ekaṁ licchaviṁ ekamantaṁ netvā –",
  "atk-s0102a2:19_9": "“kena byañjanena bhuttosī”ti pucchitvā nivatto.",
  "atk-s0102a2:19_10": "Tampi añño pucchitvā asaddahanto tatheva bhijji.",
  "atk-s0102a2:19_11": "Brāhmaṇo aparampi divasaṁ ekaṁ licchaviṁ ekamantaṁ netvā –",
  "atk-s0102a2:19_12": "“atiduggatosi kirā”ti pucchi.",
  "atk-s0102a2:19_13": "Ko evamāhāti pucchito asuko nāma licchavīti.",
  "atk-s0102a2:19_14": "Aparampi ekamantaṁ netvā –",
  "atk-s0102a2:19_15": "“tvaṁ kira bhīrukajātiko”ti pucchi.",
  "atk-s0102a2:19_16": "Ko evamāhāti?",
  "atk-s0102a2:19_17": "Asuko nāma licchavīti.",
  "atk-s0102a2:19_18": "Evaṁ aññena akathitameva aññassa kathento tīhi saṁvaccharehi te rājāno aññamaññaṁ bhinditvā yathā dve ekamaggena na gacchanti, tathā katvā sannipātabheriṁ carāpesi.",
  "atk-s0102a2:19_19": "Licchavino –",
  "atk-s0102a2:19_20": "“issarā sannipatantu, sūrā sannipatantū”ti vatvā na sannipatiṁsu.",
  "atk-s0102a2:20_0": "Brāhmaṇo –",
  "atk-s0102a2:20_1": "“ayaṁ dāni kālo, sīghaṁ āgacchatū”ti rañño sāsanaṁ pesesi.",
  "atk-s0102a2:20_2": "Rājā sutvāva balabheriṁ carāpetvā nikkhami.",
  "atk-s0102a2:20_3": "Vesālikā sutvā –",
  "atk-s0102a2:20_4": "“rañño gaṅgaṁ uttarituṁ na dassāmā”ti bheriṁ carāpesuṁ.",
  "atk-s0102a2:20_5": "Tampi sutvā –",
  "atk-s0102a2:20_6": "“gacchantu sūrarājāno”tiādīni vatvā na sannipatiṁsu.",
  "atk-s0102a2:20_7": "“Nagarappavesanaṁ na dassāma, dvārāni pidahitvā ṭhassāmā”ti bheriṁ carāpesuṁ.",
  "atk-s0102a2:20_8": "Ekopi na sannipati.",
  "atk-s0102a2:20_9": "Yathāvivaṭeheva dvārehi pavisitvā sabbe anayabyasanaṁ pāpetvā gato.",
  "atk-s0102a2:21_0": "Bhikkhuaparihāniyadhammavaṇṇanā",
  "atk-s0102a2:22_0": "136.Athakho bhagavā acirapakkantetiādimhi sannipātetvāti dūravihāresu iddhimante pesetvā santikavihāresu sayaṁ gantvā –",
  "atk-s0102a2:22_1": "“sannipatatha, āyasmanto;",
  "atk-s0102a2:22_2": "bhagavā vo sannipātaṁ icchatī”ti sannipātetvā.",
  "atk-s0102a2:22_3": "Aparihāniyeti aparihānikare, vuddhihetubhūteti attho.",
  "atk-s0102a2:22_4": "Dhamme desessāmīti candasahassaṁ sūriyasahassaṁ uṭṭhapento viya catukuṭṭake gehe anto teladīpasahassaṁ ujjālento viya pākaṭe katvā kathayissāmīti.",
  "atk-s0102a2:23_0": "Tattha abhiṇhaṁ sannipātāti idaṁ vajjisattake vuttasadisameva.",
  "atk-s0102a2:23_1": "Idhāpi ca abhiṇhaṁ asannipatitā disāsu āgatasāsanaṁ na suṇanti. Tato –",
  "atk-s0102a2:23_2": "“asukavihārasīmā ākulā, uposathapavāraṇā ṭhitā, asukasmiṁ ṭhāne bhikkhū vejjakammadūtakammādīni karonti, viññattibahulā pupphadānādīhi jīvikaṁ kappentī”tiādīni na jānanti, pāpabhikkhūpi “pamatto bhikkhusaṅgho”ti ñatvā rāsibhūtā sāsanaṁ osakkāpenti.",
  "atk-s0102a2:23_3": "Abhiṇhaṁ sannipatitā pana taṁ taṁ pavattiṁ suṇanti, tato bhikkhusaṅghaṁ pesetvā sīmaṁ ujuṁ karonti, uposathapavāraṇādayo pavattāpenti, micchājīvānaṁ ussannaṭṭhāne ariyavaṁsake pesetvā ariyavaṁsaṁ kathāpenti, pāpabhikkhūnaṁ vinayadharehi niggahaṁ kārāpenti, pāpabhikkhūpi “appamatto bhikkhusaṅgho, na sakkā amhehi vaggabandhena vicaritu”nti bhijjitvā palāyanti.",
  "atk-s0102a2:23_4": "Evamettha hānivuddhiyo veditabbā.",
  "atk-s0102a2:24_0": "Samaggātiādīsu cetiyapaṭijagganatthaṁ vā bodhigehauposathāgāracchādanatthaṁ vā katikavattaṁ vā ṭhapetukāmatāya ovādaṁ vā dātukāmatāya –",
  "atk-s0102a2:24_1": "“saṅgho sannipatatū”ti bheriyā vā ghaṇṭiyā vā ākoṭitāya –",
  "atk-s0102a2:24_2": "“mayhaṁ cīvarakammaṁ atthi, mayhaṁ patto pacitabbo, mayhaṁ navakammaṁ atthī”ti vikkhepaṁ karontā na samaggā sannipatanti nāma.",
  "atk-s0102a2:24_3": "Sabbaṁ pana taṁ kammaṁ ṭhapetvā –",
  "atk-s0102a2:24_4": "“ahaṁ purimataraṁ, ahaṁ purimatara”nti ekappahāreneva sannipatantā samaggā sannipatanti nāma.",
  "atk-s0102a2:24_5": "Sannipatitā pana cintetvā mantetvā kattabbaṁ katvā ekato avuṭṭhahantā samaggā na vuṭṭhahanti nāma.",
  "atk-s0102a2:24_6": "Evaṁ vuṭṭhitesu hi ye paṭhamaṁ gacchanti, tesaṁ evaṁ hoti –",
  "atk-s0102a2:24_7": "“amhehi bāhirakathāva sutā, idāni vinicchayakathā bhavissatī”ti.",
  "atk-s0102a2:24_8": "Ekappahāreneva vuṭṭhahantā pana samaggā vuṭṭhahanti nāma.",
  "atk-s0102a2:24_9": "Apica “asukaṭṭhāne vihārasīmā ākulā, uposathapavāraṇā ṭhitā, asukaṭṭhāne vejjakammādikārakā pāpabhikkhū ussannā”ti sutvā –",
  "atk-s0102a2:24_10": "“ko gantvā tesaṁ niggahaṁ karissatī”ti vutte –",
  "atk-s0102a2:24_11": "“ahaṁ paṭhamaṁ, ahaṁ paṭhama”nti vatvā gacchantāpi samaggā vuṭṭhahanti nāma.",
  "atk-s0102a2:25_0": "Āgantukaṁ pana disvā –",
  "atk-s0102a2:25_1": "“imaṁ pariveṇaṁ yāhi, etaṁ pariveṇaṁ yāhi, ayaṁ ko”ti avatvā sabbe vattaṁ karontāpi, jiṇṇapattacīvarakaṁ disvā tassa bhikkhācāravattena pattacīvaraṁ pariyesamānāpi, gilānassa gilānabhesajjaṁ pariyesamānāpi, gilānameva anāthaṁ –",
  "atk-s0102a2:25_2": "“asukapariveṇaṁ yāhi, asukapariveṇaṁ yāhī”ti avatvā attano attano pariveṇe paṭijaggantāpi, eko oliyamānako gantho hoti, paññavantaṁ bhikkhuṁ saṅgaṇhitvā tena taṁ ganthaṁ ukkhipāpentāpi samaggā saṅghaṁ karaṇīyāni karonti nāma.",
  "atk-s0102a2:26_0": "Apaññattantiādīsu navaṁ adhammikaṁ katikavattaṁ vā sikkhāpadaṁ vā bandhantā apaññattaṁ paññapenti nāma, purāṇasanthatavatthusmiṁ sāvatthiyaṁ bhikkhū viya.",
  "atk-s0102a2:26_1": "Uddhammaṁ ubbinayaṁ sāsanaṁ dīpentā paññattaṁ samucchindanti nāma, vassasataparinibbute bhagavati vesālikā vajjiputtakā viya.",
  "atk-s0102a2:26_2": "Khuddānukhuddakā pana āpattiyo sañcicca vītikkamantā yathāpaññattesu sikkhāpadesu samādāya na vattanti nāma, assajipunabbasukā viya.",
  "atk-s0102a2:26_3": "Navaṁ pana katikavattaṁ vā sikkhāpadaṁ vā abandhantā, dhammavinayato sāsanaṁ dīpentā, khuddānukhuddakāni sikkhāpadāni asamūhanantā apaññattaṁ na paññapenti, paññattaṁ na samucchindanti, yathāpaññattesu sikkhāpadesu samādāya vattanti nāma, āyasmā upaseno viya, āyasmā yaso kākaṇḍakaputto viya ca.",
  "atk-s0102a2:27_0": "“Suṇātu, me āvuso saṅgho, santamhākaṁ sikkhāpadāni gihigatāni, gihinopi jānanti, ‘idaṁ vo samaṇānaṁ sakyaputtiyānaṁ kappati, idaṁ vo na kappatī’ti.",
  "atk-s0102a2:27_1": "Sace hi mayaṁ khuddānukhuddakāni sikkhāpadāni samūhanissāma, bhavissanti vattāro –",
  "atk-s0102a2:27_2": "‘dhūmakālikaṁ samaṇena gotamena sāvakānaṁ sikkhāpadaṁ paññattaṁ, yāvimesaṁ satthā aṭṭhāsi, tāvime sikkhāpadesu sikkhiṁsu.",
  "atk-s0102a2:27_3": "Yato imesaṁ satthā parinibbuto, na dānime sikkhāpadesu sikkhantī’ti.",
  "atk-s0102a2:27_4": "Yadi saṅghassa pattakallaṁ, saṅgho apaññattaṁ na paññapeyya, paññattaṁ na samucchindeyya, yathāpaññattesu sikkhāpadesu samādāya vatteyyā”ti –",
  "atk-s0102a2:28_0": "Imaṁ tantiṁ ṭhapayanto āyasmā mahākassapo viya ca.",
  "atk-s0102a2:28_1": "Vuddhiyevāti sīlādīhi guṇehi vuḍḍhiyeva, no parihāni.",
  "atk-s0102a2:29_0": "Therāti thirabhāvappattā therakārakehi guṇehi samannāgatā.",
  "atk-s0102a2:29_1": "Bahū rattiyo jānantīti rattaññū.",
  "atk-s0102a2:29_2": "Ciraṁ pabbajitānaṁ etesanti cirapabbajitā.",
  "atk-s0102a2:29_3": "Saṅghassa pituṭṭhāne ṭhitāti saṅghapitaro.",
  "atk-s0102a2:29_4": "Pituṭṭhāne ṭhitattā saṅghaṁ parinenti pubbaṅgamā hutvā tīsu sikkhāsu pavattentīti saṅghapariṇāyakā.",
  "atk-s0102a2:30_0": "Ye tesaṁ sakkārādīni na karonti, ovādatthāya dve tayo vāre upaṭṭhānaṁ na gacchanti, tepi tesaṁ ovādaṁ na denti, paveṇīkathaṁ na kathenti, sārabhūtaṁ dhammapariyāyaṁ na sikkhāpenti.",
  "atk-s0102a2:30_1": "Te tehi vissaṭṭhā sīlādīhi dhammakkhandhehi sattahi ca ariyadhanehīti evamādīhi guṇehi parihāyanti.",
  "atk-s0102a2:30_2": "Ye pana tesaṁ sakkārādīni karonti, upaṭṭhānaṁ gacchanti, tepi tesaṁ ovādaṁ denti.",
  "atk-s0102a2:30_3": "“Evaṁ te abhikkamitabbaṁ, evaṁ te paṭikkamitabbaṁ, evaṁ te ālokitabbaṁ, evaṁ te vilokitabbaṁ, evaṁ te samiñjitabbaṁ, evaṁ te pasāritabbaṁ, evaṁ te saṅghāṭipattacīvaraṁ dhāretabba”nti paveṇīkathaṁ kathenti, sārabhūtaṁ dhammapariyāyaṁ sikkhāpenti, terasahi dhutaṅgehi dasahi kathāvatthūhi anusāsanti.",
  "atk-s0102a2:30_4": "Te tesaṁ ovāde ṭhatvā sīlādīhi guṇehi vaḍḍhamānā sāmaññatthaṁ anupāpuṇanti.",
  "atk-s0102a2:30_5": "Evamettha hānivuddhiyo veditabbā.",
  "atk-s0102a2:31_0": "Punabbhavadānaṁ punabbhavo, punabbhavo sīlamassāti ponobbhavikā, punabbhavadāyikāti attho, tasmā ponobbhavikāya.",
  "atk-s0102a2:31_1": "Na vasaṁ gacchantīti ettha ye catunnaṁ paccayānaṁ kāraṇā upaṭṭhākānaṁ padānupadikā hutvā gāmato gāmaṁ vicaranti, te tassā taṇhāya vasaṁ gacchanti nāma, itare na gacchanti nāma.",
  "atk-s0102a2:31_2": "Tattha hānivuddhiyo pākaṭāyeva.",
  "atk-s0102a2:32_0": "Āraññakesūti pañcadhanusatikapacchimesu.",
  "atk-s0102a2:32_1": "Sāpekkhāti sataṇhā sālayā.",
  "atk-s0102a2:32_2": "Gāmantasenāsanesu hi jhānaṁ appetvāpi tato vuṭṭhitamattova itthipurisadārikādisaddaṁ suṇāti, yenassa adhigatavisesopi hāyatiyeva.",
  "atk-s0102a2:32_3": "Araññe pana niddāyitvā paṭibuddhamatto sīhabyagghamorādīnaṁ saddaṁ suṇāti, yena āraññakaṁ pītiṁ labhitvā tameva sammasanto aggaphale patiṭṭhāti.",
  "atk-s0102a2:32_4": "Iti bhagavā gāmantasenāsane jhānaṁ appetvā nisinnabhikkhuno araññe niddāyantameva pasaṁsati.",
  "atk-s0102a2:32_5": "Tasmā tameva atthavasaṁ paṭicca –",
  "atk-s0102a2:32_6": "“āraññakesu senāsanesu sāpekkhā bhavissantī”ti āha.",
  "atk-s0102a2:33_0": "Paccattaññeva satiṁ upaṭṭhapessantīti attanāva attano abbhantare satiṁ upaṭṭhapessanti.",
  "atk-s0102a2:33_1": "Pesalāti piyasīlā.",
  "atk-s0102a2:33_2": "Idhāpi sabrahmacārīnaṁ āgamanaṁ anicchantā nevāsikā assaddhā honti appasannā.",
  "atk-s0102a2:33_3": "Sampattabhikkhūnaṁ paccuggamanapattacīvarappaṭiggahaṇaāsanapaññāpanatālavaṇṭaggahaṇādīni na karonti, atha nesaṁ avaṇṇo uggacchati –",
  "atk-s0102a2:33_4": "“asukavihāravāsino bhikkhū assaddhā appasannā vihāraṁ paviṭṭhānaṁ vattapaṭivattaṁ na karontī”ti.",
  "atk-s0102a2:33_5": "Taṁ sutvā pabbajitā vihāradvārena gacchantāpi vihāraṁ na pavisanti.",
  "atk-s0102a2:33_6": "Evaṁ anāgatānaṁ anāgamanameva hoti.",
  "atk-s0102a2:33_7": "Āgatānaṁ pana phāsuvihāre asati yepi ajānitvā āgatā, te –",
  "atk-s0102a2:33_8": "“vasissāmāti tāva cintetvā āgatāmha, imesaṁ pana nevāsikānaṁ iminā nīhārena ko vasissatī”ti nikkhamitvā gacchanti.",
  "atk-s0102a2:33_9": "Evaṁ so vihāro aññesaṁ bhikkhūnaṁ anāvāsova hoti.",
  "atk-s0102a2:33_10": "Tato nevāsikā sīlavantānaṁ dassanaṁ alabhantā kaṅkhāvinodanaṁ vā ācārasikkhāpakaṁ vā madhuradhammassavanaṁ vā na labhanti, tesaṁ neva aggahitadhammaggahaṇaṁ, na gahitasajjhāyakaraṇaṁ hoti.",
  "atk-s0102a2:33_11": "Iti nesaṁ hāniyeva hoti, na vuddhi.",
  "atk-s0102a2:34_0": "Ye pana sabrahmacārīnaṁ āgamanaṁ icchanti, te saddhā honti pasannā, āgatānaṁ sabrahmacārīnaṁ paccuggamanādīni katvā senāsanaṁ paññapetvā denti, te gahetvā bhikkhācāraṁ pavisanti, kaṅkhaṁ vinodenti, madhuradhammassavanaṁ labhanti.",
  "atk-s0102a2:34_1": "Atha nesaṁ kittisaddo uggacchati –",
  "atk-s0102a2:34_2": "“asukavihārabhikkhū evaṁ saddhā pasannā vattasampannā saṅgāhakā”ti.",
  "atk-s0102a2:34_3": "Taṁ sutvā bhikkhū dūratopi enti, tesaṁ nevāsikā vattaṁ karonti, samīpaṁ āgantvā vuḍḍhataraṁ āgantukaṁ vanditvā nisīdanti, navakatarassa santike āsanaṁ gahetvā nisīdanti.",
  "atk-s0102a2:34_4": "Nisīditvā –",
  "atk-s0102a2:34_5": "“imasmiṁ vihāre vasissatha gamissathā”ti pucchanti.",
  "atk-s0102a2:34_6": "‘Gamissāmī’ti vutte –",
  "atk-s0102a2:34_7": "“sappāyaṁ senāsanaṁ, sulabhā bhikkhā”tiādīni vatvā gantuṁ na denti.",
  "atk-s0102a2:34_8": "Vinayadharo ce hoti, tassa santike vinayaṁ sajjhāyanti.",
  "atk-s0102a2:34_9": "Suttantādidharo ce, tassa santike taṁ taṁ dhammaṁ sajjhāyanti.",
  "atk-s0102a2:34_10": "Āgantukānaṁ therānaṁ ovāde ṭhatvā saha paṭisambhidāhi arahattaṁ pāpuṇanti.",
  "atk-s0102a2:34_11": "Āgantukā “ekaṁ dve divasāni vasissāmāti āgatāmha, imesaṁ pana sukhasaṁvāsatāya dasadvādasavassāni vasissāmā”ti vattāro honti.",
  "atk-s0102a2:34_12": "Evamettha hānivuddhiyo veditabbā.",
  "atk-s0102a2:35_0": "137.",
  "atk-s0102a2:35_1": "Dutiyasattake kammaṁ ārāmo etesanti kammārāmāti.",
  "atk-s0102a2:35_2": "Kamme ratāti kammaratā.",
  "atk-s0102a2:35_3": "Kammārāmatamanuyuttāti yuttā payuttā anuyuttā.",
  "atk-s0102a2:35_4": "Tattha kammanti itikātabbakammaṁ vuccati.",
  "atk-s0102a2:35_5": "Seyyathidaṁ –",
  "atk-s0102a2:35_6": "cīvaravicāraṇaṁ, cīvarakaraṇaṁ, upatthambhanaṁ, sūcigharaṁ, pattatthavikaṁ, asaṁbaddhakaṁ, kāyabandhanaṁ, dhamakaraṇaṁ, ādhārakaṁ, pādakathalikaṁ, sammajjanīādīnaṁ karaṇanti.",
  "atk-s0102a2:35_7": "Ekacco hi etāni karonto sakaladivasaṁ etāneva karoti.",
  "atk-s0102a2:35_8": "Taṁ sandhāyesa paṭikkhepo.",
  "atk-s0102a2:35_9": "Yo pana etesaṁ karaṇavelāyameva etāni karoti, uddesavelāyaṁ uddesaṁ gaṇhāti, sajjhāyavelāyaṁ sajjhāyati, cetiyaṅgaṇavattavelāyaṁ cetiyaṅgaṇavattaṁ karoti, manasikāravelāyaṁ manasikāraṁ karoti, na so kammārāmo nāma.",
  "atk-s0102a2:36_0": "Na bhassārāmāti ettha yo itthivaṇṇapurisavaṇṇādivasena ālāpasallāpaṁ karontoyeva divasañca rattiñca vītināmeti, evarūpe bhasse pariyantakārī na hoti, ayaṁ bhassārāmo nāma.",
  "atk-s0102a2:36_1": "Yo pana rattindivaṁ dhammaṁ katheti, pañhaṁ vissajjeti, ayaṁ appabhassova bhasse pariyantakārīyeva. Kasmā?",
  "atk-s0102a2:36_2": "“Sannipatitānaṁ vo, bhikkhave, dvayaṁ karaṇīyaṁ –",
  "atk-s0102a2:36_3": "dhammī vā kathā, ariyo vā tuṇhībhāvo”ti vuttattā.",
  "atk-s0102a2:37_0": "Na niddārāmāti ettha yo gacchantopi nisinnopi nipannopi thinamiddhābhibhūto niddāyatiyeva, ayaṁ niddārāmo nāma.",
  "atk-s0102a2:37_1": "Yassa pana karajakāyagelaññena cittaṁ bhavaṅge otarati, nāyaṁ niddārāmo.",
  "atk-s0102a2:37_2": "Tenevāha –",
  "atk-s0102a2:37_3": "“abhijānāmahaṁ aggivessana, gimhānaṁ pacchime māse pacchābhattaṁ piṇḍapātappaṭikkanto catugguṇaṁ saṅghāṭiṁ paññapetvā dakkhiṇena passena sato sampajāno niddaṁ okkamitā”ti.",
  "atk-s0102a2:38_0": "Na saṅgaṇikārāmāti ettha yo ekassa dutiyo dvinnaṁ tatiyo tiṇṇaṁ catutthoti evaṁ saṁsaṭṭhova viharati, ekako assādaṁ na labhati, ayaṁ saṅgaṇikārāmo.",
  "atk-s0102a2:38_1": "Yo pana catūsu iriyāpathesu ekako assādaṁ labhati, nāyaṁ saṅgaṇikārāmoti veditabbo.",
  "atk-s0102a2:39_0": "Napāpicchāti ettha asantasambhāvanāya icchāya samannāgatā dussīlā pāpicchā nāma.",
  "atk-s0102a2:40_0": "Na pāpamittādīsu pāpā mittā etesanti pāpamittā.",
  "atk-s0102a2:40_1": "Catūsu iriyāpathesu saha ayanato pāpā sahāyā etesanti pāpasahāyā.",
  "atk-s0102a2:40_2": "Tanninnatappoṇatappabbhāratāya pāpesu sampavaṅkāti pāpasampavaṅkā.",
  "atk-s0102a2:41_0": "Oramattakenāti avaramattakena appamattakena.",
  "atk-s0102a2:41_1": "Antarāti arahattaṁ apatvāva etthantare.",
  "atk-s0102a2:41_2": "Vosānanti pariniṭṭhitabhāvaṁ –",
  "atk-s0102a2:41_3": "“alamettāvatā”ti osakkanaṁ ṭhitakiccataṁ.",
  "atk-s0102a2:41_4": "Idaṁ vuttaṁ hoti –",
  "atk-s0102a2:41_5": "“yāva sīlapārisuddhimattena vā vipassanāmattena vā jhānamattena vā sotāpannabhāvamattena vā sakadāgāmibhāvamattena vā anāgāmibhāvamattena vā vosānaṁ na āpajjissanti, tāva vuddhiyeva bhikkhūnaṁ pāṭikaṅkhā, no parihānī”ti.",
  "atk-s0102a2:42_0": "138.",
  "atk-s0102a2:42_1": "Tatiyasattake saddhāti saddhāsampannā.",
  "atk-s0102a2:42_2": "Tattha āgamanīyasaddhā, adhigamasaddhā, pasādasaddhā, okappanasaddhāti catubbidhā saddhā.",
  "atk-s0102a2:42_3": "Tattha āgamanīyasaddhā sabbaññubodhisattānaṁ hoti.",
  "atk-s0102a2:42_4": "Adhigamasaddhā ariyapuggalānaṁ.",
  "atk-s0102a2:42_5": "Buddho dhammo saṅghoti vutte pana pasādo pasādasaddhā.",
  "atk-s0102a2:42_6": "Okappetvā pakappetvā pana saddahanaṁ okappanasaddhā.",
  "atk-s0102a2:42_7": "Sā duvidhāpi idhādhippetā.",
  "atk-s0102a2:42_8": "Tāya hi saddhāya samannāgato saddhāvimutto, vakkalittherasadiso hoti.",
  "atk-s0102a2:42_9": "Tassa hi cetiyaṅgaṇavattaṁ vā, bodhiyaṅgaṇavattaṁ vā katameva hoti.",
  "atk-s0102a2:42_10": "Upajjhāyavattaācariyavattādīni sabbavattāni pūreti.",
  "atk-s0102a2:42_11": "Hirimanāti pāpajigucchanalakkhaṇāya hiriyā yuttacittā.",
  "atk-s0102a2:42_12": "Ottappīti pāpato bhāyanalakkhaṇena ottappena samannāgatā.",
  "atk-s0102a2:43_0": "Bahussutāti ettha pana pariyattibahussuto, paṭivedhabahussutoti dve bahussutā.",
  "atk-s0102a2:43_1": "Pariyattīti tīṇi piṭakāni.",
  "atk-s0102a2:43_2": "Paṭivedhoti saccappaṭivedho.",
  "atk-s0102a2:43_3": "Imasmiṁ pana ṭhāne pariyatti adhippetā.",
  "atk-s0102a2:43_4": "Sā yena bahu sutā, so bahussuto.",
  "atk-s0102a2:43_5": "So panesa nissayamuccanako, parisupaṭṭhāko, bhikkhunovādako, sabbatthakabahussutoti catubbidho hoti.",
  "atk-s0102a2:43_6": "Tattha tayo bahussutā samantapāsādikāya vinayaṭṭhakathāya ovādavagge vuttanayena gahetabbā.",
  "atk-s0102a2:43_7": "Sabbatthakabahussutā pana ānandattherasadisā honti.",
  "atk-s0102a2:43_8": "Te idha adhippetā.",
  "atk-s0102a2:44_0": "Āraddhavīriyāti yesaṁ kāyikañca cetasikañca vīriyaṁ āraddhaṁ hoti.",
  "atk-s0102a2:44_1": "Tattha ye kāyasaṅgaṇikaṁ vinodetvā catūsu iriyāpathesu aṭṭhaārabbhavatthuvasena ekakā honti, tesaṁ kāyikavīriyaṁ āraddhaṁ nāma hoti.",
  "atk-s0102a2:44_2": "Ye cittasaṅgāṇikaṁ vinodetvā aṭṭhasamāpattivasena ekakā honti, gamane uppannakilesassa ṭhānaṁ pāpuṇituṁ na denti, ṭhāne uppannakilesassa nisajjaṁ, nisajjāya uppannakilesassa sayanaṁ pāpuṇituṁ na denti, uppannuppannaṭṭhāneyeva kilese niggaṇhanti, tesaṁ cetasikavīriyaṁ āraddhaṁ nāma hoti.",
  "atk-s0102a2:45_0": "Upaṭṭhitassatīti cirakatādīnaṁ saritā anussaritā mahāgatimbayaabhayattheradīghabhāṇaabhayattheratipiṭakacūḷābhayattherā viya.",
  "atk-s0102a2:45_1": "Mahāgatimbayaabhayatthero kira jātapañcamadivase maṅgalapāyāse tuṇḍaṁ pasārentaṁ vāyasaṁ disvā huṁ hunti saddamakāsi.",
  "atk-s0102a2:45_2": "Atha so therakāle –",
  "atk-s0102a2:45_3": "“kadā paṭṭhāya, bhante, sarathā”ti bhikkhūhi pucchito “jātapañcamadivase katasaddato paṭṭhāya āvuso”ti āha.",
  "atk-s0102a2:46_0": "Dīghabhāṇakaabhayattherassa jātanavamadivase mātā cumbissāmīti onatā tassā moḷi muccittha.",
  "atk-s0102a2:46_1": "Tato tumbamattāni sumanapupphāni dārakassa ure patitvā dukkhaṁ janayiṁsu.",
  "atk-s0102a2:46_2": "So therakāle –",
  "atk-s0102a2:46_3": "“kadā paṭṭhāya, bhante, sarathā”ti pucchito –",
  "atk-s0102a2:46_4": "“jātanavamadivasato paṭṭhāyā”ti āha.",
  "atk-s0102a2:47_0": "Tipiṭakacūḷābhayatthero –",
  "atk-s0102a2:47_1": "“anurādhapure tīṇi dvārāni pidahāpetvā manussānaṁ ekena dvārena nikkhamanaṁ katvā –",
  "atk-s0102a2:47_2": "‘tvaṁ kinnāmo, tvaṁ kinnāmo’ti pucchitvā sāyaṁ puna apucchitvāva tesaṁ nāmāni sampaṭicchāpetuṁ –",
  "atk-s0102a2:47_3": "“sakkā āvuso”ti āha.",
  "atk-s0102a2:47_4": "Evarūpe bhikkhū sandhāya –",
  "atk-s0102a2:47_5": "“upaṭṭhitassatī”ti vuttaṁ.",
  "atk-s0102a2:48_0": "Paññavantoti pañcannaṁ khandhānaṁ udayabbayapariggāhikāya paññāya samannāgatā.",
  "atk-s0102a2:48_1": "Api ca dvīhipi etehi padehi vipassakānaṁ bhikkhūnaṁ vipassanāsambhārabhūtā sammāsati ceva vipassanāpaññā ca kathitā.",
  "atk-s0102a2:49_0": "139.",
  "atk-s0102a2:49_1": "Catutthasattake satiyeva sambojjhaṅgo satisambojjhaṅgoti.",
  "atk-s0102a2:49_2": "Esa nayo sabbattha.",
  "atk-s0102a2:49_3": "Tattha upaṭṭhānalakkhaṇo satisambojjhaṅgo, pavicayalakkhaṇo dhammavicayasambojjhaṅgo, paggahalakkhaṇo vīriyasambojjhaṅgo, pharaṇalakkhaṇo pītisambojjhaṅgo, upasamalakkhaṇo passaddhisambojjhaṅgo, avikkhepalakkhaṇo samādhisambojjhaṅgo, paṭisaṅkhānalakkhaṇo upekkhāsambojjhaṅgo.",
  "atk-s0102a2:49_4": "Bhāvessantīti satisambojjhaṅgaṁ catūhi kāraṇehi samuṭṭhāpentā, chahi kāraṇehi dhammavicayasambojjhaṅgaṁ samuṭṭhāpentā, navahi kāraṇehi vīriyasambojjhaṅgaṁ samuṭṭhāpentā, dasahi kāraṇehi pītisambojjhaṅgaṁ samuṭṭhāpentā, sattahi kāraṇehi passaddhisambojjhaṅgaṁ samuṭṭhāpentā, dasahi kāraṇehi samādhisambojjhaṅgaṁ samuṭṭhāpentā, pañcahi kāraṇehi upekkhāsambojjhaṅgaṁ samuṭṭhāpentā vaḍḍhessantīti attho.",
  "atk-s0102a2:49_5": "Iminā vipassanāmaggaphalasampayutte lokiyalokuttaramissake sambojjhaṅge kathesi.",
  "atk-s0102a2:50_0": "140.",
  "atk-s0102a2:50_1": "Pañcamasattake aniccasaññāti aniccānupassanāya saddhiṁ uppannasaññā.",
  "atk-s0102a2:50_2": "Anattasaññādīsupi eseva nayo.",
  "atk-s0102a2:50_3": "Imā satta lokiyavipassanāpi honti.",
  "atk-s0102a2:50_4": "“Etaṁ santaṁ, etaṁ paṇītaṁ, yadidaṁ sabbasaṅkhārasamatho virāgo nirodho”ti āgatavasenettha dve lokuttarāpi hontīti veditabbā.",
  "atk-s0102a2:51_0": "141.",
  "atk-s0102a2:51_1": "Chakke mettaṁ kāyakammanti mettacittena kattabbaṁ kāyakammaṁ.",
  "atk-s0102a2:51_2": "Vacīkammamanokammesupi eseva nayo.",
  "atk-s0102a2:51_3": "Imāni pana bhikkhūnaṁ vasena āgatāni gihīsupi labbhanti.",
  "atk-s0102a2:51_4": "Bhikkhūnañhi mettacittena ābhisamācārikadhammapūraṇaṁ mettaṁ kāyakammaṁ nāma.",
  "atk-s0102a2:51_5": "Gihīnaṁ cetiyavandanatthāya bodhivandanatthāya saṅghanimantanatthāya gamanaṁ, gāmaṁ piṇḍāya paviṭṭhaṁ bhikkhuṁ disvā paccuggamanaṁ, pattappaṭiggahaṇaṁ, āsanapaññāpanaṁ, anugamananti evamādikaṁ mettaṁ kāyakammaṁ nāma.",
  "atk-s0102a2:52_0": "Bhikkhūnaṁ mettacittena ācārapaññattisikkhāpadapaññāpanaṁ, kammaṭṭhānakathanaṁ, dhammadesanā, tepiṭakampi buddhavacanaṁ mettaṁ vacīkammaṁ nāma.",
  "atk-s0102a2:52_1": "Gihīnaṁ cetiyavandanatthāya gacchāma, bodhivandanatthāya gacchāma, dhammassavanaṁ karissāma, dīpamālapupphapūjaṁ karissāma, tīṇi sucaritāni samādāya vattissāma, salākabhattādīni dassāma, vassavāsikaṁ dassāma, ajja saṅghassa cattāro paccaye dassāma, saṅghaṁ nimantetvā khādanīyādīni saṁvidahatha, āsanāni paññāpetha, pānīyaṁ upaṭṭhapetha, saṅghaṁ paccuggantvā ānetha, paññattāsane nisīdāpetha, chandajātā ussāhajātā veyyāvaccaṁ karothātiādikathanakāle mettaṁ vacīkammaṁ nāma.",
  "atk-s0102a2:53_0": "Bhikkhūnaṁ pātova uṭṭhāya sarīrappaṭijagganaṁ, cetiyaṅgaṇavattādīni ca katvā vivittāsane nisīditvā imasmiṁ vihāre bhikkhū sukhī hontu averā abyāpajjāti cintanaṁ mettaṁ manokammaṁ nāma.",
  "atk-s0102a2:53_1": "Gihīnaṁ ‘ayyā sukhī hontu, averā abyāpajjā’ti cintanaṁ mettaṁ manokammaṁ nāma.",
  "atk-s0102a2:54_0": "Āvi ceva raho cāti sammukhā ca parammukhā ca.",
  "atk-s0102a2:54_1": "Tattha navakānaṁ cīvarakammādīsu sahāyabhāvagamanaṁ sammukhā mettaṁ kāyakammaṁ nāma.",
  "atk-s0102a2:54_2": "Therānaṁ pana pādadhovanavandanabījanadānādibhedaṁ sabbaṁ sāmīcikammaṁ sammukhā mettaṁ kāyakammaṁ nāma.",
  "atk-s0102a2:54_3": "Ubhayehipi dunnikkhittānaṁ dārubhaṇḍādīnaṁ tesu avamaññaṁ akatvā attanā dunnikkhittānaṁ viya paṭisāmanaṁ parammukhā mettaṁ kāyakammaṁ nāma.",
  "atk-s0102a2:55_0": "Devatthero tissattheroti evaṁ paggayha vacanaṁ sammukhā mettaṁ vacīkammaṁ nāma.",
  "atk-s0102a2:55_1": "Vihāre asantaṁ pana paṭipucchantassa kuhiṁ amhākaṁ devatthero, kuhiṁ amhākaṁ tissatthero, kadā nu kho āgamissatīti evaṁ mamāyanavacanaṁ parammukhā mettaṁ vacīkammaṁ nāma.",
  "atk-s0102a2:56_0": "Mettāsinehasiniddhāni pana nayanāni ummīletvā pasannena mukhena olokanaṁ sammukhā mettaṁ manokammaṁ nāma.",
  "atk-s0102a2:56_1": "Devatthero tissatthero arogo hotu, appābādhoti samannāharaṇaṁ parammukhā mettaṁ manokammaṁ nāma.",
  "atk-s0102a2:57_0": "Lābhāti cīvarādayo laddhapaccayā.",
  "atk-s0102a2:57_1": "Dhammikāti kuhanādibhedaṁ micchājīvaṁ vajjetvā dhammena samena bhikkhācāravattena uppannā.",
  "atk-s0102a2:57_2": "Antamaso pattapariyāpannamattampīti pacchimakoṭiyā patte pariyāpannaṁ pattassa antogataṁ dvitikaṭacchubhikkhāmattampi.",
  "atk-s0102a2:57_3": "Appaṭivibhattabhogīti ettha dve paṭivibhattā nāma –",
  "atk-s0102a2:57_4": "āmisappaṭivibhattañca, puggalappaṭivibhattañca. Tattha –",
  "atk-s0102a2:57_5": "“ettakaṁ dassāmi, ettakaṁ na dassāmī”ti evaṁ cittena vibhajanaṁ āmisappaṭivibhattaṁ nāma.",
  "atk-s0102a2:57_6": "“Asukassa dassāmi, asukassa na dassāmī”ti evaṁ cittena vibhajanaṁ pana puggalappaṭivibhattaṁ nāma.",
  "atk-s0102a2:57_7": "Tadubhayampi akatvā yo appaṭivibhattaṁ bhuñjati, ayaṁ appaṭivibhattabhogī nāma.",
  "atk-s0102a2:58_0": "Sīlavantehisabrahmacārīhi sādhāraṇabhogīti ettha sādhāraṇabhogino idaṁ lakkhaṇaṁ, yaṁ yaṁ paṇītaṁ labbhati, taṁ taṁ neva lābhena lābhaṁ nijigīsanatāmukhena gihīnaṁ deti, na attanā bhuñjati, paṭiggaṇhanto ca –",
  "atk-s0102a2:58_1": "“saṅghena sādhāraṇaṁ hotū”ti gahetvā ghaṇṭiṁ paharitvā paribhuñjitabbaṁ saṅghasantakaṁ viya passati.",
  "atk-s0102a2:59_0": "Imaṁ pana sāraṇīyadhammaṁ ko pūreti, ko na pūretīti?",
  "atk-s0102a2:59_1": "Dussīlo tāva na pūreti.",
  "atk-s0102a2:59_2": "Na hi tassa santakaṁ sīlavantā gaṇhanti.",
  "atk-s0102a2:59_3": "Parisuddhasīlo pana vattaṁ akhaṇḍento pūreti.",
  "atk-s0102a2:59_4": "Tatridaṁ vattaṁ –",
  "atk-s0102a2:59_5": "yo hi odissakaṁ katvā mātu vā pitu vā ācariyupajjhāyādīnaṁ vā deti, so dātabbaṁ deti, sāraṇīyadhammo panassa na hoti, palibodhajagganaṁ nāma hoti.",
  "atk-s0102a2:59_6": "Sāraṇīyadhammo hi muttapalibodhasseva vaṭṭati.",
  "atk-s0102a2:59_7": "Tena pana odissakaṁ dentena gilānagilānupaṭṭhākaāgantukagamikānañceva navapabbajitassa ca saṅghāṭipattaggahaṇaṁ ajānantassa dātabbaṁ.",
  "atk-s0102a2:59_8": "Etesaṁ datvā avasesaṁ therāsanato paṭṭhāya thokaṁ adatvā yo yattakaṁ gaṇhāti, tassa tattakaṁ dātabbaṁ.",
  "atk-s0102a2:59_9": "Avasiṭṭhe asati puna piṇḍāya caritvā therāsanato paṭṭhāya yaṁ yaṁ paṇītaṁ, taṁ datvā sesaṁ paribhuñjitabbaṁ.",
  "atk-s0102a2:59_10": "“Sīlavantehī”ti vacanato dussīlassa adātumpi vaṭṭati.",
  "atk-s0102a2:60_0": "Ayaṁ pana sāraṇīyadhammo susikkhitāya parisāya supūro hoti, no asikkhitāya parisāya.",
  "atk-s0102a2:60_1": "Susikkhitāya hi parisāya yo aññato labhati, so na gaṇhāti.",
  "atk-s0102a2:60_2": "Aññato alabhantopi pamāṇayuttameva gaṇhāti, nātirekaṁ.",
  "atk-s0102a2:60_3": "Ayaṁ pana sāraṇīyadhammo evaṁ punappunaṁ piṇḍāya caritvā laddhaṁ laddhaṁ dentassāpi dvādasahi vassehi pūrati, na tato oraṁ.",
  "atk-s0102a2:60_4": "Sace hi dvādasame vasse sāraṇīyadhammapūrako piṇḍapātapūraṁ pattaṁ āsanasālāyaṁ ṭhapetvā nahāyituṁ gacchati saṅghatthero ca kasseso pattoti, “sāraṇīyadhammapūrakassā”ti vutte “āharatha na”nti sabbaṁ piṇḍapātaṁ vicāretvā bhuñjitvā ca rittaṁ pattaṁ ṭhapeti, atha so bhikkhu rittaṁ pattaṁ disvā “mayhaṁ anavasesetvāva paribhuñjiṁsū”ti domanassaṁ uppādeti, sāraṇīyadhammo bhijjati, puna dvādasavassāni pūretabbo hoti.",
  "atk-s0102a2:60_5": "Titthiyaparivāsasadiso hesa, sakiṁ khaṇḍe jāte puna pūretabbova. Yo pana –",
  "atk-s0102a2:60_6": "“lābhā vata me, suladdhaṁ vata me, yassa me pattagataṁ anāpucchāva sabrahmacārī paribhuñjantī”ti somanassaṁ janeti, tassa puṇṇo nāma hoti.",
  "atk-s0102a2:61_0": "Evaṁ pūritasāraṇīyadhammassa pana neva issā, na macchariyaṁ hoti.",
  "atk-s0102a2:61_1": "So manussānaṁ piyo hoti, sulabhapaccayo ca, pattagatamassa diyyamānampi na khīyati, bhājanīyabhaṇḍaṭṭhāne aggabhaṇḍaṁ labhati, bhaye vā chātake vā sampatte devatā ussukkaṁ āpajjanti.",
  "atk-s0102a2:62_0": "Tatrimāni vatthūni –",
  "atk-s0102a2:62_1": "senagirivāsī tissatthero kira mahāgirigāmaṁ upanissāya viharati.",
  "atk-s0102a2:62_2": "Paññāsa mahātherā nāgadīpaṁ cetiyavandanatthāya gacchantā girigāme piṇḍāya caritvā kiñci aladdhā nikkhamiṁsu.",
  "atk-s0102a2:62_3": "Thero pana pavisanto te disvā pucchi –",
  "atk-s0102a2:62_4": "“laddhaṁ, bhante”ti?",
  "atk-s0102a2:62_5": "Vicarimha āvusoti.",
  "atk-s0102a2:62_6": "So tesaṁ aladdhabhāvaṁ ñatvā āha –",
  "atk-s0102a2:62_7": "“bhante yāvāhaṁ āgacchāmi, tāva idheva hothā”ti.",
  "atk-s0102a2:62_8": "Mayaṁ, āvuso, paññāsa janā pattatemanamattampi na labhimhāti.",
  "atk-s0102a2:62_9": "Bhante, nevāsikā nāma paṭibalā honti, alabhantāpi bhikkhācāramaggasabhāgaṁ jānantīti.",
  "atk-s0102a2:62_10": "Therā āgamesuṁ.",
  "atk-s0102a2:62_11": "Thero gāmaṁ pāvisi.",
  "atk-s0102a2:62_12": "Dhurageheyeva mahāupāsikā khīrabhattaṁ sajjetvā theraṁ olokayamānā ṭhitā.",
  "atk-s0102a2:62_13": "Atha therassa dvāraṁ sampattasseva pattaṁ pūretvā adāsi, so taṁ ādāya therānaṁ santikaṁ gantvā gaṇhatha, bhanteti, saṅghattheraṁ āha. Thero –",
  "atk-s0102a2:62_14": "“amhehi ettakehi kiñci na laddhaṁ, ayaṁ sīghameva gahetvā āgato, kiṁ nu kho”ti sesānaṁ mukhaṁ olokesi.",
  "atk-s0102a2:62_15": "Thero olokanākāreneva ñatvā “bhante, dhammena samena laddhapiṇḍapāto, nikkukkuccā gaṇhathā”tiādito paṭṭhāya sabbesaṁ yāvadatthaṁ datvā attanāpi yāvadatthaṁ bhuñji.",
  "atk-s0102a2:63_0": "Atha naṁ bhattakiccāvasāne therā pucchiṁsu –",
  "atk-s0102a2:63_1": "“kadā, āvuso, lokuttaradhammaṁ paṭivijjhī”ti?",
  "atk-s0102a2:63_2": "Natthi me, bhante, lokuttaradhammoti.",
  "atk-s0102a2:63_3": "Jhānalābhīsi, āvusoti?",
  "atk-s0102a2:63_4": "Etampi me, bhante, natthīti.",
  "atk-s0102a2:63_5": "Nanu, āvuso, pāṭihāriyanti?",
  "atk-s0102a2:63_6": "Sāraṇīyadhammo me, bhante, pūrito, tassa me dhammassa pūritakālato paṭṭhāya sacepi bhikkhusatasahassaṁ hoti, pattagataṁ na khīyatīti.",
  "atk-s0102a2:63_7": "Te sutvā –",
  "atk-s0102a2:63_8": "“sādhu sādhu sappurisa, anucchavikamidaṁ tuyha”nti āhaṁsu.",
  "atk-s0102a2:63_9": "Idaṁ tāva –",
  "atk-s0102a2:63_10": "“pattagataṁ na khīyatī”ti ettha vatthu.",
  "atk-s0102a2:64_0": "Ayameva pana thero cetiyapabbate giribhaṇḍamahāpūjāya dānaṭṭhānaṁ gantvā imasmiṁ ṭhāne kiṁ varabhaṇḍanti pucchi.",
  "atk-s0102a2:64_1": "Dve sāṭakā, bhanteti.",
  "atk-s0102a2:64_2": "Ete mayhaṁ pāpuṇissantīti.",
  "atk-s0102a2:64_3": "Taṁ sutvā amacco rañño ārocesi –",
  "atk-s0102a2:64_4": "“eko daharo evaṁ vadatī”ti.",
  "atk-s0102a2:64_5": "Daharassa evaṁ cittaṁ, mahātherānaṁ pana sukhumasāṭakā vaṭṭantīti vatvā mahātherānaṁ dassāmīti ṭhapeti.",
  "atk-s0102a2:64_6": "Tassa bhikkhusaṅghe paṭipāṭiyā ṭhite dentassa matthake ṭhapitāpi te sāṭakā hatthaṁ nārohanti.",
  "atk-s0102a2:64_7": "Aññe ārohanti.",
  "atk-s0102a2:64_8": "Daharassa dānakāle pana hatthaṁ āruḷhā.",
  "atk-s0102a2:64_9": "So tassa hatthe pātetvā amaccassa mukhaṁ oloketvā daharaṁ nisīdāpetvā dānaṁ datvā saṅghaṁ vissajjetvā daharassa santike nisīditvā –",
  "atk-s0102a2:64_10": "“bhante, imaṁ dhammaṁ kadā paṭivijjhitthā”ti āha.",
  "atk-s0102a2:64_11": "So pariyāyenāpi asantaṁ avadanto –",
  "atk-s0102a2:64_12": "“natthi mayhaṁ mahārāja lokuttaradhammo”ti āha.",
  "atk-s0102a2:64_13": "Nanu, bhante, pubbe avacutthāti.",
  "atk-s0102a2:64_14": "Āma, mahārāja, sāraṇīyadhammapūrako ahaṁ, tassa me dhammassa pūritakālato paṭṭhāya bhājanīyabhaṇḍaṭṭhāne aggabhaṇḍaṁ pāpuṇātīti.",
  "atk-s0102a2:64_15": "“Sādhu sādhu, bhante, anucchavikamidaṁ tuyha”nti vanditvā pakkāmi. Idaṁ –",
  "atk-s0102a2:64_16": "“bhājanīyabhaṇḍaṭṭhāne aggabhaṇḍaṁ pāpuṇātī”ti ettha vatthu.",
  "atk-s0102a2:65_0": "Brāhmaṇatissabhaye pana bhātaragāmavāsino nāgattheriyā anārocetvāva palāyiṁsu.",
  "atk-s0102a2:65_1": "Therī paccūsasamaye –",
  "atk-s0102a2:65_2": "“ativiya appanigghoso gāmo, upadhāretha tāvā”ti daharabhikkhuniyo āha.",
  "atk-s0102a2:65_3": "Tā gantvā sabbesaṁ gatabhāvaṁ ñatvā āgamma theriyā ārocesuṁ.",
  "atk-s0102a2:65_4": "Sā sutvā “mā tumhe tesaṁ gatabhāvaṁ cintayittha, attano uddesaparipucchāyonisomanasikāresuyeva yogaṁ karothā”ti vatvā bhikkhācāravelāyaṁ pārupitvā attadvādasamā gāmadvāre nigrodhamūle aṭṭhāsi.",
  "atk-s0102a2:65_5": "Rukkhe adhivatthādevatā dvādasannampi bhikkhunīnaṁ piṇḍapātaṁ datvā “ayye, mā aññattha gacchatha, niccaṁ idheva ethā”ti āha.",
  "atk-s0102a2:65_6": "Theriyā pana kaniṭṭhabhātā nāgatthero nāma atthi, so –",
  "atk-s0102a2:65_7": "“mahantaṁ bhayaṁ, na sakkā idha yāpetuṁ, paratīraṁ gamissāmī”ti attadvādasamova attano vasanaṭṭhānā nikkhanto theriṁ disvā gamissāmīti bhātaragāmaṁ āgato. Therī –",
  "atk-s0102a2:65_8": "“therā āgatā”ti sutvā tesaṁ santikaṁ gantvā kiṁ ayyāti pucchi.",
  "atk-s0102a2:65_9": "So taṁ pavattiṁ ācikkhi. Sā –",
  "atk-s0102a2:65_10": "“ajja ekadivasaṁ vihāreyeva vasitvā sve gamissathā”ti āha.",
  "atk-s0102a2:65_11": "Therā vihāraṁ agamaṁsu.",
  "atk-s0102a2:66_0": "Therī punadivase rukkhamūle piṇḍāya caritvā theraṁ upasaṅkamitvā “imaṁ piṇḍapātaṁ paribhuñjathā”ti āha. Thero –",
  "atk-s0102a2:66_1": "“vaṭṭissati therī”ti vatvā tuṇhī aṭṭhāsi.",
  "atk-s0102a2:66_2": "Dhammiko tāta piṇḍapāto, kukkuccaṁ akatvā paribhuñjathāti.",
  "atk-s0102a2:66_3": "“Vaṭṭissati therī”ti.",
  "atk-s0102a2:66_4": "Sā pattaṁ gahetvā ākāse khipi.",
  "atk-s0102a2:66_5": "Patto ākāse aṭṭhāsi. Thero –",
  "atk-s0102a2:66_6": "“sattatālamatte ṭhitampi bhikkhunibhattameva therī”ti vatvā –",
  "atk-s0102a2:66_7": "“bhayaṁ nāma sabbakālaṁ na hoti, bhaye vūpasante ariyavaṁsaṁ kathayamāno, ‘bho piṇḍapātika, bhikkhunibhattaṁ bhuñjitvā vītināmayitthā’ti cittena anuvadiyamāno santhambhetuṁ na sakkhissāmi, appamattā hotha theriyo”ti maggaṁ āruhi.",
  "atk-s0102a2:67_0": "Rukkhadevatāpi –",
  "atk-s0102a2:67_1": "“sace thero theriyā hatthato piṇḍapātaṁ paribhuñjissati, na naṁ nivattessāmi.",
  "atk-s0102a2:67_2": "Sace na paribhuñjissati, nivattessāmī”ti cintayamānā ṭhatvā therassa gamanaṁ disvā rukkhā oruyha pattaṁ, bhante, dethāti pattaṁ gahetvā theraṁ rukkhamūlaṁyeva ānetvā āsanaṁ paññapetvā piṇḍapātaṁ datvā katabhattakiccaṁ paṭiññaṁ kāretvā dvādasa bhikkhuniyo dvādasa bhikkhū ca sattavassāni upaṭṭhahi. Idaṁ –",
  "atk-s0102a2:67_3": "“devatā ussukkaṁ āpajjantī”ti ettha vatthu.",
  "atk-s0102a2:67_4": "Tatra hi therī sāraṇīyadhammapūrikā ahosi.",
  "atk-s0102a2:68_0": "Akhaṇḍānītiādīsu yassa sattasu āpattikkhandhesu ādimhi vā ante vā sikkhāpadaṁ bhinnaṁ hoti, tassa sīlaṁ pariyante chinnasāṭako viya khaṇḍaṁ nāma.",
  "atk-s0102a2:68_1": "Yassa pana vemajjhe bhinnaṁ, tassa majjhe chiddasāṭako viya chiddaṁ nāma hoti.",
  "atk-s0102a2:68_2": "Yassa pana paṭipāṭiyā dve tīṇi bhinnāni, tassa piṭṭhiyaṁ vā kucchiyaṁ vā uṭṭhitena visabhāgavaṇṇena kāḷarattādīnaṁ aññataravaṇṇā gāvī viya sabalaṁ nāma hoti.",
  "atk-s0102a2:68_3": "Yassa pana antarantarā visabhāgabinducitrā gāvī viya kammāsaṁ nāma hoti.",
  "atk-s0102a2:68_4": "Yassa pana sabbenasabbaṁ abhinnāni, tassa tāni sīlāni akhaṇḍāni acchiddāni asabalāni akammāsāni nāma honti.",
  "atk-s0102a2:68_5": "Tāni panetāni taṇhādāsabyato mocetvā bhujissabhāvakaraṇato bhujissāni.",
  "atk-s0102a2:68_6": "Buddhādīhi viññūhi pasatthattā viññupasatthāni, taṇhādiṭṭhīhi aparāmaṭṭhattā –",
  "atk-s0102a2:68_7": "“idaṁ nāma tvaṁ āpannapubbo”ti kenaci parāmaṭṭhuṁ asakkuṇeyyattā ca aparāmaṭṭhāni, upacārasamādhiṁ vā appanāsamādhiṁ vā saṁvattayantīti samādhisaṁvattanikānīti vuccanti.",
  "atk-s0102a2:69_0": "Sīlasāmaññagatāviharissantīti tesu tesu disābhāgesu viharantehi bhikkhūhi saddhiṁ samānabhāvūpagatasīlā viharissanti.",
  "atk-s0102a2:69_1": "Sotāpannādīnañhi sīlaṁ samuddantarepi devalokepi vasantānaṁ aññesaṁ sotāpannādīnaṁ sīlena samānameva hoti, natthi maggasīle nānattaṁ.",
  "atk-s0102a2:69_2": "Taṁ sandhāyetaṁ vuttaṁ.",
  "atk-s0102a2:70_0": "Yāyaṁdiṭṭhīti maggasampayuttā sammādiṭṭhi.",
  "atk-s0102a2:70_1": "Ariyāti niddosā.",
  "atk-s0102a2:70_2": "Niyyātīti niyyānikā.",
  "atk-s0102a2:70_3": "Takkarassāti yo tathākārī hoti.",
  "atk-s0102a2:70_4": "Sabbadukkhakkhayāyāti sabbadukkhakkhayatthaṁ.",
  "atk-s0102a2:70_5": "Diṭṭhisāmaññagatāti samānadiṭṭhibhāvaṁ upagatā hutvā viharissanti.",
  "atk-s0102a2:70_6": "Vuddhiyevāti evaṁ viharantānaṁ vuddhiyeva bhikkhūnaṁ pāṭikaṅkhā, no parihānīti.",
  "atk-s0102a2:71_0": "142.Etadeva bahulanti āsannaparinibbānattā bhikkhu ovadanto punappunaṁ etaṁyeva dhammiṁ kathaṁ karoti.",
  "atk-s0102a2:71_1": "Iti sīlanti evaṁ sīlaṁ, ettakaṁ sīlaṁ.",
  "atk-s0102a2:71_2": "Ettha catupārisuddhisīlaṁ sīlaṁ cittekaggatā samādhi, vipassanāpaññā paññāti veditabbā.",
  "atk-s0102a2:71_3": "Sīlaparibhāvitoti ādīsu yasmiṁ sīle ṭhatvāva maggasamādhiṁ phalasamādhiṁ nibbattenti.",
  "atk-s0102a2:71_4": "Eso tena sīlena paribhāvito mahapphalo hoti, mahānisaṁso.",
  "atk-s0102a2:71_5": "Yamhi samādhimhi ṭhatvā maggapaññaṁ phalapaññaṁ nibbattenti, sā tena samādhinā paribhāvitā mahapphalā hoti, mahānisaṁsā.",
  "atk-s0102a2:71_6": "Yāya paññāya ṭhatvā maggacittaṁ phalacittaṁ nibbattenti, taṁ tāya paribhāvitaṁ sammadeva āsavehi vimuccati.",
  "atk-s0102a2:72_0": "Yathābhirantanti buddhānaṁ anabhiratiparitassitaṁ nāma natthi, yathāruci yathāajjhāsayanti pana vuttaṁ hoti.",
  "atk-s0102a2:72_1": "Āyāmāti ehi yāma.",
  "atk-s0102a2:72_2": "“Ayāmā”tipi pāṭho, gacchāmāti attho.",
  "atk-s0102a2:72_3": "Ānandāti bhagavā santikāvacarattā theraṁ ālapati.",
  "atk-s0102a2:72_4": "Thero pana –",
  "atk-s0102a2:72_5": "“gaṇhathāvuso pattacīvarāni, bhagavā asukaṭṭhānaṁ gantukāmo”ti bhikkhūnaṁ āroceti.",
  "atk-s0102a2:73_0": "144.Ambalaṭṭhikāgamanaṁ uttānameva. Atha kho āyasmā sāriputtotiādi sampasādanīye vitthāritaṁ.",
  "atk-s0102a2:74_0": "Dussīlaādīnavavaṇṇanā",
  "atk-s0102a2:75_0": "148.",
  "atk-s0102a2:75_1": "Pāṭaligamane āvasathāgāranti āgantukānaṁ āvasathagehaṁ.",
  "atk-s0102a2:75_2": "Pāṭaligāme kira niccakālaṁ dvinnaṁ rājūnaṁ sahāyakā āgantvā kulāni gehato nīharitvā māsampi aḍḍhamāsampi vasanti.",
  "atk-s0102a2:75_3": "Te manussā niccupaddutā –",
  "atk-s0102a2:75_4": "“etesaṁ āgatakāle vasanaṭṭhānaṁ bhavissatī”ti nagaramajjhe mahatiṁ sālaṁ karitvā tassā ekasmiṁ padese bhaṇḍapaṭisāmanaṭṭhānaṁ, ekasmiṁ padese nivāsaṭṭhānaṁ akaṁsu. Te –",
  "atk-s0102a2:75_5": "“bhagavā āgato”ti sutvāva –",
  "atk-s0102a2:75_6": "“amhehi gantvāpi bhagavā ānetabbo siyā, so sayameva amhākaṁ vasanaṭṭhānaṁ sampatto, ajja bhagavantaṁ āvasathe maṅgalaṁ vadāpessāmā”ti etadatthameva upasaṅkamantā.",
  "atk-s0102a2:75_7": "Tasmā evamāhaṁsu.",
  "atk-s0102a2:75_8": "Yena āvasathāgāranti te kira –",
  "atk-s0102a2:75_9": "“buddhā nāma araññajjhāsayā araññārāmā antogāme vasituṁ iccheyyuṁ vā no vā”ti bhagavato manaṁ ajānantā āvasathāgāraṁ appaṭijaggitvāva āgamaṁsu.",
  "atk-s0102a2:75_10": "Idāni bhagavato manaṁ ñatvā puretaraṁ gantvā paṭijaggissāmāti yenāvasathāgāraṁ, tenupasaṅkamiṁsu.",
  "atk-s0102a2:75_11": "Sabbasantharinti yathā sabbaṁ santhataṁ hoti, evaṁ santhariṁ.",
  "atk-s0102a2:76_0": "149.Dussīloti asīlo nissīlo.",
  "atk-s0102a2:76_1": "Sīlavipannoti vipannasīlo bhinnasaṁvaro.",
  "atk-s0102a2:76_2": "Pamādādhikaraṇanti pamādakāraṇā.",
  "atk-s0102a2:77_0": "Idañca suttaṁ gahaṭṭhānaṁ vasena āgataṁ pabbajitānampi pana labbhateva.",
  "atk-s0102a2:77_1": "Gahaṭṭho hi yena yena sippaṭṭhānena jīvitaṁ kappeti –",
  "atk-s0102a2:77_2": "yadi kasiyā, yadi vaṇijjāya, pāṇātipātādivasena pamatto taṁ taṁ yathākālaṁ sampādetuṁ na sakkoti, athassa mūlampi vinassati.",
  "atk-s0102a2:77_3": "Māghātakāle pāṇātipātaṁ pana adinnādānādīni ca karonto daṇḍavasena mahatiṁ bhogajāniṁ nigacchati.",
  "atk-s0102a2:77_4": "Pabbajito dussīlo ca pamādakāraṇā sīlato buddhavacanato jhānato sattaariyadhanato ca jāniṁ nigacchati.",
  "atk-s0102a2:78_0": "Gahaṭṭhassa –",
  "atk-s0102a2:78_1": "“asuko nāma asukakule jāto dussīlo pāpadhammo pariccattaidhalokaparaloko salākabhattamattampi na detī”ti catuparisamajjhe pāpako kittisaddo abbhuggacchati.",
  "atk-s0102a2:78_2": "Pabbajitassa vā –",
  "atk-s0102a2:78_3": "“asuko nāma nāsakkhi sīlaṁ rakkhituṁ, na buddhavacanaṁ uggahetuṁ, vejjakammādīhi jīvati, chahi agāravehi samannāgato”ti evaṁ abbhuggacchati.",
  "atk-s0102a2:79_0": "Avisāradoti gahaṭṭho tāva –",
  "atk-s0102a2:79_1": "“avassaṁ bahūnaṁ sannipātaṭṭhāne keci mama kammaṁ jānissanti, atha maṁ niggaṇhissantī”ti vā, “rājakulassa vā dassantī”ti sabhayo upasaṅkamati, maṅkubhūto pattakkhandho adhomukho aṅgulikena bhūmiṁ kasanto nisīdati, visārado hutvā kathetuṁ na sakkoti.",
  "atk-s0102a2:79_2": "Pabbajitopi –",
  "atk-s0102a2:79_3": "“bahū bhikkhū sannipatitā, avassaṁ koci mama kammaṁ jānissati, atha me uposathampi pavāraṇampi ṭhapetvā sāmaññato cāvetvā nikkaḍḍhissantī”ti sabhayo upasaṅkamati, visārado hutvā kathetuṁ na sakkoti.",
  "atk-s0102a2:79_4": "Ekacco pana dussīlopi dappito viya vicarati, sopi ajjhāsayena maṅku hotiyeva.",
  "atk-s0102a2:80_0": "Sammūḷho kālaṅkarotīti tassa hi maraṇamañce nipannassa dussīlakamme samādāya pavattitaṭṭhānaṁ āpāthamāgacchati, so ummīletvā idhalokaṁ passati, nimīletvā paralokaṁ passati, tassa cattāro apāyā upaṭṭhahanti, sattisatena sīse pahariyamāno viya hoti. So –",
  "atk-s0102a2:80_1": "“vāretha, vārethā”ti viravanto marati.",
  "atk-s0102a2:80_2": "Tena vuttaṁ –",
  "atk-s0102a2:80_3": "“sammūḷho kālaṁ karotī”ti.",
  "atk-s0102a2:80_4": "Pañcamapadaṁ uttānameva.",
  "atk-s0102a2:81_0": "150.Ānisaṁsakathā vuttavipariyāyena veditabbā.",
  "atk-s0102a2:82_0": "151.Bahudeva rattiṁ dhammiyā kathāyāti aññāya pāḷimuttakāya dhammikathāya ceva āvasathānumodanāya ca ākāsagaṅgaṁ otārento viya yojanappamāṇaṁ mahāmadhuṁ pīḷetvā madhupānaṁ pāyento viya bahudeva rattiṁ sandassetvā sampahaṁsetvā uyyojesi.",
  "atk-s0102a2:82_1": "Abhikkantāti atikkantā khīṇā khayavayaṁ upetā.",
  "atk-s0102a2:82_2": "Suññāgāranti pāṭiyekkaṁ suññāgāraṁ nāma natthi, tattheva pana ekapasse sāṇipākārena parikkhipitvā –",
  "atk-s0102a2:82_3": "“idha satthā vissamissatī”ti mañcakaṁ paññapesuṁ. Bhagavā –",
  "atk-s0102a2:82_4": "“catūhipi iriyāpathehi paribhuttaṁ etesaṁ mahapphalaṁ bhavissatī”ti tattha sīhaseyyaṁ kappesi.",
  "atk-s0102a2:82_5": "Taṁ sandhāya vuttaṁ –",
  "atk-s0102a2:82_6": "“suññāgāraṁ pāvisī”ti.",
  "atk-s0102a2:83_0": "Pāṭaliputtanagaramāpanavaṇṇanā",
  "atk-s0102a2:84_0": "152.Sunidhavassakārāti sunidho ca vassakāro ca dve brāhmaṇā.",
  "atk-s0102a2:84_1": "Magadhamahāmattāti magadharañño mahāmattā mahāamaccā, magadharaṭṭhe vā mahāmattā mahatiyā issariyamattāya samannāgatāti magadhamahāmattā.",
  "atk-s0102a2:84_2": "Pāṭaligāme nagaranti pāṭaligāmaṁ nagaraṁ katvā māpenti.",
  "atk-s0102a2:84_3": "Vajjīnaṁ paṭibāhāyāti vajjirājakulānaṁ āyamukhapacchindanatthaṁ.",
  "atk-s0102a2:84_4": "Sahassevāti ekekavaggavasena sahassaṁ sahassaṁ hutvā.",
  "atk-s0102a2:84_5": "Vatthūnīti gharavatthūni.",
  "atk-s0102a2:84_6": "Cittāni namanti nivesanāni māpetunti raññañca rājamahāmattānañca nivesanāni māpetuṁ vatthuvijjāpāṭhakānaṁ cittāni namanti.",
  "atk-s0102a2:84_7": "Te kira attano sippānubhāvena heṭṭhā pathaviyaṁ tiṁsahatthamatte ṭhāne –",
  "atk-s0102a2:84_8": "“idha nāgaggāho, idha yakkhaggāho, idha bhūtaggāho, pāsāṇo vā khāṇuko vā atthī”ti passanti.",
  "atk-s0102a2:84_9": "Te tadā sippaṁ jappitvā devatāhi saddhiṁ mantayamānā viya māpenti.",
  "atk-s0102a2:84_10": "Athavā nesaṁ sarīre devatā adhimuccitvā tattha tattha nivesanāni māpetuṁ cittaṁ nāmenti.",
  "atk-s0102a2:84_11": "Tā catūsu koṇesu khāṇuke koṭṭetvā vatthumhi gahitamatte paṭivigacchanti.",
  "atk-s0102a2:84_12": "Saddhānaṁ kulānaṁ saddhā devatā tathā karonti, assaddhānaṁ kulānaṁ assaddhā devatāva.",
  "atk-s0102a2:84_13": "Kiṁ kāraṇā?",
  "atk-s0102a2:84_14": "Saddhānañhi evaṁ hoti –",
  "atk-s0102a2:84_15": "“idha manussā nivesanaṁ māpetvā paṭhamaṁ bhikkhusaṅghaṁ nisīdāpetvā maṅgalaṁ vaḍḍhāpessanti.",
  "atk-s0102a2:84_16": "Atha mayaṁ sīlavantānaṁ dassanaṁ, dhammakathaṁ, pañhāvissajjanaṁ, anumodanañca sotuṁ labhissāma, manussā dānaṁ datvā amhākaṁ pattiṁ dassantī”ti.",
  "atk-s0102a2:85_0": "Tāvatiṁsehīti yathā hi ekasmiṁ kule ekaṁ paṇḍitamanussaṁ, ekasmiṁ vā vihāre ekaṁ bahussutabhikkhuṁ upādāya –",
  "atk-s0102a2:85_1": "“asukakule manussā paṇḍitā, asukavihāre bhikkhū bahussutā”ti saddo abbhuggacchati, evameva sakkaṁ devarājānaṁ vissakammañca devaputtaṁ upādāya –",
  "atk-s0102a2:85_2": "“tāvatiṁsā paṇḍitā”ti saddo abbhuggato. Tenāha –",
  "atk-s0102a2:85_3": "“tāvatiṁsehī”ti.",
  "atk-s0102a2:85_4": "Tāvatiṁsehi saddhiṁ mantetvāpi viya māpentīti attho.",
  "atk-s0102a2:86_0": "Yāvatā ariyaṁ āyatananti yattakaṁ ariyakamanussānaṁ osaraṇaṭṭhānaṁ nāma atthi.",
  "atk-s0102a2:86_1": "Yāvatā vaṇippathoti yattakaṁ vāṇijānaṁ ābhatabhaṇḍassa rāsivaseneva kayavikkayaṭṭhānaṁ nāma, vāṇijānaṁ vasanaṭṭhānaṁ vā atthi.",
  "atk-s0102a2:86_2": "Idaṁ agganagaranti tesaṁ ariyāyatanavaṇippathānaṁ idaṁ agganagaraṁ jeṭṭhakaṁ pāmokkhaṁ bhavissatīti.",
  "atk-s0102a2:86_3": "Puṭabhedananti bhaṇḍapuṭabhedanaṭṭhānaṁ, bhaṇḍabhaṇḍikānaṁ mocanaṭṭhānanti vuttaṁ hoti.",
  "atk-s0102a2:86_4": "Sakalajambudīpe aladdhabhaṇḍampi hi idheva labhissanti, aññattha vikkayena agacchantampi ca idheva gamissati.",
  "atk-s0102a2:86_5": "Tasmā idheva puṭaṁ bhindissantīti attho.",
  "atk-s0102a2:86_6": "Catūsu hi dvāresu cattāri sabhāyaṁ ekanti evaṁ divase divase pañcasatasahassāni uṭṭhahissantīti dasseti.",
  "atk-s0102a2:87_0": "Aggito vātiādīsu cakārattho vā-saddo.",
  "atk-s0102a2:87_1": "Agginā ca udakena ca mithubhedena ca nassissatīti attho.",
  "atk-s0102a2:87_2": "Ekakoṭṭhāso agginā nassissati, nibbāpetuṁ na sakkhissanti.",
  "atk-s0102a2:87_3": "Ekaṁ gaṅgā gahetvā gamissati. Eko –",
  "atk-s0102a2:87_4": "“iminā akathitaṁ amussa, amunā akathitaṁ imassā”ti vadantānaṁ pisuṇavācānaṁ vasena bhinnānaṁ manussānaṁ aññamaññabhedeneva nassissatīti attho.",
  "atk-s0102a2:87_5": "Iti vatvā bhagavā paccūsakāle gaṅgāya tīraṁ gantvā katamukhadhovano bhikkhācāravelaṁ āgamayamāno nisīdi.",
  "atk-s0102a2:88_0": "153.",
  "atk-s0102a2:88_1": "Sunidhavassakārāpi –",
  "atk-s0102a2:88_2": "“amhākaṁ rājā samaṇassa gotamassa upaṭṭhāko, so amhe pucchissati, ‘satthā kira pāṭaligāmaṁ agamāsi, tassa santikaṁ upasaṅkamittha, na upasaṅkamitthā’ti.",
  "atk-s0102a2:88_3": "Upasaṅkamimhāti ca vutte –",
  "atk-s0102a2:88_4": "‘nimantayittha, na nimantayitthā’ti ca pucchissati.",
  "atk-s0102a2:88_5": "Na nimantayimhāti ca vutte amhākaṁ dosaṁ āropetvā niggaṇhissati.",
  "atk-s0102a2:88_6": "Idaṁ cāpi mayaṁ āgataṭṭhāne nagaraṁ māpema, samaṇassa kho pana gotamassa gatagataṭṭhāne kāḷakaṇṇisattā paṭikkamanti, taṁ mayaṁ nagaramaṅgalaṁ vadāpessāmā”ti cintetvā satthāraṁ upasaṅkamitvā nimantayiṁsu. Tasmā –",
  "atk-s0102a2:88_7": "“atha kho sunidhavassakārā”tiādi vuttaṁ.",
  "atk-s0102a2:89_0": "Pubbaṇhasamayanti pubbaṇhakāle.",
  "atk-s0102a2:89_1": "Nivāsetvāti gāmappavesananīhārena nivāsanaṁ nivāsetvā kāyabandhanaṁ bandhitvā.",
  "atk-s0102a2:89_2": "Pattacīvaramādāyāti pattañca cīvarañca ādiyitvā kāyappaṭibaddhaṁ katvā.",
  "atk-s0102a2:90_0": "Sīlavantetthāti sīlavante ettha. Saññateti kāyavācāmanehi saññate.",
  "atk-s0102a2:91_0": "Tāsaṁdakkhiṇamādiyeti saṅghassa dinne cattāro paccaye tāsaṁ gharadevatānaṁ ādiseyya, pattiṁ dadeyya.",
  "atk-s0102a2:91_1": "Pūjitā pūjayantīti –",
  "atk-s0102a2:91_2": "“ime manussā amhākaṁ ñātakāpi na honti, evampi no pattiṁ dentī”ti ārakkhaṁ susaṁvihitaṁ karothāti suṭṭhu ārakkhaṁ karonti.",
  "atk-s0102a2:91_3": "Mānitā mānayantīti kālānukālaṁ balikammakaraṇena mānitā “ete manussā amhākaṁ ñātakāpi na honti, catumāsachamāsantare no balikammaṁ karontī”ti mānenti, mānentiyo uppannaṁ parissayaṁ haranti.",
  "atk-s0102a2:92_0": "Tato nanti tato naṁ paṇḍitajātikaṁ manussaṁ.",
  "atk-s0102a2:92_1": "Orasanti ure ṭhapetvā saṁvaḍḍhitaṁ, yathā mātā orasaṁ puttaṁ anukampati, uppannaparissayaharaṇatthameva tassa vāyamati, evaṁ anukampantīti attho.",
  "atk-s0102a2:92_2": "Bhadrāni passatīti sundarāni passati.",
  "atk-s0102a2:93_0": "154.Uḷumpanti pāragamanatthāya āṇiyo koṭṭetvā kataṁ. Kullanti valliādīhi bandhitvā kataṁ.",
  "atk-s0102a2:94_0": "“Ye taranti aṇṇava”nti gāthāya aṇṇavanti sabbantimena paricchedena yojanamattaṁ gambhīrassa ca puthulassa ca udakaṭṭhānassetaṁ adhivacanaṁ.",
  "atk-s0102a2:94_1": "Saranti idha nadī adhippetā.",
  "atk-s0102a2:94_2": "Idaṁ vuttaṁ hoti, ye gambhīravitthataṁ taṇhāsaraṁ taranti, te ariyamaggasaṅkhātaṁ setuṁ katvāna.",
  "atk-s0102a2:94_3": "Visajja pallalāni anāmasitvā udakabharitāni ninnaṭṭhānāni.",
  "atk-s0102a2:94_4": "Ayaṁ pana idaṁ appamattakaṁ taritukāmopi kullañhi jano pabandhati.",
  "atk-s0102a2:94_5": "Buddhā ca buddhasāvakā ca vināyeva kullena tiṇṇā medhāvino janāti.",
  "atk-s0102a2:95_0": "Paṭhamabhāṇavāravaṇṇanā niṭṭhitā.",
  "atk-s0102a2:96_0": "Ariyasaccakathāvaṇṇanā",
  "atk-s0102a2:97_0": "155.Koṭigāmoti mahāpanādassa pāsādakoṭiyaṁ katagāmo.",
  "atk-s0102a2:97_1": "Ariyasaccānanti ariyabhāvakarānaṁ saccānaṁ.",
  "atk-s0102a2:97_2": "Ananubodhāti abujjhanena ajānanena.",
  "atk-s0102a2:97_3": "Appaṭivedhāti appaṭivijjhanena.",
  "atk-s0102a2:97_4": "Sandhāvitanti bhavato bhavaṁ gamanavasena sandhāvitaṁ.",
  "atk-s0102a2:97_5": "Saṁsaritanti punappunaṁ gamanāgamanavasena saṁsaritaṁ.",
  "atk-s0102a2:97_6": "Mamañcevatumhākañcāti mayā ca tumhehi ca.",
  "atk-s0102a2:97_7": "Atha vā sandhāvitaṁ saṁsaritanti sandhāvanaṁ saṁsaraṇaṁ mamañceva tumhākañca ahosīti emamettha attho veditabbo.",
  "atk-s0102a2:97_8": "Bhavanetti samūhatāti bhavato bhavaṁ nayanasamatthā taṇhārajju suṭṭhu hatā chinnā appavattikatā.",
  "atk-s0102a2:98_0": "Anāvattidhammasambodhiparāyaṇavaṇṇanā",
  "atk-s0102a2:99_0": "156.Nātikāti ekaṁ taḷākaṁ nissāya dvinnaṁ cūḷapitumahāpituputtānaṁ dve gāmā.",
  "atk-s0102a2:99_1": "Nātiketi ekasmiṁ ñātigāmake.",
  "atk-s0102a2:99_2": "Giñjakāvasatheti iṭṭhakāmaye āvasathe.",
  "atk-s0102a2:100_0": "157.Orambhāgiyānanti heṭṭhābhāgiyānaṁ, kāmabhaveyeva paṭisandhiggāhāpakānanti attho.",
  "atk-s0102a2:100_1": "Oranti laddhanāmehi vā tīhi maggehi pahātabbānītipi orambhāgiyāni.",
  "atk-s0102a2:100_2": "Tattha kāmacchando, byāpādoti imāni dve samāpattiyā vā avikkhambhitāni, maggena vā asamucchinnāni nibbattavasena uddhaṁ bhāgaṁ rūpabhavañca arūpabhavañca gantuṁ na denti.",
  "atk-s0102a2:100_3": "Sakkāyadiṭṭhiādīni tīṇi tattha nibbattampi ānetvā puna idheva nibbattāpentīti sabbānipi orambhāgiyāneva.",
  "atk-s0102a2:100_4": "Anāvattidhammāti paṭisandhivasena anāgamanasabhāvā.",
  "atk-s0102a2:101_0": "Rāgadosamohānaṁ tanuttāti ettha kadāci karahaci uppattiyā ca, pariyuṭṭhānamandatāya cāti dvedhāpi tanubhāvo veditabbo.",
  "atk-s0102a2:101_1": "Sakadāgāmissa hi puthujjanānaṁ viya abhiṇhaṁ rāgādayo nuppajjanti, kadāci karahaci uppajjanti.",
  "atk-s0102a2:101_2": "Uppajjamānā ca puthujjanānaṁ viya bahalabahalā nuppajjanti, makkhikāpattaṁ viya tanukatanukā uppajjanti.",
  "atk-s0102a2:101_3": "Dīghabhāṇakatipiṭakamahāsīvatthero panāha –",
  "atk-s0102a2:101_4": "“yasmā sakadāgāmissa puttadhītaro honti, orodhā ca honti, tasmā bahalā kilesā.",
  "atk-s0102a2:101_5": "Idaṁ pana bhavatanukavasena kathita”nti.",
  "atk-s0102a2:101_6": "Taṁ aṭṭhakathāyaṁ –",
  "atk-s0102a2:101_7": "“sotāpannassa sattabhave ṭhapetvā aṭṭhame bhave bhavatanukaṁ natthi.",
  "atk-s0102a2:101_8": "Sakadāgāmissa dve bhave ṭhapetvā pañcasu bhavesu bhavatanukaṁ natthi.",
  "atk-s0102a2:101_9": "Anāgāmissa rūpārūpabhave ṭhapetvā kāmabhave bhavatanukaṁ natthi.",
  "atk-s0102a2:101_10": "Khīṇāsavassa kismiñci bhave bhavatanukaṁ natthī”ti vuttattā paṭikkhittaṁ hoti.",
  "atk-s0102a2:102_0": "Imaṁlokanti imaṁ kāmāvacaralokaṁ sandhāya vuttaṁ.",
  "atk-s0102a2:102_1": "Ayañcettha adhippāyo, sace hi manussesu sakadāgāmiphalaṁ patto devesu nibbattitvā arahattaṁ sacchikaroti, iccetaṁ kusalaṁ.",
  "atk-s0102a2:102_2": "Asakkonto pana avassaṁ manussalokaṁ āgantvā sacchikaroti.",
  "atk-s0102a2:102_3": "Devesu sakadāgāmiphalaṁ pattopi sace manussesu nibbattitvā arahattaṁ sacchikaroti, iccetaṁ kusalaṁ.",
  "atk-s0102a2:102_4": "Asakkonto pana avassaṁ devalokaṁ gantvā sacchikarotīti.",
  "atk-s0102a2:103_0": "Avinipātadhammoti ettha vinipatanaṁ vinipāto, nāssa vinipāto dhammoti avinipātadhammo.",
  "atk-s0102a2:103_1": "Catūsu apāyesu avinipātadhammo catūsu apāyesu avinipātasabhāvoti attho.",
  "atk-s0102a2:103_2": "Niyatoti dhammaniyāmena niyato.",
  "atk-s0102a2:103_3": "Sambodhiparāyaṇoti uparimaggattayasaṅkhātā sambodhi paraṁ ayanaṁ assa gati paṭisaraṇaṁ avassaṁ pattabbāti sambodhiparāyaṇo.",
  "atk-s0102a2:104_0": "Dhammādāsadhammapariyāyavaṇṇanā",
  "atk-s0102a2:105_0": "158.Vihesāti tesaṁ tesaṁ ñāṇagatiṁ ñāṇūpapattiṁ ñāṇābhisamparāyaṁ olokentassa kāyakilamathova esa, ānanda, tathāgatassāti dīpeti, cittavihesā pana buddhānaṁ natthi.",
  "atk-s0102a2:105_1": "Dhammādāsanti dhammamayaṁ ādāsaṁ.",
  "atk-s0102a2:105_2": "Yenāti yena dhammādāsena samannāgato.",
  "atk-s0102a2:105_3": "Khīṇāpāyaduggativinipātoti idaṁ nirayādīnaṁyeva vevacanavasena vuttaṁ.",
  "atk-s0102a2:105_4": "Nirayādayo hi vaḍḍhisaṅkhātato ayato apetattā apāyā.",
  "atk-s0102a2:105_5": "Dukkhassa gati paṭisaraṇanti duggati.",
  "atk-s0102a2:105_6": "Ye dukkaṭakārino, te ettha vivasā nipatantīti vinipātā.",
  "atk-s0102a2:106_0": "Aveccappasādenāti buddhaguṇānaṁ yathābhūtato ñātattā acalena accutena pasādena.",
  "atk-s0102a2:106_1": "Upari padadvayepi eseva nayo.",
  "atk-s0102a2:106_2": "Itipi so bhagavātiādīnaṁ pana vitthāro visuddhimagge vutto.",
  "atk-s0102a2:107_0": "Ariyakantehīti ariyānaṁ kantehi piyehi manāpehi.",
  "atk-s0102a2:107_1": "Pañca sīlāni hi ariyasāvakānaṁ kantāni honti, bhavantarepi avijahitabbato.",
  "atk-s0102a2:107_2": "Tāni sandhāyetaṁ vuttaṁ.",
  "atk-s0102a2:107_3": "Sabbopi panettha saṁvaro labbhatiyeva.",
  "atk-s0102a2:108_0": "Sotāpannohamasmīti idaṁ desanāsīsameva.",
  "atk-s0102a2:108_1": "Sakadāgāmiādayopi pana sakadāgāmīhamasmītiādinā nayena byākaronti yevāti.",
  "atk-s0102a2:108_2": "Sabbesampi hi sikkhāpadāvirodhena yuttaṭṭhāne byākaraṇaṁ anuññātameva hoti.",
  "atk-s0102a2:109_0": "Ambapālīgaṇikāvatthuvaṇṇanā",
  "atk-s0102a2:110_0": "161.Vesāliyaṁviharatīti ettha tena kho pana samayena vesālī iddhā ceva hoti phītācātiādinā khandhake vuttanayena vesāliyā sampannabhāvo veditabbo.",
  "atk-s0102a2:110_1": "Ambapālivaneti ambapāliyā gaṇikāya uyyānabhūte ambavane.",
  "atk-s0102a2:110_2": "Sato bhikkhaveti bhagavā ambapālidassane satipaccupaṭṭhānatthaṁ visesato idha satipaṭṭhānadesanaṁ ārabhi.",
  "atk-s0102a2:110_3": "Tattha saratīti sato.",
  "atk-s0102a2:110_4": "Sampajānātīti sampajāno.",
  "atk-s0102a2:110_5": "Satiyā ca sampajaññena ca samannāgato hutvā vihareyyāti attho.",
  "atk-s0102a2:110_6": "Kāye kāyānupassītiādīsu yaṁ vattabbaṁ, taṁ mahāsatipaṭṭhāne vakkhāma.",
  "atk-s0102a2:111_0": "Nīlāti idaṁ sabbasaṅgāhakaṁ.",
  "atk-s0102a2:111_1": "Nīlavaṇṇātiādi tasseva vibhāgadassanaṁ.",
  "atk-s0102a2:111_2": "Tattha na tesaṁ pakativaṇṇo nīlo, nīlavilepanavilittattā panetaṁ vuttaṁ.",
  "atk-s0102a2:111_3": "Nīlavatthāti paṭadukūlakoseyyādīnipi tesaṁ nīlāneva honti.",
  "atk-s0102a2:111_4": "Nīlālaṅkārāti nīlamaṇīhi nīlapupphehi alaṅkatā, rathāpi tesaṁ nīlamaṇikhacitā nīlavatthaparikkhittā nīladdhajā nīlavammikehi nīlābharaṇehi nīlaassehi yuttā, patodalaṭṭhiyopi nīlā yevāti.",
  "atk-s0102a2:111_5": "Iminā nayena sabbapadesu attho veditabbo.",
  "atk-s0102a2:111_6": "Parivaṭṭesīti pahari.",
  "atk-s0102a2:111_7": "Kiṁ je ambapālīti jeti ālapanavacanaṁ, bhoti ambapāli, kiṁ kāraṇāti vuttaṁ hoti.",
  "atk-s0102a2:111_8": "“Kiñcā”tipi pāṭho, ayamevettha attho.",
  "atk-s0102a2:111_9": "Sāhāranti sajanapadaṁ.",
  "atk-s0102a2:111_10": "Aṅguliṁ phoṭesunti aṅguliṁ cālesuṁ.",
  "atk-s0102a2:111_11": "Ambakāyāti itthikāya.",
  "atk-s0102a2:112_0": "Yesanti karaṇatthe sāmivacanaṁ, yehi adiṭṭhāti vuttaṁ hoti.",
  "atk-s0102a2:112_1": "Olokethāti passatha.",
  "atk-s0102a2:112_2": "Avalokethāti punappunaṁ passatha.",
  "atk-s0102a2:112_3": "Upasaṁharathāti upanetha.",
  "atk-s0102a2:112_4": "Imaṁ licchaviparisaṁ tumhākaṁ cittena tāvatiṁsasadisaṁ upasaṁharatha upanetha allīyāpetha.",
  "atk-s0102a2:112_5": "Yatheva tāvatiṁsā abhirūpā pāsādikā nīlādinānāvaṇṇā, evamime licchavirājānopīti tāvatiṁsehi samake katvā passathāti attho.",
  "atk-s0102a2:113_0": "Kasmā pana bhagavā anekasatehi suttehi cakkhādīnaṁ rūpādīsu nimittaggāhaṁ paṭisedhetvā idha mahantena ussāhena nimittaggāhe uyyojetīti?",
  "atk-s0102a2:113_1": "Hitakāmatāya.",
  "atk-s0102a2:113_2": "Tatra kira ekacce bhikkhū osannavīriyā, tesaṁ sampattiyā palobhento –",
  "atk-s0102a2:113_3": "“appamādena samaṇadhammaṁ karontānaṁ evarūpā issariyasampatti sulabhā”ti samaṇadhamme ussāhajananatthaṁ āha.",
  "atk-s0102a2:113_4": "Aniccalakkhaṇavibhāvanatthañcāpi evamāha.",
  "atk-s0102a2:113_5": "Nacirasseva hi sabbepime ajātasattussa vasena vināsaṁ pāpuṇissanti.",
  "atk-s0102a2:113_6": "Atha nesaṁ rajjasirisampattiṁ disvā ṭhitabhikkhū –",
  "atk-s0102a2:113_7": "“tathārūpāyapi nāma sirisampattiyā vināso paññāyissatī”ti aniccalakkhaṇaṁ bhāvetvā saha paṭisambhidāhi arahattaṁ pāpuṇissantīti aniccalakkhaṇavibhāvanatthaṁ āha.",
  "atk-s0102a2:114_0": "Adhivāsetūti ambapāliyā nimantitabhāvaṁ ñatvāpi kasmā nimantentīti?",
  "atk-s0102a2:114_1": "Asaddahanatāya ceva vattasīsena ca.",
  "atk-s0102a2:114_2": "Sā hi dhuttā itthī animantetvāpi nimantemīti vadeyyāti tesaṁ cittaṁ ahosi, dhammaṁ sutvā gamanakāle ca nimantetvā gamanaṁ nāma manussānaṁ vattameva.",
  "atk-s0102a2:115_0": "Veḷuvagāmavassūpagamanavaṇṇanā",
  "atk-s0102a2:116_0": "163.Veḷuvagāmakoti vesāliyā samīpe veḷuvagāmo.",
  "atk-s0102a2:116_1": "Yathāmittantiādīsu mittā mittāva.",
  "atk-s0102a2:116_2": "Sandiṭṭhāti tattha tattha saṅgamma diṭṭhamattā nātidaḷhamittā.",
  "atk-s0102a2:116_3": "Sambhattāti suṭṭhu bhattā sinehavanto daḷhamittā.",
  "atk-s0102a2:116_4": "Yesaṁ yesaṁ yattha yattha evarūpā bhikkhū atthi, te te tattha tattha vassaṁ upethāti attho.",
  "atk-s0102a2:116_5": "Kasmā evamāha?",
  "atk-s0102a2:116_6": "Tesaṁ phāsuvihāratthāya.",
  "atk-s0102a2:116_7": "Tesañhi veḷuvagāmake senāsanaṁ nappahoti, bhikkhāpi mandā.",
  "atk-s0102a2:116_8": "Samantā vesāliyā pana bahūni senāsanāni, bhikkhāpi sulabhā, tasmā evamāha.",
  "atk-s0102a2:116_9": "Atha kasmā –",
  "atk-s0102a2:116_10": "“yathāsukhaṁ gacchathā”ti na vissajjesi?",
  "atk-s0102a2:116_11": "Tesaṁ anukampāya.",
  "atk-s0102a2:116_12": "Evaṁ kirassa ahosi –",
  "atk-s0102a2:116_13": "“ahaṁ dasamāsamattaṁ ṭhatvā parinibbāyissāmi, sace ime dūraṁ gacchissanti, mama parinibbānakāle daṭṭhuṁ na sakkhissanti.",
  "atk-s0102a2:116_14": "Atha nesaṁ –",
  "atk-s0102a2:116_15": "“satthā parinibbāyanto amhākaṁ satimattampi na adāsi, sace jāneyyāma, evaṁ na dūre vaseyyāmā”ti vippaṭisāro bhaveyya.",
  "atk-s0102a2:116_16": "Vesāliyā samantā pana vasantā māsassa aṭṭha vāre āgantvā dhammaṁ suṇissanti, sugatovādaṁ labhissantī”ti na vissajjesi.",
  "atk-s0102a2:117_0": "164.Kharoti pharuso.",
  "atk-s0102a2:117_1": "Ābādhoti visabhāgarogo.",
  "atk-s0102a2:117_2": "Bāḷhāti balavatiyo.",
  "atk-s0102a2:117_3": "Māraṇantikāti maraṇantaṁ maraṇasantikaṁ pāpanasamatthā.",
  "atk-s0102a2:117_4": "Sato sampajāno adhivāsesīti satiṁ sūpaṭṭhitaṁ katvā ñāṇena paricchinditvā adhivāsesi.",
  "atk-s0102a2:117_5": "Avihaññamānoti vedanānuvattanavasena aparāparaṁ parivattanaṁ akaronto apīḷiyamāno adukkhiyamānova adhivāsesi.",
  "atk-s0102a2:117_6": "Anāmantetvāti ajānāpetvā.",
  "atk-s0102a2:117_7": "Anapaloketvāti na apaloketvā ovādānusāsaniṁ adatvāti vuttaṁ hoti.",
  "atk-s0102a2:117_8": "Vīriyenāti pubbabhāgavīriyena ceva phalasamāpattivīriyena ca.",
  "atk-s0102a2:117_9": "Paṭipaṇāmetvāti vikkhambhetvā.",
  "atk-s0102a2:117_10": "Jīvitasaṅkhāranti ettha jīvitampi jīvitasaṅkhāro.",
  "atk-s0102a2:117_11": "Yena jīvitaṁ saṅkhariyati chijjamānaṁ ghaṭetvā ṭhapiyati, so phalasamāpattidhammopi jīvitasaṅkhāro.",
  "atk-s0102a2:117_12": "So idha adhippeto.",
  "atk-s0102a2:117_13": "Adhiṭṭhāyāti adhiṭṭhahitvā pavattetvā, jīvitaṭṭhapanasamatthaṁ phalasamāpattiṁ samāpajjeyyanti ayamettha saṅkhepattho.",
  "atk-s0102a2:118_0": "Kiṁ pana bhagavā ito pubbe phalasamāpattiṁ na samāpajjatīti?",
  "atk-s0102a2:118_1": "Samāpajjati.",
  "atk-s0102a2:118_2": "Sā pana khaṇikasamāpatti.",
  "atk-s0102a2:118_3": "Khaṇikasamāpatti ca antosamāpattiyaṁyeva vedanaṁ vikkhambheti, samāpattito vuṭṭhitamattassa kaṭṭhapātena vā kaṭhalapātena vā chinnasevālo viya udakaṁ puna sarīraṁ vedanā ajjhottharati.",
  "atk-s0102a2:118_4": "Yā pana rūpasattakaṁ arūpasattakañca niggumbaṁ nijjaṭaṁ katvā mahāvipassanāvasena samāpannā samāpatti, sā suṭṭhu vikkhambheti.",
  "atk-s0102a2:118_5": "Yathā nāma purisena pokkharaṇiṁ ogāhetvā hatthehi ca pādehi ca suṭṭhu apabyūḷho sevālo cirena udakaṁ ottharati;",
  "atk-s0102a2:118_6": "evameva tato vuṭṭhitassa cirena vedanā uppajjati.",
  "atk-s0102a2:118_7": "Iti bhagavā taṁ divasaṁ mahābodhipallaṅke abhinavavipassanaṁ paṭṭhapento viya rūpasattakaṁ arūpasattakaṁ niggumbaṁ nijjaṭaṁ katvā cuddasahākārehi sannetvā mahāvipassanāya vedanaṁ vikkhambhetvā –",
  "atk-s0102a2:118_8": "“dasamāse mā uppajjitthā”ti samāpattiṁ samāpajji.",
  "atk-s0102a2:118_9": "Samāpattivikkhambhitā vedanā dasamāse na uppajji yeva.",
  "atk-s0102a2:119_0": "Gilānā vuṭṭhitoti gilāno hutvā puna vuṭṭhito.",
  "atk-s0102a2:119_1": "Madhurakajāto viyāti sañjātagarubhāvo sañjātathaddhabhāvo sūle uttāsitapuriso viya.",
  "atk-s0102a2:119_2": "Na pakkhāyantīti nappakāsanti, nānākārato na upaṭṭhahanti.",
  "atk-s0102a2:119_3": "Dhammāpi maṁ na paṭibhantīti satipaṭṭhānādidhammā mayhaṁ pākaṭā na hontīti dīpeti.",
  "atk-s0102a2:119_4": "Tantidhammā pana therassa supaguṇā.",
  "atk-s0102a2:119_5": "Na udāharatīti pacchimaṁ ovādaṁ na deti.",
  "atk-s0102a2:119_6": "Taṁ sandhāya vadati.",
  "atk-s0102a2:120_0": "165.Anantaraṁabāhiranti dhammavasena vā puggalavasena vā ubhayaṁ akatvā.",
  "atk-s0102a2:120_1": "“Ettakaṁ dhammaṁ parassa na desessāmī”ti hi cintento dhammaṁ abbhantaraṁ karoti nāma.",
  "atk-s0102a2:120_2": "“Ettakaṁ parassa desessāmī”ti cintento dhammaṁ bāhiraṁ karoti nāma.",
  "atk-s0102a2:120_3": "“Imassa puggalassa desessāmī”ti cintento pana puggalaṁ abbhantaraṁ karoti nāma.",
  "atk-s0102a2:120_4": "“Imassa na desessāmī”ti cintento puggalaṁ bāhiraṁ karoti nāma.",
  "atk-s0102a2:120_5": "Evaṁ akatvā desitoti attho.",
  "atk-s0102a2:120_6": "Ācariyamuṭṭhīti yathā bāhirakānaṁ ācariyamuṭṭhi nāma hoti.",
  "atk-s0102a2:120_7": "Daharakāle kassaci akathetvā pacchimakāle maraṇamañce nipannā piyamanāpassa antevāsikassa kathenti, evaṁ tathāgatassa –",
  "atk-s0102a2:120_8": "“idaṁ mahallakakāle pacchimaṭṭhāne kathessāmī”ti muṭṭhiṁ katvā “pariharissāmī”ti ṭhapitaṁ kiñci natthīti dasseti.",
  "atk-s0102a2:121_0": "Ahaṁbhikkhusaṅghanti ahameva bhikkhusaṅghaṁ pariharissāmīti vā mamuddesikoti ahaṁ uddisitabbaṭṭhena uddeso assāti mamuddesiko.",
  "atk-s0102a2:121_1": "Maṁyeva uddisitvā mama paccāsīsamāno bhikkhusaṅgho hotu, mama accayena vā mā ahesuṁ, yaṁ vā taṁ vā hotūti iti vā yassa assāti attho.",
  "atk-s0102a2:121_2": "Na evaṁ hotīti bodhipallaṅkeyeva issāmacchariyānaṁ vihatattā evaṁ na hoti.",
  "atk-s0102a2:121_3": "Sa kinti so kiṁ.",
  "atk-s0102a2:121_4": "Āsītikoti asītisaṁvacchariko.",
  "atk-s0102a2:121_5": "Idaṁ pacchimavayaanuppattabhāvadīpanatthaṁ vuttaṁ.",
  "atk-s0102a2:121_6": "Veṭhamissakenāti bāhabandhacakkabandhādinā paṭisaṅkharaṇena veṭhamissakena.",
  "atk-s0102a2:121_7": "Maññeti jiṇṇasakaṭaṁ viya veṭhamissakena maññe yāpeti.",
  "atk-s0102a2:121_8": "Arahattaphalaveṭhanena catuiriyāpathakappanaṁ tathāgatassa hotīti dasseti.",
  "atk-s0102a2:122_0": "Idāni tamatthaṁ pakāsento yasmiṁ, ānanda, samayetiādimāha.",
  "atk-s0102a2:122_1": "Tattha sabbanimittānanti rūpanimittādīnaṁ.",
  "atk-s0102a2:122_2": "Ekaccānaṁ vedanānanti lokiyānaṁ vedanānaṁ.",
  "atk-s0102a2:122_3": "Tasmātihānandāti yasmā iminā phalasamāpattivihārena phāsu hoti, tasmā tumhepi tadatthāya evaṁ viharathāti dasseti.",
  "atk-s0102a2:122_4": "Attadīpāti mahāsamuddagatadīpaṁ viya attānaṁ dīpaṁ patiṭṭhaṁ katvā viharatha.",
  "atk-s0102a2:122_5": "Attasaraṇāti attagatikāva hotha, mā aññagatikā.",
  "atk-s0102a2:122_6": "Dhammadīpadhammasaraṇapadesupi eseva nayo.",
  "atk-s0102a2:122_7": "Tamataggeti tamaagge.",
  "atk-s0102a2:122_8": "Majjhe takāro padasandhivasena vutto.",
  "atk-s0102a2:122_9": "Idaṁ vuttaṁ hoti –",
  "atk-s0102a2:122_10": "“ime aggatamāti tamataggā”ti.",
  "atk-s0102a2:122_11": "Evaṁ sabbaṁ tamayogaṁ chinditvā ativiya agge uttamabhāve ete, ānanda, mama bhikkhū bhavissanti.",
  "atk-s0102a2:122_12": "Tesaṁ atiagge bhavissanti, ye keci sikkhākāmā, sabbepi te catusatipaṭṭhānagocarāva bhikkhū agge bhavissantīti arahattanikūṭena desanaṁ saṅgaṇhāti.",
  "atk-s0102a2:123_0": "Dutiyabhāṇavāravaṇṇanā niṭṭhitā.",
  "atk-s0102a2:124_0": "Nimittobhāsakathāvaṇṇanā",
  "atk-s0102a2:125_0": "166.Vesāliṁ piṇḍāya pāvisīti kadā pāvisi?",
  "atk-s0102a2:125_1": "Ukkacelato nikkhamitvā vesāliṁ gatakāle.",
  "atk-s0102a2:125_2": "Bhagavā kira vuṭṭhavasso veḷuvagāmakā nikkhamitvā sāvatthiṁ gamissāmīti āgatamaggeneva paṭinivattanto anupubbena sāvatthiṁ patvā jetavanaṁ pāvisi.",
  "atk-s0102a2:125_3": "Dhammasenāpati bhagavato vattaṁ dassetvā divāṭṭhānaṁ gato.",
  "atk-s0102a2:125_4": "So tattha antevāsikesu vattaṁ dassetvā paṭikkantesu divāṭṭhānaṁ sammajjitvā cammakkhaṇḍaṁ paññapetvā pāde pakkhāletvā pallaṅkaṁ ābhujitvā phalasamāpattiṁ pāvisi.",
  "atk-s0102a2:125_5": "Athassa yathāparicchedena tato vuṭṭhitassa ayaṁ parivitakko udapādi –",
  "atk-s0102a2:125_6": "“buddhā nu kho paṭhamaṁ parinibbāyanti, agasāvakā nu kho”ti? Tato –",
  "atk-s0102a2:125_7": "“aggasāvakā paṭhama”nti ñatvā attano āyusaṅkhāraṁ olokesi. So –",
  "atk-s0102a2:125_8": "“sattāhameva me āyusaṅkhāro pavattatī”ti ñatvā –",
  "atk-s0102a2:125_9": "“kattha parinibbāyissāmī”ti cintesi. Tato –",
  "atk-s0102a2:125_10": "“rāhulo tāvatiṁsesu parinibbuto, aññāsikoṇḍaññatthero chaddantadahe, ahaṁ kattha parinibbāyissāmī”ti puna cintento mātaraṁ ārabbha satiṁ uppādesi –",
  "atk-s0102a2:125_11": "“mayhaṁ mātā sattannaṁ arahantānaṁ mātā hutvāpi buddhadhammasaṅghesu appasannā, atthi nu kho tassā upanissayo, natthi nu kho”ti āvajjetvā sotāpattimaggassa upanissayaṁ disvā –",
  "atk-s0102a2:125_12": "“kassa desanāya abhisamayo bhavissatī”ti olokento –",
  "atk-s0102a2:125_13": "“mameva dhammadesanāya bhavissati, na aññassa.",
  "atk-s0102a2:125_14": "Sace kho panāhaṁ appossukko bhaveyyaṁ, bhavissanti me vattāro –",
  "atk-s0102a2:125_15": "‘sāriputtatthero avasesajanānampi avassayo hoti.",
  "atk-s0102a2:125_16": "Tathā hissa samacittasuttadesanādivase koṭisatasahassadevatā arahattaṁ pattā.",
  "atk-s0102a2:125_17": "Tayo magge paṭividdhadevatānaṁ gaṇanā natthi.",
  "atk-s0102a2:125_18": "Aññesu ca ṭhānesu anekā abhisamayā dissanti.",
  "atk-s0102a2:125_19": "Thereva cittaṁ pasādetvā sagge nibbattāneva asītikulasahassāni.",
  "atk-s0102a2:125_20": "So dāni sakamātumicchādassanamattampi harituṁ nāsakkhī’ti.",
  "atk-s0102a2:125_21": "Tasmā mātaraṁ micchādassanā mocetvā jātovarakeyeva parinibbāyissāmī”ti sanniṭṭhānaṁ katvā –",
  "atk-s0102a2:125_22": "“ajjeva bhagavantaṁ anujānāpetvā nikkhamissāmī”ti cundattheraṁ āmantesi.",
  "atk-s0102a2:125_23": "“Āvuso, cunda, amhākaṁ pañcasatāya bhikkhuparisāya saññaṁ dehi –",
  "atk-s0102a2:125_24": "‘gaṇhathāvuso pattacīvarāni, dhammasenāpati nāḷakagāmaṁ gantukāmo’ti”.",
  "atk-s0102a2:125_25": "Thero tathā akāsi.",
  "atk-s0102a2:125_26": "Bhikkhū senāsanaṁ saṁsāmetvā pattacīvaramādāya therassa santikaṁ āgamaṁsu.",
  "atk-s0102a2:125_27": "Thero senāsanaṁ saṁsāmetvā divāṭṭhānaṁ sammajjitvā divāṭṭhānadvāre ṭhatvā divāṭṭhānaṁ olokento –",
  "atk-s0102a2:125_28": "“idaṁ dāni pacchimadassanaṁ, puna āgamanaṁ natthī”ti pañcasatabhikkhuparivuto bhagavantaṁ upasaṅkamitvā vanditvā etadavoca –",
  "atk-s0102a2:126_0": "“Chinno dāni bhavissāmi, lokanātha mahāmuni;",
  "atk-s0102a2:127_0": "Gamanāgamanaṁ natthi, pacchimā vandanā ayaṁ.",
  "atk-s0102a2:128_0": "Jīvitaṁ appakaṁ mayhaṁ, ito sattāhamaccaye;",
  "atk-s0102a2:129_0": "Nikkhipeyyāmahaṁ dehaṁ, bhāravoropanaṁ yathā.",
  "atk-s0102a2:130_0": "Anujānātu me bhante, bhagavā, anujānātu sugato;",
  "atk-s0102a2:131_0": "Parinibbānakālo me, ossaṭṭho āyusaṅkhāro”ti.",
  "atk-s0102a2:132_0": "Buddhā pana yasmā “parinibbāhī”ti vutte maraṇasaṁvaṇṇanaṁ saṁvaṇṇenti nāma, “mā parinibbāhī”ti vutte vaṭṭassa guṇaṁ kathentīti micchādiṭṭhikā dosaṁ āropessanti, tasmā tadubhayampi na vadanti.",
  "atk-s0102a2:132_1": "Tena naṁ bhagavā āha –",
  "atk-s0102a2:132_2": "“kattha parinibbāyissasi sāriputtā”ti?",
  "atk-s0102a2:132_3": "“Atthi, bhante, magadhesu nāḷakagāme jātovarako, tatthāhaṁ parinibbāyissāmī”ti vutte “yassa dāni tvaṁ, sāriputta, kālaṁ maññasi, idāni pana te jeṭṭhakaniṭṭhabhātikānaṁ tādisassa bhikkhuno dassanaṁ dullabhaṁ bhavissatīti desehi tesaṁ dhamma”nti āha.",
  "atk-s0102a2:133_0": "Thero –",
  "atk-s0102a2:133_1": "“satthā mayhaṁ iddhivikubbanapubbaṅgamaṁ dhammadesanaṁ paccāsīsatī”ti ñatvā bhagavantaṁ vanditvā tālappamāṇaṁ abbhuggantvā puna oruyha bhagavantaṁ vanditvā sattatālappamāṇe antalikkhe ṭhito iddhivikubbanaṁ dassetvā dhammaṁ desesi.",
  "atk-s0102a2:133_2": "Sakalanagaraṁ sannipati.",
  "atk-s0102a2:133_3": "Thero oruyha bhagavantaṁ vanditvā “gamanakālo me, bhante”ti āha.",
  "atk-s0102a2:133_4": "Bhagavā “dhammasenāpatiṁ paṭipādessāmī”ti dhammāsanā uṭṭhāya gandhakuṭiabhimukho gantvā maṇiphalake aṭṭhāsi.",
  "atk-s0102a2:133_5": "Thero tikkhattuṁ padakkhiṇaṁ katvā catūsu ṭhānesu vanditvā –",
  "atk-s0102a2:133_6": "“bhagavā ito kappasatasahassādhikassa asaṅkhyeyyassa upari anomadassisammāsambuddhassa pādamūle nipatitvā tumhākaṁ dassanaṁ patthesiṁ.",
  "atk-s0102a2:133_7": "Sā me patthanā samiddhā, diṭṭhā tumhe, taṁ paṭhamadassanaṁ, idaṁ pacchimadassanaṁ.",
  "atk-s0102a2:133_8": "Puna tumhākaṁ dassanaṁ natthī”ti –",
  "atk-s0102a2:133_9": "vatvā dasanakhasamodhānasamujjalaṁ añjaliṁ paggayha yāva dassanavisayo, tāva abhimukhova paṭikkamitvā “ito paṭṭhāya cutipaṭisandhivasena kismiñci ṭhāne gamanāgamanaṁ nāma natthī”ti vanditvā pakkāmi.",
  "atk-s0102a2:133_10": "Udakapariyantaṁ katvā mahābhūmicālo ahosi.",
  "atk-s0102a2:133_11": "Bhagavā parivāretvā ṭhite bhikkhū āha –",
  "atk-s0102a2:133_12": "“anugacchatha, bhikkhave, tumhākaṁ jeṭṭhabhātika”nti.",
  "atk-s0102a2:133_13": "Bhikkhū yāva dvārakoṭṭhakā agamaṁsu. Thero –",
  "atk-s0102a2:133_14": "“tiṭṭhatha, tumhe āvuso, appamattā hothā”ti nivattāpetvā attano parisāyeva saddhiṁ pakkāmi. Manussā –",
  "atk-s0102a2:133_15": "“pubbe ayyo paccāgamanacārikaṁ carati, idaṁ dāni gamanaṁ na puna paccāgamanāyā”ti paridevantā anubandhiṁsu.",
  "atk-s0102a2:133_16": "Tepi “appamattā hotha āvuso, evaṁbhāvino nāma saṅkhārā”ti nivattāpesi.",
  "atk-s0102a2:134_0": "Atha kho āyasmā sāriputto antarāmagge sattāhaṁ manussānaṁ anuggahaṁ karonto sāyaṁ nāḷakagāmaṁ patvā gāmadvāre nigrodharukkhamūle aṭṭhāsi.",
  "atk-s0102a2:134_1": "Atha uparevato nāma therassa bhāgineyyo bahigāmaṁ gacchanto theraṁ disvā upasaṅkamitvā vanditvā aṭṭhāsi.",
  "atk-s0102a2:134_2": "Thero taṁ āha –",
  "atk-s0102a2:134_3": "“atthi gehe te ayyikā”ti?",
  "atk-s0102a2:134_4": "Āma, bhanteti.",
  "atk-s0102a2:134_5": "Gaccha amhākaṁ idhāgatabhāvaṁ ārocehi.",
  "atk-s0102a2:134_6": "“Kasmā āgato”ti ca vutte “ajja kira ekadivasaṁ antogāme bhavissati, jātovarakaṁ paṭijaggatha, pañcannaṁ bhikkhusatānaṁ nivāsanaṭṭhānaṁ jānāthā”ti.",
  "atk-s0102a2:134_7": "So gantvā “ayyike, mayhaṁ mātulo āgato”ti āha.",
  "atk-s0102a2:134_8": "Idāni kuhinti?",
  "atk-s0102a2:134_9": "Gāmadvāreti.",
  "atk-s0102a2:134_10": "Ekakova, aññopi koci atthīti ?",
  "atk-s0102a2:134_11": "Atthi pañcasatā bhikkhūti.",
  "atk-s0102a2:134_12": "Kiṁ kāraṇā āgatoti?",
  "atk-s0102a2:134_13": "So taṁ pavattiṁ ārocesi.",
  "atk-s0102a2:134_14": "Brāhmaṇī –",
  "atk-s0102a2:134_15": "“kiṁ nu kho ettakānaṁ vasanaṭṭhānaṁ paṭijaggāpeti, daharakāle pabbajitvā mahallakakāle gihī hotukāmo”ti cintentī jātovarakaṁ paṭijaggāpetvā pañcasatānaṁ bhikkhūnaṁ vasanaṭṭhānaṁ kāretvā daṇḍadīpikāyo jāletvā therassa pāhesi.",
  "atk-s0102a2:135_0": "Thero bhikkhūhi saddhiṁ pāsādaṁ abhiruhi.",
  "atk-s0102a2:135_1": "Abhiruhitvā ca jātovarakaṁ pavisitvā nisīdi.",
  "atk-s0102a2:135_2": "Nisajjeva –",
  "atk-s0102a2:135_3": "“tumhākaṁ vasanaṭṭhānaṁ gacchathā”ti bhikkhū uyyojesi.",
  "atk-s0102a2:135_4": "Tesu gatamattesuyeva therassa kharo ābādho uppajji, lohitapakkhandikā māraṇantikā vedanā vattanti, ekaṁ bhājanaṁ pavisati, ekaṁ nikkhamati.",
  "atk-s0102a2:135_5": "Brāhmaṇī –",
  "atk-s0102a2:135_6": "“mama puttassa pavatti mayhaṁ na ruccatī”ti attano vasanagabbhadvāraṁ nissāya aṭṭhāsi.",
  "atk-s0102a2:135_7": "Cattāro mahārājāno “dhammasenāpati kuhiṁ viharatī”ti olokentā “nāḷakagāme jātovarake parinibbānamañce nipanno, pacchimadassanaṁ gamissāmā”ti āgamma vanditvā aṭṭhaṁsu. Thero –",
  "atk-s0102a2:135_8": "ke tumheti?",
  "atk-s0102a2:135_9": "Mahārājāno, bhanteti.",
  "atk-s0102a2:135_10": "Kasmā āgatatthāti?",
  "atk-s0102a2:135_11": "Gilānupaṭṭhākā bhavissāmāti.",
  "atk-s0102a2:135_12": "Hotu, atthi gilānupaṭṭhāko, gacchatha tumheti uyyojesi.",
  "atk-s0102a2:135_13": "Tesaṁ gatāvasāne teneva nayena sakko devānamindo, tasmiṁ gate suyāmādayo mahābrahmā ca āgamiṁsu.",
  "atk-s0102a2:135_14": "Tepi tatheva thero uyyojesi.",
  "atk-s0102a2:136_0": "Brāhmaṇī devatānaṁ āgamanañca gamanañca disvā –",
  "atk-s0102a2:136_1": "“ke nu kho ete mama puttaṁ vanditvā gacchantī”ti therassa gabbhadvāraṁ gantvā –",
  "atk-s0102a2:136_2": "“tāta, cunda, kā pavattī”ti pucchi.",
  "atk-s0102a2:136_3": "So taṁ pavattiṁ ācikkhitvā –",
  "atk-s0102a2:136_4": "“mahāupāsikā, bhante āgatā”ti āha.",
  "atk-s0102a2:136_5": "Thero kasmā avelāya āgatatthāti pucchi.",
  "atk-s0102a2:136_6": "Sā tuyhaṁ tāta dassanatthāyāti vatvā “tāta ke paṭhamaṁ āgatā”ti pucchi.",
  "atk-s0102a2:136_7": "Cattāro mahārājāno, upāsiketi.",
  "atk-s0102a2:136_8": "Tāta, tvaṁ catūhi mahārājehi mahantataroti?",
  "atk-s0102a2:136_9": "Ārāmikasadisā ete upāsike, amhākaṁ satthu paṭisandhiggahaṇato paṭṭhāya khaggahatthā hutvā ārakkhaṁ akaṁsūti.",
  "atk-s0102a2:136_10": "Tesaṁ tāta, gatāvasāne ko āgatoti?",
  "atk-s0102a2:136_11": "Sakko devānamindoti.",
  "atk-s0102a2:136_12": "Devarājatopi tvaṁ tāta, mahantataroti?",
  "atk-s0102a2:136_13": "Bhaṇḍagāhakasāmaṇerasadiso esa upāsike, amhākaṁ satthu tāvatiṁsato otaraṇakāle pattacīvaraṁ gahetvā otiṇṇoti.",
  "atk-s0102a2:136_14": "Tassa tāta gatāvasāne jotamāno viya ko āgatoti?",
  "atk-s0102a2:136_15": "Upāsike tuyhaṁ bhagavā ca satthā ca mahābrahmā nāma esoti.",
  "atk-s0102a2:136_16": "Mayhaṁ bhagavato mahābrahmatopi tvaṁ tāta mahantataroti?",
  "atk-s0102a2:136_17": "Āma upāsike, ete nāma kira amhākaṁ satthu jātadivase cattāro mahābrahmāno mahāpurisaṁ suvaṇṇajālena paṭiggaṇhiṁsūti.",
  "atk-s0102a2:137_0": "Atha brāhmaṇiyā –",
  "atk-s0102a2:137_1": "“puttassa tāva me ayaṁ ānubhāvo, kīdiso vata mayhaṁ puttassa bhagavato satthu ānubhāvo bhavissatī”ti cintayantiyā sahasā pañcavaṇṇā pīti uppajjitvā sakalasarīre phari. Thero –",
  "atk-s0102a2:137_2": "“uppannaṁ me mātu pītisomanassaṁ, ayaṁ dāni kālo dhammadesanāyā”ti cintetvā –",
  "atk-s0102a2:137_3": "“kiṁ cintesi mahāupāsike”ti āha. Sā –",
  "atk-s0102a2:137_4": "“puttassa tāva me ayaṁ guṇo, satthu panassa kīdiso guṇo bhavissatīti idaṁ, tāta, cintemī”ti āha.",
  "atk-s0102a2:137_5": "Mahāupāsike, mayhaṁ satthu jātakkhaṇe, mahābhinikkhamane, sambodhiyaṁ, dhammacakkappavattane ca dasasahassilokadhātu kampittha, sīlena samādhinā paññāya vimuttiyā vimuttiñāṇadassanena samo nāma natthi, itipi so bhagavāti vitthāretvā buddhaguṇappaṭisaṁyuttaṁ dhammadesanaṁ kathesi.",
  "atk-s0102a2:138_0": "Brāhmaṇī piyaputtassa dhammadesanāpariyosāne sotāpattiphale patiṭṭhāya puttaṁ āha –",
  "atk-s0102a2:138_1": "“tāta, upatissa, kasmā evamakāsi, evarūpaṁ nāma amataṁ mayhaṁ ettakaṁ kālaṁ na adāsī”ti. Thero –",
  "atk-s0102a2:138_2": "“dinnaṁ dāni me mātu rūpasāriyā brāhmaṇiyā posāvanikamūlaṁ, ettakena vaṭṭissatī”ti cintetvā “gaccha mahāupāsike”ti brāhmaṇiṁ uyyojetvā “cunda kā velā”ti āha.",
  "atk-s0102a2:138_3": "Balavapaccūsakālo, bhanteti.",
  "atk-s0102a2:138_4": "Tena hi bhikkhusaṅghaṁ sannipātehīti.",
  "atk-s0102a2:138_5": "Sannipatito, bhante, saṅghoti.",
  "atk-s0102a2:138_6": "Maṁ ukkhipitvā nisīdāpehi cundāti ukkhipitvā nisīdāpesi.",
  "atk-s0102a2:138_7": "Thero bhikkhū āmantesi –",
  "atk-s0102a2:138_8": "“āvuso catucattālīsaṁ vo vassāni mayā saddhiṁ vicarantānaṁ yaṁ me kāyikaṁ vā vācasikaṁ vā na rocetha, khamatha taṁ āvusoti.",
  "atk-s0102a2:138_9": "Ettakaṁ, bhante, amhākaṁ chāyā viya tumhe amuñcitvā vicarantānaṁ aruccanakaṁ nāma natthi, tumhe pana amhākaṁ khamathāti.",
  "atk-s0102a2:138_10": "Atha thero aruṇasikhāya paññāyamānāya mahāpathaviṁ unnādayanto anupādisesāya nibbānadhātuyā parinibbāyi.",
  "atk-s0102a2:138_11": "Bahū devamanussā therassa parinibbāne sakkāraṁ kariṁsu.",
  "atk-s0102a2:139_0": "Āyasmā cundo therassa pattacīvarañca dhātuparissāvanañca gahetvā jetavanaṁ gantvā ānandattheraṁ gahetvā bhagavantaṁ upasaṅkami.",
  "atk-s0102a2:139_1": "Bhagavā dhātuparissāvanaṁ gahetvā pañcahi gāthāsatehi therassa guṇaṁ kathetvā dhātucetiyaṁ kārāpetvā rājagahagamanatthāya ānandattherassa saññaṁ adāsi.",
  "atk-s0102a2:139_2": "Thero bhikkhūnaṁ ārocesi.",
  "atk-s0102a2:139_3": "Bhagavā mahābhikkhusaṅghaparivuto rājagahaṁ agamāsi.",
  "atk-s0102a2:139_4": "Tattha gatakāle mahāmoggallānatthero parinibbāyi.",
  "atk-s0102a2:139_5": "Bhagavā tassa dhātuyo gahetvā cetiyaṁ kārāpetvā rājagahato nikkhamitvā anupubbena gaṅgābhimukho gantvā ukkacelaṁ agamāsi.",
  "atk-s0102a2:139_6": "Tattha gaṅgātīre bhikkhusaṅghaparivuto nisīditvā tattha sāriputtamoggallānānaṁ parinibbānappaṭisaṁyuttaṁ suttaṁ desetvā ukkacelato nikkhamitvā vesāliṁ agamāsi.",
  "atk-s0102a2:139_7": "Evaṁ gate atha kho bhagavā pubbaṇhasamayaṁ nivāsetvā pattacīvaramādāya vesāliṁ piṇḍāya pāvisīti ayamettha anupubbī kathā.",
  "atk-s0102a2:140_0": "Nisīdananti ettha cammakkhaṇḍaṁ adhippetaṁ.",
  "atk-s0102a2:140_1": "Udenacetiyanti udenayakkhassa cetiyaṭṭhāne katavihāro vuccati.",
  "atk-s0102a2:140_2": "Gotamakādīsupi eseva nayo.",
  "atk-s0102a2:140_3": "Bhāvitāti vaḍḍhitā.",
  "atk-s0102a2:140_4": "Bahulīkatāti punappunaṁ katā.",
  "atk-s0102a2:140_5": "Yānīkatāti yuttayānaṁ viya katā.",
  "atk-s0102a2:140_6": "Vatthukatāti patiṭṭhānaṭṭhena vatthu viya katā.",
  "atk-s0102a2:140_7": "Anuṭṭhitāti adhiṭṭhitā.",
  "atk-s0102a2:140_8": "Paricitāti samantato citā suvaḍḍhitā.",
  "atk-s0102a2:140_9": "Susamāraddhāti suṭṭhu samāraddhā.",
  "atk-s0102a2:141_0": "Iti aniyamena kathetvā puna niyametvā dassento tathāgatassa khotiādimāha.",
  "atk-s0102a2:141_1": "Ettha ca kappanti āyukappaṁ.",
  "atk-s0102a2:141_2": "Tasmiṁ tasmiṁ kāle yaṁ manussānaṁ āyuppamāṇaṁ hoti, taṁ paripuṇṇaṁ karonto tiṭṭheyya.",
  "atk-s0102a2:141_3": "Kappāvasesaṁ vāti –",
  "atk-s0102a2:141_4": "“appaṁ vā bhiyyo”ti vuttavassasatato atirekaṁ vā.",
  "atk-s0102a2:141_5": "Mahāsīvatthero panāha –",
  "atk-s0102a2:141_6": "“buddhānaṁ aṭṭhāne gajjitaṁ nāma natthi.",
  "atk-s0102a2:141_7": "Yatheva hi veḷuvagāmake uppannaṁ māraṇantikaṁ vedanaṁ dasa māse vikkhambheti, evaṁ punappunaṁ taṁ samāpattiṁ samāpajjitvā dasa dasa māse vikkhambhento imaṁ bhaddakappameva tiṭṭheyya, kasmā pana na ṭhitoti?",
  "atk-s0102a2:141_8": "Upādinnakasarīraṁ nāma khaṇḍiccādīhi abhibhuyyati, buddhā ca khaṇḍiccādibhāvaṁ apatvā pañcame āyukoṭṭhāse bahujanassa piyamanāpakāleyeva parinibbāyanti.",
  "atk-s0102a2:141_9": "Buddhānubuddhesu ca mahāsāvakesu parinibbutesu ekakeneva khāṇukena viya ṭhātabbaṁ hoti, daharasāmaṇeraparivāritena vā. Tato –",
  "atk-s0102a2:141_10": "‘aho buddhānaṁ parisā’ti hīḷetabbataṁ āpajjeyya.",
  "atk-s0102a2:141_11": "Tasmā na ṭhito”ti.",
  "atk-s0102a2:141_12": "Evaṁ vuttepi so na ruccati, “āyukappo”ti idameva aṭṭhakathāyaṁ niyamitaṁ.",
  "atk-s0102a2:142_0": "167.Yathā taṁ mārena pariyuṭṭhitacittoti ettha tanti nipātamattaṁ.",
  "atk-s0102a2:142_1": "Yathā mārena pariyuṭṭhitacitto ajjhotthaṭacitto aññopi koci puthujjano paṭivijjhituṁ na sakkuṇeyya, evameva nāsakkhi paṭivijjhitunti attho.",
  "atk-s0102a2:142_2": "Kiṁ kāraṇā?",
  "atk-s0102a2:142_3": "Māro hi yassa sabbena sabbaṁ dvādasa vipallāsā appahīnā, tassa cittaṁ pariyuṭṭhāti.",
  "atk-s0102a2:142_4": "Therassa cattāro vipallāsā appahīnā, tenassa māro cittaṁ pariyuṭṭhāti.",
  "atk-s0102a2:142_5": "So pana cittapariyuṭṭhānaṁ karonto kiṁ karotīti?",
  "atk-s0102a2:142_6": "Bheravaṁ rūpārammaṇaṁ vā dasseti, saddārammaṇaṁ vā sāveti, tato sattā taṁ disvā vā sutvā vā satiṁ vissajjetvā vivaṭamukhā honti.",
  "atk-s0102a2:142_7": "Tesaṁ mukhena hatthaṁ pavesetvā hadayaṁ maddati.",
  "atk-s0102a2:142_8": "Tato visaññāva hutvā tiṭṭhanti.",
  "atk-s0102a2:142_9": "Therassa panesa mukhena hatthaṁ pavesetuṁ kiṁ sakkhissati ?",
  "atk-s0102a2:142_10": "Bheravārammaṇaṁ pana dasseti.",
  "atk-s0102a2:142_11": "Taṁ disvā thero nimittobhāsaṁ na paṭivijjhi.",
  "atk-s0102a2:142_12": "Bhagavā jānantoyeva –",
  "atk-s0102a2:142_13": "“kimatthaṁ yāvatatiyaṁ āmantesī”ti?",
  "atk-s0102a2:142_14": "Parato “tiṭṭhatu, bhante, bhagavā”ti yācite “tuyhevetaṁ dukkaṭaṁ, tuyhevetaṁ aparaddha”nti dosāropanena sokatanukaraṇatthaṁ.",
  "atk-s0102a2:143_0": "Mārayācanakathāvaṇṇanā",
  "atk-s0102a2:144_0": "168.Māro pāpimāti ettha māroti satte anatthe niyojento māretīti māro.",
  "atk-s0102a2:144_1": "Pāpimāti tasseva vevacanaṁ.",
  "atk-s0102a2:144_2": "So hi pāpadhammasamannāgatattā “pāpimā”ti vuccati.",
  "atk-s0102a2:144_3": "Kaṇho, antako, namuci, pamattabandhūtipi tasseva nāmāni.",
  "atk-s0102a2:144_4": "Bhāsitā kho panesāti ayañhi bhagavato sambodhipattiyā aṭṭhame sattāhe bodhimaṇḍeyeva āgantvā –",
  "atk-s0102a2:144_5": "“bhagavā yadatthaṁ tumhehi pāramiyo pūritā, so vo attho anuppatto, paṭividdhaṁ sabbaññutaññāṇaṁ, kiṁ te lokavicāraṇenā”ti vatvā, yathā ajja, evameva “parinibbātu dāni, bhante, bhagavā”ti yāci.",
  "atk-s0102a2:144_6": "Bhagavā cassa –",
  "atk-s0102a2:144_7": "“na tāvāha”ntiādīni vatvā paṭikkhipi.",
  "atk-s0102a2:144_8": "Taṁ sandhāya “bhāsitā kho panesā bhante”tiādimāha.",
  "atk-s0102a2:145_0": "Tattha viyattāti maggavasena viyattā.",
  "atk-s0102a2:145_1": "Tatheva vinītā tathā visāradā.",
  "atk-s0102a2:145_2": "Bahussutāti tepiṭakavasena bahu sutametesanti bahussutā.",
  "atk-s0102a2:145_3": "Tameva dhammaṁ dhārentīti dhammadharā.",
  "atk-s0102a2:145_4": "Athavā pariyattibahussutā ceva paṭivedhabahussutā ca.",
  "atk-s0102a2:145_5": "Pariyattipaṭivedhadhammānaṁyeva dhāraṇato dhammadharāti evamettha attho daṭṭhabbo.",
  "atk-s0102a2:145_6": "Dhammānudhammapaṭipannāti ariyadhammassa anudhammabhūtaṁ vipassanādhammaṁ paṭipannā.",
  "atk-s0102a2:145_7": "Sāmīcippaṭipannāti anucchavikapaṭipadaṁ paṭipannā.",
  "atk-s0102a2:145_8": "Anudhammacārinoti anudhammacaraṇasīlā.",
  "atk-s0102a2:145_9": "Sakaṁ ācariyakanti attano ācariyavādaṁ.",
  "atk-s0102a2:145_10": "Ācikkhissantītiādīni sabbāni aññamaññassa vevacanāni.",
  "atk-s0102a2:145_11": "Sahadhammenāti sahetukena sakāraṇena vacanena.",
  "atk-s0102a2:145_12": "Sappāṭihāriyanti yāva na niyyānikaṁ katvā dhammaṁ desessanti.",
  "atk-s0102a2:146_0": "Brahmacariyanti sikkhattayasaṅgahitaṁ sakalaṁ sāsanabrahmacariyaṁ.",
  "atk-s0102a2:146_1": "Iddhanti samiddhaṁ jhānassādavasena.",
  "atk-s0102a2:146_2": "Phītanti vuddhippattaṁ sabbaphāliphullaṁ viya abhiññāya sampattivasena.",
  "atk-s0102a2:146_3": "Vitthārikanti vitthataṁ tasmiṁ tasmiṁ disābhāge patiṭṭhitavasena.",
  "atk-s0102a2:146_4": "Bāhujaññanti bahujanehi ñātaṁ paṭividdhaṁ mahājanābhisamayavasena.",
  "atk-s0102a2:146_5": "Puthubhūtanti sabbākāravasena puthulabhāvappattaṁ. Kathaṁ?",
  "atk-s0102a2:146_6": "Yāva devamanussehisuppakāsitanti yattakā viññujātikā devā ceva manussā ca atthi sabbehi suṭṭhu pakāsitanti attho.",
  "atk-s0102a2:147_0": "Appossukkoti nirālayo.",
  "atk-s0102a2:147_1": "Tvañhi pāpima, aṭṭhamasattāhato paṭṭhāya –",
  "atk-s0102a2:147_2": "“parinibbātu dāni, bhante, bhagavā parinibbātu, sugato”ti viravanto āhiṇḍittha.",
  "atk-s0102a2:147_3": "Ajja dāni paṭṭhāya vigatussāho hohi;",
  "atk-s0102a2:147_4": "mā mayhaṁ parinibbānatthaṁ vāyāmaṁ karohīti vadati.",
  "atk-s0102a2:148_0": "Āyusaṅkhāraossajjanavaṇṇanā",
  "atk-s0102a2:149_0": "169.Sato sampajāno āyusaṅkhāraṁ ossajīti satiṁ sūpaṭṭhitaṁ katvā ñāṇena paricchinditvā āyusaṅkhāraṁ vissajji, pajahi.",
  "atk-s0102a2:149_1": "Tattha na bhagavā hatthena leḍḍuṁ viya āyusaṅkhāraṁ ossaji, temāsamattameva pana samāpattiṁ samāpajjitvā tato paraṁ na samāpajjissāmīti cittaṁ uppādesi.",
  "atk-s0102a2:149_2": "Taṁ sandhāya vuttaṁ –",
  "atk-s0102a2:149_3": "“ossajī”ti.",
  "atk-s0102a2:149_4": "“Ussajjī”ti pi pāṭho.",
  "atk-s0102a2:149_5": "Mahābhūmicāloti mahanto pathavīkampo.",
  "atk-s0102a2:149_6": "Tadā kira dasasahassī lokadhātu kampittha.",
  "atk-s0102a2:149_7": "Bhiṁsanakoti bhayajanako.",
  "atk-s0102a2:149_8": "Devadundubhiyo ca phaliṁsūti devabheriyo phaliṁsu, devo sukkhagajjitaṁ gajji, akālavijjulatā nicchariṁsu, khaṇikavassaṁ vassīti vuttaṁ hoti.",
  "atk-s0102a2:150_0": "Udānaṁ udānesīti kasmā udānesi?",
  "atk-s0102a2:150_1": "Koci nāma vadeyya –",
  "atk-s0102a2:150_2": "“bhagavā pacchato pacchato anubandhitvā –",
  "atk-s0102a2:150_3": "‘parinibbāyatha, bhante, parinibbāyatha, bhante’ti upadduto bhayena āyusaṅkhāraṁ vissajjesī”ti.",
  "atk-s0102a2:150_4": "“Tassokāso mā hotu, bhītassa udānaṁ nāma natthī”ti etassa dīpanatthaṁ pītivegavissaṭṭhaṁ udānaṁ udānesi.",
  "atk-s0102a2:151_0": "Tattha sabbesaṁ soṇasiṅgālādīnampi paccakkhabhāvato tulitaṁ paricchinnanti tulaṁ. Kiṁ taṁ?",
  "atk-s0102a2:151_1": "Kāmāvacarakammaṁ.",
  "atk-s0102a2:151_2": "Na tulaṁ, na vā tulaṁ sadisamassa aññaṁ lokiyaṁ kammaṁ atthīti atulaṁ. Kiṁ taṁ?",
  "atk-s0102a2:151_3": "Mahaggatakammaṁ.",
  "atk-s0102a2:151_4": "Athavā kāmāvacararūpāvacaraṁ tulaṁ, arūpāvacaraṁ atulaṁ.",
  "atk-s0102a2:151_5": "Appavipākaṁ vā tulaṁ, bahuvipākaṁ atulaṁ.",
  "atk-s0102a2:151_6": "Sambhavanti sambhavassa hetubhūtaṁ, piṇḍakārakaṁ rāsikārakanti attho.",
  "atk-s0102a2:151_7": "Bhavasaṅkhāranti punabbhavasaṅkhāraṇakaṁ.",
  "atk-s0102a2:151_8": "Avassajīti vissajjesi.",
  "atk-s0102a2:151_9": "Munīti buddhamuni.",
  "atk-s0102a2:151_10": "Ajjhattaratoti niyakajjhattarato.",
  "atk-s0102a2:151_11": "Samāhitoti upacārappanāsamādhivasena samāhito.",
  "atk-s0102a2:151_12": "Abhindi kavacamivāti kavacaṁ viya abhindi.",
  "atk-s0102a2:151_13": "Attasambhavanti attani sañjātaṁ kilesaṁ.",
  "atk-s0102a2:151_14": "Idaṁ vuttaṁ hoti –",
  "atk-s0102a2:151_15": "“savipākaṭṭhena sambhavaṁ, bhavābhisaṅkhāraṇaṭṭhena bhavasaṅkhāranti ca laddhanāmaṁ tulātulasaṅkhātaṁ lokiyakammañca ossaji.",
  "atk-s0102a2:151_16": "Saṅgāmasīse mahāyodho kavacaṁ viya attasambhavaṁ kilesañca ajjhattarato samāhito hutvā abhindī”ti.",
  "atk-s0102a2:152_0": "Atha vā tulanti tulento tīrento.",
  "atk-s0102a2:152_1": "Atulañca sambhavanti nibbānañceva sambhavañca.",
  "atk-s0102a2:152_2": "Bhavasaṅkhāranti bhavagāmikammaṁ.",
  "atk-s0102a2:152_3": "Avassaji munīti “pañcakkhandhā aniccā, pañcannaṁ khandhānaṁ nirodho nibbānaṁ nicca”ntiādinā nayena tulayanto buddhamuni bhave ādīnavaṁ, nibbāne ca ānisaṁsaṁ disvā taṁ khandhānaṁ mūlabhūtaṁ bhavasaṅkhārakammaṁ –",
  "atk-s0102a2:152_4": "“kammakkhayāya saṁvattatī”ti evaṁ vuttena kammakkhayakarena ariyamaggena avassaji. Kathaṁ?",
  "atk-s0102a2:152_5": "Ajjhattarato samāhito abhindi kavacamiva attani sambhavaṁ.",
  "atk-s0102a2:152_6": "So hi vipassanāvasena ajjhattarato samathavasena samāhitoti evaṁ pubbabhāgato paṭṭhāya samathavipassanābalena kavacamiva attabhāvaṁ pariyonandhitvā ṭhitaṁ, attani sambhavattā “attasambhava”nti laddhanāmaṁ sabbakilesajālaṁ abhindi.",
  "atk-s0102a2:152_7": "Kilesābhāvena ca katakammaṁ appaṭisandhikattā avassaṭṭhaṁ nāma hotīti evaṁ kilesappahānena kammaṁ pajahi, pahīnakilesassa ca bhayaṁ nāma natthi, tasmā abhītova āyusaṅkhāraṁ ossaji, abhītabhāvañāpanatthañca udānaṁ udānesīti veditabbo.",
  "atk-s0102a2:153_0": "Mahābhūmicālavaṇṇanā",
  "atk-s0102a2:154_0": "171.Yaṁ mahāvātāti yena samayena yasmiṁ vā samaye mahāvātā vāyanti, mahāvātā vāyantāpi ukkhepakavātā nāma uṭṭhahanti, te vāyantā saṭṭhisahassādhikanavayojanasatasahassabahalaṁ udakasandhārakaṁ vātaṁ upacchindanti, tato ākāse udakaṁ bhassati, tasmiṁ bhassante pathavī bhassati.",
  "atk-s0102a2:154_1": "Puna vāto attano balena antodhamakaraṇe viya udakaṁ ābandhitvā gaṇhāti, tato udakaṁ uggacchati, tasmiṁ uggacchante pathavī uggacchati.",
  "atk-s0102a2:154_2": "Evaṁ udakaṁ kampitaṁ pathaviṁ kampeti.",
  "atk-s0102a2:154_3": "Etañca kampanaṁ yāva ajjakālāpi hotiyeva, bahalabhāvena pana na ogacchanuggacchanaṁ paññāyati.",
  "atk-s0102a2:155_0": "Mahiddhiko mahānubhāvoti ijjhanassa mahantatāya mahiddhiko, anubhavitabbassa mahantatāya mahānubhāvo.",
  "atk-s0102a2:155_1": "Parittāti dubbalā.",
  "atk-s0102a2:155_2": "Appamāṇāti balavā.",
  "atk-s0102a2:155_3": "So imaṁ pathaviṁ kampetīti so iddhiṁ nibbattetvā saṁvejento mahāmoggallāno viya, vīmaṁsanto vā mahānāgattherassa bhāgineyyo saṅgharakkhitasāmaṇero viya pathaviṁ kampeti.",
  "atk-s0102a2:155_4": "So kirāyasmā khuraggeyeva arahattaṁ patvā cintesi –",
  "atk-s0102a2:155_5": "“atthi nu kho koci bhikkhu, yena pabbajitadivaseyeva arahattaṁ patvā vejayanto pāsādo kampitapubbo”ti? Tato –",
  "atk-s0102a2:155_6": "“natthi kocī”ti ñatvā –",
  "atk-s0102a2:155_7": "“ahaṁ kampessāmī”ti abhiññābalena vejayantamatthake ṭhatvā pādena paharitvā kampetuṁ nāsakkhi.",
  "atk-s0102a2:155_8": "Atha naṁ sakkassa nāṭakitthiyo āhaṁsu –",
  "atk-s0102a2:155_9": "“putta saṅgharakkhita, tvaṁ pūtigandheneva sīsena vejayantaṁ kampetuṁ icchasi, suppatiṭṭhito tāta pāsādo, kathaṁ kampetuṁ sakkhissasī”ti?",
  "atk-s0102a2:156_0": "Sāmaṇero –",
  "atk-s0102a2:156_1": "“imā devatā mayā saddhiṁ keḷiṁ karonti, ahaṁ kho pana ācariyaṁ nālatthaṁ, kahaṁ nu kho me ācariyo sāmuddikamahānāgatthero”ti āvajjento mahāsamudde udakaleṇaṁ māpetvā divāvihāraṁ nisinnoti ñatvā tattha gantvā theraṁ vanditvā aṭṭhāsi.",
  "atk-s0102a2:156_2": "Tato naṁ thero –",
  "atk-s0102a2:156_3": "“kiṁ, tāta saṅgharakkhita, asikkhitvāva yuddhaṁ paviṭṭhosī”ti vatvā “nāsakkhi, tāta, vejayantaṁ kampetu”nti pucchi.",
  "atk-s0102a2:156_4": "Ācariyaṁ, bhante, nālatthanti.",
  "atk-s0102a2:156_5": "Atha naṁ thero –",
  "atk-s0102a2:156_6": "“tāta tumhādise akampente ko añño kampessati.",
  "atk-s0102a2:156_7": "Diṭṭhapubbaṁ te, tāta, udakapiṭṭhe gomayakhaṇḍaṁ pilavantaṁ, tāta, kapallakapūvaṁ pacantā antantena paricchindanti, iminā opammena jānāhī”ti āha. So –",
  "atk-s0102a2:156_8": "“vaṭṭissati, bhante, ettakenā”ti vatvā pāsādena patiṭṭhitokāsaṁ udakaṁ hotūti adhiṭṭhāya vejayantābhimukho agamāsi.",
  "atk-s0102a2:157_0": "Devadhītaro taṁ disvā –",
  "atk-s0102a2:157_1": "“ekavāraṁ lajjitvā gato, punapi sāmaṇero eti, punapi etī”ti vadiṁsu.",
  "atk-s0102a2:157_2": "Sakko devarājā –",
  "atk-s0102a2:157_3": "“mā mayhaṁ puttena saddhiṁ kathayittha, idāni tena ācariyo laddho, khaṇena pāsādaṁ kampessatī”ti āha.",
  "atk-s0102a2:157_4": "Sāmaṇeropi pādaṅguṭṭhena pāsādathūpikaṁ pahari.",
  "atk-s0102a2:157_5": "Pāsādo catūhi disāhi oṇamati. Devatā –",
  "atk-s0102a2:157_6": "“patiṭṭhātuṁ dehi, tāta, pāsādassa patiṭṭhātuṁ dehi, tāta, pāsādassā”ti viraviṁsu.",
  "atk-s0102a2:157_7": "Sāmaṇero pāsādaṁ yathāṭhāne ṭhapetvā pāsādamatthake ṭhatvā udānaṁ udānesi –",
  "atk-s0102a2:158_0": "“Ajjevāhaṁ pabbajito, ajja pattāsavakkhayaṁ;",
  "atk-s0102a2:159_0": "Ajja kampemi pāsādaṁ, aho buddhassuḷāratā.",
  "atk-s0102a2:160_0": "Ajjevāhaṁ pabbajito…pe… aho dhammassuḷāratā.",
  "atk-s0102a2:161_0": "Ajjevāhaṁ pabbajito…pe… aho saṅghassuḷāratāti.",
  "atk-s0102a2:162_0": "Ito paresu chasu pathavīkampesu yaṁ vattabbaṁ, taṁ mahāpadāne vuttameva.",
  "atk-s0102a2:163_0": "Iti imesu aṭṭhasu pathavīkampesu paṭhamo dhātukopena, dutiyo iddhānubhāvena, tatiyacatutthā puññatejena, pañcamo ñāṇatejena, chaṭṭho sādhukāradānavasena, sattamo kāruññabhāvena, aṭṭhamo ārodanena.",
  "atk-s0102a2:163_1": "Mātukucchiṁ okkamante ca tato nikkhamante ca mahāsatte tassa puññatejena pathavī akampittha.",
  "atk-s0102a2:163_2": "Abhisambodhiyaṁ ñāṇatejena abhihatā hutvā akampittha.",
  "atk-s0102a2:163_3": "Dhammacakkappavattane sādhukārabhāvasaṇṭhitā sādhukāraṁ dadamānā akampittha.",
  "atk-s0102a2:163_4": "Āyusaṅkhārossajjane kāruññasabhāvasaṇṭhitā cittasaṅkhobhaṁ asahamānā akampittha.",
  "atk-s0102a2:163_5": "Parinibbāne ārodanavegatunnā hutvā akampittha.",
  "atk-s0102a2:163_6": "Ayaṁ panattho pathavīdevatāya vasena veditabbo, mahābhūtapathaviyā panetaṁ natthi acetanattāti.",
  "atk-s0102a2:164_0": "Ime kho, ānanda, aṭṭha hetūti ettha imeti niddiṭṭhanidassanaṁ.",
  "atk-s0102a2:164_1": "Ettāvatā ca panāyasmā ānando –",
  "atk-s0102a2:164_2": "“addhā ajja bhagavatā āyusaṅkhāro ossaṭṭho”ti sallakkhesi.",
  "atk-s0102a2:164_3": "Bhagavā pana sallakkhitabhāvaṁ jānantopi okāsaṁ adatvāva aññānipi aṭṭhakāni sampiṇḍento –",
  "atk-s0102a2:164_4": "“aṭṭha kho imā”tiādimāha.",
  "atk-s0102a2:165_0": "Aṭṭhaparisavaṇṇanā",
  "atk-s0102a2:166_0": "172.",
  "atk-s0102a2:166_1": "Tattha anekasataṁ khattiyaparisanti bimbisārasamāgamañātisamāgalicchavīsamāgamādisadisaṁ, sā pana aññesu cakkavāḷesupi labbhateyeva.",
  "atk-s0102a2:166_2": "Sallapitapubbanti ālāpasallāpo katapubbo.",
  "atk-s0102a2:166_3": "Sākacchāti dhammasākacchāpi samāpajjitapubbā.",
  "atk-s0102a2:166_4": "Yādisako tesaṁ vaṇṇoti te odātāpi honti kāḷāpi maṅguracchavīpi, satthā suvaṇṇavaṇṇova.",
  "atk-s0102a2:166_5": "Idaṁ pana saṇṭhānaṁ paṭicca kathitaṁ.",
  "atk-s0102a2:166_6": "Saṇṭhānampi ca kevalaṁ tesaṁ paññāyatiyeva, na pana bhagavā milakkhusadiso hoti, nāpi āmuttamaṇikuṇḍalo, buddhaveseneva nisīdati.",
  "atk-s0102a2:166_7": "Te pana attano samānasaṇṭhānameva passanti.",
  "atk-s0102a2:166_8": "Yādisako tesaṁ saroti te chinnassarāpi honti gaggarassarāpi kākassarāpi, satthā brahmassarova.",
  "atk-s0102a2:166_9": "Idaṁ pana bhāsantaraṁ sandhāya kathitaṁ.",
  "atk-s0102a2:166_10": "Sacepi hi satthā rājāsane nisinno katheti, “ajja rājā madhurena sarena kathetī”ti tesaṁ hoti.",
  "atk-s0102a2:166_11": "Kathetvā pakkante pana bhagavati puna rājānaṁ āgataṁ disvā –",
  "atk-s0102a2:166_12": "“ko nu kho aya”nti vīmaṁsā uppajjati.",
  "atk-s0102a2:166_13": "Tattha ko nu kho ayanti imasmiṁ ṭhāne idāneva māgadhabhāsāya sīhaḷabhāsāya madhurenākārena kathento ko nu kho ayaṁ antarahito, kiṁ devo, udāhu manussoti evaṁ vīmaṁsantāpi na jānantīti attho.",
  "atk-s0102a2:166_14": "Kimatthaṁ panevaṁ ajānantānaṁ dhammaṁ desetīti?",
  "atk-s0102a2:166_15": "Vāsanatthāya.",
  "atk-s0102a2:166_16": "Evaṁ sutopi hi dhammo anāgate paccayo hoti yevāti anāgataṁ paṭicca deseti.",
  "atk-s0102a2:166_17": "Anekasataṁ brāhmaṇaparisantiādīnampi soṇadaṇḍakūṭadaṇḍasamāgamādivasena ceva aññacakkavāḷavasena ca sambhavo veditabbo.",
  "atk-s0102a2:167_0": "Imā pana aṭṭha parisā bhagavā kimatthaṁ āhari?",
  "atk-s0102a2:167_1": "Abhītabhāvadassanatthameva.",
  "atk-s0102a2:167_2": "Imā kira āharitvā evamāha –",
  "atk-s0102a2:167_3": "“ānanda, imāpi aṭṭha parisā upasaṅkamitvā dhammaṁ desentassa tathāgatassa bhayaṁ vā sārajjaṁ vā natthi, māraṁ pana ekakaṁ disvā tathāgato bhāyeyyāti ko evaṁ saññaṁ uppādetumarahati.",
  "atk-s0102a2:167_4": "Abhīto, ānanda, tathāgato acchambhī, sato sampajāno āyusaṅkhāraṁ ossajī”ti.",
  "atk-s0102a2:168_0": "Aṭṭhaabhibhāyatanavaṇṇanā",
  "atk-s0102a2:169_0": "173.Abhibhāyatanānīti abhibhavanakāraṇāni.",
  "atk-s0102a2:169_1": "Kiṁ abhibhavanti?",
  "atk-s0102a2:169_2": "Paccanīkadhammepi ārammaṇānipi.",
  "atk-s0102a2:169_3": "Tāni hi paṭipakkhabhāvena paccanīkadhamme abhibhavanti, puggalassa ñāṇuttariyatāya ārammaṇāni.",
  "atk-s0102a2:170_0": "Ajjhattaṁ rūpasaññītiādīsu pana ajjhattarūpe parikammavasena ajjhattaṁ rūpasaññī nāma hoti.",
  "atk-s0102a2:170_1": "Ajjhattañhi nīlaparikammaṁ karonto kese vā pitte vā akkhitārakāya vā karoti.",
  "atk-s0102a2:170_2": "Pītaparikammaṁ karonto mede vā chaviyā vā hatthapādapiṭṭhesu vā akkhīnaṁ pītakaṭṭhāne vā karoti.",
  "atk-s0102a2:170_3": "Lohitaparikammaṁ karonto maṁse vā lohite vā jivhāya vā akkhīnaṁ rattaṭṭhāne vā karoti.",
  "atk-s0102a2:170_4": "Odātaparikammaṁ karonto aṭṭhimhi vā dante vā nakhe vā akkhīnaṁ setaṭṭhāne vā karoti.",
  "atk-s0102a2:170_5": "Taṁ pana sunīlaṁ supītaṁ sulohitakaṁ suodātakaṁ na hoti, avisuddhameva hoti.",
  "atk-s0102a2:171_0": "Eko bahiddhā rūpāni passatīti yassevaṁ parikammaṁ ajjhattaṁ uppannaṁ hoti, nimittaṁ pana bahiddhā, so evaṁ ajjhattaṁ parikammassa bahiddhā ca appanāya vasena –",
  "atk-s0102a2:171_1": "“ajjhattaṁ rūpasaññī eko bahiddhā rūpāni passatī”ti vuccati.",
  "atk-s0102a2:171_2": "Parittānīti avaḍḍhitāni.",
  "atk-s0102a2:171_3": "Suvaṇṇadubbaṇṇānīti suvaṇṇāni vā honti, dubbaṇṇāni vā.",
  "atk-s0102a2:171_4": "Parittavaseneva idaṁ abhibhāyatanaṁ vuttanti veditabbaṁ.",
  "atk-s0102a2:171_5": "Tāni abhibhuyyāti yathā nāma sampannagahaṇiko kaṭacchumattaṁ bhattaṁ labhitvā –",
  "atk-s0102a2:171_6": "“kiṁ ettha bhuñjitabbaṁ atthī”ti saṅkaḍḍhitvā ekakabaḷameva karoti, evameva ñāṇuttariko puggalo visadañāṇo –",
  "atk-s0102a2:171_7": "“kiṁ ettha parittake ārammaṇe samāpajjitabbaṁ atthi, nāyaṁ mama bhāro”ti tāni rūpāni abhibhavitvā samāpajjati, saha nimittuppādenevettha appanaṁ pāpetīti attho.",
  "atk-s0102a2:171_8": "Jānāmipassāmīti iminā panassa ābhogo kathito.",
  "atk-s0102a2:171_9": "So ca kho samāpattito vuṭṭhitassa, na antosamāpattiyaṁ.",
  "atk-s0102a2:171_10": "Evaṁsaññī hotīti ābhogasaññāyapi jhānasaññāyapi evaṁsaññī hoti.",
  "atk-s0102a2:171_11": "Abhibhavanasaññā hissa antosamāpattiyampi atthi, ābhogasaññā pana samāpattito vuṭṭhitasseva.",
  "atk-s0102a2:172_0": "Appamāṇānīti vaḍḍhitappamāṇāni, mahantānīti attho.",
  "atk-s0102a2:172_1": "Abhibhuyyāti ettha pana yathā mahagghaso puriso ekaṁ bhattavaḍḍhitakaṁ labhitvā –",
  "atk-s0102a2:172_2": "“aññampi hotu, kiṁ etaṁ mayhaṁ karissatī”ti taṁ na mahantato passati, evameva ñāṇuttaro puggalo visadañāṇo “kiṁ ettha samāpajjitabbaṁ, nayidaṁ appamāṇaṁ, na mayhaṁ cittekaggatākaraṇe bhāro atthī”ti tāni abhibhavitvā samāpajjati, saha nimittuppādenevettha appanaṁ pāpetīti attho.",
  "atk-s0102a2:173_0": "Ajjhattaṁ arūpasaññīti alābhitāya vā anatthikatāya vā ajjhattarūpe parikammasaññāvirahito.",
  "atk-s0102a2:174_0": "Eko bahiddhā rūpāni passatīti yassa parikammampi nimittampi bahiddhāva uppannaṁ, so evaṁ bahiddhā parikammassa ceva appanāya ca vasena –",
  "atk-s0102a2:174_1": "“ajjhattaṁ arūpasaññī eko bahiddhā rūpāni passatī”ti vuccati.",
  "atk-s0102a2:174_2": "Sesamettha catutthābhibhāyatane vuttanayameva.",
  "atk-s0102a2:174_3": "Imesu pana catūsu parittaṁ vitakkacaritavasena āgataṁ, appamāṇaṁ mohacaritavasena, suvaṇṇaṁ dosacaritavasena, dubbaṇṇaṁ rāgacaritavasena.",
  "atk-s0102a2:174_4": "Etesañhi etāni sappāyāni.",
  "atk-s0102a2:174_5": "Sā ca nesaṁ sappāyatā vitthārato visuddhimagge caritaniddese vuttā.",
  "atk-s0102a2:175_0": "Pañcamaabhibhāyatanādīsu nīlānīti sabbasaṅgāhakavasena vuttaṁ.",
  "atk-s0102a2:175_1": "Nīlavaṇṇānīti vaṇṇavasena.",
  "atk-s0102a2:175_2": "Nīlanidassanānīti nidassanavasena, apaññāya mānavivarāni asambhinnavaṇṇāni ekanīlāneva hutvā dissantīti vuttaṁ hoti.",
  "atk-s0102a2:175_3": "Nīlanibhāsānīti idaṁ pana obhāsavasena vuttaṁ, nīlobhāsāni nīlappabhāyuttānīti attho.",
  "atk-s0102a2:175_4": "Etena nesaṁ visuddhataṁ dasseti.",
  "atk-s0102a2:175_5": "Visuddhavaṇṇavaseneva hi imāni cattāri abhibhāyatanāni vuttāni.",
  "atk-s0102a2:175_6": "Umāpupphanti etañhi pupphaṁ siniddhaṁ mudu, dissamānampi nīlameva hoti.",
  "atk-s0102a2:175_7": "Girikaṇṇikapupphādīni pana dissamānāni setadhātukāneva honti.",
  "atk-s0102a2:175_8": "Tasmā idameva gahitaṁ, na tāni.",
  "atk-s0102a2:175_9": "Bārāṇaseyyakanti bārāṇasisambhavaṁ.",
  "atk-s0102a2:175_10": "Tattha kira kappāsopi mudu, suttakantikāyopi tantavāyāpi chekā, udakampi suci siniddhaṁ.",
  "atk-s0102a2:175_11": "Tasmā taṁ vatthaṁ ubhatobhāgavimaṭṭhaṁ hoti;",
  "atk-s0102a2:175_12": "dvīsupi passesu maṭṭhaṁ mudu siniddhaṁ khāyati.",
  "atk-s0102a2:176_0": "Pītānītiādīsupi imināva nayena attho veditabbo.",
  "atk-s0102a2:176_1": "“Nīlakasiṇaṁ uggaṇhanto nīlasmiṁ nimittaṁ gaṇhāti pupphasmiṁ vā vatthasmiṁ vā vaṇṇadhātuyā vā”tiādikaṁ panettha kasiṇakaraṇañca parikammañca appanāvidhānañca sabbaṁ visuddhimagge vitthārato vuttameva.",
  "atk-s0102a2:176_2": "Imānipi aṭṭha abhibhāyatanāni abhītabhāvadassanatthameva ānītāni.",
  "atk-s0102a2:176_3": "Imāni kira vatvā evamāha –",
  "atk-s0102a2:176_4": "“ānanda, evarūpāpi samāpattiyo samāpajjantassa ca vuṭṭhahantassa ca tathāgatassa bhayaṁ vā sārajjaṁ vā natthi, māraṁ pana ekakaṁ disvā tathāgato bhāyeyyāti ko evaṁ saññaṁ uppādetumarahati.",
  "atk-s0102a2:176_5": "Abhīto, ānanda, tathāgato acchambhī, sato sampajāno āyusaṅkhāraṁ ossajī”ti.",
  "atk-s0102a2:177_0": "Aṭṭhavimokkhavaṇṇanā",
  "atk-s0102a2:178_0": "174.",
  "atk-s0102a2:178_1": "Vimokkhakathā uttānatthāyeva.",
  "atk-s0102a2:178_2": "Imepi aṭṭha vimokkhā abhītabhāvadassanatthameva ānītā.",
  "atk-s0102a2:178_3": "Imepi kira vatvā evamāha –",
  "atk-s0102a2:178_4": "“ānanda, etāpi samāpattiyo samāpajjantassa ca vuṭṭhahantassa ca tathāgatassa bhayaṁ vā sārajjaṁ vā natthi…pe…",
  "atk-s0102a2:178_5": "ossajī”ti.",
  "atk-s0102a2:179_0": "175.",
  "atk-s0102a2:179_1": "Idānipi bhagavā ānandassa okāsaṁ adatvāva ekamidāhantiādinā nayena aparampi desanaṁ ārabhi.",
  "atk-s0102a2:179_2": "Tattha paṭhamābhisambuddhoti abhisambuddho hutvā paṭhamameva aṭṭhame sattāhe.",
  "atk-s0102a2:180_0": "177.Ossaṭṭhoti vissajjito paricchinno, evaṁ kira vatvā –",
  "atk-s0102a2:180_1": "“tenāyaṁ dasasahassī lokadhātu kampitthā”ti āha.",
  "atk-s0102a2:181_0": "Ānandayācanakathā",
  "atk-s0102a2:182_0": "178.Alanti paṭikkhepavacanametaṁ.",
  "atk-s0102a2:182_1": "Bodhinti catumaggañāṇapaṭiveghaṁ.",
  "atk-s0102a2:182_2": "Saddahasi tvanti evaṁ vuttabhāvaṁ tathāgatassa saddahasīti vadati.",
  "atk-s0102a2:182_3": "Tasmātihānandāti yasmā idaṁ vacanaṁ saddahasi, tasmā tuyhevetaṁ dukkaṭanti dasseti.",
  "atk-s0102a2:183_0": "179.Ekamidāhanti idaṁ bhagavā –",
  "atk-s0102a2:183_1": "“na kevalaṁ ahaṁ idheva taṁ āmantesiṁ, aññadāpi āmantetvā oḷārikaṁ nimittaṁ akāsiṁ, tampi tayā na paṭividdhaṁ, tavevāyaṁ aparādho”ti evaṁ sokavinodanatthāya nānappakārato therasseva dosāropanatthaṁ ārabhi.",
  "atk-s0102a2:184_0": "183.Piyehi manāpehīti mātāpitābhātābhaginiādikehi jātiyā nānābhāvo, maraṇena vinābhāvo, bhavena aññathābhāvo.",
  "atk-s0102a2:184_1": "Taṁ kutettha labbhāti tanti tasmā, yasmā sabbeheva piyehi manāpehi nānābhāvo, tasmā dasa pāramiyo pūretvāpi, sambodhiṁ patvāpi, dhammacakkaṁ pavattetvāpi, yamakapāṭihāriyaṁ dassetvāpi, devorohaṇaṁ katvāpi, yaṁ taṁ jātaṁ bhūtaṁ saṅkhataṁ palokadhammaṁ, taṁ vata tathāgatassāpi sarīraṁ mā palujjīti netaṁ ṭhānaṁ vijjati, rodantenāpi kandantenāpi na sakkā taṁ kāraṇaṁ laddhunti.",
  "atk-s0102a2:184_2": "Puna paccāvamissatīti yaṁ cattaṁ vantaṁ, taṁ vata puna paṭikhādissatīti attho.",
  "atk-s0102a2:185_0": "184.Yathayidaṁ brahmacariyanti yathā idaṁ sikkhāttayasaṅgahaṁ sāsanabrahmacariyaṁ.",
  "atk-s0102a2:185_1": "Addhaniyanti addhānakkhamaṁ.",
  "atk-s0102a2:185_2": "Ciraṭṭhitikanti cirappavattivasena ciraṭṭhitikaṁ.",
  "atk-s0102a2:185_3": "Cattāro satipaṭṭhānātiādi sabbaṁ lokiyalokuttaravaseneva kathitaṁ.",
  "atk-s0102a2:185_4": "Etesaṁ pana bodhipakkhiyānaṁ dhammānaṁ vinicchayo sabbākārena visuddhimagge paṭipadāñāṇadassanavisuddhiniddese vutto.",
  "atk-s0102a2:185_5": "Sesamettha uttānamevāti.",
  "atk-s0102a2:186_0": "Tatiyabhāṇavāravaṇṇanā niṭṭhitā.",
  "atk-s0102a2:187_0": "Nāgāpalokitavaṇṇanā",
  "atk-s0102a2:188_0": "186.Nāgāpalokitanti yathā hi mahājanassa aṭṭhīni koṭiyā koṭiṁ āhacca ṭhitāni paccekabuddhānaṁ, aṅkusakalaggāni viya, na evaṁ buddhānaṁ.",
  "atk-s0102a2:188_1": "Buddhānaṁ pana saṅkhalikāni viya ekābaddhāni hutvā ṭhitāni, tasmā pacchato apalokanakāle na sakkā hoti gīvaṁ parivattetuṁ.",
  "atk-s0102a2:188_2": "Yathā pana hatthināgo pacchābhāgaṁ apaloketukāmo sakalasarīreneva parivattati, evaṁ parivattitabbaṁ hoti.",
  "atk-s0102a2:188_3": "Bhagavato pana nagaradvāre ṭhatvā –",
  "atk-s0102a2:188_4": "“vesāliṁ apalokessāmī”ti citte uppannamatte –",
  "atk-s0102a2:188_5": "“bhagavā anekāni kappakoṭisahassāni pāramiyo pūrentehi tumhehi na gīvaṁ parivattetvā apalokanakammaṁ kata”nti ayaṁ pathavī kulālacakkaṁ viya parivattetvā bhagavantaṁ vesālinagarābhimukhaṁ akāsi.",
  "atk-s0102a2:188_6": "Taṁ sandhāyetaṁ vuttaṁ.",
  "atk-s0102a2:189_0": "Nanu ca na kevalaṁ vesāliyāva, sāvatthirājagahanāḷandapāṭaligāmakoṭigāmanātikagāmakesupi tato tato nikkhantakāle taṁ taṁ sabbaṁ pacchimadassanameva, tattha tattha kasmā nāgāpalokitaṁ nāpalokesīti?",
  "atk-s0102a2:189_1": "Anacchariyattā.",
  "atk-s0102a2:189_2": "Tattha tattha hi nivattetvā apalokentassetaṁ na acchariyaṁ hoti, tasmā nāpalokesi.",
  "atk-s0102a2:189_3": "Api ca vesālirājāno āsannavināsā, tiṇṇaṁ vassānaṁ upari vinassissanti.",
  "atk-s0102a2:189_4": "Te taṁ nagaradvāre nāgāpalokitaṁ nāma cetiyaṁ katvā gandhamālādīhi pūjessanti, taṁ nesaṁ dīgharattaṁ hitāya sukhāya bhavissatīti tesaṁ anukampāya apalokesi.",
  "atk-s0102a2:190_0": "Dukkhassantakaroti vaṭṭadukkhassa antakaro.",
  "atk-s0102a2:190_1": "Cakkhumāti pañcahi cakkhūhi cakkhumā.",
  "atk-s0102a2:190_2": "Parinibbutoti kilesaparinibbānena parinibbuto.",
  "atk-s0102a2:191_0": "Catumahāpadesavaṇṇanā",
  "atk-s0102a2:192_0": "187.Mahāpadeseti mahāokāse, mahāapadese vā, buddhādayo mahante mahante apadisitvā vuttāni mahākāraṇānīti attho.",
  "atk-s0102a2:193_0": "188.Neva abhinanditabbanti haṭṭhatuṭṭhehi sādhukāraṁ datvā pubbeva na sotabbaṁ, evaṁ kate hi pacchā “idaṁ na sametī”ti vuccamāno –",
  "atk-s0102a2:193_1": "“kiṁ pubbeva ayaṁ dhammo, idāni na dhammo”ti vatvā laddhiṁ na vissajjeti.",
  "atk-s0102a2:193_2": "Nappaṭikkositabbanti –",
  "atk-s0102a2:193_3": "“kiṁ esa bālo vadatī”ti evaṁ pubbeva na vattabbaṁ, evaṁ vutte hi vattuṁ yuttampi na vakkhati. Tenāha –",
  "atk-s0102a2:193_4": "“anabhinanditvā appaṭikkositvā”ti.",
  "atk-s0102a2:193_5": "Padabyañjanānīti padasaṅkhātāni byañjanāni.",
  "atk-s0102a2:193_6": "Sādhukaṁ uggahetvāti imasmiṁ ṭhāne pāḷi vuttā, imasmiṁ ṭhāne attho vutto, imasmiṁ ṭhāne anusandhi kathito, imasmiṁ ṭhāne pubbāparaṁ kathitanti suṭṭhu gahetvā.",
  "atk-s0102a2:193_7": "Sutte osāretabbānīti sutte otāretabbāni.",
  "atk-s0102a2:193_8": "Vinaye sandassetabbānīti vinaye saṁsandetabbāni.",
  "atk-s0102a2:194_0": "Ettha ca suttanti vinayo. Yathāha –",
  "atk-s0102a2:194_1": "“kattha paṭikkhittaṁ?",
  "atk-s0102a2:194_2": "Sāvatthiyaṁ suttavibhaṅge”ti.",
  "atk-s0102a2:194_3": "Vinayoti khandhako. Yathāha –",
  "atk-s0102a2:194_4": "“vinayātisāre”ti.",
  "atk-s0102a2:194_5": "Evaṁ vinayapiṭakampi na pariyādiyati.",
  "atk-s0102a2:194_6": "Ubhatovibhaṅgā pana suttaṁ, khandhakaparivārā vinayoti evaṁ vinayapiṭakaṁ pariyādiyati.",
  "atk-s0102a2:194_7": "Athavā suttantapiṭakaṁ suttaṁ, vinayapiṭakaṁ vinayoti evaṁ dveyeva piṭakāni pariyādiyanti.",
  "atk-s0102a2:194_8": "Suttantābhidhammapiṭakāni vā suttaṁ, vinayapiṭakaṁ vinayoti evampi tīṇi piṭakāni na tāva pariyādiyanti.",
  "atk-s0102a2:194_9": "Asuttanāmakañhi buddhavacanaṁ nāma atthi.",
  "atk-s0102a2:194_10": "Seyyathidaṁ –",
  "atk-s0102a2:194_11": "jātakaṁ, paṭisambhidā, niddeso, suttanipāto, dhammapadaṁ, udānaṁ, itivuttakaṁ, vimānavatthu, petavatthu, theragāthā, therīgāthā, apadānanti.",
  "atk-s0102a2:195_0": "Sudinnatthero pana –",
  "atk-s0102a2:195_1": "“asuttanāmakaṁ buddhavacanaṁ na atthī”ti taṁ sabbaṁ paṭipakkhipitvā –",
  "atk-s0102a2:195_2": "“tīṇi piṭakāni suttaṁ, vinayo pana kāraṇa”nti āha.",
  "atk-s0102a2:195_3": "Tato taṁ kāraṇaṁ dassento idaṁ suttamāhari –",
  "atk-s0102a2:196_0": "“Ye kho tvaṁ, gotami, dhamme jāneyyāsi, ime dhammā sarāgāya saṁvattanti no virāgāya, saññogāya saṁvattanti no visaññogāya, ācayāya saṁvattanti no apacayāya, mahicchatāya saṁvattanti no appicchatāya, asantuṭṭhiyā saṁvattanti no santuṭṭhiyā, saṅgaṇikāya saṁvattanti no pavivekāya, kosajjāya saṁvattanti no vīriyārambhāya, dubbharatāya saṁvattanti no subharatāya.",
  "atk-s0102a2:196_1": "Ekaṁsena, gotami, dhāreyyāsi –",
  "atk-s0102a2:196_2": "‘neso dhammo, neso vinayo, netaṁ satthusāsana’nti.",
  "atk-s0102a2:196_3": "Ye ca kho tvaṁ, gotami, dhamme jāneyyāsi, ime dhammā virāgāya saṁvattanti no sarāgāya, visaññogāya saṁvattanti no saññogāya, apacayāya saṁvattanti no ācayāya, appicchatāya saṁvattanti no mahicchatāya, santuṭṭhiyā saṁvattanti no asantuṭṭhiyā, pavivekāya saṁvattanti no saṅgaṇikāya, vīriyārambhāya saṁvattanti no kosajjāya, subharatāya saṁvattanti no dubbharatāya.",
  "atk-s0102a2:196_4": "Ekaṁsena, gotami, dhāreyyāsi –",
  "atk-s0102a2:196_5": "‘eso dhammo, eso vinayo, etaṁ satthusāsana’nti”.",
  "atk-s0102a2:197_0": "Tasmā sutteti tepiṭake buddhavacane otāretabbāni.",
  "atk-s0102a2:197_1": "Vinayeti etasmiṁ rāgādivinayakāraṇe saṁsandetabbānīti ayamettha attho.",
  "atk-s0102a2:197_2": "Na ceva sutte osarantīti suttapaṭipāṭiyā katthaci anāgantvā challiṁ uṭṭhapetvā guḷhavessantara-guḷhaummagga-guḷhavinaya-vedallapiṭakānaṁ aññatarato āgatāni paññāyantīti attho.",
  "atk-s0102a2:197_3": "Evaṁ āgatāni hi rāgādivinaye ca na paññāyamānāni chaḍḍetabbāni honti.",
  "atk-s0102a2:197_4": "Tena vuttaṁ –",
  "atk-s0102a2:197_5": "“iti hetaṁ, bhikkhave, chaḍḍeyyāthā”ti.",
  "atk-s0102a2:197_6": "Etenupāyena sabbattha attho veditabbo.",
  "atk-s0102a2:198_0": "Idaṁ, bhikkhave, catutthaṁ mahāpadesaṁ dhāreyyāthāti idaṁ catutthaṁ dhammassa patiṭṭhānokāsaṁ dhāreyyātha.",
  "atk-s0102a2:199_0": "Imasmiṁ pana ṭhāne imaṁ pakiṇṇakaṁ veditabbaṁ.",
  "atk-s0102a2:199_1": "Sutte cattāro mahāpadesā, khandhake cattāro mahāpadesā, cattāri pañhabyākaraṇāni, suttaṁ, suttānulomaṁ, ācariyavādo, attanomati, tisso saṅgītiyoti.",
  "atk-s0102a2:200_0": "Tattha –",
  "atk-s0102a2:200_1": "“ayaṁ dhammo, ayaṁ vinayo”ti dhammavinicchaye patte ime cattāro mahāpadesā pamāṇaṁ.",
  "atk-s0102a2:200_2": "Yaṁ ettha sameti tadeva gahetabbaṁ, itaraṁ viravantassapi na gahetabbaṁ.",
  "atk-s0102a2:201_0": "“Idaṁ kappati, idaṁ na kappatī”ti kappiyākappiyavinicchaye patte –",
  "atk-s0102a2:201_1": "“yaṁ, bhikkhave, mayā idaṁ na kappatīti appaṭikkhittaṁ, taṁ ce akappiyaṁ anulometi, kappiyaṁ paṭibāhati, taṁ vo na kappatī”tiādinā nayena khandhake vuttā cattāro mahāpadesā pamāṇaṁ.",
  "atk-s0102a2:201_2": "Tesaṁ vinicchayakathā samantapāsādikāyaṁ vuttā.",
  "atk-s0102a2:201_3": "Tattha vuttanayena yaṁ kappiyaṁ anulometi, tadeva kappiyaṁ, itaraṁ akappiyanti evaṁ sanniṭṭhānaṁ kātabbaṁ.",
  "atk-s0102a2:202_0": "Ekaṁsabyākaraṇīyo pañho, vibhajjabyākaraṇīyo pañho, paṭipucchābyākaraṇīyo pañho, ṭhapanīyo pañhoti imāni cattāri pañhabyākaraṇāni nāma.",
  "atk-s0102a2:202_1": "Tattha “cakkhuṁ anicca”nti puṭṭhena –",
  "atk-s0102a2:202_2": "“āma anicca”nti ekaṁseneva byākātabbaṁ.",
  "atk-s0102a2:202_3": "Esa nayo sotādīsu.",
  "atk-s0102a2:202_4": "Ayaṁ ekaṁsabyākaraṇīyo pañho.",
  "atk-s0102a2:202_5": "“Aniccaṁ nāma cakkhu”nti puṭṭhena –",
  "atk-s0102a2:202_6": "“na cakkhumeva, sotampi aniccaṁ ghānampi anicca”nti evaṁ vibhajitvā byākātabbaṁ.",
  "atk-s0102a2:202_7": "Ayaṁ vibhajjabyākaraṇīyo pañho.",
  "atk-s0102a2:202_8": "“Yathā cakkhu tathā sotaṁ, yathā sotaṁ tathā cakkhu”nti puṭṭhena “kenaṭṭhena pucchasī”ti paṭipucchitvā “dassanaṭṭhena pucchāmī”ti vutte “na hī”ti byākātabbaṁ, “aniccaṭṭhena pucchāmī”ti vutte āmāti byākātabbaṁ.",
  "atk-s0102a2:202_9": "Ayaṁ paṭipucchābyākaraṇīyo pañho.",
  "atk-s0102a2:202_10": "“Taṁ jīvaṁ taṁ sarīra”ntiādīni puṭṭhena pana “abyākatametaṁ bhagavatā”ti ṭhapetabbo, esa pañho na byākātabbo.",
  "atk-s0102a2:202_11": "Ayaṁ ṭhapanīyo pañho.",
  "atk-s0102a2:202_12": "Iti tenākārena pañhe sampatte imāni cattāri pañhabyākaraṇāni pamāṇaṁ.",
  "atk-s0102a2:202_13": "Imesaṁ vasena so pañho byākātabbo.",
  "atk-s0102a2:203_0": "Suttādīsu pana suttaṁ nāma tisso saṅgītiyo ārūḷhāni tīṇi piṭakāni.",
  "atk-s0102a2:203_1": "Suttānulomaṁ nāma anulomakappiyaṁ.",
  "atk-s0102a2:203_2": "Ācariyavādo nāma aṭṭhakathā.",
  "atk-s0102a2:203_3": "Attanomati nāma nayaggāhena anubuddhiyā attano paṭibhānaṁ.",
  "atk-s0102a2:203_4": "Tattha suttaṁ appaṭibāhiyaṁ, taṁ paṭibāhantena buddhova paṭibāhito hoti.",
  "atk-s0102a2:203_5": "Anulomakappiyaṁ pana suttena samentameva gahetabbaṁ, na itaraṁ.",
  "atk-s0102a2:203_6": "Ācariyavādopi suttena samentoyeva gahetabbo, na itaro.",
  "atk-s0102a2:203_7": "Attanomati pana sabbadubbalā, sāpi suttena samentāyeva gahetabbā, na itarā.",
  "atk-s0102a2:203_8": "Pañcasatikā, sattasatikā, sahassikāti imā pana tisso saṅgītiyo.",
  "atk-s0102a2:203_9": "Suttampi tāsu āgatameva pamāṇaṁ, itaraṁ gārayhasuttaṁ na gahetabbaṁ.",
  "atk-s0102a2:203_10": "Tattha otarantānipi hi padabyañjanāni na ceva sutte otaranti, na ca vinaye sandissantīti veditabbāni.",
  "atk-s0102a2:204_0": "Kammāraputtacundavatthuvaṇṇanā",
  "atk-s0102a2:205_0": "189.Kammāraputtassāti suvaṇṇakāraputtassa.",
  "atk-s0102a2:205_1": "So kira aḍḍho mahākuṭumbiko bhagavato paṭhamadassaneneva sotāpanno hutvā attano ambavane vihāraṁ kārāpetvā niyyātesi.",
  "atk-s0102a2:205_2": "Taṁ sandhāya vuttaṁ –",
  "atk-s0102a2:205_3": "“ambavane”ti.",
  "atk-s0102a2:206_0": "Sūkaramaddavanti nātitaruṇassa nātijiṇṇassa ekajeṭṭhakasūkarassa pavattamaṁsaṁ.",
  "atk-s0102a2:206_1": "Taṁ kira mudu ceva siniddhañca hoti, taṁ paṭiyādāpetvā sādhukaṁ pacāpetvāti attho.",
  "atk-s0102a2:206_2": "Eke bhaṇanti –",
  "atk-s0102a2:206_3": "“sūkaramaddavanti pana muduodanassa pañcagorasayūsapācanavidhānassa nāmetaṁ, yathā gavapānaṁ nāma pākanāma”nti.",
  "atk-s0102a2:206_4": "Keci bhaṇanti –",
  "atk-s0102a2:206_5": "“sūkaramaddavaṁ nāma rasāyanavidhi, taṁ pana rasāyanasatthe āgacchati, taṁ cundena –",
  "atk-s0102a2:206_6": "‘bhagavato parinibbānaṁ na bhaveyyā’ti rasāyanaṁ paṭiyatta”nti.",
  "atk-s0102a2:206_7": "Tattha pana dvisahassadīpaparivāresu catūsu mahādīpesu devatā ojaṁ pakkhipiṁsu.",
  "atk-s0102a2:207_0": "Nāhaṁ tanti imaṁ sīhanādaṁ kimatthaṁ nadati?",
  "atk-s0102a2:207_1": "Parūpavādamocanatthaṁ.",
  "atk-s0102a2:207_2": "Attanā paribhuttāvasesaṁ neva bhikkhūnaṁ, na manussānaṁ dātuṁ adāsi, āvāṭe nikhaṇāpetvā vināsesīti hi vattukāmānaṁ idaṁ sutvā vacanokāso na bhavissatīti paresaṁ upavādamocanatthaṁ sīhanādaṁ nadatīti.",
  "atk-s0102a2:208_0": "190.Bhuttassa ca sūkaramaddavenāti bhuttassa udapādi, na pana bhuttapaccayā.",
  "atk-s0102a2:208_1": "Yadi hi abhuttassa uppajjissatha, atikharo bhavissati.",
  "atk-s0102a2:208_2": "Siniddhabhojanaṁ bhuttattā panassa tanuvedanā ahosi.",
  "atk-s0102a2:208_3": "Teneva padasā gantuṁ asakkhi.",
  "atk-s0102a2:208_4": "Virecamānoti abhiṇhaṁ pavattalohitavirecanova samāno.",
  "atk-s0102a2:208_5": "Avocāti attanā patthitaṭṭhāne parinibbānatthāya evamāha.",
  "atk-s0102a2:208_6": "Imā pana dhammasaṅgāhakattherehi ṭhapitagāthāyoti veditabbā.",
  "atk-s0102a2:209_0": "Pānīyāharaṇavaṇṇanā",
  "atk-s0102a2:210_0": "191.Iṅghāti codanatthe nipāto.",
  "atk-s0102a2:210_1": "Acchodakāti pasannodakā.",
  "atk-s0102a2:210_2": "Sātodakāti madhurodakā.",
  "atk-s0102a2:210_3": "Sītodakāti tanusītalasalilā.",
  "atk-s0102a2:210_4": "Setakāti nikkaddamā.",
  "atk-s0102a2:210_5": "Suppatitthāti sundaratitthā.",
  "atk-s0102a2:211_0": "Pukkusamallaputtavatthuvaṇṇanā",
  "atk-s0102a2:212_0": "192.Pukkusoti tassa nāmaṁ.",
  "atk-s0102a2:212_1": "Mallaputtoti mallarājaputto.",
  "atk-s0102a2:212_2": "Mallā kira vārena rajjaṁ kārenti.",
  "atk-s0102a2:212_3": "Yāva nesaṁ vāro na pāpuṇāti, tāva vaṇijjaṁ karonti.",
  "atk-s0102a2:212_4": "Ayampi vaṇijjameva karonto pañca sakaṭasatāni yojāpetvā dhuravāte vāyante purato gacchati, pacchā vāte vāyante satthavāhaṁ purato pesetvā sayaṁ pacchā gacchati.",
  "atk-s0102a2:212_5": "Tadā pana pacchā vāto vāyi, tasmā esa purato satthavāhaṁ pesetvā sabbaratanayāne nisīditvā kusinārato nikkhamitvā “pāvaṁ gamissāmī”ti maggaṁ paṭipajji.",
  "atk-s0102a2:212_6": "Tena vuttaṁ –",
  "atk-s0102a2:212_7": "“kusinārāya pāvaṁ addhānamaggappaṭipanno hotī”ti.",
  "atk-s0102a2:213_0": "Āḷāroti tassa nāmaṁ.",
  "atk-s0102a2:213_1": "Dīghapiṅgalo kireso, tenassa āḷāroti nāmaṁ ahosi.",
  "atk-s0102a2:213_2": "Kālāmoti gottaṁ.",
  "atk-s0102a2:213_3": "Yatra hi nāmāti yo nāma.",
  "atk-s0102a2:213_4": "Neva dakkhatīti na addasa.",
  "atk-s0102a2:213_5": "Yatrasaddayuttattā panetaṁ anāgatavasena vuttaṁ.",
  "atk-s0102a2:213_6": "Evarūpañhi īdisesu ṭhānesu saddalakkhaṇaṁ.",
  "atk-s0102a2:214_0": "193.Niccharantīsūti vicarantīsu.",
  "atk-s0102a2:214_1": "Asaniyā phalantiyāti navavidhāya asaniyā bhijjamānāya viya mahāravaṁ ravantiyā.",
  "atk-s0102a2:214_2": "Navavidhā hi asaniyo –",
  "atk-s0102a2:214_3": "asaññā, vicakkā, saterā, gaggarā, kapisīsā, macchavilolikā, kukkuṭakā, daṇḍamaṇikā, sukkhāsanīti.",
  "atk-s0102a2:214_4": "Tattha asaññā asaññaṁ karoti.",
  "atk-s0102a2:214_5": "Vicakkā ekaṁ cakkaṁ karoti.",
  "atk-s0102a2:214_6": "Saterā saterasadisā hutvā patati.",
  "atk-s0102a2:214_7": "Gaggarā gaggarāyamānā patati.",
  "atk-s0102a2:214_8": "Kapisīsā bhamukaṁ ukkhipento makkaṭo viya hoti.",
  "atk-s0102a2:214_9": "Macchavilolikā vilolitamaccho viya hoti.",
  "atk-s0102a2:214_10": "Kukkuṭakā kukkuṭasadisā hutvā patati.",
  "atk-s0102a2:214_11": "Daṇḍamaṇikā naṅgalasadisā hutvā patati.",
  "atk-s0102a2:214_12": "Sukkhāsanī patitaṭṭhānaṁ samugghāṭeti.",
  "atk-s0102a2:215_0": "Devevassanteti sukkhagajjitaṁ gajjitvā antarantarā vassante.",
  "atk-s0102a2:215_1": "Ātumāyanti ātumaṁ nissāya viharāmi.",
  "atk-s0102a2:215_2": "Bhusāgāreti khalasālāyaṁ.",
  "atk-s0102a2:215_3": "Etthesoti etasmiṁ kāraṇe eso mahājanakāyo sannipatito.",
  "atk-s0102a2:215_4": "Kva ahosīti kuhiṁ ahosi.",
  "atk-s0102a2:215_5": "So taṁ bhanteti so tvaṁ bhante.",
  "atk-s0102a2:216_0": "194.Siṅgīvaṇṇanti siṅgīsuvaṇṇavaṇṇaṁ.",
  "atk-s0102a2:216_1": "Yugamaṭṭhanti maṭṭhayugaṁ, saṇhasāṭakayugaḷanti attho.",
  "atk-s0102a2:216_2": "Dhāraṇīyanti antarantarā mayā dhāretabbaṁ, paridahitabbanti attho.",
  "atk-s0102a2:216_3": "Taṁ kira so tathārūpe chaṇadivaseyeva dhāretvā sesakāle nikkhipati.",
  "atk-s0102a2:216_4": "Evaṁ uttamaṁ maṅgalavatthayugaṁ sandhāyāha.",
  "atk-s0102a2:216_5": "Anukampaṁ upādāyāti mayi anukampaṁ paṭicca.",
  "atk-s0102a2:216_6": "Acchādehīti upacāravacanametaṁ –",
  "atk-s0102a2:216_7": "ekaṁ mayhaṁ dehi, ekaṁ ānandassāti attho.",
  "atk-s0102a2:216_8": "Kiṁ pana thero taṁ gaṇhīti?",
  "atk-s0102a2:216_9": "Āma gaṇhi. Kasmā?",
  "atk-s0102a2:216_10": "Matthakappattakiccattā.",
  "atk-s0102a2:216_11": "Kiñcāpi hesa evarūpaṁ lābhaṁ paṭikkhipitvā upaṭṭhākaṭṭhānaṁ paṭipanno.",
  "atk-s0102a2:216_12": "Taṁ panassa upaṭṭhākakiccaṁ matthakaṁ pattaṁ.",
  "atk-s0102a2:216_13": "Tasmā aggahesi.",
  "atk-s0102a2:216_14": "Ye cāpi evaṁ vadeyyuṁ –",
  "atk-s0102a2:216_15": "“anārādhako maññe ānando pañcavīsati vassāni upaṭṭhahantena na kiñci bhagavato santikā tena laddhapubba”nti.",
  "atk-s0102a2:216_16": "Tesaṁ vacanokāsacchedanatthampi aggahesi.",
  "atk-s0102a2:216_17": "Api ca jānāti bhagavā –",
  "atk-s0102a2:216_18": "“ānando gahetvāpi attanā na dhāressati, mayhaṁyeva pūjaṁ karissati.",
  "atk-s0102a2:216_19": "Mallaputtena pana ānandaṁ pūjentena saṅghopi pūjito bhavissati, evamassa mahāpuññarāsi bhavissatī”ti therassa ekaṁ dāpesi.",
  "atk-s0102a2:216_20": "Theropi teneva kāraṇena aggahesīti.",
  "atk-s0102a2:216_21": "Dhammiyā kathāyāti vatthānumodanakathāya.",
  "atk-s0102a2:217_0": "195.Bhagavato kāyaṁ upanāmitanti nivāsanapārupanavasena allīyāpitaṁ.",
  "atk-s0102a2:217_1": "Bhagavāpi tato ekaṁ nivāsesi, ekaṁ pārupi.",
  "atk-s0102a2:217_2": "Hataccikaṁ viyāti yathā hatacciko aṅgāro antanteneva jotati, bahi panassa pabhā natthi, evaṁ bahi paṭicchannappabhaṁ hutvā khāyatīti attho.",
  "atk-s0102a2:218_0": "Imesu kho, ānanda, dvīsupi kālesūti kasmā imesu dvīsu kālesu evaṁ hoti?",
  "atk-s0102a2:218_1": "Āhāravisesena ceva balavasomanassena ca.",
  "atk-s0102a2:218_2": "Etesu hi dvīsu kālesu sakalacakkavāḷe devatā āhāre ojaṁ pakkhipanti, taṁ paṇītabhojanaṁ kucchiṁ pavisitvā pasannarūpaṁ samuṭṭhāpeti.",
  "atk-s0102a2:218_3": "Āhārasamuṭṭhānarūpassa pasannattā manacchaṭṭhāni indriyāni ativiya virocanti.",
  "atk-s0102a2:218_4": "Sambodhidivase cassa –",
  "atk-s0102a2:218_5": "“anekakappakoṭisatasahassasañcito vata me kilesarāsi ajja pahīno”ti āvajjantassa balavasomanassaṁ uppajjati, cittaṁ pasīdati, citte pasanne lohitaṁ pasīdati, lohite pasanne manacchaṭṭhāni indriyāni ativiya virocanti.",
  "atk-s0102a2:218_6": "Parinibbānadivasepi –",
  "atk-s0102a2:218_7": "“ajja, dānāhaṁ, anekehi buddhasatasahassehi paviṭṭhaṁ amatamahānibbānaṁ nāma nagaraṁ pavisissāmī”ti āvajjantassa balavasomanassaṁ uppajjati, cittaṁ pasīdati, citte pasanne lohitaṁ pasīdati, lohite pasanne manacchaṭṭhāni indriyāni ativiya virocanti.",
  "atk-s0102a2:218_8": "Iti āhāravisesena ceva balavasomanassena ca imesu dvīsu kālesu evaṁ hotīti veditabbaṁ.",
  "atk-s0102a2:218_9": "Upavattaneti pācīnato nivattanasālavane.",
  "atk-s0102a2:218_10": "Antarena yamakasālānanti yamakasālarukkhānaṁ majjhe.",
  "atk-s0102a2:219_0": "Siṅgīvaṇṇanti gāthā saṅgītikāle ṭhapitā.",
  "atk-s0102a2:220_0": "196.Nhatvāca pivitvā cāti ettha tadā kira bhagavati nahāyante antonadiyaṁ macchakacchapā ca ubhatotīresu vanasaṇḍo ca sabbaṁ suvaṇṇavaṇṇameva hoti.",
  "atk-s0102a2:220_1": "Ambavananti tassāyeva nadiyā tīre ambavanaṁ.",
  "atk-s0102a2:220_2": "Āyasmantaṁ cundakanti tasmiṁ kira khaṇe ānandatthero udakasāṭakaṁ pīḷento ohīyi, cundatthero samīpe ahosi.",
  "atk-s0102a2:220_3": "Taṁ bhagavā āmantesi.",
  "atk-s0102a2:221_0": "Gantvāna buddho nadikaṁ kakudhanti imāpi gāthā saṅgītikāleyeva ṭhapitā.",
  "atk-s0102a2:221_1": "Tattha pavattā bhagavā idha dhammeti bhagavā idha sāsane dhamme pavattā, caturāsīti dhammakkhandhasahassāni pavattānīti attho.",
  "atk-s0102a2:221_2": "Pamukhe nisīdīti satthu puratova nisīdi.",
  "atk-s0102a2:221_3": "Ettāvatā ca thero anuppatto.",
  "atk-s0102a2:221_4": "Evaṁ anuppattaṁ atha kho bhagavā āyasmantaṁ ānandaṁ āmantesi.",
  "atk-s0102a2:222_0": "197.Alābhāti ye aññesaṁ dānānisaṁsasaṅkhātā lābhā honti, te alābhā.",
  "atk-s0102a2:222_1": "Dulladdhanti puññavisesena laddhampi manussattaṁ dulladdhaṁ.",
  "atk-s0102a2:222_2": "Yassa teti yassa tava.",
  "atk-s0102a2:222_3": "Uttaṇḍulaṁ vā atikilinnaṁ vā ko jānāti, kīdisampi pacchimaṁ piṇḍapātaṁ paribhuñjitvā tathāgato parinibbuto, addhā te yaṁ vā taṁ vā dinnaṁ bhavissatīti.",
  "atk-s0102a2:222_4": "Lābhāti diṭṭhadhammikasamparāyikadānānisaṁsasaṅkhātā lābhā.",
  "atk-s0102a2:222_5": "Suladdhanti tuyhaṁ manussattaṁ suladdhaṁ.",
  "atk-s0102a2:222_6": "Samasamaphalāti sabbākārena samānaphalā.",
  "atk-s0102a2:223_0": "Nanu ca yaṁ sujātāya dinnaṁ piṇḍapātaṁ bhuñjitvā tathāgato abhisambuddho, so sarāgasadosasamohakāle paribhutto, ayaṁ pana cundena dinno vītarāgavītadosavītamohakāle paribhutto, kasmā ete samaphalāti?",
  "atk-s0102a2:223_1": "Parinibbānasamatāya ca samāpattisamatāya ca anussaraṇasamatāya ca.",
  "atk-s0102a2:223_2": "Bhagavā hi sujātāya dinnaṁ piṇḍapātaṁ paribhuñjitvā saupādisesāya nibbānadhātuyā parinibbuto, cundena dinnaṁ paribhuñjitvā anupādisesāya nibbānadhātuyā parinibbutoti evaṁ parinibbānasamatāyapi samaphalā.",
  "atk-s0102a2:223_3": "Abhisambujjhanadivase ca catuvīsatikoṭisatasahassasaṅkhyā samāpattiyo samāpajji, parinibbānadivasepi sabbā tā samāpajjīti evaṁ samāpattisamatāyapi samaphalā.",
  "atk-s0102a2:223_4": "Sujātā ca aparabhāge assosi –",
  "atk-s0102a2:223_5": "“na kiresā rukkhadevatā, bodhisatto kiresa, taṁ kira piṇḍapātaṁ paribhuñjitvā anuttaraṁ sammāsambodhiṁ abhisambuddho, sattasattāhaṁ kirassa tena yāpanaṁ ahosī”ti.",
  "atk-s0102a2:223_6": "Tassā idaṁ sutvā –",
  "atk-s0102a2:223_7": "“lābhā vata me”ti anussarantiyā balavapītisomanassaṁ udapādi.",
  "atk-s0102a2:223_8": "Cundassāpi aparabhāge –",
  "atk-s0102a2:223_9": "“avasānapiṇḍapāto kira mayā dinno, dhammasīsaṁ kira me gahitaṁ, mayhaṁ kira piṇḍapātaṁ paribhuñjitvā satthā anupādisesāya nibbānadhātuyā parinibbuto”ti sutvā “lābhā vata me”ti anussarato balavasomanassaṁ udapādīti evaṁ anussaraṇasamatāyapi samaphalāti veditabbā.",
  "atk-s0102a2:224_0": "Yasasaṁvattanikanti parivārasaṁvattanikaṁ. Ādhipateyyasaṁvattanikanti jeṭṭhakabhāvasaṁvattanikaṁ.",
  "atk-s0102a2:225_0": "Saṁyamatoti sīlasaṁyamena saṁyamantassa, saṁvare ṭhitassāti attho.",
  "atk-s0102a2:225_1": "Veraṁ na cīyatīti pañcavidhaṁ veraṁ na vaḍḍhati.",
  "atk-s0102a2:225_2": "Kusalo ca jahāti pāpakanti kusalo pana ñāṇasampanno ariyamaggena anavasesaṁ pāpakaṁ lāmakaṁ akusalaṁ jahāti.",
  "atk-s0102a2:225_3": "Rāgadosamohakkhayā sa nibbutoti so imaṁ pāpakaṁ jahitvā rāgādīnaṁ khayā kilesanibbānena nibbutoti.",
  "atk-s0102a2:225_4": "Iti cundassa ca dakkhiṇaṁ, attano ca dakkhiṇeyyasampattiṁ sampassamāno udānaṁ udānesīti.",
  "atk-s0102a2:226_0": "Catutthabhāṇavāravaṇṇanā niṭṭhitā.",
  "atk-s0102a2:227_0": "Yamakasālāvaṇṇanā",
  "atk-s0102a2:228_0": "198.Mahatā bhikkhusaṅghena saddhinti idha bhikkhūnaṁ gaṇanaparicchedo natthi.",
  "atk-s0102a2:228_1": "Veḷuvagāme vedanāvikkhambhanato paṭṭhāya hi –",
  "atk-s0102a2:228_2": "“na cirena bhagavā parinibbāyissatī”ti sutvā tato tato āgatesu bhikkhūsu ekabhikkhupi pakkanto nāma natthi.",
  "atk-s0102a2:228_3": "Tasmā gaṇanavītivatto saṅgho ahosi.",
  "atk-s0102a2:228_4": "Upavattanaṁ mallānaṁ sālavananti yatheva hi kalambanadītīrato rājamātuvihāradvārena thūpārāmaṁ gantabbaṁ hoti, evaṁ hiraññavatiyā pārimatīrato sālavanuyyānaṁ, yathā anurādhapurassa thūpārāmo, evaṁ taṁ kusinārāyaṁ hoti.",
  "atk-s0102a2:228_5": "Yathā thūpārāmato dakkhiṇadvārena nagaraṁ pavisanamaggo pācīnamukho gantvā uttarena nivatto, evaṁ uyyānato sālavanaṁ pācīnamukhaṁ gantvā uttarena nivattaṁ.",
  "atk-s0102a2:228_6": "Tasmā taṁ –",
  "atk-s0102a2:228_7": "“upavattana”nti vuccati.",
  "atk-s0102a2:228_8": "Antarena yamakasālānaṁuttarasīsakanti tassa kira mañcakassa ekā sālapanti sīsabhāge hoti, ekā pādabhāge.",
  "atk-s0102a2:228_9": "Tatrāpi eko taruṇasālo sīsabhāgassa āsanno hoti, eko pādabhāgassa.",
  "atk-s0102a2:228_10": "Api ca yamakasālā nāma mūlakhandhaviṭapapattehi aññamaññaṁ saṁsibbitvā ṭhitasālāti vuttaṁ.",
  "atk-s0102a2:228_11": "Mañcakaṁ paññapehīti tasmiṁ kira uyyāne rājakulassa sayanamañco atthi, taṁ sandhāya paññapehīti āha.",
  "atk-s0102a2:228_12": "Theropi taṁyeva paññapetvā adāsi.",
  "atk-s0102a2:229_0": "Kilantosmi, ānanda, nipajjissāmīti tathāgatassa hi –",
  "atk-s0102a2:230_0": "“Gocari kaḷāpo gaṅgeyyo, piṅgalo pabbateyyako;",
  "atk-s0102a2:231_0": "Hemavato ca tambo ca, mandākini uposatho;",
  "atk-s0102a2:232_0": "Chaddantoyeva dasamo, ete nāgānamuttamā”ti. –",
  "atk-s0102a2:233_0": "Ettha yaṁ dasannaṁ gocarisaṅkhātānaṁ pakatihatthīnaṁ balaṁ, taṁ ekassa kaḷāpassāti.",
  "atk-s0102a2:233_1": "Evaṁ dasaguṇavaḍḍhitāya gaṇanāya pakatihatthīnaṁ koṭisahassabalappamāṇaṁ balaṁ, taṁ sabbampi cundassa piṇḍapātaṁ paribhuttakālato paṭṭhāya caṅgavāre pakkhittaudakaṁ viya parikkhayaṁ gataṁ.",
  "atk-s0102a2:233_2": "Pāvānagarato tīṇi gāvutāni kusinārānagaraṁ, etasmiṁ antare pañcavīsatiyā ṭhānesu nisīditvā mahatā ussāhena āgacchantopi sūriyassa atthaṅgamitavelāyaṁ sañjhāsamaye bhagavā sālavanaṁ paviṭṭho.",
  "atk-s0102a2:233_3": "Evaṁ rogo sabbaṁ ārogyaṁ maddanto āgacchati.",
  "atk-s0102a2:233_4": "Etamatthaṁ dassento viya sabbalokassa saṁvegakaraṁ vācaṁ bhāsanto –",
  "atk-s0102a2:233_5": "“kilantosmi, ānanda, nipajjissāmī”ti āha.",
  "atk-s0102a2:234_0": "Kasmā pana bhagavā evaṁ mahantena ussāhena idhāgato, kiṁ aññattha na sakkā parinibbāyitunti?",
  "atk-s0102a2:234_1": "Parinibbāyituṁ nāma na katthaci na sakkā, tīhi pana kāraṇehi idhāgato, idañhi bhagavā evaṁ passati –",
  "atk-s0102a2:234_2": "“mayi aññattha parinibbāyante mahāsudassanasuttassa atthuppatti na bhavissati, kusinārāyaṁ pana parinibbāyante yamahaṁ devaloke anubhavitabbaṁ sampattiṁ manussalokeyeva anubhaviṁ, taṁ dvīhi bhāṇavārehi maṇḍetvā desessāmi, taṁ me sutvā bahū janā kusalaṁ kātabbaṁ maññissantī”ti.",
  "atk-s0102a2:235_0": "Aparampi passati –",
  "atk-s0102a2:235_1": "“maṁ aññattha parinibbāyantaṁ subhaddo na passissati, so ca buddhaveneyyo, na sāvakaveneyyo;",
  "atk-s0102a2:235_2": "na taṁ sāvakā vinetuṁ sakkonti.",
  "atk-s0102a2:235_3": "Kusinārāyaṁ parinibbāyantaṁ pana maṁ so upasaṅkamitvā pañhaṁ pucchissati, pañhāvissajjanapariyosāne ca saraṇesu patiṭṭhāya mama santike pabbajjañca upasampadañca labhitvā kammaṭṭhānaṁ gahetvā mayi dharamāneyeva arahattaṁ patvā pacchimasāvako bhavissatī”ti.",
  "atk-s0102a2:236_0": "Aparampi passati –",
  "atk-s0102a2:236_1": "“mayi aññattha parinibbāyante dhātubhājanīye mahākalaho bhavissati, lohitaṁ nadī viya sandissati.",
  "atk-s0102a2:236_2": "Kusinārāyaṁ parinibbute doṇabrāhmaṇo taṁ vivādaṁ vūpasametvā dhātuyo vibhajissatī”ti.",
  "atk-s0102a2:236_3": "Imehi tīhi kāraṇehi bhagavā evaṁ mahantena ussāhena idhāgatoti veditabbo.",
  "atk-s0102a2:237_0": "Sīhaseyyanti ettha kāmabhogīseyyā, petaseyyā, sīhaseyyā, tathāgataseyyāti catasso seyyā.",
  "atk-s0102a2:238_0": "Tattha –",
  "atk-s0102a2:238_1": "“yebhuyyena, bhikkhave, kāmabhogī sattā vāmena passena sentī”ti ayaṁ kāmabhogīseyyā.",
  "atk-s0102a2:238_2": "Tesu hi yebhuyyena dakkhiṇena passena sayantā nāma natthi.",
  "atk-s0102a2:239_0": "“Yebhuyyena, bhikkhave, petā uttānā sentī”ti ayaṁ petaseyyā.",
  "atk-s0102a2:239_1": "Appamaṁsalohitattā hi petā aṭṭhisaṅghāṭajaṭitā ekena passena sayituṁ na sakkonti, uttānāva senti.",
  "atk-s0102a2:240_0": "“Sīho, bhikkhave, migarājā dakkhiṇena passena seyyaṁ kappeti…pe…",
  "atk-s0102a2:240_1": "attamano hotī”ti ayaṁ sīhaseyyā.",
  "atk-s0102a2:240_2": "Tejussadattā hi sīho migarājā dve purimapāde ekasmiṁ ṭhāne, pacchimapāde ekasmiṁ ṭhāne ṭhapetvā naṅguṭṭhaṁ antarasatthimhi pakkhipitvā purimapādapacchimapādanaṅguṭṭhānaṁ ṭhitokāsaṁ sallakkhetvā dvinnaṁ purimapādānaṁ matthake sīsaṁ ṭhapetvā sayati.",
  "atk-s0102a2:240_3": "Divasaṁ sayitvāpi pabujjhamāno na utrasanto pabujjhati, sīsaṁ pana ukkhipitvā purimapādādīnaṁ ṭhitokāsaṁ sallakkheti.",
  "atk-s0102a2:240_4": "Sace kiñci ṭhānaṁ vijahitvā ṭhitaṁ hoti –",
  "atk-s0102a2:240_5": "“na yidaṁ tuyhaṁ jātiyā sūrabhāvassa ca anurūpa”nti anattamano hutvā tattheva sayati, na gocarāya pakkamati.",
  "atk-s0102a2:240_6": "Avijahitvā ṭhite pana –",
  "atk-s0102a2:240_7": "“tuyhaṁ jātiyā ca sūrabhāvassa ca anurūpamida”nti haṭṭhatuṭṭho uṭṭhāya sīhavijambhitaṁ vijambhitvā kesarabhāraṁ vidhunitvā tikkhattuṁ sīhanādaṁ naditvā gocarāya pakkamati.",
  "atk-s0102a2:241_0": "“Catutthajjhānaseyyā pana tathāgatassa seyyāti vuccati”.",
  "atk-s0102a2:241_1": "Tāsu idha sīhaseyyā āgatā.",
  "atk-s0102a2:241_2": "Ayañhi tejussadairiyāpathattā uttamaseyyā nāma.",
  "atk-s0102a2:242_0": "Pāde pādanti dakkhiṇapāde vāmapādaṁ.",
  "atk-s0102a2:242_1": "Accādhāyāti atiādhāya, īsakaṁ atikkamma ṭhapetvā.",
  "atk-s0102a2:242_2": "Gopphakena hi gopphake, jāṇunā vā jāṇumhi saṅghaṭṭiyamāne abhiṇhaṁ vedanā uppajjati, cittaṁ ekaggaṁ na hoti, seyyā aphāsukā hoti.",
  "atk-s0102a2:242_3": "Yathā pana na saṅghaṭṭeti, evaṁ atikkamma ṭhapite vedanā nuppajjati, cittaṁ ekaggaṁ hoti, seyyā phāsu hoti.",
  "atk-s0102a2:242_4": "Tasmā evaṁ nipajji.",
  "atk-s0102a2:242_5": "Anuṭṭhānaseyyaṁ upagatattā panettha –",
  "atk-s0102a2:242_6": "“uṭṭhānasaññaṁ manasi karitvā”ti na vuttaṁ.",
  "atk-s0102a2:242_7": "Kāyavasena cettha anuṭṭhānaṁ veditabbaṁ, niddāvasena pana taṁ rattiṁ bhagavato bhavaṅgassa okāsoyeva nāhosi.",
  "atk-s0102a2:242_8": "Paṭhamayāmasmiñhi mallānaṁ dhammadesanā ahosi, majjhimayāme subhaddassa pacchimayāme bhikkhusaṅghaṁ ovadi, balavapaccūse parinibbāyi.",
  "atk-s0102a2:243_0": "Sabbaphāliphullāti sabbe samantato pupphitā mūlato paṭṭhāya yāva aggā ekacchannā ahesuṁ, na kevalañca yamakasālāyeva, sabbepi rukkhā sabbapāliphullāva ahesuṁ.",
  "atk-s0102a2:243_1": "Na kevalañhi tasmiṁyeva uyyāne, sakalañhipi dasasahassacakkavāḷe pupphūpagā pupphaṁ gaṇhiṁsu, phalūpagā phalaṁ gaṇhiṁsu, sabbarukkhānaṁ khandhesu khandhapadumāni, sākhāsu sākhāpadumāni, vallīsu vallipadumāni, ākāsesu ākāsapadumāni pathavītalaṁ bhinditvā daṇḍapadumāni pupphiṁsu.",
  "atk-s0102a2:243_2": "Sabbo mahāsamuddo pañcavaṇṇapadumasañchanno ahosi.",
  "atk-s0102a2:243_3": "Tiyojanasahassavitthato himavā ghanabaddhamorapiñchakalāpo viya, nirantaraṁ mālādāmagavacchiko viya, suṭṭhu pīḷetvā ābaddhapupphavaṭaṁsako viya, supūritaṁ pupphacaṅkoṭakaṁ viya ca atiramaṇīyo ahosi.",
  "atk-s0102a2:244_0": "Te tathāgatassa sarīraṁ okirantīti te yamakasālā bhummadevatāhi sañcalitakhandhasākhaviṭapā tathāgatassa sarīraṁ avakiranti, sarīrassa upari pupphāni vikirantīti attho.",
  "atk-s0102a2:244_1": "Ajjhokirantīti ajjhottharantā viya kiranti.",
  "atk-s0102a2:244_2": "Abhippakirantīti abhiṇhaṁ punappunaṁ pakirantiyeva.",
  "atk-s0102a2:244_3": "Dibbānīti devaloke nandapokkharaṇīsambhavāni, tāni honti suvaṇṇavaṇṇāni paṇṇacchattappamāṇapattāni, mahātumbamattaṁ reṇuṁ gaṇhanti.",
  "atk-s0102a2:244_4": "Na kevalañca mandāravapupphāneva, aññānipi pana dibbāni pāricchattakakoviḷārapupphādīni suvaṇṇacaṅkoṭakāni pūretvā cakkavāḷamukhavaṭṭiyampi tidasapurepi brahmalokepi ṭhitāhi devatāhi paviṭṭhāni, antalikkhā patanti.",
  "atk-s0102a2:244_5": "Tathāgatassa sarīranti antarā avikiṇṇāneva āgantvā pattakiñjakkhareṇucuṇṇehi tathāgatassa sarīrameva okiranti.",
  "atk-s0102a2:245_0": "Dibbānipicandanacuṇṇānīti devatānaṁ upakappanacandanacuṇṇāni.",
  "atk-s0102a2:245_1": "Na kevalañca devatānaṁyeva, nāgasupaṇṇamanussānampi upakappanacandanacuṇṇāni.",
  "atk-s0102a2:245_2": "Na kevalañca candanacuṇṇāneva, kāḷānusārikalohitacandanādisabbadibbagandhajālacuṇṇāni, haritālaañjanasuvaṇṇarajatacuṇṇāni sabbadibbagandhavāsavikatiyo suvaṇṇarajatādisamugge pūretvā cakkavāḷamukhavaṭṭiādīsu ṭhitāhi devatāhi paviṭṭhāni antarā avippakiritvā tathāgatasseva sarīraṁ okiranti.",
  "atk-s0102a2:246_0": "Dibbānipi tūriyānīti devatānaṁ upakappanatūriyāni.",
  "atk-s0102a2:246_1": "Na kevalañca tāniyeva, sabbānipi tantibaddhacammapariyonaddhaghanasusirabhedāni dasasahassacakkavāḷesu devanāgasupaṇṇamanussānaṁ tūriyāni ekacakkavāḷe sannipatitvā antalikkhe vajjantīti veditabbāni.",
  "atk-s0102a2:247_0": "Dibbānipi saṅgītānīti varuṇavāraṇadevatā kira nāmetā dīghāyukā devatā –",
  "atk-s0102a2:247_1": "“mahāpuriso manussapathe nibbattitvā buddho bhavissatī”ti sutvā “paṭisandhiggahaṇadivase naṁ gahetvā gamissāmā”ti mālaṁ ganthetumārabhiṁsu.",
  "atk-s0102a2:247_2": "Tā ganthamānāva –",
  "atk-s0102a2:247_3": "“mahāpuriso mātukucchiyaṁ nibbatto”ti sutvā “tumhe kassa ganthathā”ti vuttā “na tāva niṭṭhāti, kucchito nikkhamanadivase gaṇhitvā gamissāmā”ti āhaṁsu.",
  "atk-s0102a2:247_4": "Punapi “nikkhanto”ti sutvā “mahābhinikkhamanadivase gamissāmā”ti.",
  "atk-s0102a2:247_5": "Ekūnatiṁsavassāni ghare vasitvā “ajja mahābhinikkhamanaṁ nikkhanto”tipi sutvā “abhisambodhidivase gamissāmā”ti.",
  "atk-s0102a2:247_6": "Chabbassāni padhānaṁ katvā “ajja abhisambuddho”tipi sutvā “dhammacakkappavattanadivase gamissāmā”ti.",
  "atk-s0102a2:247_7": "“Sattasattāhāni bodhimaṇḍe vītināmetvā isipatanaṁ gantvā dhammacakkaṁ pavattita”ntipi sutvā “yamakapāṭihāriyadivase gamissāmā”ti.",
  "atk-s0102a2:247_8": "“Ajja yamakapāṭihāriyaṁ karī”tipi sutvā “devorohaṇadivase gamissāmā”ti.",
  "atk-s0102a2:247_9": "“Ajja devorohaṇaṁ karī”tipi sutvā “āyusaṅkhārossajjane gamissāmā”ti.",
  "atk-s0102a2:247_10": "“Ajja āyusaṅkhāraṁ ossajī”tipi sutvā “na tāva niṭṭhāti, parinibbānadivase gamissāmā”ti.",
  "atk-s0102a2:247_11": "“Ajja bhagavā yamakasālānamantare dakkhiṇena passena sato sampajāno sīhaseyyaṁ upagato balavapaccūsasamaye parinibbāyissati.",
  "atk-s0102a2:247_12": "Tumhe kassa ganthathā”ti sutvā pana –",
  "atk-s0102a2:247_13": "“kinnāmetaṁ, ‘ajjeva mātukucchiyaṁ paṭisandhiṁ gaṇhi, ajjeva mātukucchito nikkhami, ajjeva mahābhinikkhamanaṁ nikkhami, ajjeva buddho ahosi, ajjeva dhammacakkaṁ pavattayi, ajjeva yamakapāṭihāriyaṁ akāsi, ajjeva devalokā otiṇṇo, ajjeva āyusaṅkhāraṁ ossaji, ajjeva kira parinibbāyissatī’ti.",
  "atk-s0102a2:247_14": "Nanu nāma dutiyadivase yāgupānakālamattampi ṭhātabbaṁ assa.",
  "atk-s0102a2:247_15": "Dasa pāramiyo pūretvā buddhattaṁ pattassa nāma ananucchavikameta”nti apariniṭṭhitāva mālāyo gahetvā āgamma anto cakkavāḷe okāsaṁ alabhamānā cakkavāḷamukhavaṭṭiyaṁ lambitvā cakkavāḷamukhavaṭṭiyāva ādhāvantiyo hatthena hatthaṁ gīvāya gīvaṁ gahetvā tīṇi ratanāni ārabbha dvattiṁsa mahāpurisalakkhaṇāni chabbaṇṇarasmiyo dasa pāramiyo aḍḍhachaṭṭhāni jātakasatāni cuddasa buddhañāṇāni ārabbha gāyitvā tassa tassa avasāne “mahāyaso, mahāyaso”ti vadanti.",
  "atk-s0102a2:247_16": "Idametaṁ paṭicca vuttaṁ –",
  "atk-s0102a2:247_17": "“dibbānipi saṅgītāni antalikkhe vattanti tathāgatassa pūjāyā”ti.",
  "atk-s0102a2:248_0": "199.",
  "atk-s0102a2:248_1": "Bhagavā pana yamakasālānaṁ antarā dakkhiṇena passena nipannoyeva pathavītalato yāva cakkavāḷamukhavaṭṭiyā, cakkavāḷamukhavaṭṭito ca yāva brahmalokā sannipatitāya parisāya mahantaṁ ussāhaṁ disvā āyasmato ānandassa ārocesi.",
  "atk-s0102a2:248_2": "Tena vuttaṁ –",
  "atk-s0102a2:248_3": "“atha kho bhagavā āyasmantaṁ ānandaṁ…pe…",
  "atk-s0102a2:248_4": "tathāgatassa pūjāyā”ti.",
  "atk-s0102a2:248_5": "Evaṁ mahāsakkāraṁ dassetvā tenāpi attano asakkatabhāvameva dassanto na kho, ānanda, ettāvatātiādimāha.",
  "atk-s0102a2:249_0": "Idaṁ vuttaṁ hoti –",
  "atk-s0102a2:249_1": "“ānanda, mayā dīpaṅkarapādamūle nipannena aṭṭha dhamme samodhānetvā abhinīhāraṁ karontena na mālāgandhatūriyasaṅgītānaṁ atthāya abhinīhāro kato, na etadatthāya pāramiyo pūritā.",
  "atk-s0102a2:249_2": "Tasmā na kho ahaṁ etāya pūjāya pūjito nāma homī”ti.",
  "atk-s0102a2:250_0": "Kasmā pana bhagavā aññattha ekaṁ umāpupphamattampi gahetvā buddhaguṇe āvajjetvā katāya pūjāya buddhañāṇenāpi aparicchinnaṁ vipākaṁ vaṇṇetvā idha evaṁ mahantaṁ pūjaṁ paṭikkhipatīti?",
  "atk-s0102a2:250_1": "Parisānuggahena ceva sāsanassa ca ciraṭṭhitikāmatāya.",
  "atk-s0102a2:250_2": "Sace hi bhagavā evaṁ na paṭikkhipeyya, anāgate sīlassa āgataṭṭhāne sīlaṁ na paripūressanti, samādhissa āgataṭṭhāne samādhiṁ na paripūressanti, vipassanāya āgataṭṭhāne vipassanāgabbhaṁ na gāhāpessanti.",
  "atk-s0102a2:250_3": "Upaṭṭhāke samādapetvā pūjaṁyeva kārentā viharissanti.",
  "atk-s0102a2:250_4": "Āmisapūjā ca nāmesā sāsanaṁ ekadivasampi ekayāgupānakālamattampi sandhāretuṁ na sakkoti.",
  "atk-s0102a2:250_5": "Mahāvihārasadisañhi vihārasahassaṁ mahācetiyasadisañca cetiyasahassampi sāsanaṁ dhāretuṁ na sakkonti.",
  "atk-s0102a2:250_6": "Yena kammaṁ kataṁ, tasseva hoti.",
  "atk-s0102a2:250_7": "Sammāpaṭipatti pana tathāgatassa anucchavikā pūjā.",
  "atk-s0102a2:250_8": "Sā hi tena patthitā ceva, sakkoti sāsanañca sandhāretuṁ, tasmā taṁ dassento yo kho ānandātiādimāha.",
  "atk-s0102a2:251_0": "Tattha dhammānudhammappaṭipannoti navavidhassa lokuttaradhammassa anudhammaṁ pubbabhāgapaṭipadaṁ paṭipanno.",
  "atk-s0102a2:251_1": "Sāyeva pana paṭipadā anucchavikattā “sāmīcī”ti vuccati.",
  "atk-s0102a2:251_2": "Taṁ sāmīciṁ paṭipannoti sāmīcippaṭipanno.",
  "atk-s0102a2:251_3": "Tameva pubbabhāgapaṭipadāsaṅkhātaṁ anudhammaṁ carati pūretīti anudhammacārī.",
  "atk-s0102a2:252_0": "Pubbabhāgapaṭipadāti ca sīlaṁ ācārapaññatti dhutaṅgasamādānaṁ yāva gotrabhuto sammāpaṭipadā veditabbā.",
  "atk-s0102a2:252_1": "Tasmā yo bhikkhu chasu agāravesu patiṭṭhāya paññattiṁ atikkamati, anesanāya jīvikaṁ kappeti, ayaṁ na dhammānudhammappaṭipanno.",
  "atk-s0102a2:252_2": "Yo pana sabbaṁ attano paññattaṁ sikkhāpadaṁ jinavelaṁ jinamariyādaṁ jinakāḷasuttaṁ aṇumattampi na vītikkamati, ayaṁ dhammānudhammappaṭipanno nāma.",
  "atk-s0102a2:252_3": "Bhikkhuniyāpi eseva nayo.",
  "atk-s0102a2:252_4": "Yo upāsako pañca verāni dasa akusalakammapathe samādāya vattati appeti, ayaṁ na dhammānudhammappaṭipanno.",
  "atk-s0102a2:252_5": "Yo pana tīsu saraṇesu, pañcasupi sīlesu, dasasu sīlesu paripūrakārī hoti, māsassa aṭṭha uposathe karoti, dānaṁ deti, gandhapūjaṁ mālāpūjaṁ karoti, mātaraṁ pitaraṁ upaṭṭhāti, dhammike samaṇabrāhmaṇe upaṭṭhāti, ayaṁ dhammānudhammappaṭipanno nāma.",
  "atk-s0102a2:252_6": "Upāsikāyapi eseva nayo.",
  "atk-s0102a2:253_0": "Paramāyapūjāyāti uttamāya pūjāya.",
  "atk-s0102a2:253_1": "Ayañhi nirāmisapūjā nāma sakkoti mama sāsanaṁ sandhāretuṁ.",
  "atk-s0102a2:253_2": "Yāva hi imā catasso parisā maṁ imāya pūjessanti, tāva mama sāsanaṁ majjhe nabhassa puṇṇacando viya virocissatīti dasseti.",
  "atk-s0102a2:254_0": "Upavāṇattheravaṇṇanā",
  "atk-s0102a2:255_0": "200.Apasāresīti apanesi.",
  "atk-s0102a2:255_1": "Apehīti apagaccha.",
  "atk-s0102a2:255_2": "Thero ekavacaneneva tālavaṇṭaṁ nikkhipitvā ekamantaṁ aṭṭhāsi.",
  "atk-s0102a2:255_3": "Upaṭṭhākotiādi paṭhamabodhiyaṁ anibaddhupaṭṭhākabhāvaṁ sandhāyāha.",
  "atk-s0102a2:255_4": "Ayaṁ, bhante, āyasmā upavāṇoti evaṁ therena vutte ānando upavāṇassa sadosabhāvaṁ sallakkheti, ‘handassa niddosabhāvaṁ kathessāmī’ti bhagavā yebhuyyena ānandātiādimāha.",
  "atk-s0102a2:255_5": "Tattha yebhuyyenāti idaṁ asaññasattānañceva arūpadevatānañca ohīnabhāvaṁ sandhāya vuttaṁ.",
  "atk-s0102a2:255_6": "Apphuṭoti asamphuṭṭho abharito vā.",
  "atk-s0102a2:255_7": "Bhagavato kira āsannapadese vālaggamatte okāse sukhumattabhāvaṁ māpetvā dasa dasa mahesakkhā devatā aṭṭhaṁsu.",
  "atk-s0102a2:255_8": "Tāsaṁ parato vīsati vīsati.",
  "atk-s0102a2:255_9": "Tāsaṁ parato tiṁsati tiṁsati.",
  "atk-s0102a2:255_10": "Tāsaṁ parato cattālīsaṁ cattālīsaṁ.",
  "atk-s0102a2:255_11": "Tāsaṁ parato paññāsaṁ paññāsaṁ.",
  "atk-s0102a2:255_12": "Tāsaṁ parato saṭṭhi saṭṭhi devatā aṭṭhaṁsu.",
  "atk-s0102a2:255_13": "Tā aññamaññaṁ hatthena vā pādena vā vatthena vā na byābādhenti.",
  "atk-s0102a2:255_14": "“Apehi maṁ, mā ghaṭṭehī”ti vattabbākāraṁ nāma natthi.",
  "atk-s0102a2:255_15": "“Tā kho pana devatāyo dasapi hutvā vīsatipi hutvā tiṁsampi hutvā cattālīsampi hutvā paññāsampi hutvā āraggakoṭinitudanamattepi tiṭṭhanti, na ca aññamaññaṁ byābādhentī”ti vuttasadisāva ahesuṁ.",
  "atk-s0102a2:255_16": "Ovārentoti āvārento.",
  "atk-s0102a2:255_17": "Thero kira pakatiyāpi mahāsarīro hatthipotakasadiso.",
  "atk-s0102a2:255_18": "So paṁsukūlacīvaraṁ pārupitvā atimahā viya ahosi.",
  "atk-s0102a2:256_0": "Tathāgataṁ dassanāyāti bhagavato mukhaṁ daṭṭhuṁ alabhamānā evaṁ ujjhāyiṁsu.",
  "atk-s0102a2:256_1": "Kiṁ pana tā theraṁ vinivijjha passituṁ na sakkontīti?",
  "atk-s0102a2:256_2": "Āma, na sakkonti.",
  "atk-s0102a2:256_3": "Devatā hi puthujjane vinivijjha passituṁ sakkonti, na khīṇāsave.",
  "atk-s0102a2:256_4": "Therassa ca mahesakkhatāya tejussadatāya upagantumpi na sakkonti.",
  "atk-s0102a2:256_5": "Kasmā pana therova tejussado, na aññe arahantoti?",
  "atk-s0102a2:256_6": "Yasmā kassapabuddhassa cetiye ārakkhadevatā ahosi.",
  "atk-s0102a2:257_0": "Vipassimhi kira sammāsambuddhe parinibbute ekagghanasuvaṇṇakkhandhasadisassa dhātusarīrassa ekameva cetiyaṁ akaṁsu, dīghāyukabuddhānañhi ekameva cetiyaṁ hoti.",
  "atk-s0102a2:257_1": "Taṁ manussā ratanāyāmāhi vidatthivitthatāhi dvaṅgulabahalāhi suvaṇṇiṭṭhakāhi haritālena ca manosilāya ca mattikākiccaṁ tilateleneva udakakiccaṁ sādhetvā yojanappamāṇaṁ uṭṭhapesuṁ.",
  "atk-s0102a2:257_2": "Tato bhummā devatā yojanappamāṇaṁ, tato ākāsaṭṭhakadevatā, tato uṇhavalāhakadevatā, tato abbhavalāhakadevatā, tato cātumahārājikā devatā, tato tāvatiṁsā devatā yojanappamāṇaṁ uṭṭhapesunti evaṁ sattayojanikaṁ cetiyaṁ ahosi.",
  "atk-s0102a2:257_3": "Manussesu mālāgandhavatthādīni gahetvā āgatesu ārakkhadevatā gahetvā tesaṁ passantānaṁyeva cetiyaṁ pūjesi.",
  "atk-s0102a2:258_0": "Tadā ayaṁ thero brāhmaṇamahāsālo hutvā ekaṁ pītakaṁ vatthaṁ ādāya gato.",
  "atk-s0102a2:258_1": "Devatā tassa hatthato vatthaṁ gahetvā cetiyaṁ pūjesi.",
  "atk-s0102a2:258_2": "Brāhmaṇo taṁ disvā pasannacitto “ahampi anāgate evarūpassa buddhassa cetiye ārakkhadevatā homī”ti patthanaṁ katvā tato cuto devaloke nibbatti.",
  "atk-s0102a2:258_3": "Tassa devaloke ca manussaloke ca saṁsarantasseva kassapo bhagavā loke uppajjitvā parinibbāyi.",
  "atk-s0102a2:258_4": "Tassāpi ekameva dhātusarīraṁ ahosi.",
  "atk-s0102a2:258_5": "Taṁ gahetvā yojanikaṁ cetiyaṁ kāresuṁ.",
  "atk-s0102a2:258_6": "So tattha ārakkhadevatā hutvā sāsane antarahite sagge nibbattitvā amhākaṁ bhagavato kāle tato cuto mahākule paṭisandhiṁ gahetvā nikkhamma pabbajitvā arahattaṁ patto.",
  "atk-s0102a2:258_7": "Iti cetiye ārakkhadevatā hutvā āgatattā thero tejussadoti veditabbo.",
  "atk-s0102a2:259_0": "Devatā, ānanda, ujjhāyantīti iti ānanda, devatā ujjhāyanti, na mayhaṁ puttassa añño koci doso atthīti dasseti.",
  "atk-s0102a2:260_0": "201.Kathaṁbhūtā pana, bhanteti kasmā āha?",
  "atk-s0102a2:260_1": "Bhagavā tumhe –",
  "atk-s0102a2:260_2": "“devatā ujjhāyantī”ti vadatha, kathaṁ bhūtā pana tā tumhe manasi karotha, kiṁ tumhākaṁ parinibbānaṁ adhivāsentīti pucchati.",
  "atk-s0102a2:260_3": "Atha bhagavā –",
  "atk-s0102a2:260_4": "“nāhaṁ adhivāsanakāraṇaṁ vadāmī”ti tāsaṁ anadhivāsanabhāvaṁ dassento santānandātiādimāha.",
  "atk-s0102a2:261_0": "Tattha ākāse pathavīsaññiniyoti ākāse pathaviṁ māpetvā tattha pathavīsaññiniyo.",
  "atk-s0102a2:261_1": "Kandantīti rodanti.",
  "atk-s0102a2:261_2": "Chinnapātaṁ papatantīti majjhe chinnā viya hutvā yato vā tato vā papatanti.",
  "atk-s0102a2:261_3": "Āvaṭṭantīti āvaṭṭantiyo patitaṭṭhānameva āgacchanti.",
  "atk-s0102a2:261_4": "Vivaṭṭantīti patitaṭṭhānato parabhāgaṁ vaṭṭamānā gacchanti.",
  "atk-s0102a2:261_5": "Apica dve pāde pasāretvā sakiṁ purato sakiṁ pacchato sakiṁ vāmato sakiṁ dakkhiṇato saṁparivattamānāpi –",
  "atk-s0102a2:261_6": "“āvaṭṭanti vivaṭṭantī”ti vuccanti.",
  "atk-s0102a2:261_7": "Santānanda, devatā pathaviyaṁ pathavīsaññiniyoti pakatipathavī kira devatā dhāretuṁ na sakkoti.",
  "atk-s0102a2:261_8": "Tattha hatthako brahmā viya devatā osīdanti.",
  "atk-s0102a2:261_9": "Tenāha bhagavā –",
  "atk-s0102a2:261_10": "“oḷārikaṁ hatthaka, attabhāvaṁ abhinimmināhī”ti.",
  "atk-s0102a2:261_11": "Tasmā yā devatā pathaviyaṁ pathaviṁ māpesuṁ, tā sandhāyetaṁ vuttaṁ –",
  "atk-s0102a2:261_12": "“pathaviyaṁ pathavīsaññiniyo”ti.",
  "atk-s0102a2:262_0": "Vītarāgāti pahīnadomanassā silāthambhasadisā anāgāmikhīṇāsavadevatā.",
  "atk-s0102a2:263_0": "Catusaṁvejanīyaṭhānavaṇṇanā",
  "atk-s0102a2:264_0": "202.Vassaṁvuṭṭhāti buddhakāle kira dvīsu kālesu bhikkhū sannipatanti upakaṭṭhāya vassūpanāyikāya kammaṭṭhānaggahaṇatthaṁ, vuṭṭhavassā ca gahitakammaṭṭhānānuyogena nibbattitavisesārocanatthaṁ.",
  "atk-s0102a2:264_1": "Yathā ca buddhakāle, evaṁ tambapaṇṇidīpepi apāragaṅgāya bhikkhū lohapāsāde sannipatiṁsu, pāragaṅgāya bhikkhū tissamahāvihāre.",
  "atk-s0102a2:264_2": "Tesu apāragaṅgāya bhikkhū saṅkārachaḍḍakasammajjaniyo gahetvā āgantvā mahāvihāre sannipatitvā cetiye sudhākammaṁ katvā –",
  "atk-s0102a2:264_3": "“vuṭṭhavassā āgantvā lohapāsāde sannipatathā”ti vattaṁ katvā phāsukaṭṭhānesu vasitvā vuṭṭhavassā āgantvā lohapāsāde pañcanikāyamaṇḍale, yesaṁ pāḷi paguṇā, te pāḷiṁ sajjhāyanti.",
  "atk-s0102a2:264_4": "Yesaṁ aṭṭhakathā paguṇā, te aṭṭhakathaṁ sajjhāyanti.",
  "atk-s0102a2:264_5": "Yo pāḷiṁ vā aṭṭhakathaṁ vā virādheti, taṁ –",
  "atk-s0102a2:264_6": "“kassa santike tayā gahita”nti vicāretvā ujuṁ katvā gāhāpenti.",
  "atk-s0102a2:264_7": "Pāragaṅgāvāsinopi tissamahāvihāre evameva karonti.",
  "atk-s0102a2:264_8": "Evaṁ dvīsu kālesu sannipatitesu bhikkhūsu ye pure vassūpanāyikāya kammaṭṭhānaṁ gahetvā gatā visesārocanatthaṁ āgacchanti, evarūpe sandhāya “pubbe bhante vassaṁvuṭṭhā”tiādimāha.",
  "atk-s0102a2:265_0": "Manobhāvanīyeti manasā bhāvite sambhāvite.",
  "atk-s0102a2:265_1": "Ye vā mano manaṁ bhāventi vaḍḍhenti rāgarajādīni pavāhenti, evarūpeti attho.",
  "atk-s0102a2:265_2": "Thero kira vattasampanno mahallakaṁ bhikkhuṁ disvā thaddho hutvā na nisīdati, paccuggamanaṁ katvā hatthato chattañca pattacīvarañca gahetvā pīṭhaṁ papphoṭetvā deti, tattha nisinnassa vattaṁ katvā senāsanaṁ paṭijaggitvā deti.",
  "atk-s0102a2:265_3": "Navakaṁ bhikkhuṁ disvā tuṇhībhūto na nisīdati, samīpe ṭhatvā vattaṁ karoti.",
  "atk-s0102a2:265_4": "So tāya vattapaṭipattiyā aparihāniṁ patthayamāno evamāha.",
  "atk-s0102a2:266_0": "Atha bhagavā –",
  "atk-s0102a2:266_1": "“ānando manobhāvanīyānaṁ dassanaṁ na labhissāmī”ti cinteti, handassa, manobhāvanīyānaṁ dassanaṭṭhānaṁ ācikkhissāmi, yattha vasanto ito cito ca anāhiṇḍitvāva lacchati manobhāvanīye bhikkhū dassanāyāti cintetvā cattārimānītiādimāha.",
  "atk-s0102a2:267_0": "Tattha saddhassāti buddhādīsu pasannacittassa vattasampannassa, yassa pāto paṭṭhāya cetiyaṅgaṇavattādīni sabbavattāni katāneva paññāyanti.",
  "atk-s0102a2:267_1": "Dassanīyānīti dassanārahāni dassanatthāya gantabbāni.",
  "atk-s0102a2:267_2": "Saṁvejanīyānīti saṁvegajanakāni.",
  "atk-s0102a2:267_3": "Ṭhānānīti kāraṇāni, padesaṭhānāneva vā.",
  "atk-s0102a2:268_0": "Ye hi kecīti idaṁ cetiyacārikāya satthakabhāvadassanatthaṁ vuttaṁ.",
  "atk-s0102a2:268_1": "Tattha cetiyacārikaṁ āhiṇḍantāti ye ca tāva tattha tattha cetiyaṅgaṇaṁ sammajjantā, āsanāni dhovantā bodhimhi udakaṁ siñcantā āhiṇḍanti, tesu vattabbameva natthi asukavihāre “cetiyaṁ vandissāmā”ti nikkhamitvā pasannacittā antarā kālaṅkarontāpi anantarāyena sagge patiṭṭhahissanti yevāti dasseti.",
  "atk-s0102a2:269_0": "Ānandapucchākathāvaṇṇanā",
  "atk-s0102a2:270_0": "203.Adassanaṁ, ānandāti yadetaṁ mātugāmassa adassanaṁ, ayamettha uttamā paṭipattīti dasseti.",
  "atk-s0102a2:270_1": "Dvāraṁ pidahitvā senāsane nisinno hi bhikkhu āgantvā dvāre ṭhitampi mātugāmaṁ yāva na passati, tāvassa ekaṁseneva na lobho uppajjati, na cittaṁ calati.",
  "atk-s0102a2:270_2": "Dassane pana satiyeva tadubhayampi assa. Tenāha –",
  "atk-s0102a2:270_3": "“adassanaṁ ānandā”ti.",
  "atk-s0102a2:270_4": "Dassane bhagavā sati kathanti bhikkhaṁ gahetvā upagataṭṭhānādīsu dassane sati kathaṁ paṭipajjitabbanti pucchati.",
  "atk-s0102a2:270_5": "Atha bhagavā yasmā khaggaṁ gahetvā –",
  "atk-s0102a2:270_6": "“sace mayā saddhiṁ ālapasi, ettheva te sīsaṁ pātessāmī”ti ṭhitapurisena vā, “sace mayā saddhiṁ ālapasi, ettheva te maṁsaṁ murumurāpetvā khādissāmī”ti ṭhitayakkhiniyā vā ālapituṁ varaṁ.",
  "atk-s0102a2:270_7": "Ekasseva hi attabhāvassa tappaccayā vināso hoti, na apāyesu aparicchinnadukkhānubhavanaṁ.",
  "atk-s0102a2:270_8": "Mātugāmena pana ālāpasallāpe sati vissāso hoti, vissāse sati otāro hoti, otiṇṇacitto sīlabyasanaṁ patvā apāyapūrako hoti;",
  "atk-s0102a2:270_9": "tasmā anālāpoti āha.",
  "atk-s0102a2:270_10": "Vuttampi cetaṁ –",
  "atk-s0102a2:271_0": "“Sallape asihatthena, pisācenāpi sallape;",
  "atk-s0102a2:272_0": "Āsīvisampi āsīde, yena daṭṭho na jīvati;",
  "atk-s0102a2:273_0": "Na tveva eko ekāya, mātugāmena sallape”ti. ;",
  "atk-s0102a2:274_0": "Ālapantena panāti sace mātugāmo divasaṁ vā pucchati, sīlaṁ vā yācati, dhammaṁ vā sotukāmo hoti, pañhaṁ vā pucchati, tathārūpaṁ vā panassa pabbajitehi kattabbakammaṁ hoti, evarūpe kāle anālapantaṁ “mūgo ayaṁ, badhiro ayaṁ, bhutvāva baddhamukho nisīdatī”ti vadati, tasmā avassaṁ ālapitabbaṁ hoti.",
  "atk-s0102a2:274_1": "Evaṁ ālapantena pana kathaṁ paṭipajjitabbanti pucchati.",
  "atk-s0102a2:274_2": "Atha bhagavā –",
  "atk-s0102a2:274_3": "“etha tumhe, bhikkhave, mātumattīsu mātucittaṁ upaṭṭhapetha, bhaginimattīsu bhaginicittaṁ upaṭṭhapetha, dhītumattīsu dhītucittaṁ upaṭṭhapethā”ti imaṁ ovādaṁ sandhāya sati, ānanda, upaṭṭhapetabbāti āha.",
  "atk-s0102a2:275_0": "204.Abyāvaṭāti atantibaddhā nirussukkā hotha.",
  "atk-s0102a2:275_1": "Sāratthe ghaṭathāti uttamatthe arahatte ghaṭetha.",
  "atk-s0102a2:275_2": "Anuyuñjathāti tadadhigamāya anuyogaṁ karotha.",
  "atk-s0102a2:275_3": "Appamattāti tattha avippamuṭṭhasatī.",
  "atk-s0102a2:275_4": "Vīriyātāpayogena ātāpino.",
  "atk-s0102a2:275_5": "Kāye ca jīvite ca nirapekkhatāya pahitattā pesitacittā viharatha.",
  "atk-s0102a2:276_0": "205.Kathaṁpana, bhanteti tehi khattiyapaṇḍitādīhi kathaṁ paṭipajjitabbaṁ.",
  "atk-s0102a2:276_1": "Addhā maṁ te paṭipucchissanti –",
  "atk-s0102a2:276_2": "“kathaṁ, bhante, ānanda tathāgatassa sarīre paṭipajjitabba”nti;",
  "atk-s0102a2:276_3": "“tesāhaṁ kathaṁ paṭivacanaṁ demī”ti pucchati.",
  "atk-s0102a2:276_4": "Ahatena vatthenāti navena kāsikavatthena.",
  "atk-s0102a2:276_5": "Vihatena kappāsenāti supothitena kappāsena.",
  "atk-s0102a2:276_6": "Kāsikavatthañhi sukhumattā telaṁ na gaṇhāti, kappāso pana gaṇhāti.",
  "atk-s0102a2:276_7": "Tasmā “vihatena kappāsenā”ti āha.",
  "atk-s0102a2:276_8": "Āyasāyāti sovaṇṇāya.",
  "atk-s0102a2:276_9": "Sovaṇṇañhi idha “ayasa”nti adhippetaṁ.",
  "atk-s0102a2:277_0": "Thūpārahapuggalavaṇṇanā",
  "atk-s0102a2:278_0": "206.Rājā cakkavattīti ettha kasmā bhagavā agāramajjhe vasitvā kālaṅkatassa rañño thūpārahataṁ anujānāti, na sīlavato puthujjanassa bhikkhussāti?",
  "atk-s0102a2:278_1": "Anacchariyattā.",
  "atk-s0102a2:278_2": "Puthujjanabhikkhūnañhi thūpe anuññāyamāne tambapaṇṇidīpe tāva thūpānaṁ okāso na bhaveyya, tathā aññesu ṭhānesu.",
  "atk-s0102a2:278_3": "Tasmā “anacchariyā te bhavissantī”ti nānujānāti.",
  "atk-s0102a2:278_4": "Rājā cakkavattī ekova nibbattati, tenassa thūpo acchariyo hoti.",
  "atk-s0102a2:278_5": "Puthujjanasīlavato pana parinibbutabhikkhuno viya mahantampi sakkāraṁ kātuṁ vaṭṭatiyeva.",
  "atk-s0102a2:279_0": "Ānandaacchariyadhammavaṇṇanā",
  "atk-s0102a2:280_0": "207.Vihāranti idha maṇḍalamālo vihāroti adhippeto, taṁ pavisitvā.",
  "atk-s0102a2:280_1": "Kapisīsanti dvārabāhakoṭiyaṁ ṭhitaṁ aggaḷarukkhaṁ.",
  "atk-s0102a2:280_2": "Rodamāno aṭṭhāsīti so kirāyasmā cintesi –",
  "atk-s0102a2:280_3": "“satthārā mama saṁvegajanakaṁ vasanaṭṭhānaṁ kathitaṁ, cetiyacārikāya sātthakabhāvo kathito, mātugāme paṭipajjitabbapañho vissajjito, attano sarīre paṭipatti akkhātā, cattāro thūpārahā kathitā, dhuvaṁ ajja bhagavā parinibbāyissatī”ti, tassevaṁ cintayato balavadomanassaṁ uppajji.",
  "atk-s0102a2:280_4": "Athassa etadahosi –",
  "atk-s0102a2:280_5": "“bhagavato santike rodanaṁ nāma aphāsukaṁ, ekamantaṁ gantvā sokaṁ tanukaṁ karissāmī”ti, so tathā akāsi.",
  "atk-s0102a2:280_6": "Tena vuttaṁ –",
  "atk-s0102a2:280_7": "“rodamāno aṭṭhāsī”ti.",
  "atk-s0102a2:281_0": "Ahañca vatamhīti ahañca vata amhi, ahaṁ vatamhītipi pāṭho.",
  "atk-s0102a2:281_1": "Yo mama anukampakoti yo maṁ anukampati anusāsati, sve dāni paṭṭhāya kassa mukhadhovanaṁ dassāmi, kassa pāde dhovissāmi, kassa senāsanaṁ paṭijaggissāmi, kassa pattacīvaraṁ gahetvā vicarissāmīti bahuṁ vilapi.",
  "atk-s0102a2:281_2": "Āmantesīti bhikkhusaṅghassa antare theraṁ adisvā āmantesi.",
  "atk-s0102a2:282_0": "Mettenakāyakammenāti mettacittavasena pavattitena mukhadhovanadānādikāyakammena.",
  "atk-s0102a2:282_1": "Hitenāti hitavuddhiyā katena.",
  "atk-s0102a2:282_2": "Sukhenāti sukhasomanasseneva katena, na dukkhinā dummanena hutvāti attho.",
  "atk-s0102a2:282_3": "Advayenāti dve koṭṭhāse katvā akatena.",
  "atk-s0102a2:282_4": "Yathā hi eko sammukhāva karoti na parammukhā, eko parammukhāva karoti na sammukhā evaṁ vibhāgaṁ akatvā katenāti vuttaṁ hoti.",
  "atk-s0102a2:282_5": "Appamāṇenāti pamāṇavirahitena.",
  "atk-s0102a2:282_6": "Cakkavāḷampi hi atisambādhaṁ, bhavaggampi atinīcaṁ, tayā kataṁ kāyakammameva bahunti dasseti.",
  "atk-s0102a2:283_0": "Mettena vacīkammenāti mettacittavasena pavattitena mukhadhovanakālārocanādinā vacīkammena.",
  "atk-s0102a2:283_1": "Api ca ovādaṁ sutvā –",
  "atk-s0102a2:283_2": "“sādhu, bhante”ti vacanampi mettaṁ vacīkammameva.",
  "atk-s0102a2:283_3": "Mettena manokammenāti kālasseva sarīrapaṭijagganaṁ katvā vivittāsane nisīditvā –",
  "atk-s0102a2:283_4": "“satthā arogo hotu, abyāpajjo sukhī”ti evaṁ pavattitena manokammena.",
  "atk-s0102a2:283_5": "Katapuññosīti kappasatasahassaṁ abhinīhārasampannosīti dasseti.",
  "atk-s0102a2:283_6": "Katapuññosīti ca ettāvatā vissattho mā pamādamāpajji, atha kho padhānamanuyuñja.",
  "atk-s0102a2:283_7": "Evañhi anuyutto khippaṁ hohisi anāsavo, dhammasaṅgītikāle arahattaṁ pāpuṇissasi.",
  "atk-s0102a2:283_8": "Na hi mādisassa katapāricariyā nipphalā nāma hotīti dasseti.",
  "atk-s0102a2:284_0": "208.",
  "atk-s0102a2:284_1": "Evañca pana vatvā mahāpathaviṁ pattharanto viya ākāsaṁ vitthārento viya cakkavāḷagiriṁ osārento viya sineruṁ ukkhipento viya mahājambuṁ khandhe gahetvā cālento viya āyasmato ānandassa guṇakathaṁ ārabhanto atha kho bhagavā bhikkhū āmantesi.",
  "atk-s0102a2:284_2": "Tattha “yepi te, bhikkhave, etarahī”ti kasmā na vuttaṁ?",
  "atk-s0102a2:284_3": "Aññassa buddhassa natthitāya.",
  "atk-s0102a2:284_4": "Eteneva cetaṁ veditabbaṁ –",
  "atk-s0102a2:284_5": "“yathā cakkavāḷantarepi añño buddho natthī”ti.",
  "atk-s0102a2:284_6": "Paṇḍitoti byatto.",
  "atk-s0102a2:284_7": "Medhāvīti khandhadhātuāyatanādīsu kusalo.",
  "atk-s0102a2:285_0": "209.Bhikkhuparisā ānandaṁ dassanāyāti ye bhagavantaṁ passitukāmā theraṁ upasaṅkamanti, ye ca “āyasmā kirānando samantapāsādiko abhirūpo dassanīyo bahussuto saṅghasobhano”ti therassa guṇe sutvā āgacchanti, te sandhāya “bhikkhuparisā ānandaṁ dassanāya upasaṅkamantī”ti vuttaṁ.",
  "atk-s0102a2:285_1": "Esa nayo sabbattha.",
  "atk-s0102a2:285_2": "Attamanāti savanena no dassanaṁ sametīti sakamanā tuṭṭhacittā.",
  "atk-s0102a2:285_3": "Dhammanti “kacci, āvuso, khamanīyaṁ, kacci yāpanīyaṁ, kacci yoniso manasikārena kammaṁ karotha, ācariyupajjhāye vattaṁ pūrethā”ti evarūpaṁ paṭisanthāradhammaṁ.",
  "atk-s0102a2:285_4": "Tattha bhikkhunīsu –",
  "atk-s0102a2:285_5": "“kacci, bhaginiyo, aṭṭha garudhamme samādāya vattathā”ti idampi nānākaraṇaṁ hoti.",
  "atk-s0102a2:285_6": "Upāsakesu āgatesu “upāsaka, na te kacci sīsaṁ vā aṅgaṁ vā rujjati, arogā te puttabhātaro”ti na evaṁ paṭisanthāraṁ karoti.",
  "atk-s0102a2:285_7": "Evaṁ pana karoti –",
  "atk-s0102a2:285_8": "“kathaṁ upāsakā tīṇi saraṇāni pañca sīlāni rakkhatha, māsassa aṭṭha uposathe karotha, mātāpitūnaṁ upaṭṭhānavattaṁ pūretha, dhammikasamaṇabrāhmaṇe paṭijaggathā”ti.",
  "atk-s0102a2:285_9": "Upāsikāsupi eseva nayo.",
  "atk-s0102a2:286_0": "Idāni ānandattherassa cakkavattinā saddhiṁ upamaṁ karonto cattārome bhikkhavetiādimāha.",
  "atk-s0102a2:286_1": "Tattha khattiyāti abhisittā ca anabhisittā ca khattiyajātikā. Te kira –",
  "atk-s0102a2:286_2": "“rājā cakkavattī nāma abhirūpo dassanīyo pāsādiko ākāsena vicaranto rajjaṁ anusāsati dhammiko dhammarājā”ti tassa guṇakathaṁ sutvā “savanena dassanampi sama”nti attamanā honti.",
  "atk-s0102a2:286_3": "Bhāsatīti kathento –",
  "atk-s0102a2:286_4": "“kathaṁ, tātā, rājadhammaṁ pūretha, paveṇiṁ rakkhathā”ti paṭisanthāraṁ karoti.",
  "atk-s0102a2:286_5": "Brāhmaṇesu pana –",
  "atk-s0102a2:286_6": "“kathaṁ ācariyā mante vācetha, kathaṁ antevāsikā mante gaṇhanti, dakkhiṇaṁ vā vatthāni vā kapilaṁ vā alatthā”ti paṭisanthāraṁ karoti.",
  "atk-s0102a2:286_7": "Gahapatīsu –",
  "atk-s0102a2:286_8": "“kathaṁ tātā, na vo rājakulato daṇḍena vā balinā vā pīḷā atthi, sammā devo dhāraṁ anupavecchati, sassāni sampajjantī”ti evaṁ paṭisanthāraṁ karoti.",
  "atk-s0102a2:286_9": "Samaṇesu –",
  "atk-s0102a2:286_10": "“kathaṁ, bhante, pabbajitaparikkhārā sulabhā, samaṇadhamme na pamajjathā”ti evaṁ paṭisanthāraṁ karoti.",
  "atk-s0102a2:287_0": "Mahāsudassanasuttadesanāvaṇṇanā",
  "atk-s0102a2:288_0": "210.Khuddakanagaraketi nagarapatirūpake sambādhe khuddakanagarake.",
  "atk-s0102a2:288_1": "Ujjaṅgalanagaraketi visamanagarake.",
  "atk-s0102a2:288_2": "Sākhānagaraketi yathā rukkhānaṁ sākhā nāma khuddakā honti, evameva aññesaṁ mahānagarānaṁ sākhāsadise khuddakanagarake.",
  "atk-s0102a2:288_3": "Khattiyamahāsālāti khattiyamahāsārappattā mahākhattiyā.",
  "atk-s0102a2:288_4": "Esa nayo sabbattha.",
  "atk-s0102a2:289_0": "Tesu khattiyamahāsālā nāma yesaṁ koṭisatampi koṭisahassampi dhanaṁ nikhaṇitvā ṭhapitaṁ, divasaparibbayo ekaṁ kahāpaṇasakaṭaṁ nigacchati, sāyaṁ dve pavisanti.",
  "atk-s0102a2:289_1": "Brāhmaṇamahāsālā nāma yesaṁ asītikoṭidhanaṁ nihitaṁ hoti, divasaparibbayo eko kahāpaṇakumbho nigacchati, sāyaṁ ekasakaṭaṁ pavisati.",
  "atk-s0102a2:289_2": "Gahapatimahāsālā nāma yesaṁ cattālīsakoṭidhanaṁ nihitaṁ hoti, divasaparibbayo pañca kahāpaṇambaṇāni nigacchanti, sāyaṁ kumbho pavisati.",
  "atk-s0102a2:290_0": "Māhevaṁ, ānanda, avacāti ānanda, mā evaṁ avaca, na imaṁ “khuddakanagara”nti vattabbaṁ.",
  "atk-s0102a2:290_1": "Ahañhi imasseva nagarassa sampattiṁ kathetuṁ –",
  "atk-s0102a2:290_2": "“anekavāraṁ tiṭṭhaṁ nisīdaṁ mahantena ussāhena, mahantena parakkamena idhāgato”ti vatvā bhūtapubbantiādimāha.",
  "atk-s0102a2:290_3": "Subhikkhāti khajjabhojjasampannā.",
  "atk-s0102a2:290_4": "Hatthisaddenāti ekasmiṁ hatthimhi saddaṁ karonte caturāsītihatthisahassāni saddaṁ karonti, iti hatthisaddena avivittā, hoti, tathā assasaddena.",
  "atk-s0102a2:290_5": "Puññavanto panettha sattā catusindhavayuttehi rathehi aññamaññaṁ anubandhamānā antaravīthīsu vicaranti, iti rathasaddena avivittā hoti.",
  "atk-s0102a2:290_6": "Niccaṁ payojitāneva panettha bheriādīni tūriyāni, iti bherisaddādīhipi avivittā hoti.",
  "atk-s0102a2:290_7": "Tattha sammasaddoti kaṁsatāḷasaddo.",
  "atk-s0102a2:290_8": "Pāṇitāḷasaddoti pāṇinā caturassaambaṇatāḷasaddo.",
  "atk-s0102a2:290_9": "Kuṭabherisaddotipi vadanti.",
  "atk-s0102a2:291_0": "Asnāthapivatha khādathāti asnātha pivatha khādatha.",
  "atk-s0102a2:291_1": "Ayaṁ panettha saṅkhepo, bhuñjatha bhoti iminā dasamena saddena avivittā hoti anupacchinnasaddā.",
  "atk-s0102a2:291_2": "Yathā pana aññesu nagaresu “kacavaraṁ chaḍḍetha, kudālaṁ gaṇhatha, pacchiṁ gaṇhatha, pavāsaṁ gamissāma, taṇḍulapuṭaṁ gaṇhatha, bhattapuṭaṁ gaṇhatha, phalakāvudhādīni sajjāni karothā”ti evarūpā saddā honti, na yidha evaṁ ahosīti dasseti.",
  "atk-s0102a2:292_0": "“Dasamena saddenā”ti ca vatvā “kusāvatī, ānanda, rājadhānī sattahi pākārehi parikkhittā ahosī”ti sabbaṁ mahāsudassanasuttaṁ niṭṭhāpetvā gaccha tvaṁ ānandātiādimāha.",
  "atk-s0102a2:292_1": "Tattha abhikkamathāti abhimukhā kamatha, āgacchathāti attho.",
  "atk-s0102a2:292_2": "Kiṁ pana te bhagavato āgatabhāvaṁ na jānantīti? Jānanti.",
  "atk-s0102a2:292_3": "Buddhānaṁ gatagataṭṭhānaṁ nāma mahantaṁ kolāhalaṁ hoti, kenacideva karaṇīyena nisinnattā na āgatā.",
  "atk-s0102a2:292_4": "“Te āgantvā bhikkhusaṅghassa ṭhānanisajjokāsaṁ saṁvidahitvā dassantī”ti tesaṁ santike avelāyampi bhagavā pesesi.",
  "atk-s0102a2:293_0": "Mallānaṁ vandanāvaṇṇanā",
  "atk-s0102a2:294_0": "211.Amhākañca noti ettha no kāro nipātamattaṁ.",
  "atk-s0102a2:294_1": "Aghāvinoti uppannadukkhā.",
  "atk-s0102a2:294_2": "Dummanāti anattamanā.",
  "atk-s0102a2:294_3": "Cetodukkhasamappitāti domanassasamappitā.",
  "atk-s0102a2:294_4": "Kulaparivattaso kulaparivattaso ṭhapetvāti ekekaṁ kulaparivattaṁ kulasaṅkhepaṁ vīthisabhāgena ceva racchāsabhāgena ca visuṁ visuṁ ṭhapetvā.",
  "atk-s0102a2:295_0": "Subhaddaparibbājakavatthuvaṇṇanā",
  "atk-s0102a2:296_0": "212.Subhaddonāma paribbājakoti udiccabrāhmaṇamahāsālakulā pabbajito channaparibbājako.",
  "atk-s0102a2:296_1": "Kaṅkhādhammoti vimatidhammo.",
  "atk-s0102a2:296_2": "Kasmā panassa ajja evaṁ ahosīti?",
  "atk-s0102a2:296_3": "Tathāvidhaupanissayattā.",
  "atk-s0102a2:296_4": "Pubbe kira puññakaraṇakāle dve bhātaro ahesuṁ.",
  "atk-s0102a2:296_5": "Te ekatova sassaṁ akaṁsu.",
  "atk-s0102a2:296_6": "Tattha jeṭṭhakassa –",
  "atk-s0102a2:296_7": "“ekasmiṁ sasse navavāre aggasassadānaṁ mayā dātabba”nti ahosi.",
  "atk-s0102a2:296_8": "So vappakāle bījaggaṁ nāma datvā gabbhakāle kaniṭṭhena saddhiṁ mantesi –",
  "atk-s0102a2:296_9": "“gabbhakāle gabbhaṁ phāletvā dassāmā”ti kaniṭṭho –",
  "atk-s0102a2:296_10": "“taruṇasassaṁ nāsetukāmosī”ti āha.",
  "atk-s0102a2:296_11": "Jeṭṭho kaniṭṭhassa ananuvattanabhāvaṁ ñatvā khettaṁ vibhajitvā attano koṭṭhāsato gabbhaṁ phāletvā khīraṁ nīharitvā sappinavanītena saṁyojetvā adāsi, puthukakāle puthukaṁ kāretvā adāsi, lāyanakāle lāyanaggaṁ, veṇikaraṇe veṇaggaṁ, kalāpādīsu kalāpaggaṁ, khalaggaṁ, khalabhaṇḍaggaṁ, koṭṭhagganti evaṁ ekasasse navavāre aggadānaṁ adāsi.",
  "atk-s0102a2:296_12": "Kaniṭṭho pana uddharitvā adāsi.",
  "atk-s0102a2:297_0": "Tesu jeṭṭhako aññāsikoṇḍaññatthero jāto. Bhagavā –",
  "atk-s0102a2:297_1": "“kassa nu kho ahaṁ paṭhamaṁ dhammaṁ deseyya”nti olokento “aññāsikoṇḍañño ekasmiṁ sasse nava aggadānāni adāsi, imaṁ aggadhammaṁ tassa desessāmī”ti sabbapaṭhamaṁ dhammaṁ desesi.",
  "atk-s0102a2:297_2": "So aṭṭhārasahi brahmakoṭīhi saddhiṁ sotāpattiphale patiṭṭhāsi.",
  "atk-s0102a2:297_3": "Kaniṭṭho pana ohīyitvā pacchā dānassa dinnattā satthu parinibbānakāle evaṁ cintetvā satthāraṁ daṭṭhukāmo ahosi.",
  "atk-s0102a2:298_0": "Mā tathāgataṁ viheṭhesīti thero kira –",
  "atk-s0102a2:298_1": "“ete aññatitthiyā nāma attano gahaṇameva gaṇhanti, tassa vissajjāpanatthāya bhagavato bahuṁ bhāsamānassa kāyavācāvihesā bhavissati, pakatiyāpi ca kilantoyeva bhagavā”ti maññamāno evamāha.",
  "atk-s0102a2:298_2": "Paribbājako –",
  "atk-s0102a2:298_3": "“na me ayaṁ bhikkhu okāsaṁ karoti, atthikena pana anuvattitvā kāretabbo”ti theraṁ anuvattanto dutiyampi tatiyampi āha.",
  "atk-s0102a2:299_0": "213.Assosikhoti sāṇidvāre ṭhitassa bhāsato pakatisoteneva assosi, sutvā ca pana subhaddasseva atthāya mahatā ussāhena āgatattā alaṁ ānandātiādimāha.",
  "atk-s0102a2:299_1": "Tattha alanti paṭikkhepatthe nipāto.",
  "atk-s0102a2:299_2": "Aññāpekkhovāti aññātukāmova hutvā.",
  "atk-s0102a2:299_3": "Abbhaññiṁsūti yathā tesaṁ paṭiññā, tatheva jāniṁsu.",
  "atk-s0102a2:299_4": "Idaṁ vuttaṁ hoti –",
  "atk-s0102a2:299_5": "sace nesaṁ sā paṭiññā niyyānikā, sabbe abbhaññaṁsu, no ce, na abbhaññaṁsu.",
  "atk-s0102a2:299_6": "Tasmā kiṁ tesaṁ paṭiññā niyyānikā, aniyyānikāti ayameva tassa pañhassa attho.",
  "atk-s0102a2:299_7": "Atha bhagavā tesaṁ aniyyānikabhāvakathanena atthābhāvato ceva okāsābhāvato ca “ala”nti paṭikkhipitvā dhammameva desesi.",
  "atk-s0102a2:299_8": "Paṭhamayāmasmiñhi mallānaṁ dhammaṁ desetvā majjhimayāme subhaddassa, pacchimayāme bhikkhusaṅghaṁ ovaditvā balavapaccūsasamaye parinibbāyissāmicceva bhagavā āgato.",
  "atk-s0102a2:300_0": "214.Samaṇopi tattha na upalabbhatīti paṭhamo sotāpannasamaṇopi tattha natthi, dutiyo sakadāgāmisamaṇopi, tatiyo anāgāmisamaṇopi, catuttho arahattasamaṇopi tattha natthīti attho.",
  "atk-s0102a2:300_1": "“Imasmiṁ kho”ti purimadesanāya aniyamato vatvā idāni attano sāsanaṁ niyamento āha.",
  "atk-s0102a2:300_2": "Suññā parappavādā samaṇebhīti catunnaṁ maggānaṁ atthāya āraddhavipassakehi catūhi, maggaṭṭhehi catūhi, phalaṭṭhehi catūhīti dvādasahi samaṇehi suññā parappavādā tucchā rittakā.",
  "atk-s0102a2:300_3": "Ime ca subhaddāti ime dvādasa bhikkhū.",
  "atk-s0102a2:300_4": "Sammā vihareyyunti ettha sotāpanno attano adhigataṭṭhānaṁ aññassa kathetvā taṁ sotāpannaṁ karonto sammā viharati nāma.",
  "atk-s0102a2:300_5": "Esa nayo sakadāgāmiādīsu.",
  "atk-s0102a2:300_6": "Sotāpattimaggaṭṭho aññampi sotāpattimaggaṭṭhaṁ karonto sammā viharati nāma.",
  "atk-s0102a2:300_7": "Esa nayo sesamaggaṭṭhesu.",
  "atk-s0102a2:300_8": "Sotāpattimaggatthāya āraddhavipassako attano paguṇaṁ kammaṭṭhānaṁ kathetvā aññampi sotāpattimaggatthāya āraddhavipassakaṁ karonto sammā viharati nāma.",
  "atk-s0102a2:300_9": "Esa nayo sesamaggatthāya āraddhavipassakesu.",
  "atk-s0102a2:300_10": "Idaṁ sandhāyāha –",
  "atk-s0102a2:300_11": "“sammā vihareyyu”nti.",
  "atk-s0102a2:300_12": "Asuñño loko arahantehi assāti naḷavanaṁ saravanaṁ viya nirantaro assa.",
  "atk-s0102a2:301_0": "Ekūnatiṁso vayasāti vayena ekūnatiṁsavasso hutvā.",
  "atk-s0102a2:301_1": "Yaṁ pabbajinti ettha yanti nipātamattaṁ.",
  "atk-s0102a2:301_2": "Kiṁ kusalānuesīti “kiṁ kusala”nti anuesanto pariyesanto. Tattha –",
  "atk-s0102a2:301_3": "“kiṁ kusala”nti sabbaññutaññāṇaṁ adhippetaṁ, taṁ gavesantoti attho.",
  "atk-s0102a2:301_4": "Yato ahanti yato paṭṭhāya ahaṁ pabbajito, etthantare samadhikāni paññāsa vassāni hontīti dasseti.",
  "atk-s0102a2:301_5": "Ñāyassa dhammassāti ariyamaggadhammassa.",
  "atk-s0102a2:301_6": "Padesavattīti padese vipassanāmagge pavattanto.",
  "atk-s0102a2:301_7": "Ito bahiddhāti mama sāsanato bahiddhā.",
  "atk-s0102a2:301_8": "Samaṇopinatthīti padesavattivipassakopi natthi, paṭhamasamaṇo sotāpannopi natthīti vuttaṁ hoti.",
  "atk-s0102a2:302_0": "Ye etthāti ye tumhe ettha sāsane satthārā sammukhā antevāsikābhisekena abhisittā, tesaṁ vo lābhā tesaṁ vo suladdhanti.",
  "atk-s0102a2:302_1": "Bāhirasamaye kira yaṁ antevāsikaṁ ācariyo –",
  "atk-s0102a2:302_2": "“imaṁ pabbājehi, imaṁ ovada, imaṁ anusāsā”ti vadati, so tena attano ṭhāne ṭhapito hoti, tasmā tassa –",
  "atk-s0102a2:302_3": "“imaṁ pabbajehi, imaṁ ovada, imaṁ anusāsā”ti ime lābhā honti.",
  "atk-s0102a2:302_4": "Therampi subhaddo tameva bāhirasamayaṁ gahetvā evamāha.",
  "atk-s0102a2:303_0": "Alattha khoti kathaṁ alattha?",
  "atk-s0102a2:303_1": "Thero kira naṁ ekamantaṁ netvā udakatumbato pānīyena sīsaṁ temetvā tacapañcakakammaṭṭhānaṁ kathetvā kesamassuṁ ohāretvā kāsāyāni vatthāni acchādāpetvā saraṇāni datvā bhagavato santikaṁ ānesi.",
  "atk-s0102a2:303_2": "Bhagavā upasampādetvā kammaṭṭhānaṁ ācikkhi.",
  "atk-s0102a2:303_3": "So taṁ gahetvā uyyānassa ekamante caṅkamaṁ adhiṭṭhāya ghaṭento vāyamanto vipassanaṁ vaḍḍhento saha paṭisambhidāhi arahattaṁ patvā āgamma bhagavantaṁ vanditvā nisīdi.",
  "atk-s0102a2:303_4": "Taṁ sandhāya –",
  "atk-s0102a2:303_5": "“acirūpasampanno kho panā”tiādi vuttaṁ.",
  "atk-s0102a2:304_0": "So ca bhagavato pacchimo sakkhisāvako ahosīti saṅgītikārakānaṁ vacanaṁ.",
  "atk-s0102a2:304_1": "Tattha yo bhagavati dharamāne pabbajitvā aparabhāge upasampadaṁ labhitvā kammaṭṭhānaṁ gahetvā arahattaṁ pāpuṇāti, upasampadampi vā dharamāneyeva labhitvā aparabhāge kammaṭṭhānaṁ gahetvā arahattaṁ pāpuṇāti, kammaṭṭhānampi vā dharamāneyeva gahetvā aparabhāge arahattameva pāpuṇāti, sabbopi so pacchimo sakkhisāvako.",
  "atk-s0102a2:304_2": "Ayaṁ pana dharamāneyeva bhagavati pabbajito ca upasampanno ca kammaṭṭhānañca gahetvā arahattaṁ pattoti.",
  "atk-s0102a2:305_0": "Pañcamabhāṇavāravaṇṇanā niṭṭhitā.",
  "atk-s0102a2:306_0": "Tathāgatapacchimavācāvaṇṇanā",
  "atk-s0102a2:307_0": "216.",
  "atk-s0102a2:307_1": "Idāni bhikkhusaṅghassa ovādaṁ ārabhi, taṁ dassetuṁ atha kho bhagavātiādi vuttaṁ.",
  "atk-s0102a2:307_2": "Tattha desito paññattoti dhammopi desito ceva paññatto ca, vinayopi desito ceva paññatto ca.",
  "atk-s0102a2:307_3": "Paññatto ca nāma ṭhapito paṭṭhapitoti attho.",
  "atk-s0102a2:307_4": "So vo mamaccayenāti so dhammavinayo tumhākaṁ mamaccayena satthā.",
  "atk-s0102a2:307_5": "Mayā hi vo ṭhiteneva –",
  "atk-s0102a2:307_6": "“idaṁ lahukaṁ, idaṁ garukaṁ, idaṁ satekicchaṁ, idaṁ atekicchaṁ, idaṁ lokavajjaṁ, idaṁ paṇṇattivajjaṁ, ayaṁ āpatti puggalassa santike vuṭṭhāti, ayaṁ āpatti gaṇassa santike vuṭṭhāti, ayaṁ saṅghassa santike vuṭṭhātī”ti sattāpattikkhandhavasena otiṇṇe vatthusmiṁ sakhandhakaparivāro ubhatovibhaṅgo vinayo nāma desito, taṁ sakalampi vinayapiṭakaṁ mayi parinibbute tumhākaṁ satthukiccaṁ sādhessati.",
  "atk-s0102a2:308_0": "Ṭhiteneva ca mayā –",
  "atk-s0102a2:308_1": "“ime cattāro satipaṭṭhānā, cattāro sammappadhānā, cattāro iddhipādā, pañca indriyāni, pañca balāni, satta bojjhaṅgā, ariyo aṭṭhaṅgiko maggo”ti tena tenākārena ime dhamme vibhajitvā vibhajitvā suttantapiṭakaṁ desitaṁ, taṁ sakalampi suttantapiṭakaṁ mayi parinibbute tumhākaṁ satthukiccaṁ sādhessati.",
  "atk-s0102a2:308_2": "Ṭhiteneva ca mayā –",
  "atk-s0102a2:308_3": "“ime pañcakkhandhā, dvādasāyatanāni, aṭṭhārasa dhātuyo, cattāri saccāni, bāvīsatindriyāni, nava hetū, cattāro āhārā, satta phassā, satta vedanā, satta saññā, satta sañcetanā, satta cittāni.",
  "atk-s0102a2:308_4": "Tatrāpi ‘ettakā dhammā kāmāvacarā, ettakā rūpāvacarā, ettakā arūpāvacarā, ettakā pariyāpannā, ettakā apariyāpannā, ettakā lokiyā, ettakā lokuttarā’ti” ime dhamme vibhajitvā vibhajitvā catuvīsatisamantapaṭṭhānaanantanayamahāpaṭṭhānapaṭimaṇḍitaṁ abhidhammapiṭakaṁ desitaṁ, taṁ sakalampi abhidhammapiṭakaṁ mayi parinibbute tumhākaṁ satthukiccaṁ sādhessati.",
  "atk-s0102a2:309_0": "Iti sabbampetaṁ abhisambodhito yāva parinibbānā pañcacattālīsavassāni bhāsitaṁ lapitaṁ –",
  "atk-s0102a2:309_1": "“tīṇi piṭakāni, pañca nikāyā, navaṅgāni, caturāsīti dhammakkhandhasahassānī”ti evaṁ mahāpabhedaṁ hoti.",
  "atk-s0102a2:309_2": "Iti imāni caturāsīti dhammakkhandhasahassāni tiṭṭhanti, ahaṁ ekova parinibbāyāmi.",
  "atk-s0102a2:309_3": "Ahañca kho pana dāni ekakova ovadāmi anusāsāmi, mayi parinibbute imāni caturāsīti dhammakkhandhasahassāni tumhe ovadissanti anusāsissantīti evaṁ bhagavā bahūni kāraṇāni dassento –",
  "atk-s0102a2:309_4": "“so vo mamaccayena satthā”ti ovaditvā puna anāgate cārittaṁ dassento yathā kho panātiādimāha.",
  "atk-s0102a2:310_0": "Tattha samudācarantīti kathenti voharanti.",
  "atk-s0102a2:310_1": "Nāmena vā gottena vāti navakāti avatvā “tissa, nāgā”ti evaṁ nāmena vā, “kassapa, gotamā”ti evaṁ gottena vā, “āvuso tissa, āvuso kassapā”ti evaṁ āvusovādena vā samudācaritabbo.",
  "atk-s0102a2:310_2": "Bhanteti vā āyasmāti vāti bhante tissa, āyasmā tissāti evaṁ samudācaritabbo.",
  "atk-s0102a2:310_3": "Samūhanatūti ākaṅkhamāno samūhanatu, yadi icchati samūhaneyyāti attho.",
  "atk-s0102a2:310_4": "Kasmā pana samūhanathāti ekaṁseneva avatvā vikappavacaneneva ṭhapesīti?",
  "atk-s0102a2:310_5": "Mahākassapassa balaṁ diṭṭhattā.",
  "atk-s0102a2:310_6": "Passati hi bhagavā –",
  "atk-s0102a2:310_7": "“samūhanathāti vuttepi saṅgītikāle kassapo na samūhanissatī”ti.",
  "atk-s0102a2:310_8": "Tasmā vikappeneva ṭhapesi.",
  "atk-s0102a2:311_0": "Tattha –",
  "atk-s0102a2:311_1": "“ekacce therā evamāhaṁsu –",
  "atk-s0102a2:311_2": "cattāri pārājikāni ṭhapetvā avasesāni khuddānukhuddakānī”tiādinā nayena pañcasatikasaṅgītiyaṁ khuddānukhuddakakathā āgatāva vinicchayo pettha samantapāsādikāyaṁ vutto.",
  "atk-s0102a2:311_3": "Keci panāhu –",
  "atk-s0102a2:311_4": "“bhante, nāgasena, katamaṁ khuddakaṁ, katamaṁ anukhuddaka”nti milindena raññā pucchito.",
  "atk-s0102a2:311_5": "“Dukkaṭaṁ, mahārāja, khuddakaṁ, dubbhāsitaṁ anukhuddaka”nti vuttattā nāgasenatthero khuddānukhuddakaṁ jānāti.",
  "atk-s0102a2:311_6": "Mahākassapo pana taṁ ajānanto –",
  "atk-s0102a2:312_0": "“Suṇātu me, āvuso, saṅgho santamhākaṁ sikkhāpadāni gihigatāni, gihinopi jānanti –",
  "atk-s0102a2:312_1": "“idaṁ vo samaṇānaṁ sakyaputtiyānaṁ kappati, idaṁ vo na kappatī”ti.",
  "atk-s0102a2:312_2": "Sace mayaṁ khuddānukhuddakāni sikkhāpadāni samūhanissāma, bhavissanti vattāro –",
  "atk-s0102a2:312_3": "“dhūmakālikaṁ samaṇena gotamena sāvakānaṁ sikkhāpadaṁ paññattaṁ, yāva nesaṁ satthā aṭṭhāsi, tāvime sikkhāpadesu sikkhiṁsu, yato imesaṁ satthā parinibbuto, na dānime sikkhāpadesu sikkhantī”ti.",
  "atk-s0102a2:312_4": "Yadi saṅghassa pattakallaṁ, saṅgho apaññattaṁ na paññapeyya, paññattaṁ na samucchindeyya, yathāpaññattesu sikkhāpadesu samādāya vatteyya.",
  "atk-s0102a2:312_5": "Esā ñattīti –",
  "atk-s0102a2:313_0": "Kammavācaṁ sāvesīti.",
  "atk-s0102a2:313_1": "Na taṁ evaṁ gahetabbaṁ.",
  "atk-s0102a2:313_2": "Nāgasenatthero hi –",
  "atk-s0102a2:313_3": "“paravādino okāso mā ahosī”ti evamāha.",
  "atk-s0102a2:313_4": "Mahākassapatthero “khuddānukhuddakāpattiṁ na samūhanissāmī”ti kammavācaṁ sāvesi.",
  "atk-s0102a2:314_0": "Brahmadaṇḍakathāpi saṅgītiyaṁ āgatattāsamantapāsādikāyaṁ vinicchitā.",
  "atk-s0102a2:315_0": "Kaṅkhāti dveḷhakaṁ.",
  "atk-s0102a2:315_1": "Vimatīti vinicchituṁ asamatthatā, buddho nu kho, na buddho nu kho, dhammo nu kho, na dhammo nu kho, saṅgho nu kho, na saṅgho nu kho, maggo nu kho, na maggo nu kho, paṭipadā nu kho, na paṭipadā nu khoti yassa saṁsayo uppajjeyya, taṁ vo vadāmi “pucchatha bhikkhave”ti ayamettha saṅkhepattho.",
  "atk-s0102a2:315_2": "Satthugāravenāpi na puccheyyāthāti mayaṁ satthusantike pabbajimha, cattāro paccayāpi no satthu santakāva, te mayaṁ ettakaṁ kālaṁ kaṅkhaṁ akatvā na arahāma ajja pacchimakāle kaṅkhaṁ kātunti sace evaṁ satthari gāravena na pucchatha.",
  "atk-s0102a2:315_3": "Sahāyakopi bhikkhave sahāyakassa ārocetūti tumhākaṁ yo yassa bhikkhuno sandiṭṭho sambhatto, so tassa ārocetu, ahaṁ etassa bhikkhussa kathessāmi, tassa kathaṁ sutvā sabbe nikkaṅkhā bhavissathāti dasseti.",
  "atk-s0102a2:316_0": "Evaṁ pasannoti evaṁ saddahāmi ahanti attho.",
  "atk-s0102a2:316_1": "Ñāṇamevāti nikkaṅkhabhāvapaccakkhakaraṇañāṇaṁyeva, ettha tathāgatassa na saddhāmattanti attho.",
  "atk-s0102a2:316_2": "Imesañhi, ānandāti imesaṁ antosāṇiyaṁ nisinnānaṁ pañcannaṁ bhikkhusatānaṁ.",
  "atk-s0102a2:316_3": "Yo pacchimakoti yo guṇavasena pacchimako.",
  "atk-s0102a2:316_4": "Ānandattheraṁyeva sandhāyāha.",
  "atk-s0102a2:317_0": "218.Appamādena sampādethāti satiavippavāsena sabbakiccāni sampādeyyātha.",
  "atk-s0102a2:317_1": "Iti bhagavā parinibbānamañce nipanno pañcacattālīsa vassāni dinnaṁ ovādaṁ sabbaṁ ekasmiṁ appamādapadeyeva pakkhipitvā adāsi.",
  "atk-s0102a2:317_2": "Ayaṁ tathāgatassa pacchimā vācāti idaṁ pana saṅgītikārakānaṁ vacanaṁ.",
  "atk-s0102a2:318_0": "Parinibbutakathāvaṇṇanā",
  "atk-s0102a2:319_0": "219.",
  "atk-s0102a2:319_1": "Ito paraṁ yaṁ parinibbānaparikammaṁ katvā bhagavā parinibbuto, taṁ dassetuṁ atha kho bhagavā paṭhamaṁ jhānantiādi vuttaṁ.",
  "atk-s0102a2:319_2": "Tattha parinibbuto bhanteti nirodhaṁ samāpannassa bhagavato assāsapassāsānaṁ abhāvaṁ disvā pucchati.",
  "atk-s0102a2:319_3": "Na āvusoti thero kathaṁ jānāti?",
  "atk-s0102a2:319_4": "Thero kira satthārā saddhiṁyeva taṁ taṁ samāpattiṁ samāpajjanto yāva nevasaññānāsaññāyatanā vuṭṭhānaṁ, tāva gantvā idāni bhagavā nirodhaṁ samāpanno, antonirodhe ca kālaṅkiriyā nāma natthīti jānāti.",
  "atk-s0102a2:320_0": "Atha kho bhagavā saññāvedayitanirodhasamāpattiyā vuṭṭhahitvā nevasaññānāsaññāyatanaṁ samāpajji…pe…",
  "atk-s0102a2:320_1": "tatiyajjhānā vuṭṭhahitvā catutthajjhānaṁ samāpajjīti ettha bhagavā catuvīsatiyā ṭhānesu paṭhamajjhānaṁ samāpajji, terasasu ṭhānesu dutiyajjhānaṁ, tathā tatiyajjhānaṁ, pannarasasu ṭhānesu catutthajjhānaṁ samāpajji. Kathaṁ?",
  "atk-s0102a2:320_2": "Dasasu asubhesu, dvattiṁsākāre aṭṭhasu kasiṇesu, mettākaruṇāmuditāsu, ānāpāne, paricchedākāseti imesu tāva catuvīsatiyā ṭhānesu paṭhamajjhānaṁ samāpajji.",
  "atk-s0102a2:320_3": "Ṭhapetvā pana dvattiṁsākārañca dasa asubhāni ca sesesu terasasu dutiyajjhānaṁ, tesuyeva ca tatiyajjhānaṁ samāpajji.",
  "atk-s0102a2:320_4": "Aṭṭhasu pana kasiṇesu, upekkhābrahmavihāre, ānāpāne, paricchedākāse, catūsu arūpesūti imesu pannarasasu ṭhānesu catutthajjhānaṁ samāpajji.",
  "atk-s0102a2:320_5": "Ayampi ca saṅkhepakathāva.",
  "atk-s0102a2:320_6": "Nibbānapuraṁ pavisanto pana bhagavā dhammassāmī sabbāpi catuvīsatikoṭisatasahassasaṅkhyā samāpattiyo pavisitvā videsaṁ gacchanto ñātijanaṁ āliṅgetvā viya sabbasamāpattisukhaṁ anubhavitvā paviṭṭho.",
  "atk-s0102a2:321_0": "Catutthajjhānā vuṭṭhahitvā samanantarā bhagavā parinibbāyīti ettha jhānasamanantaraṁ, paccavekkhaṇāsamanantaranti dve samanantarāni.",
  "atk-s0102a2:321_1": "Tattha jhānā vuṭṭhāya bhavaṅgaṁ otiṇṇassa tattheva parinibbānaṁ jhānasamanantaraṁ nāma.",
  "atk-s0102a2:321_2": "Jhānā vuṭṭhahitvā puna jhānaṅgāni paccavekkhitvā bhavaṅgaṁ otiṇṇassa tattheva parinibbānaṁ paccavekkhaṇāsamanantaraṁ nāma.",
  "atk-s0102a2:321_3": "Imānipi dve samanantarāneva.",
  "atk-s0102a2:321_4": "Bhagavā pana jhānaṁ samāpajjitvā jhānā vuṭṭhāya jhānaṅgāni paccavekkhitvā bhavaṅgacittena abyākatena dukkhasaccena parinibbāyi.",
  "atk-s0102a2:321_5": "Ye hi keci buddhā vā paccekabuddhā vā ariyasāvakā vā antamaso kunthakipillikaṁ upādāya sabbe bhavaṅgacitteneva abyākatena dukkhasaccena kālaṅkarontīti.",
  "atk-s0102a2:321_6": "Mahābhūmicālādīni vuttanayānevāti.",
  "atk-s0102a2:322_0": "220.Bhūtāti sattā. Appaṭipuggaloti paṭibhāgapuggalavirahito. Balappattoti dasavidhañāṇabalaṁ patto.",
  "atk-s0102a2:323_0": "221.Uppādavayadhamminoti uppādavayasabhāvā.",
  "atk-s0102a2:323_1": "Tesaṁ vūpasamoti tesaṁ saṅkhārānaṁ vūpasamo, asaṅkhataṁ nibbānameva sukhanti attho.",
  "atk-s0102a2:324_0": "222.Nāhu assāsapassāsoti na jāto assāsapassāso.",
  "atk-s0102a2:324_1": "Anejoti taṇhāsaṅkhātāya ejāya abhāvena anejo.",
  "atk-s0102a2:324_2": "Santimārabbhāti anupādisesaṁ nibbānaṁ ārabbha paṭicca sandhāya.",
  "atk-s0102a2:324_3": "Yaṁ kālamakarīti yo kālaṁ akari.",
  "atk-s0102a2:324_4": "Idaṁ vuttaṁ hoti –",
  "atk-s0102a2:324_5": "“āvuso, yo mama satthā buddhamuni santiṁ gamissāmīti, santiṁ ārabbha kālamakari, tassa ṭhitacittassa tādino idāni assāsapassāso na jāto, natthi, nappavattatī”ti.",
  "atk-s0102a2:325_0": "Asallīnenāti alīnena asaṅkuṭitena suvikasiteneva cittena.",
  "atk-s0102a2:325_1": "Vedanaṁ ajjhavāsayīti vedanaṁ adhivāsesi, na vedanānuvattī hutvā ito cito ca samparivatti.",
  "atk-s0102a2:325_2": "Vimokkhoti kenaci dhammena anāvaraṇavimokkho sabbaso apaññattibhāvūpagamo pajjotanibbānasadiso jāto.",
  "atk-s0102a2:326_0": "223.Tadāsīti “saha parinibbānā mahābhūmicālo”ti evaṁ heṭṭhā vuttaṁ bhūmicālameva sandhāyāha.",
  "atk-s0102a2:326_1": "Tañhi lomahaṁsanañca bhiṁsanakañca āsi.",
  "atk-s0102a2:326_2": "Sabbākāravarūpeteti sabbavarakāraṇūpete.",
  "atk-s0102a2:327_0": "224.Avītarāgāti puthujjanā ceva sotāpannasakadāgāmino ca.",
  "atk-s0102a2:327_1": "Tesañhi domanassaṁ appahīnaṁ.",
  "atk-s0102a2:327_2": "Tasmā tepi bāhā paggayha kandanti.",
  "atk-s0102a2:327_3": "Ubhopi hatthe sīse ṭhapetvā rodantīti sabbaṁ purimanayeneva veditabbaṁ.",
  "atk-s0102a2:328_0": "225.Ujjhāyantīti “ayyā attanāpi adhivāsetuṁ na sakkonti, sesajanaṁ kathaṁ samassāsessantī”ti vadantiyo ujjhāyanti.",
  "atk-s0102a2:328_1": "Kathaṁbhūtā pana bhante āyasmā anuruddho devatā manasikarotīti devatā, bhante, kathaṁbhūtā āyasmā anuruddho sallakkheti, kiṁ tā satthu parinibbānaṁ adhivāsentīti?",
  "atk-s0102a2:329_0": "Atha tāsaṁ pavattidassanatthaṁ thero santāvusotiādimāha.",
  "atk-s0102a2:329_1": "Taṁ vuttatthameva.",
  "atk-s0102a2:329_2": "Rattāvasesanti balavapaccūse parinibbutattā rattiyā avasesaṁ cullakaddhānaṁ.",
  "atk-s0102a2:329_3": "Dhammiyā kathāyāti aññā pāṭiyekkā dhammakathā nāma natthi, “āvuso sadevake nāma loke appaṭipuggalassa satthuno ayaṁ maccurājā na lajjati, kimaṅgaṁ pana lokiyamahājanassa lajjissatī”ti evarūpāya pana maraṇapaṭisaṁyuttāya kathāya vītināmesuṁ.",
  "atk-s0102a2:329_4": "Tesañhi taṁ kathaṁ kathentānaṁ muhutteneva aruṇaṁ uggacchi.",
  "atk-s0102a2:330_0": "226.Atha khoti aruṇuggaṁ disvāva thero theraṁ etadavoca.",
  "atk-s0102a2:330_1": "Teneva karaṇīyenāti kīdisena nu kho parinibbānaṭṭhāne mālāgandhādisakkārena bhavitabbaṁ, kīdisena bhikkhusaṅghassa nisajjaṭṭhānena bhavitabbaṁ, kīdisena khādanīyabhojanīyena bhavitabbanti, evaṁ yaṁ bhagavato parinibbutabhāvaṁ sutvā kattabbaṁ teneva karaṇīyena.",
  "atk-s0102a2:331_0": "Buddhasarīrapūjāvaṇṇanā",
  "atk-s0102a2:332_0": "227.Sabbañca tāḷāvacaranti sabbaṁ tūriyabhaṇḍaṁ.",
  "atk-s0102a2:332_1": "Sannipātethāti bheriṁ carāpetvā samāharatha.",
  "atk-s0102a2:332_2": "Te tatheva akaṁsu.",
  "atk-s0102a2:332_3": "Maṇḍalamāḷeti dussamaṇḍalamāḷe.",
  "atk-s0102a2:332_4": "Paṭiyādentāti sajjentā.",
  "atk-s0102a2:333_0": "Dakkhiṇena dakkhiṇanti nagarassa dakkhiṇadisābhāgeneva dakkhiṇadisābhāgaṁ.",
  "atk-s0102a2:333_1": "Bāhirena bāhiranti antonagaraṁ appavesetvā bāhireneva nagarassa bāhirapassaṁ haritvā.",
  "atk-s0102a2:333_2": "Dakkhiṇato nagarassāti anurādhapurassa dakkhiṇadvārasadise ṭhāne ṭhapetvā sakkārasammānaṁ katvā jetavanasadise ṭhāne jhāpessāmāti attho.",
  "atk-s0102a2:334_0": "228.Aṭṭha mallapāmokkhāti majjhimavayā thāmasampannā aṭṭhamallarājāno.",
  "atk-s0102a2:334_1": "Sīsaṁ nhātāti sīsaṁ dhovitvā nahātā.",
  "atk-s0102a2:334_2": "Āyasmantaṁ anuruddhanti therova dibbacakkhukoti pākaṭo, tasmā te santesupi aññesu mahātheresu –",
  "atk-s0102a2:334_3": "“ayaṁ no pākaṭaṁ katvā kathessatī”ti theraṁ pucchiṁsu.",
  "atk-s0102a2:334_4": "Kathaṁ pana, bhante, devatānaṁ adhippāyoti bhante, amhākaṁ tāva adhippāyaṁ jānāma.",
  "atk-s0102a2:334_5": "Devatānaṁ kathaṁ adhippāyoti pucchanti.",
  "atk-s0102a2:334_6": "Thero paṭhamaṁ tesaṁ adhippāyaṁ dassento tumhākaṁ khotiādimāha.",
  "atk-s0102a2:334_7": "Makuṭabandhanaṁ nāma mallānaṁ cetiyanti mallarājūnaṁ pasādhanamaṅgalasālāya etaṁ nāmaṁ.",
  "atk-s0102a2:334_8": "Cittīkataṭṭhena panesā “cetiya”nti vuccati.",
  "atk-s0102a2:335_0": "229.Yāvasandhisamalasaṅkaṭīrāti ettha sandhi nāma gharasandhi.",
  "atk-s0102a2:335_1": "Samalaṁ nāma gūtharāsiniddhamanapanāḷi.",
  "atk-s0102a2:335_2": "Saṅkaṭīraṁ nāma saṅkāraṭṭhānaṁ.",
  "atk-s0102a2:335_3": "Dibbehi ca mānusakehi ca naccehīti upari devatānaṁ naccāni honti, heṭṭhā manussānaṁ.",
  "atk-s0102a2:335_4": "Esa nayo gītādīsu.",
  "atk-s0102a2:335_5": "Apica devatānaṁ antare manussā, manussānaṁ antare devatāti evampi sakkarontā pūjentā agamaṁsu.",
  "atk-s0102a2:335_6": "Majjhena majjhaṁ nagarassa haritvāti evaṁ hariyamāne bhagavato sarīre bandhulamallasenāpatibhariyā mallikā nāma –",
  "atk-s0102a2:335_7": "“bhagavato sarīraṁ āharantī”ti sutvā attano sāmikassa kālaṁ kiriyato paṭṭhāya aparibhuñjitvā ṭhapitaṁ visākhāya pasādhanasadisaṁ mahālatāpasādhanaṁ nīharāpetvā –",
  "atk-s0102a2:335_8": "“iminā satthāraṁ pūjessāmī”ti taṁ majjāpetvā gandhodakena dhovitvā dvāre ṭhitā.",
  "atk-s0102a2:336_0": "Taṁ kira pasādhanaṁ tāsañca dvinnaṁ itthīnaṁ, devadāniyacorassa geheti tīsuyeva ṭhānesu ahosi.",
  "atk-s0102a2:336_1": "Sā ca satthu sarīre dvāraṁ sampatte –",
  "atk-s0102a2:336_2": "“otāretha, tātā, satthusarīra”nti vatvā taṁ pasādhanaṁ satthusarīre paṭimuñci.",
  "atk-s0102a2:336_3": "Taṁ sīsato paṭṭhāya paṭimukkaṁ yāvapādatalāgataṁ.",
  "atk-s0102a2:336_4": "Suvaṇṇavaṇṇaṁ bhagavato sarīraṁ sattaratanamayena mahāpasādhanena pasādhitaṁ ativiya virocittha.",
  "atk-s0102a2:336_5": "Taṁ sā disvā pasannacittā patthanaṁ akāsi –",
  "atk-s0102a2:336_6": "“bhagavā yāva vaṭṭe saṁsarissāmi, tāva me pāṭiyekkaṁ pasādhanakiccaṁ mā hotu, niccaṁ paṭimukkapasādhanasadisameva sarīraṁ hotū”ti.",
  "atk-s0102a2:337_0": "Atha bhagavantaṁ sattaratanamayena mahāpasādhanena ukkhipitvā puratthimena dvārena nīharitvā puratthimena nagarassa makuṭabandhanaṁ mallānaṁ cetiyaṁ, ettha bhagavato sarīraṁ nikkhipiṁsu.",
  "atk-s0102a2:338_0": "Mahākassapattheravatthuvaṇṇanā",
  "atk-s0102a2:339_0": "231.Pāvāyakusināranti pāvānagare piṇḍāya caritvā “kusināraṁ gamissāmī”ti addhānamaggappaṭipanno hoti.",
  "atk-s0102a2:339_1": "Rukkhamūle nisīdīti ettha kasmā divāvihāranti na vuttaṁ?",
  "atk-s0102a2:339_2": "Divāvihāratthāya anisinnattā.",
  "atk-s0102a2:339_3": "Therassa hi parivārā bhikkhū sabbe sukhasaṁvaddhitā mahāpuññā.",
  "atk-s0102a2:339_4": "Te majjhanhikasamaye tattapāsāṇasadisāya bhūmiyā padasā gacchantā kilamiṁsu.",
  "atk-s0102a2:339_5": "Thero te disvā –",
  "atk-s0102a2:339_6": "“bhikkhū kilamanti, gantabbaṭṭhānañca na dūraṁ, thokaṁ vissamitvā darathaṁ paṭippassambhetvā sāyanhasamaye kusināraṁ gantvā dasabalaṁ passissāmī”ti maggā okkamma aññatarasmiṁ rukkhamūle saṅghāṭiṁ paññapetvā udakatumbato udakena hatthapāde sītale katvā nisīdi.",
  "atk-s0102a2:339_7": "Parivārabhikkhūpissa rukkhamūle nisīditvā yoniso manasikāre kammaṁ kurumānā tiṇṇaṁ ratanānaṁ vaṇṇaṁ bhaṇamānā nisīdiṁsu.",
  "atk-s0102a2:339_8": "Iti darathavinodanatthāya nisinnattā “divāvihāra”nti na vuttaṁ.",
  "atk-s0102a2:340_0": "Mandāravapupphaṁ gahetvāti mahāpātippamāṇaṁ pupphaṁ āgantukadaṇḍake ṭhapetvā chattaṁ viya gahetvā.",
  "atk-s0102a2:340_1": "Addasa khoti āgacchantaṁ dūrato addasa.",
  "atk-s0102a2:340_2": "Disvā ca pana cintesi –",
  "atk-s0102a2:341_0": "“Etaṁ ājīvakassa hatthe mandāravapupphaṁ paññāyati, etañca na sabbadā manussapathe paññāyati, yadā pana koci iddhimā iddhiṁ vikubbati, tadā sabbaññubodhisattassa ca mātukucchiokkamanādīsu hoti.",
  "atk-s0102a2:341_1": "Na kho pana ajja kenaci iddhivikubbanaṁ kataṁ, na me satthā mātukucchiṁ okkanto, na kucchito nikkhamanto, nāpissa ajja abhisambodhi, na dhammacakkappavattanaṁ, na yamakapāṭihāriyaṁ, na devorohaṇaṁ, na āyusaṅkhārossajjanaṁ.",
  "atk-s0102a2:341_2": "Mahallako pana me satthā dhuvaṁ parinibbuto bhavissatī”ti.",
  "atk-s0102a2:342_0": "Tato –",
  "atk-s0102a2:342_1": "“pucchāmi na”nti cittaṁ uppādetvā –",
  "atk-s0102a2:342_2": "“sace kho pana nisinnakova pucchāmi, satthari agāravo kato bhavissatī”ti uṭṭhahitvā ṭhitaṭṭhānato apakkamma chaddanto nāgarājā maṇicammaṁ viya dasabaladattiyaṁ meghavaṇṇaṁ paṁsukūlacīvaraṁ pārupitvā dasanakhasamodhānasamujjalaṁ añjaliṁ sirasmiṁ patiṭṭhapetvā satthari katena gāravena ājīvakassa abhimukho hutvā –",
  "atk-s0102a2:342_3": "“āvuso, amhākaṁ satthāraṁ jānāsī”ti āha.",
  "atk-s0102a2:342_4": "Kiṁ pana satthu parinibbānaṁ jānanto pucchi ajānantoti?",
  "atk-s0102a2:342_5": "Āvajjanapaṭibaddhaṁ khīṇāsavānaṁ jānanaṁ, anāvajjitattā panesa ajānanto pucchīti eke.",
  "atk-s0102a2:342_6": "Thero samāpattibahulo, rattiṭṭhānadivāṭṭhānaleṇamaṇḍapādīsu niccaṁ samāpattibaleneva yāpeti, kulasantakampi gāmaṁ pavisitvā dvāre samāpattiṁ samāpajjitvā samāpattito vuṭṭhitova bhikkhaṁ gaṇhāti.",
  "atk-s0102a2:342_7": "Thero kira iminā pacchimena attabhāvena mahājanānuggahaṁ karissāmi –",
  "atk-s0102a2:342_8": "“ye mayhaṁ bhikkhaṁ vā denti gandhamālādīhi vā sakkāraṁ karonti, tesaṁ taṁ mahapphalaṁ hotū”ti evaṁ karoti.",
  "atk-s0102a2:342_9": "Tasmā samāpattibahulatāya na jānāti.",
  "atk-s0102a2:342_10": "Iti ajānantova pucchatīti vadanti, taṁ na gahetabbaṁ.",
  "atk-s0102a2:343_0": "Na hettha ajānanakāraṇaṁ atthi.",
  "atk-s0102a2:343_1": "Abhilakkhitaṁ satthu parinibbānaṁ ahosi, dasasahassilokadhātukampanādīhi nimittehi.",
  "atk-s0102a2:343_2": "Therassa pana parisāya kehici bhikkhūhi bhagavā diṭṭhapubbo, kehici na diṭṭhapubbo, tattha yehipi diṭṭhapubbo, tepi passitukāmāva, yehipi adiṭṭhapubbo, tepi passitukāmāva.",
  "atk-s0102a2:343_3": "Tattha yehi na diṭṭhapubbo, te atidassanakāmatāya gantvā “kuhiṁ bhagavā”ti pucchantā “parinibbuto”ti sutvā sandhāretuṁ nāsakkhissanti.",
  "atk-s0102a2:343_4": "Cīvarañca pattañca chaḍḍetvā ekavatthā vā dunnivatthā vā duppārutā vā urāni paṭipisantā parodissanti.",
  "atk-s0102a2:343_5": "Tattha manussā –",
  "atk-s0102a2:343_6": "“mahākassapattherena saddhiṁ āgatā paṁsukūlikā sayampi itthiyo viya parodanti, te kiṁ amhe samassāsessantī”ti mayhaṁ dosaṁ dassanti.",
  "atk-s0102a2:343_7": "Idaṁ pana suññaṁ mahāaraññaṁ, idha yathā tathā rodantesu doso natthi.",
  "atk-s0102a2:343_8": "Purimataraṁ sutvā nāma sokopi tanuko hotīti bhikkhūnaṁ satuppādanatthāya jānantova pucchi.",
  "atk-s0102a2:344_0": "Ajja sattāhaparinibbuto samaṇo gotamoti ajja samaṇo gotamo sattāhaparinibbuto.",
  "atk-s0102a2:344_1": "Tato me idanti tato samaṇassa gotamassa parinibbutaṭṭhānato.",
  "atk-s0102a2:345_0": "232.Subhaddo nāma vuḍḍhapabbajitoti “subhaddo”ti tassa nāmaṁ.",
  "atk-s0102a2:345_1": "Vuḍḍhakāle pana pabbajitattā “vuḍḍhapabbajito”ti vuccati.",
  "atk-s0102a2:345_2": "Kasmā pana so evamāha?",
  "atk-s0102a2:345_3": "Bhagavati āghātena.",
  "atk-s0102a2:345_4": "Ayaṁ kireso khandhake āgate ātumāvatthusmiṁ nahāpitapubbako vuḍḍhapabbajito bhagavati kusinārato nikkhamitvā aḍḍhateḷasehi bhikkhusatehi saddhiṁ ātumaṁ āgacchante bhagavā āgacchatīti sutvā –",
  "atk-s0102a2:345_5": "“āgatakāle yāgupānaṁ karissāmī”ti sāmaṇerabhūmiyaṁ ṭhite dve putte etadavoca –",
  "atk-s0102a2:345_6": "“bhagavā kira, tātā, ātumaṁ āgacchati mahatā bhikkhusaṅghena saddhiṁ aḍḍhateḷasehi bhikkhusatehi;",
  "atk-s0102a2:345_7": "gacchatha tumhe, tātā, khurabhaṇḍaṁ ādāya nāḷiyāvāpakena anugharakaṁ anugharakaṁ āhiṇḍatha loṇampi telampi taṇḍulampi khādanīyampi saṁharatha bhagavato āgatassa yāgupānaṁ karissāmā”ti.",
  "atk-s0102a2:345_8": "Te tathā akaṁsu.",
  "atk-s0102a2:346_0": "Manussā te dārake mañjuke paṭibhāneyyake disvā kāretukāmāpi akāretukāmāpi kārentiyeva.",
  "atk-s0102a2:346_1": "Katakāle –",
  "atk-s0102a2:346_2": "“kiṁ gaṇhissatha tātā”ti pucchanti.",
  "atk-s0102a2:346_3": "Te vadanti –",
  "atk-s0102a2:346_4": "“na amhākaṁ aññena kenaci attho, pitā pana no bhagavato, āgatakāle yāgudānaṁ dātukāmo”ti.",
  "atk-s0102a2:346_5": "Taṁ sutvā manussā aparigaṇetvāva yaṁ te sakkonti āharituṁ, sabbaṁ denti.",
  "atk-s0102a2:346_6": "Yampi na sakkonti, manussehi pesenti.",
  "atk-s0102a2:346_7": "Atha bhagavati ātumaṁ āgantvā bhusāgāraṁ paviṭṭhe subhaddo sāyanhasamayaṁ gāmadvāraṁ gantvā manusse āmantesi –",
  "atk-s0102a2:346_8": "“upāsakā, nāhaṁ tumhākaṁ santikā aññaṁ kiñci paccāsīsāmi, mayhaṁ dārakehi ābhatāni taṇḍulādīniyeva saṅghassa pahonti.",
  "atk-s0102a2:346_9": "Yaṁ hatthakammaṁ, taṁ me dethā”ti.",
  "atk-s0102a2:346_10": "“Idañcidañca gaṇhathā”ti sabbūpakaraṇāni gāhetvā vihāre uddhanāni kāretvā ekaṁ kāḷakaṁ kāsāvaṁ nivāsetvā tādisameva pārupitvā –",
  "atk-s0102a2:346_11": "“idaṁ karotha, idaṁ karothā”ti sabbarattiṁ vicārento satasahassaṁ vissajjetvā bhojjayāguñca madhugoḷakañca paṭiyādāpesi.",
  "atk-s0102a2:346_12": "Bhojjayāgu nāma bhuñjitvā pātabbayāgu, tattha sappimadhuphāṇitamacchamaṁsapupphaphalarasādi yaṁ kiñci khādanīyaṁ nāma sabbaṁ pakkhipati kīḷitukāmānaṁ sīsamakkhanayoggā hoti sugandhagandhā.",
  "atk-s0102a2:347_0": "Atha bhagavā kālasseva sarīrapaṭijagganaṁ katvā bhikkhusaṅghaparivuto piṇḍāya carituṁ ātumanagarābhimukho pāyāsi.",
  "atk-s0102a2:347_1": "Manussā tassa ārocesuṁ –",
  "atk-s0102a2:347_2": "“bhagavā piṇḍāya gāmaṁ pavisati, tayā kassa yāgu paṭiyāditā”ti.",
  "atk-s0102a2:347_3": "So yathānivatthapāruteheva tehi kāḷakakāsāvehi ekena hatthena dabbiñca kaṭacchuñca gahetvā brahmā viya dakkhiṇajāṇumaṇḍalaṁ bhūmiyaṁ patiṭṭhapetvā vanditvā –",
  "atk-s0102a2:347_4": "“paṭiggaṇhātu me, bhante, bhagavā yāgu”nti āha.",
  "atk-s0102a2:348_0": "Tato “jānantāpi tathāgatā pucchantī”ti khandhake āgatanayena bhagavā pucchitvā ca sutvā ca taṁ vuḍḍhapabbajitaṁ vigarahitvā tasmiṁ vatthusmiṁ akappiyasamādānasikkhāpadañca, khurabhaṇḍapariharaṇasikkhāpadañcāti dve sikkhāpadāni paññapetvā –",
  "atk-s0102a2:348_1": "“bhikkhave, anekakappakoṭiyo bhojanaṁ pariyesanteheva vītināmitā, idaṁ pana tumhākaṁ akappiyaṁ adhammena uppannaṁ bhojanaṁ, imaṁ paribhuttānaṁ anekāni attabhāvasahassāni apāyesveva nibbattissanti, apetha mā gaṇhathā”ti bhikkhācārābhimukho agamāsi.",
  "atk-s0102a2:348_2": "Ekabhikkhunāpi na kiñci gahitaṁ.",
  "atk-s0102a2:349_0": "Subhaddo anattamano hutvā ayaṁ “sabbaṁ jānāmī”ti āhiṇḍati.",
  "atk-s0102a2:349_1": "Sace na gahitukāmo, pesetvā ārocetabbaṁ.",
  "atk-s0102a2:349_2": "Ayaṁ pakkāhāro nāma sabbaciraṁ tiṭṭhanto sattāhamattaṁ tiṭṭheyya.",
  "atk-s0102a2:349_3": "Idañhi mama yāvajīvaṁ pariyattaṁ assa.",
  "atk-s0102a2:349_4": "Sabbaṁ tena nāsitaṁ, ahitakāmo ayaṁ mayhanti bhagavati āghātaṁ bandhitvā dasabale dharante kiñci vattuṁ nāsakkhi.",
  "atk-s0102a2:349_5": "Evaṁ kirassa ahosi –",
  "atk-s0102a2:349_6": "“ayaṁ uccā kulā pabbajito mahāpuriso, sace kiñci vakkhāmi, maṁyeva santajjessatī”ti.",
  "atk-s0102a2:349_7": "Svāyaṁ ajja “parinibbuto bhagavā”ti sutvā laddhassāso viya haṭṭhatuṭṭho evamāha.",
  "atk-s0102a2:350_0": "Thero taṁ sutvā hadaye pahāradānaṁ viya matthake patitasukkhāsani viya maññi, dhammasaṁvego cassa uppajji –",
  "atk-s0102a2:350_1": "“sattāhamattaparinibbuto bhagavā, ajjāpissa suvaṇṇavaṇṇaṁ sarīraṁ dharatiyeva, dukkhena bhagavatā ārādhitasāsane nāma evaṁ lahu mahantaṁ pāpakasaṭaṁ kaṇṭako uppanno, alaṁ kho panesa pāpo vaḍḍhamāno aññepi evarūpe sahāye labhitvā sakkā sāsanaṁ osakkāpetu”nti.",
  "atk-s0102a2:350_2": "Tato thero cintesi –",
  "atk-s0102a2:351_0": "“Sace kho panāhaṁ imaṁ mahallakaṁ idheva pilotikaṁ nivāsāpetvā chārikāya okirāpetvā nīharāpessāmi, manussā ‘samaṇassa gotamassa sarīre dharamāneyeva sāvakā vivadantī’ti amhākaṁ dosaṁ dassessanti adhivāsemi tāva.",
  "atk-s0102a2:352_0": "Bhagavatā hi desito dhammo asaṅgahitapuppharāsisadiso.",
  "atk-s0102a2:352_1": "Tattha yathā vātena pahaṭapupphāni yato vā tato vā gacchanti, evameva evarūpānaṁ pāpapuggalānaṁ vasena gacchante gacchante kāle vinaye ekaṁ dve sikkhāpadāni nassissanti, sutte eko dve pañhāvārā nassissanti, abhidhamme ekaṁ dve bhūmantarāni nassissanti, evaṁ anukkamena mūle naṭṭhe pisācasadisā bhavissāma;",
  "atk-s0102a2:352_2": "tasmā dhammavinayasaṅgahaṁ karissāma.",
  "atk-s0102a2:352_3": "Evañhi sati daḷhaṁ suttena saṅgahitāni pupphāni viya ayaṁ dhammavinayo niccalo bhavissati.",
  "atk-s0102a2:353_0": "Etadatthañhi bhagavā mayhaṁ tīṇi gāvutāni paccuggamanaṁ akāsi, tīhi ovādehi upasampadaṁ adāsi, kāyato apanetvā kāye cīvaraparivattanaṁ akāsi, ākāse pāṇiṁ cāletvā candūpamaṁ paṭipadaṁ kathento maṁ kāyasakkhiṁ katvā kathesi, tikkhattuṁ sakalasāsanadāyajjaṁ paṭicchāpesi.",
  "atk-s0102a2:353_1": "Mādise bhikkhumhi tiṭṭhamāne ayaṁ pāpo sāsane vuḍḍhiṁ mā alattha.",
  "atk-s0102a2:353_2": "Yāva adhammo na dippati, dhammo na paṭibāhiyati.",
  "atk-s0102a2:353_3": "Avinayo na dippati vinayo na paṭibāhiyati.",
  "atk-s0102a2:353_4": "Adhammavādino na balavanto honti, dhammavādino na dubbalā honti;",
  "atk-s0102a2:353_5": "avinayavādino na balavanto honti, vinayavādino na dubbalā honti.",
  "atk-s0102a2:353_6": "Tāva dhammañca vinayañca saṅgāyissāmi.",
  "atk-s0102a2:353_7": "Tato bhikkhū attano attano pahonakaṁ gahetvā kappiyākappiyaṁ kathessanti.",
  "atk-s0102a2:353_8": "Athāyaṁ pāpo sayameva niggahaṁ pāpuṇissati, puna sīsaṁ ukkhipituṁ na sakkhissati, sāsanaṁ iddhañceva phītañca bhavissatī”ti.",
  "atk-s0102a2:354_0": "So evaṁ nāma mayhaṁ cittaṁ uppannanti kassaci anārocetvā bhikkhusaṅghaṁ samassāsesi.",
  "atk-s0102a2:354_1": "Tena vuttaṁ –",
  "atk-s0102a2:354_2": "“atha kho āyasmā mahākassapo…pe…",
  "atk-s0102a2:354_3": "netaṁ ṭhānaṁ vijjatī”ti.",
  "atk-s0102a2:355_0": "233.Citakanti vīsaratanasatikaṁ candanacitakaṁ.",
  "atk-s0102a2:355_1": "Āḷimpessāmāti aggiṁ gāhāpessāma.",
  "atk-s0102a2:355_2": "Na sakkonti āḷimpetunti aṭṭhapi soḷasapi dvattiṁsapi janā jālanatthāya yamakayamakaukkāyo gahetvā tālavaṇṭehi bījantā bhastāhi dhamantā tāni tāni kāraṇāni karontāpi na sakkontiyeva aggiṁ gāhāpetuṁ.",
  "atk-s0102a2:355_3": "Devatānaṁ adhippāyoti ettha tā kira devatā therassa upaṭṭhākadevatāva.",
  "atk-s0102a2:355_4": "Asītimahāsāvakesu hi cittāni pasādetvā tesaṁ upaṭṭhākāni asītikulasahassāni sagge nibbattāni.",
  "atk-s0102a2:355_5": "Tattha there cittaṁ pasādetvā sagge nibbattā devatā tasmiṁ samāgame theraṁ adisvā –",
  "atk-s0102a2:355_6": "“kuhiṁ nu kho amhākaṁ kulūpakatthero”ti antarāmagge paṭipannaṁ disvā “amhākaṁ kulūpakattherena avandite citako mā pajjalitthā”ti adhiṭṭhahiṁsu.",
  "atk-s0102a2:356_0": "Manussā taṁ sutvā –",
  "atk-s0102a2:356_1": "“mahākassapo kira nāma bho bhikkhu pañcahi bhikkhusatehi saddhiṁ ‘dasabalassa pāde vandissāmī’ti āgacchati.",
  "atk-s0102a2:356_2": "Tasmiṁ kira anāgate citako na pajjalissati.",
  "atk-s0102a2:356_3": "Kīdiso bho so bhikkhu kāḷo odāto dīgho rasso, evarūpe nāma bho bhikkhumhi ṭhite kiṁ dasabalassa parinibbānaṁ nāmā”ti keci gandhamālādihatthā paṭipathaṁ gacchiṁsu.",
  "atk-s0102a2:356_4": "Keci vīthiyo vicittā katvā āgamanamaggaṁ olokayamānā aṭṭhaṁsu.",
  "atk-s0102a2:357_0": "234.Atha kho āyasmā mahākassapo yena kusinārā…pe…",
  "atk-s0102a2:357_1": "sirasā vandīti thero kira citakaṁ padakkhiṇaṁ katvā āvajjantova sallakkhesi –",
  "atk-s0102a2:357_2": "“imasmiṁ ṭhāne sīsaṁ, imasmiṁ ṭhāne pādā”ti.",
  "atk-s0102a2:357_3": "Tato pādānaṁ samīpe ṭhatvā abhiññāpādakaṁ catutthajjhānaṁ samāpajjitvā vuṭṭhāya –",
  "atk-s0102a2:357_4": "“arāsahassapaṭimaṇḍitacakkalakkhaṇapatiṭṭhitā dasabalassa pādā saddhiṁ kappāsapaṭalehi pañca dussayugasatāni suvaṇṇadoṇiṁ candanacitakañca dvedhā katvā mayhaṁ uttamaṅge sirasmiṁ patiṭṭhahantū”ti adhiṭṭhāsi.",
  "atk-s0102a2:357_5": "Saha adhiṭṭhānacittena tāni pañca dussayugasatāni dvedhā katvā valāhakantarā puṇṇacando viya pādā nikkhamiṁsu.",
  "atk-s0102a2:357_6": "Thero vikasitarattapadumasadise hatthe pasāretvā suvaṇṇavaṇṇe satthupāde yāva gopphakā daḷhaṁ gahetvā attano siravare patiṭṭhapesi.",
  "atk-s0102a2:357_7": "Tena vuttaṁ –",
  "atk-s0102a2:357_8": "“bhagavato pāde sirasā vandī”ti.",
  "atk-s0102a2:358_0": "Mahājano taṁ acchariyaṁ disvā ekappahāreneva mahānādaṁ nadi, gandhamālādīhi pūjetvā yathāruci vandi.",
  "atk-s0102a2:358_1": "Evaṁ pana therena ca mahājanena ca tehi ca pañcahi bhikkhusatehi vanditamatte puna adhiṭṭhānakiccaṁ natthi.",
  "atk-s0102a2:358_2": "Pakatiadhiṭṭhānavaseneva therassa hatthato muccitvā alattakavaṇṇāni bhagavato pādatalāni candanadāruādīsu kiñci acāletvāva yathāṭhāne patiṭṭhahiṁsu, yathāṭhāne ṭhitāneva ahesuṁ.",
  "atk-s0102a2:358_3": "Bhagavato hi pādesu nikkhamantesu vā pavisantesu vā kappāsaaṁsu vā dasikatantaṁ vā telabindu vā dārukkhandhaṁ vā ṭhānā calitaṁ nāma nāhosi.",
  "atk-s0102a2:358_4": "Sabbaṁ yathāṭhāne ṭhitameva ahosi.",
  "atk-s0102a2:358_5": "Uṭṭhahitvā pana atthaṅgate cande viya sūriye viya ca tathāgatassa pādesu antarahitesu mahājano mahākanditaṁ kandi.",
  "atk-s0102a2:358_6": "Parinibbānakālato adhikataraṁ kāruññaṁ ahosi.",
  "atk-s0102a2:359_0": "Sayamevabhagavato citako pajjalīti idaṁ pana kassaci pajjalāpetuṁ vāyamantassa adassanavasena vuttaṁ.",
  "atk-s0102a2:359_1": "Devatānubhāvena panesa samantato ekappahāreneva pajjali.",
  "atk-s0102a2:360_0": "235.Sarīrāneva avasissiṁsūti pubbe ekagghanena ṭhitattā sarīraṁ nāma ahosi.",
  "atk-s0102a2:360_1": "Idāni vippakiṇṇattā sarīrānīti vuttaṁ sumanamakuḷasadisā ca dhotamuttasadisā ca suvaṇṇasadisā ca dhātuyo avasissiṁsūti attho.",
  "atk-s0102a2:360_2": "Dīghāyukabuddhānañhi sarīraṁ suvaṇṇakkhandhasadisaṁ ekameva hoti.",
  "atk-s0102a2:360_3": "Bhagavā pana –",
  "atk-s0102a2:360_4": "“ahaṁ na ciraṁ ṭhatvā parinibbāyāmi, mayhaṁ sāsanaṁ tāva sabbattha na vitthāritaṁ, tasmā parinibbutassāpi me sāsapamattampi dhātuṁ gahetvā attano attano vasanaṭṭhāne cetiyaṁ katvā paricaranto mahājano saggaparāyaṇo hotū”ti dhātūnaṁ vikiraṇaṁ adhiṭṭhāsi.",
  "atk-s0102a2:360_5": "Kati, panassa dhātuyo vippakiṇṇā, kati na vippakiṇṇāti.",
  "atk-s0102a2:360_6": "Catasso dāṭhā, dve akkhakā, uṇhīsanti imā satta dhātuyo na vippakiriṁsu, sesā vippakiriṁsūti.",
  "atk-s0102a2:360_7": "Tattha sabbakhuddakā dhātu sāsapabījamattā ahosi, mahādhātu majjhe bhinnataṇḍulamattā, atimahatī majjhe bhinnamuggamattāti.",
  "atk-s0102a2:361_0": "Udakadhārāti aggabāhumattāpi jaṅghamattāpi tālakkhandhamattāpi udakadhārā ākāsato patitvā nibbāpesi.",
  "atk-s0102a2:361_1": "Udakasālatoti parivāretvā ṭhitasālarukkhe sandhāyetaṁ vuttaṁ, tesampi hi khandhantaraviṭapantarehi udakadhārā nikkhamitvā nibbāpesuṁ.",
  "atk-s0102a2:361_2": "Bhagavato citako mahanto.",
  "atk-s0102a2:361_3": "Samantā pathaviṁ bhinditvāpi naṅgalasīsamattā udakavaṭṭi phalikavaṭaṁsakasadisā uggantvā citakameva gaṇhanti.",
  "atk-s0102a2:361_4": "Gandhodakenāti suvaṇṇaghaṭe rajataghaṭe ca pūretvā ābhatanānāgandhodakena.",
  "atk-s0102a2:361_5": "Nibbāpesunti suvaṇṇamayarajatamayehi aṭṭhadaṇḍakehi vikiritvā candanacitakaṁ nibbāpesuṁ.",
  "atk-s0102a2:362_0": "Ettha ca citake jhāyamāne parivāretvā ṭhitasālarukkhānaṁ sākhantarehi viṭapantarehi pattantarehi jālā uggacchanti, pattaṁ vā sākhā vā pupphaṁ vā daḍḍhā nāma natthi, kipillikāpi makkaṭakāpi jālānaṁ antareneva vicaranti.",
  "atk-s0102a2:362_1": "Ākāsato patitaudakadhārāsupi sālarukkhehi nikkhantaudakadhārāsupi pathaviṁ bhinditvā nikkhantaudakadhārāsupi dhammakathāva pamāṇaṁ.",
  "atk-s0102a2:362_2": "Evaṁ citakaṁ nibbāpetvā pana mallarājāno santhāgāre catujjātiyagandhaparibhaṇḍaṁ kāretvā lājapañcamāni pupphāni vikiritvā upari celavitānaṁ bandhitvā suvaṇṇatārakādīhi khacitvā tattha gandhadāmamālādāmaratanadāmāni olambetvā santhāgārato yāva makuṭabandhanasaṅkhātā sīsapasādhanamaṅgalasālā, tāva ubhohi passehi sāṇikilañjaparikkhepaṁ kāretvā upari celavitānaṁ bandhāpetvā suvaṇṇatārakādīhi khacitvā tatthapi gandhadāmamālādāmaratanadāmāni olambetvā maṇidaṇḍavaṇṇehi veṇūhi ca pañcavaṇṇaddhaje ussāpetvā samantā vātapaṭākā parikkhipitvā susammaṭṭhāsu vīthīsu kadaliyo ca puṇṇaghaṭe ca ṭhapetvā daṇḍakadīpikā jāletvā alaṅkatahatthikkhandhe saha dhātūhi suvaṇṇadoṇiṁ ṭhapetvā mālāgandhādīhi pūjentā sādhukīḷitaṁ kīḷantā antonagaraṁ pavesetvā santhāgāre sarabhamayapallaṅke ṭhapetvā upari setacchattaṁ dhāresuṁ.",
  "atk-s0102a2:362_3": "Evaṁ katvā –",
  "atk-s0102a2:362_4": "“atha kho kosinārakā mallā bhagavato sarīrāni sattāhaṁ santhāgāre sattipañjaraṁ karitvā”ti sabbaṁ veditabbaṁ.",
  "atk-s0102a2:363_0": "Tattha sattipañjaraṁ karitvāti sattihatthehi purisehi parikkhipāpetvā.",
  "atk-s0102a2:363_1": "Dhanupākāranti paṭhamaṁ tāva hatthikumbhena kumbhaṁ paharante parikkhipāpesuṁ, tato asse gīvāya gīvaṁ paharante, tato rathe āṇikoṭiyā āṇikoṭiṁ paharante, tato yodhe bāhunā bāhuṁ paharante.",
  "atk-s0102a2:363_2": "Tesaṁ pariyante koṭiyā koṭiṁ paharamānāni dhanūni parikkhipāpesuṁ.",
  "atk-s0102a2:363_3": "Iti samantā yojanappamāṇaṁ ṭhānaṁ sattāhaṁ sannāhagavacchikaṁ viya katvā ārakkhaṁ saṁvidahiṁsu.",
  "atk-s0102a2:363_4": "Taṁ sandhāya vuttaṁ –",
  "atk-s0102a2:363_5": "“dhanupākāraṁ parikkhipāpetvā”ti.",
  "atk-s0102a2:364_0": "Kasmā panete evamakaṁsūti?",
  "atk-s0102a2:364_1": "Ito purimesu hi dvīsu sattāhesu te bhikkhusaṅghassa ṭhānanisajjokāsaṁ karontā khādanīyaṁ bhojanīyaṁ saṁvidahantā sādhukīḷikāya okāsaṁ na labhiṁsu.",
  "atk-s0102a2:364_2": "Tato nesaṁ ahosi –",
  "atk-s0102a2:364_3": "“imaṁ sattāhaṁ sādhukīḷitaṁ kīḷissāma, ṭhānaṁ kho panetaṁ vijjati yaṁ amhākaṁ pamattabhāvaṁ ñatvā kocideva āgantvā dhātuyo gaṇheyya, tasmā ārakkhaṁ ṭhapetvā kīḷissāmā”ti.",
  "atk-s0102a2:364_4": "Te tathā evamakaṁsu.",
  "atk-s0102a2:365_0": "Sarīradhātuvibhajanavaṇṇanā",
  "atk-s0102a2:366_0": "236.Assosikho rājāti kathaṁ assosi?",
  "atk-s0102a2:366_1": "Paṭhamameva kirassa amaccā sutvā cintayiṁsu –",
  "atk-s0102a2:366_2": "“satthā nāma parinibbuto, na so sakkā puna āharituṁ.",
  "atk-s0102a2:366_3": "Pothujjanikasaddhāya pana amhākaṁ raññā sadiso natthi, sace esa imināva niyāmena suṇissati, hadayamassa phalissati.",
  "atk-s0102a2:366_4": "Rājā kho pana amhehi anurakkhitabbo”ti te tisso suvaṇṇadoṇiyo āharitvā catumadhurassa pūretvā rañño santikaṁ gantvā etadavocuṁ –",
  "atk-s0102a2:366_5": "“deva, amhehi supinako diṭṭho, tassa paṭighātatthaṁ tumhehi dukūladupaṭṭaṁ nivāsetvā yathā nāsāpuṭamattaṁ paññāyati, evaṁ catumadhuradoṇiyā nipajjituṁ vaṭṭatī”ti.",
  "atk-s0102a2:366_6": "Rājā atthacarānaṁ amaccānaṁ vacanaṁ sutvā “evaṁ hotu tātā”ti sampaṭicchitvā tathā akāsi.",
  "atk-s0102a2:367_0": "Atheko amacco alaṅkāraṁ omuñcitvā kese pakiriya yāya disāya satthā parinibbuto, tadabhimukho hutvā añjaliṁ paggayha rājānaṁ āha –",
  "atk-s0102a2:367_1": "“deva, maraṇato muccanakasatto nāma natthi, amhākaṁ āyuvaḍḍhano cetiyaṭṭhānaṁ puññakkhettaṁ abhisekasiñcako so bhagavā satthā kusinārāya parinibbuto”ti.",
  "atk-s0102a2:367_2": "Rājā sutvāva visaññījāto catumadhuradoṇiyaṁ usumaṁ muñci.",
  "atk-s0102a2:367_3": "Atha naṁ ukkhipitvā dutiyāya doṇiyā nipajjāpesuṁ.",
  "atk-s0102a2:367_4": "So puna saññaṁ labhitvā –",
  "atk-s0102a2:367_5": "“tātā, kiṁ vadethā”ti pucchi.",
  "atk-s0102a2:367_6": "“Satthā, mahārāja, parinibbuto”ti.",
  "atk-s0102a2:367_7": "Rājā punapi visaññījāto catumadhuradoṇiyā usumaṁ muñci.",
  "atk-s0102a2:367_8": "Atha naṁ tatopi ukkhipitvā tatiyāya doṇiyā nipajjāpesuṁ.",
  "atk-s0102a2:367_9": "So puna saññaṁ labhitvā “tātā, kiṁ vadethā”ti pucchi.",
  "atk-s0102a2:367_10": "“Satthā, mahārāja, parinibbuto”ti.",
  "atk-s0102a2:367_11": "Rājā punapi visaññījāto, atha naṁ ukkhipitvā nahāpetvā matthake ghaṭehi udakaṁ āsiñciṁsu.",
  "atk-s0102a2:368_0": "Rājā saññaṁ labhitvā āsanā vuṭṭhāya gandhaparibhāvite maṇivaṇṇe kese vikiritvā suvaṇṇaphalakavaṇṇāya piṭṭhiyaṁ pakiritvā pāṇinā uraṁ paharitvā pavāḷaṅkuravaṇṇāhi suvaṭṭitaṅgulīhi suvaṇṇabimbisakavaṇṇaṁ uraṁ sibbanto viya gahetvā paridevamāno ummattakavesena antaravīthiṁ otiṇṇo, so alaṅkatanāṭakaparivuto nagarato nikkhamma jīvakambavanaṁ gantvā yasmiṁ ṭhāne nisinnena bhagavatā dhammo desito taṁ oloketvā –",
  "atk-s0102a2:368_1": "“bhagavā sabbaññu, nanu imasmiṁ ṭhāne nisīditvā dhammaṁ desayittha, sokasallaṁ me vinodayittha, tumhe mayhaṁ sokasallaṁ nīharittha, ahaṁ tumhākaṁ saraṇaṁ gato, idāni pana me paṭivacanampi na detha, bhagavā”ti punappunaṁ paridevitvā “nanu bhagavā ahaṁ aññadā evarūpe kāle ‘tumhe mahābhikkhusaṅghaparivārā jambudīpatale cārikaṁ carathā’ti suṇomi, idāni panāhaṁ tumhākaṁ ananurūpaṁ ayuttaṁ pavattiṁ suṇomī”ti evamādīni ca vatvā saṭṭhimattāhi gāthāhi bhagavato guṇaṁ anussaritvā cintesi –",
  "atk-s0102a2:368_2": "“mama parideviteneva na sijjhati, dasabalassa dhātuyo āharāpessāmī”ti evaṁ assosi.",
  "atk-s0102a2:368_3": "Sutvā ca imissā visaññibhāvādipavattiyā avasāne dūtaṁ pāhesi.",
  "atk-s0102a2:368_4": "Taṁ sandhāya atha kho rājātiādi vuttaṁ.",
  "atk-s0102a2:369_0": "Tattha dūtaṁ pāhesīti dūtañca paṇṇañca pesesi.",
  "atk-s0102a2:369_1": "Pesetvā ca pana –",
  "atk-s0102a2:369_2": "“sace dassanti, sundaraṁ.",
  "atk-s0102a2:369_3": "No ce dassanti, āharaṇupāyena āharissāmī”ti caturaṅginiṁ senaṁ sannayhitvā sayampi nikkhantoyeva.",
  "atk-s0102a2:369_4": "Yathā ca ajātasattu, evaṁ licchavīādayopi dūtaṁ pesetvā sayampi caturaṅginiyā senāya nikkhamiṁsuyeva.",
  "atk-s0102a2:369_5": "Tattha pāveyyakā sabbehi āsannatarā kusinārato tigāvutantare nagare vasanti, bhagavāpi pāvaṁ pavisitvāva kusināraṁ gato.",
  "atk-s0102a2:369_6": "Atha kasmā paṭhamataraṁ na āgatāti ce?",
  "atk-s0102a2:369_7": "Mahāparivārā panete rājāno mahāparivāraṁ karontāva pacchato jātā.",
  "atk-s0102a2:370_0": "Te saṅghe gaṇe etadavocunti sabbepi te sattanagaravāsino āgantvā –",
  "atk-s0102a2:370_1": "“amhākaṁ dhātuyo vā dentu, yuddhaṁ vā”ti kusinārānagaraṁ parivāretvā ṭhite –",
  "atk-s0102a2:370_2": "“etaṁ bhagavā amhākaṁ gāmakkhette”ti paṭivacanaṁ avocuṁ.",
  "atk-s0102a2:370_3": "Te kira evamāhaṁsu –",
  "atk-s0102a2:370_4": "“na mayaṁ satthu sāsanaṁ pahiṇimha, nāpi gantvā ānayimha.",
  "atk-s0102a2:370_5": "Satthā pana sayameva āgantvā sāsanaṁ pesetvā amhe pakkosāpesi.",
  "atk-s0102a2:370_6": "Tumhepi kho pana yaṁ tumhākaṁ gāmakkhette ratanaṁ uppajjati, na taṁ amhākaṁ detha.",
  "atk-s0102a2:370_7": "Sadevake ca loke buddharatanasamaṁ ratanaṁ nāma natthi, evarūpaṁ uttamaratanaṁ labhitvā mayaṁ na dassāma.",
  "atk-s0102a2:370_8": "Na kho pana tumhehiyeva mātuthanato khīraṁ pītaṁ, amhehipi mātuthanato khīraṁ pītaṁ.",
  "atk-s0102a2:370_9": "Na tumheyeva purisā, amhepi purisā hotū”ti aññamaññaṁ ahaṁkāraṁ katvā sāsanapaṭisāsanaṁ pesenti, aññamaññaṁ mānagajjitaṁ gajjanti.",
  "atk-s0102a2:370_10": "Yuddhe pana sati kosinārakānaṁyeva jayo abhavissa. Kasmā?",
  "atk-s0102a2:370_11": "Yasmā dhātupāsanatthaṁ āgatā devatā nesaṁ pakkhā ahesuṁ.",
  "atk-s0102a2:370_12": "Pāḷiyaṁ pana –",
  "atk-s0102a2:370_13": "“bhagavā amhākaṁ gāmakkhette parinibbuto, na mayaṁ dassāma bhagavato sarīrānaṁ bhāga”nti ettakameva āgataṁ.",
  "atk-s0102a2:371_0": "237.Evaṁ vutte doṇo brāhmaṇoti doṇabrāhmaṇo imaṁ tesaṁ vivādaṁ sutvā –",
  "atk-s0102a2:371_1": "“ete rājāno bhagavato parinibbutaṭṭhāne vivādaṁ karonti, na kho panetaṁ patirūpaṁ, alaṁ iminā kalahena, vūpasamessāmi na”nti so gantvā te saṅghe gaṇe etadavoca. Kimavoca?",
  "atk-s0102a2:371_2": "Unnatappadese ṭhatvā dvibhāṇavāraparimāṇaṁ doṇagajjitaṁ nāma avoca.",
  "atk-s0102a2:371_3": "Tattha paṭhamabhāṇavāre tāva ekapadampi te na jāniṁsu.",
  "atk-s0102a2:371_4": "Dutiyabhāṇavārapariyosāne –",
  "atk-s0102a2:371_5": "“ācariyassa viya bho saddo, ācariyassa viya bho saddo”ti sabbe niravā ahesuṁ.",
  "atk-s0102a2:371_6": "Jambudīpatale kira kulaghare jātā yebhuyyena tassa na antevāsiko nāma natthi.",
  "atk-s0102a2:371_7": "Atha so te attano vacanaṁ sutvā nirave tuṇhībhūte viditvā puna etadavoca –",
  "atk-s0102a2:371_8": "“suṇantu bhonto”ti etaṁ gāthādvayaṁ avoca.",
  "atk-s0102a2:372_0": "Tattha amhākaṁ buddhoti amhākaṁ buddho.",
  "atk-s0102a2:372_1": "Ahu khantivādoti buddhabhūmiṁ appatvāpi pāramiyo pūrento khantivāditāpasakāle dhammapālakumārakāle chaddantahatthikāle bhūridattanāgarājakāle campeyyanāgarājakāle saṅkhapālanāgarājakāle mahākapikāle aññesu ca bahūsu jātakesu paresu kopaṁ akatvā khantimeva akāsi.",
  "atk-s0102a2:372_2": "Khantimeva vaṇṇayi.",
  "atk-s0102a2:372_3": "Kimaṅgaṁ pana etarahi iṭṭhāniṭṭhesu tādilakkhaṇaṁ patto, sabbathāpi amhākaṁ buddho khantivādo ahosi, tassa evaṁvidhassa.",
  "atk-s0102a2:372_4": "Na hi sādhu yaṁ uttamapuggalassa, sarīrabhāge siyā sampahāroti na hi sādhuyanti na hi sādhu ayaṁ.",
  "atk-s0102a2:372_5": "Sarīrabhāgeti sarīravibhāganimittaṁ, dhātukoṭṭhāsahetūti attho.",
  "atk-s0102a2:372_6": "Siyā sampahāroti āvudhasampahāro sādhu na siyāti vuttaṁ hoti.",
  "atk-s0102a2:373_0": "Sabbeva bhonto sahitāti sabbeva bhonto sahitā hotha, mā bhijjatha.",
  "atk-s0102a2:373_1": "Samaggāti kāyena ca vācāya ca ekasannipātā ekavacanā samaggā hotha.",
  "atk-s0102a2:373_2": "Sammodamānāti cittenāpi aññamaññaṁ sammodamānā hotha.",
  "atk-s0102a2:373_3": "Karomaṭṭhabhāgeti bhagavato sarīrāni aṭṭha bhāge karoma.",
  "atk-s0102a2:373_4": "Cakkhumatoti pañcahi cakkhūhi cakkhumato buddhassa.",
  "atk-s0102a2:373_5": "Na kevalaṁ tumheyeva, bahujanopi pasanno, tesu ekopi laddhuṁ ayutto nāma natthīti bahuṁ kāraṇaṁ vatvā saññāpesi.",
  "atk-s0102a2:374_0": "238.Tesaṁ saṅghānaṁ gaṇānaṁ paṭissutvāti tesaṁ tesaṁ tato tato samāgatasaṅghānaṁ samāgatagaṇānaṁ paṭissuṇitvā.",
  "atk-s0102a2:374_1": "Bhagavatosarīrāni aṭṭhadhā samaṁ suvibhattaṁ vibhajitvāti ettha ayamanukkamo –",
  "atk-s0102a2:374_2": "doṇo kira tesaṁ paṭissuṇitvā suvaṇṇadoṇiṁ vivarāpesi.",
  "atk-s0102a2:374_3": "Rājāno āgantvā doṇiyaṁyeva ṭhitā suvaṇṇavaṇṇā dhātuyo disvā –",
  "atk-s0102a2:374_4": "“bhagavā sabbaññu pubbe mayaṁ tumhākaṁ dvattiṁsamahāpurisalakkhaṇapaṭimaṇḍitaṁ chabbaṇṇabuddharasmikhacitaṁ asītianubyañjanasamujjalitasobhaṁ suvaṇṇavaṇṇaṁ sarīraṁ addasāma, idāni pana suvaṇṇavaṇṇāva dhātuyo avasiṭṭhā jātā, na yuttamidaṁ bhagavā tumhāka”nti parideviṁsu.",
  "atk-s0102a2:375_0": "Brāhmaṇopi tasmiṁ samaye tesaṁ pamattabhāvaṁ ñatvā dakkhiṇadāṭhaṁ gahetvā veṭhantare ṭhapesi, atha pacchā aṭṭhadhā samaṁ suvibhattaṁ vibhaji, sabbāpi dhātuyo pākatikanāḷiyā soḷasa nāḷiyo ahesuṁ, ekekanagaravāsino dve dve nāḷiyo labhiṁsu.",
  "atk-s0102a2:375_1": "Brāhmaṇassa pana dhātuyo vibhajantasseva sakko devānamindo –",
  "atk-s0102a2:375_2": "“kena nu kho sadevakassa lokassa kaṅkhacchedanatthāya catusaccakathāya paccayabhūtā bhagavato dakkhiṇadāṭhā gahitā”ti olokento “brāhmaṇena gahitā”ti disvā –",
  "atk-s0102a2:375_3": "“brāhmaṇopi dāṭhāya anucchavikaṁ sakkāraṁ kātuṁ na sakkhissati, gaṇhāmi na”nti veṭhantarato gahetvā suvaṇṇacaṅkoṭake ṭhapetvā devalokaṁ netvā cūḷāmaṇicetiye patiṭṭhapesi.",
  "atk-s0102a2:376_0": "Brāhmaṇopi dhātuyo vibhajitvā dāṭhaṁ apassanto corikāya gahitattā –",
  "atk-s0102a2:376_1": "“kena me dāṭhā gahitā”ti pucchitumpi nāsakkhi.",
  "atk-s0102a2:376_2": "“Nanu tayāva dhātuyo bhājitā, kiṁ tvaṁ paṭhamaṁyeva attano dhātuyā atthibhāvaṁ na aññāsī”ti attani dosāropanaṁ sampassanto –",
  "atk-s0102a2:376_3": "“mayhampi koṭṭhāsaṁ dethā”ti vattumpi nāsakkhi. Tato –",
  "atk-s0102a2:376_4": "“ayampi suvaṇṇatumbo dhātugatikova, yena tathāgatassa dhātuyo mitā, imassāhaṁ thūpaṁ karissāmī”ti cintetvā imaṁ me bhonto tumbaṁ dadantūti āha.",
  "atk-s0102a2:377_0": "Pippalivaniyāmoriyāpi ajātasattuādayo viya dūtaṁ pesetvā yuddhasajjāva nikkhamiṁsu.",
  "atk-s0102a2:378_0": "Dhātuthūpapūjāvaṇṇanā",
  "atk-s0102a2:379_0": "239.Rājagahe bhagavato sarīrānaṁ thūpañca mahañca akāsīti kathaṁ akāsi?",
  "atk-s0102a2:379_1": "Kusinārato yāva rājagahaṁ pañcavīsati yojanāni, etthantare aṭṭhausabhavitthataṁ samatalaṁ maggaṁ kāretvā yādisaṁ mallarājāno makuṭabandhanassa ca santhāgārassa ca antare pūjaṁ kāresuṁ.",
  "atk-s0102a2:379_2": "Tādisaṁ pañcavīsatiyojanepi magge pūjaṁ kāretvā lokassa anukkaṇṭhanatthaṁ sabbattha antarāpaṇe pasāretvā suvaṇṇadoṇiyaṁ pakkhittadhātuyo sattipañjarena parikkhipāpetvā attano vijite pañcayojanasataparimaṇḍale manusse sannipātāpesi.",
  "atk-s0102a2:379_3": "Te dhātuyo gahetvā kusinārato sādhukīḷitaṁ kīḷantā nikkhamitvā yattha yattha suvaṇṇavaṇṇāni pupphāni passanti, tattha tattha dhātuyo sattiantare ṭhapetvā pūjaṁ akaṁsu.",
  "atk-s0102a2:379_4": "Tesaṁ pupphānaṁ khīṇakāle gacchanti, rathassa dhuraṭṭhānaṁ pacchimaṭṭhāne sampatte satta divase sādhukīḷitaṁ kīḷanti.",
  "atk-s0102a2:379_5": "Evaṁ dhātuyo gahetvā āgacchantānaṁ satta vassāni satta māsāni satta divasāni vītivattāni.",
  "atk-s0102a2:380_0": "Micchādiṭṭhikā –",
  "atk-s0102a2:380_1": "“samaṇassa gotamassa parinibbutakālato paṭṭhāya balakkārena sādhukīḷitāya upaddutamha sabbe no kammantā naṭṭhā”ti ujjhāyantā manaṁ padosetvā chaḷāsītisahassamattā apāye nibbattā.",
  "atk-s0102a2:380_2": "Khīṇāsavā āvajjitvā “mahājano manaṁ padosetvā apāye nibbattī”ti disvā –",
  "atk-s0102a2:380_3": "“sakkaṁ devarājānaṁ dhātuāharaṇūpāyaṁ kāressāmā”ti tassa santikaṁ gantvā tamatthaṁ ārocetvā –",
  "atk-s0102a2:380_4": "“dhātuāharaṇūpāyaṁ karohi mahārājā”ti āhaṁsu.",
  "atk-s0102a2:380_5": "Sakko āha –",
  "atk-s0102a2:380_6": "“bhante, puthujjano nāma ajātasattunā samo saddho natthi, na so mama vacanaṁ karissati, apica kho māravibhiṁsakasadisaṁ vibhiṁsakaṁ dassessāmi, mahāsaddaṁ sāvessāmi, yakkhagāhakakhipitakaarocake karissāmi, tumhe ‘amanussā mahārāja kupitā dhātuyo āharāpethā’ti vadeyyātha, evaṁ so āharāpessatī”ti.",
  "atk-s0102a2:380_7": "Atha kho sakko taṁ sabbaṁ akāsi.",
  "atk-s0102a2:381_0": "Therāpi rājānaṁ upasaṅkamitvā –",
  "atk-s0102a2:381_1": "“mahārāja, amanussā kupitā, dhātuyo āharāpehī”ti bhaṇiṁsu. Rājā –",
  "atk-s0102a2:381_2": "“na tāva, bhante, mayhaṁ cittaṁ tussati, evaṁ santepi āharantū”ti āha.",
  "atk-s0102a2:381_3": "Sattamadivase dhātuyo āhariṁsu.",
  "atk-s0102a2:381_4": "Evaṁ āhatā dhātuyo gahetvā rājagahe thūpañca mahañca akāsi.",
  "atk-s0102a2:381_5": "Itarepi attano attano balānurūpena āharitvā sakasakaṭṭhānesu thūpañca mahañca akaṁsu.",
  "atk-s0102a2:382_0": "240.Evametaṁ bhūtapubbanti evaṁ etaṁ dhātubhājanañceva dasathūpakaraṇañca jambudīpe bhūtapubbanti pacchā saṅgītikārakā āhaṁsu.",
  "atk-s0102a2:382_1": "Evaṁ patiṭṭhitesu pana thūpesu mahākassapatthero dhātūnaṁ antarāyaṁ disvā rājānaṁ ajātasattuṁ upasaṅkamitvā “mahārāja, ekaṁ dhātunidhānaṁ kātuṁ vaṭṭatī”ti āha.",
  "atk-s0102a2:382_2": "Sādhu, bhante, nidhānakammaṁ tāva mama hotu, sesadhātuyo pana kathaṁ āharāmīti?",
  "atk-s0102a2:382_3": "Na, mahārāja, dhātuāharaṇaṁ tuyhaṁ bhāro, amhākaṁ bhāroti.",
  "atk-s0102a2:382_4": "Sādhu, bhante, tumhe dhātuyo āharatha, ahaṁ dhātunidhānaṁ karissāmīti.",
  "atk-s0102a2:382_5": "Thero tesaṁ tesaṁ rājakulānaṁ paricaraṇamattameva ṭhapetvā sesadhātuyo āhari.",
  "atk-s0102a2:382_6": "Rāmagāme pana dhātuyo nāgā pariggaṇhiṁsu, tāsaṁ antarāyo natthi.",
  "atk-s0102a2:382_7": "“Anāgate laṅkādīpe mahāvihāre mahācetiyamhi nidahissantī”ti tā na āharitvā sesehi sattahi nagarehi āharitvā rājagahassa pācīnadakkhiṇadisābhāge ṭhatvā –",
  "atk-s0102a2:382_8": "“imasmiṁ ṭhāne yo pāsāṇo atthi, so antaradhāyatu, paṁsu suvisuddhā hotu, udakaṁ mā uṭṭhahatū”ti adhiṭṭhāsi.",
  "atk-s0102a2:383_0": "Rājā taṁ ṭhānaṁ khaṇāpetvā tato uddhatapaṁsunā iṭṭhakā kāretvā asītimahāsāvakānaṁ cetiyāni kāreti.",
  "atk-s0102a2:383_1": "“Idha rājā kiṁ kāretī”ti pucchantānampi “mahāsāvakānaṁ cetiyānī”ti vadanti, na koci dhātunidhānabhāvaṁ jānāti.",
  "atk-s0102a2:383_2": "Asītihatthagambhīre pana tasmiṁ padese jāte heṭṭhā lohasanthāraṁ santharāpetvā tattha thūpārāme cetiyagharappamāṇaṁ tambalohamayaṁ gehaṁ kārāpetvā aṭṭha aṭṭha haricandanādimaye karaṇḍe ca thūpe ca kārāpesi.",
  "atk-s0102a2:383_3": "Atha bhagavato dhātuyo haricandanakaraṇḍe pakkhipitvā taṁ haricandanakaraṇḍakampi aññasmiṁ haricandanakaraṇḍake, tampi aññasminti evaṁ aṭṭha haricandanakaraṇḍe ekato katvā eteneva upāyena te aṭṭha karaṇḍe aṭṭhasu haricandanathūpesu, aṭṭha haricandanathūpe aṭṭhasu lohitacandanakaraṇḍesu, aṭṭha lohitacandanakaraṇḍe aṭṭhasu lohitacandanathūpesu, aṭṭha lohitacandanathūpe aṭṭhasu dantakaraṇḍesu, aṭṭha dantakaraṇḍe aṭṭhasu dantathūpesu, aṭṭha dantathūpe aṭṭhasu sabbaratanakaraṇḍesu, aṭṭha sabbaratanakaraṇḍe aṭṭhasu sabbaratanathūpesu, aṭṭha sabbaratanathūpe aṭṭhasu suvaṇṇakaraṇḍesu, aṭṭha suvaṇṇakaraṇḍe, aṭṭhasu suvaṇṇathūpesu, aṭṭha suvaṇṇathūpe aṭṭhasu rajatakaraṇḍesu, aṭṭha rajatakaraṇḍe aṭṭhasu rajatathūpesu, aṭṭha rajatathūpe, aṭṭhasu maṇikaraṇḍesu, aṭṭha maṇikaraṇḍe aṭṭhasu maṇithūpesu, aṭṭha maṇithūpe aṭṭhasu lohitaṅkakaraṇḍesu, aṭṭha lohitaṅkakaraṇḍe aṭṭhasu lohitaṅkathūpesu, aṭṭha lohitaṅkathūpe aṭṭhasu masāragallakaraṇḍesu, aṭṭha masāragallakaraṇḍe aṭṭhasu masāragallathūpesu, aṭṭha masāragallathūpe aṭṭhasu phalikakaraṇḍesu, aṭṭha phalikakaraṇḍe aṭṭhasu phalikamayathūpesu pakkhipi.",
  "atk-s0102a2:384_0": "Sabbesaṁ uparimaṁ phalikacetiyaṁ thūpārāmacetiyappamāṇaṁ ahosi, tassa upari sabbaratanamayaṁ gehaṁ kāresi, tassa upari suvaṇṇamayaṁ, tassa upari rajatamayaṁ, tassa upari tambalohamayaṁ gehaṁ.",
  "atk-s0102a2:384_1": "Tattha sabbaratanamayaṁ vālikaṁ okiritvā jalajathalajapupphānaṁ sahassāni vippakiritvā aḍḍhachaṭṭhāni jātakasatāni asītimahāthere suddhodanamahārājānaṁ mahāmāyādeviṁ satta sahajāteti sabbānetāni suvaṇṇamayāneva kāresi.",
  "atk-s0102a2:384_2": "Pañcapañcasate suvaṇṇarajatamaye puṇṇaghaṭe ṭhapāpesi, pañca suvaṇṇaddhajasate ussāpesi.",
  "atk-s0102a2:384_3": "Pañcasate suvaṇṇadīpe, pañcasate rajatadīpe kārāpetvā sugandhatelassa pūretvā tesu dukūlavaṭṭiyo ṭhapesi.",
  "atk-s0102a2:385_0": "Athāyasmā mahākassapo –",
  "atk-s0102a2:385_1": "“mālā mā milāyantu, gandhā mā vinassantu, dīpā mā vijjhāyantū”ti adhiṭṭhahitvā suvaṇṇapaṭṭe akkharāni chindāpesi –",
  "atk-s0102a2:386_0": "“Anāgate piyadāso nāma kumāro chattaṁ ussāpetvā asoko dhammarājā bhavissati.",
  "atk-s0102a2:386_1": "So imā dhātuyo vitthārikā karissatī”ti.",
  "atk-s0102a2:387_0": "Rājā sabbapasādhanehi pūjetvā ādito paṭṭhāya dvāraṁ pidahanto nikkhami, so tambalohadvāraṁ pidahitvā āviñchanarajjuyaṁ kuñcikamuddikaṁ bandhitvā tattheva mahantaṁ maṇikkhandhaṁ ṭhapetvā –",
  "atk-s0102a2:387_1": "“anāgate daliddarājā imaṁ maṇiṁ gahetvā dhātūnaṁ sakkāraṁ karotū”ti akkharaṁ chindāpesi.",
  "atk-s0102a2:388_0": "Sakko devarājā vissakammaṁ āmantetvā –",
  "atk-s0102a2:388_1": "“tāta, ajātasattunā dhātunidhānaṁ kataṁ, ettha ārakkhaṁ paṭṭhapehī”ti pahiṇi.",
  "atk-s0102a2:388_2": "So āgantvā vāḷasaṅghāṭayantaṁ yojesi, kaṭṭharūpakāni tasmiṁ dhātugabbhe phalikavaṇṇakhagge gāhetvā vātasadisena vegena anupariyāyantaṁ yantaṁ yojetvā ekāya eva āṇiyā bandhitvā samantato giñjakāvasathākārena silāparikkhepaṁ katvā upari ekāya pidahitvā paṁsuṁ pakkhipitvā bhūmiṁ samaṁ katvā tassa upari pāsāṇathūpaṁ patiṭṭhapesi.",
  "atk-s0102a2:388_3": "Evaṁ niṭṭhite dhātunidhāne yāvatāyukaṁ ṭhatvā theropi parinibbuto, rājāpi yathākammaṁ gato, tepi manussā kālaṅkatā.",
  "atk-s0102a2:389_0": "Aparabhāge piyadāso nāma kumāro chattaṁ ussāpetvā asoko nāma dhammarājā hutvā tā dhātuyo gahetvā jambudīpe vitthārikā akāsi. Kathaṁ?",
  "atk-s0102a2:389_1": "So nigrodhasāmaṇeraṁ nissāya sāsane laddhappasādo caturāsīti vihārasahassāni kāretvā bhikkhusaṅghaṁ pucchi –",
  "atk-s0102a2:389_2": "“bhante, mayā caturāsīti vihārasahassāni kāritāni, dhātuyo kuto labhissāmī”ti?",
  "atk-s0102a2:389_3": "Mahārāja, –",
  "atk-s0102a2:389_4": "“dhātunidhānaṁ nāma atthī”ti suṇoma, na pana paññāyati –",
  "atk-s0102a2:389_5": "“asukasmiṁ ṭhāne”ti.",
  "atk-s0102a2:389_6": "Rājā rājagahe cetiyaṁ bhindāpetvā dhātuṁ apassanto paṭipākatikaṁ kāretvā bhikkhubhikkhuniyo upāsakaupāsikāyoti catasso parisā gahetvā vesāliṁ gato.",
  "atk-s0102a2:389_7": "Tatrāpi alabhitvā kapilavatthuṁ.",
  "atk-s0102a2:389_8": "Tatrāpi alabhitvā rāmagāmaṁ gato.",
  "atk-s0102a2:389_9": "Rāmagāme nāgā cetiyaṁ bhindituṁ na adaṁsu, cetiye nipatitakudālo khaṇḍākhaṇḍaṁ hoti.",
  "atk-s0102a2:389_10": "Evaṁ tatrāpi alabhitvā allakappaṁ veṭhadīpaṁ pāvaṁ kusināranti sabbattha cetiyāni bhinditvā dhātuṁ alabhitvāva paṭipākatikāni katvā puna rājagahaṁ gantvā catasso parisā sannipātāpetvā –",
  "atk-s0102a2:389_11": "“atthi kenaci sutapubbaṁ ‘asukaṭṭhāne nāma dhātunidhāna’nti” pucchi.",
  "atk-s0102a2:390_0": "Tatreko vīsavassasatiko thero –",
  "atk-s0102a2:390_1": "“asukaṭṭhāne dhātunidhāna”nti na jānāmi, mayhaṁ pana pitā mahāthero maṁ sattavassakāle mālācaṅkoṭakaṁ gāhāpetvā –",
  "atk-s0102a2:390_2": "“ehi sāmaṇera, asukagacchantare pāsāṇathūpo atthi, tattha gacchāmā”ti gantvā pūjetvā –",
  "atk-s0102a2:390_3": "“imaṁ ṭhānaṁ upadhāretuṁ vaṭṭati sāmaṇerā”ti āha.",
  "atk-s0102a2:390_4": "Ahaṁ ettakaṁ jānāmi mahārājāti āha.",
  "atk-s0102a2:390_5": "Rājā “etadeva ṭhāna”nti vatvā gacche hāretvā pāsāṇathūpañca paṁsuñca apanetvā heṭṭhā sudhābhūmiṁ addasa.",
  "atk-s0102a2:390_6": "Tato sudhañca iṭṭhakāyo ca hāretvā anupubbena pariveṇaṁ oruyha sattaratanavālukaṁ asihatthāni ca kaṭṭharūpakāni samparivattakāni addasa.",
  "atk-s0102a2:390_7": "So yakkhadāsake pakkosāpetvā balikammaṁ kāretvāpi neva antaṁ na koṭiṁ passanto devatānaṁ namassamāno –",
  "atk-s0102a2:390_8": "“ahaṁ imā dhātuyo gahetvā caturāsītiyā vihārasahassesu nidahitvā sakkāraṁ karomi, mā me devatā antarāyaṁ karontū”ti āha.",
  "atk-s0102a2:391_0": "Sakko devarājā cārikaṁ caranto taṁ disvā vissakammaṁ āmantesi –",
  "atk-s0102a2:391_1": "“tāta, asoko dhammarājā ‘dhātuyo nīharissāmī’ti pariveṇaṁ otiṇṇo, gantvā kaṭṭharūpakāni hārehī”ti.",
  "atk-s0102a2:391_2": "So pañcacūḷagāmadārakavesena gantvā rañño purato dhanuhattho ṭhatvā –",
  "atk-s0102a2:391_3": "“harāmi mahārājā”ti āha.",
  "atk-s0102a2:391_4": "“Hara, tātā”ti saraṁ gahetvā sandhimhiyeva vijjhi, sabbaṁ vippakiriyittha.",
  "atk-s0102a2:391_5": "Atha rājā āviñchane bandhaṁ kuñcikamuddikaṁ gaṇhi, maṇikkhandhaṁ passi.",
  "atk-s0102a2:391_6": "“Anāgate daliddarājā imaṁ maṇiṁ gahetvā dhātūnaṁ sakkāraṁ karotū”ti puna akkharāni disvā kujjhitvā –",
  "atk-s0102a2:391_7": "“mādisaṁ nāma rājānaṁ daliddarājāti vattuṁ ayutta”nti punappunaṁ ghaṭetvā dvāraṁ vivarāpetvā antogehaṁ paviṭṭho.",
  "atk-s0102a2:392_0": "Aṭṭhārasavassādhikānaṁ dvinnaṁ vassasatānaṁ upari āropitadīpā tatheva pajjalanti.",
  "atk-s0102a2:392_1": "Nīluppalapupphāni taṅkhaṇaṁ āharitvā āropitāni viya, pupphasanthāro taṅkhaṇaṁ santhato viya, gandhā taṁ muhuttaṁ pisitvā ṭhapitā viya rājā suvaṇṇapaṭṭaṁ gahetvā –",
  "atk-s0102a2:392_2": "“anāgate piyadāso nāma kumāro chattaṁ ussāpetvā asoko nāma dhammarājā bhavissati so imā dhātuyo vitthārikā karissatī”ti vācetvā –",
  "atk-s0102a2:392_3": "“diṭṭho bho, ahaṁ ayyena mahākassapattherenā”ti vatvā vāmahatthaṁ ābhujitvā dakkhiṇena hatthena apphoṭesi.",
  "atk-s0102a2:392_4": "So tasmiṁ ṭhāne paricaraṇadhātumattameva ṭhapetvā sesā dhātuyo gahetvā dhātugehaṁ pubbe pihitanayeneva pidahitvā sabbaṁ yathāpakatiyāva katvā upari pāsāṇacetiyaṁ patiṭṭhāpetvā caturāsītiyā vihārasahassesu dhātuyo patiṭṭhāpetvā mahāthere vanditvā pucchi –",
  "atk-s0102a2:392_5": "“dāyādomhi, bhante, buddhasāsane”ti.",
  "atk-s0102a2:392_6": "Kissa dāyādo tvaṁ, mahārāja, bāhirako tvaṁ sāsanassāti.",
  "atk-s0102a2:392_7": "Bhante, channavutikoṭidhanaṁ vissajjetvā caturāsīti vihārasahassāni kāretvā ahaṁ na dāyādo, añño ko dāyādoti?",
  "atk-s0102a2:392_8": "Paccayadāyako nāma tvaṁ mahārāja, yo pana attano puttañca dhītarañca pabbājeti, ayaṁ sāsane dāyādo nāmāti.",
  "atk-s0102a2:392_9": "So puttañca dhītarañca pabbājesi.",
  "atk-s0102a2:392_10": "Atha naṁ therā āhaṁsu –",
  "atk-s0102a2:392_11": "“idāni, mahārāja, sāsane dāyādosī”ti.",
  "atk-s0102a2:393_0": "Evametaṁbhūtapubbanti evaṁ etaṁ atīte dhātunidhānampi jambudīpatale bhūtapubbanti.",
  "atk-s0102a2:393_1": "Tatiyasaṅgītikārāpi imaṁ padaṁ ṭhapayiṁsu.",
  "atk-s0102a2:394_0": "Aṭṭhadoṇaṁ cakkhumato sarīrantiādigāthāyo pana tambapaṇṇidīpe therehi vuttāti.",
  "atk-s0102a2:395_0": "Iti sumaṅgalavilāsiniyā dīghanikāyaṭṭhakathāyaṁ",
  "atk-s0102a2:396_0": "Mahāparinibbānasuttavaṇṇanā niṭṭhitā."
}