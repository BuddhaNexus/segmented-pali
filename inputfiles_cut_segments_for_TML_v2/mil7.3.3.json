{
  "mil7.3.3:0.1_0": "Milindapañha",
  "mil7.3.3:0.2_0": "Opammakathāpañha",
  "mil7.3.3:0.3_0": "Samuddavagga",
  "mil7.3.3:0.4_0": "3. Bījaṅgapañha",
  "mil7.3.3:1.1_0": "“Bhante nāgasena, ‘bījassa dve aṅgāni gahetabbānī’ti yaṁ vadesi, katamāni tāni dve aṅgāni gahetabbānī”ti?",
  "mil7.3.3:1.2_0": "“Yathā, mahārāja, bījaṁ appakampi samānaṁ bhaddake khette vuttaṁ deve sammā dhāraṁ pavecchante subahūni phalāni anudassati;",
  "mil7.3.3:1.3_0": "evameva kho, mahārāja, yoginā yogāvacarena yathā paṭipāditaṁ sīlaṁ kevalaṁ sāmaññaphalamanudassati.",
  "mil7.3.3:1.4_0": "Evaṁ sammā paṭipajjitabbaṁ.",
  "mil7.3.3:1.5_0": "Idaṁ, mahārāja, bījassa paṭhamaṁ aṅgaṁ gahetabbaṁ.",
  "mil7.3.3:2.1_0": "Puna caparaṁ, mahārāja, bījaṁ suparisodhite khette ropitaṁ khippameva saṁvirūhati;",
  "mil7.3.3:2.2_0": "evameva kho, mahārāja, yoginā yogāvacarena mānasaṁ supariggahitaṁ suññāgāre parisodhitaṁ satipaṭṭhānakhettavare khittaṁ khippameva virūhati.",
  "mil7.3.3:2.3_0": "Idaṁ, mahārāja, bījassa dutiyaṁ aṅgaṁ gahetabbaṁ.",
  "mil7.3.3:2.4_0": "Bhāsitampetaṁ, mahārāja, therena anuruddhena—",
  "mil7.3.3:3.1_0": "‘Yathāpi khette parisuddhe,",
  "mil7.3.3:3.2_0": "bījañcassa patiṭṭhitaṁ;",
  "mil7.3.3:3.3_0": "Vipulaṁ tassa phalaṁ hoti,",
  "mil7.3.3:3.4_0": "api toseti kassakaṁ.",
  "mil7.3.3:4.1_0": "Tatheva yogino cittaṁ,",
  "mil7.3.3:4.2_0": "suññāgāre visodhitaṁ;",
  "mil7.3.3:4.3_0": "Satipaṭṭhānakhettamhi,",
  "mil7.3.3:4.4_0": "khippameva virūhatī’”ti.",
  "mil7.3.3:5.1_0": "Bījaṅgapañho tatiyo."
}