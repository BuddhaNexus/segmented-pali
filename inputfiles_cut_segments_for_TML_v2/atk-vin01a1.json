{
  "atk-vin01a1:0_0": "Verañjakaṇḍavaṇṇanā",
  "atk-vin01a1:1_0": "1. Idāni",
  "atk-vin01a1:2_0": "“Tenātiādipāṭhassa, atthaṁ nānappakārato;",
  "atk-vin01a1:3_0": "Dassayanto karissāmi, vinayassatthavaṇṇana”nti.",
  "atk-vin01a1:4_0": "Vuttattā tena samayena buddho bhagavātiādīnaṁ atthavaṇṇanaṁ karissāmi.",
  "atk-vin01a1:4_1": "Seyyathidaṁ –",
  "atk-vin01a1:4_2": "tenāti aniyamaniddesavacanaṁ.",
  "atk-vin01a1:4_3": "Tassa sarūpena avuttenapi aparabhāge atthato siddhena yenāti iminā vacanena paṭiniddeso kātabbo.",
  "atk-vin01a1:4_4": "Aparabhāge hi vinayapaññattiyācanahetubhūto āyasmato sāriputtassa parivitakko siddho.",
  "atk-vin01a1:4_5": "Tasmā yena samayena so parivitakko udapādi, tena samayena buddho bhagavā verañjāyaṁ viharatīti evamettha sambandho veditabbo.",
  "atk-vin01a1:4_6": "Ayañhi sabbasmimpi vinaye yutti, yadidaṁ yattha yattha “tenā”ti vuccati tattha tattha pubbe vā pacchā vā atthato siddhena “yenā”ti iminā vacanena paṭiniddeso kātabboti.",
  "atk-vin01a1:5_0": "Tatridaṁ mukhamattanidassanaṁ –",
  "atk-vin01a1:5_1": "“tena hi, bhikkhave, bhikkhūnaṁ sikkhāpadaṁ paññapessāmi, yena sudinno methunaṁ dhammaṁ paṭisevi;",
  "atk-vin01a1:5_2": "yasmā paṭisevi, tasmā paññapessāmī”ti vuttaṁ hoti.",
  "atk-vin01a1:5_3": "Evaṁ tāva pubbe atthato siddhena yenāti iminā vacanena paṭiniddeso yujjati.",
  "atk-vin01a1:5_4": "Tena samayena buddho bhagavā rājagahe viharati, yena samayena dhaniyo kumbhakāraputto rañño dārūni adinnaṁ ādiyīti evaṁ pacchā atthato siddhena yenāti iminā vacanena paṭiniddeso yujjatīti vutto tenāti vacanassa attho.",
  "atk-vin01a1:5_5": "Samayenāti ettha pana samayasaddo tāva –",
  "atk-vin01a1:6_0": "Samavāye khaṇe kāle, samūhe hetu-diṭṭhisu;",
  "atk-vin01a1:7_0": "Paṭilābhe pahāne ca, paṭivedhe ca dissati.",
  "atk-vin01a1:8_0": "Tathā hissa –",
  "atk-vin01a1:8_1": "“appeva nāma svepi upasaṅkameyyāma kālañca samayañca upādāyā”ti evamādīsu samavāyo attho.",
  "atk-vin01a1:8_2": "“Ekova kho, bhikkhave, khaṇo ca samayo ca brahmacariyavāsāyā”ti evamādīsu khaṇo.",
  "atk-vin01a1:8_3": "“Uṇhasamayo pariḷāhasamayo”ti evamādīsu kālo.",
  "atk-vin01a1:8_4": "“Mahāsamayo pavanasmi”nti evamādīsu samūho.",
  "atk-vin01a1:8_5": "“Samayopi kho te, bhaddāli, appaṭividdho ahosi –",
  "atk-vin01a1:8_6": "‘bhagavā kho sāvatthiyaṁ viharati, bhagavāpi maṁ jānissati –",
  "atk-vin01a1:8_7": "bhaddāli nāma bhikkhu satthusāsane sikkhāya aparipūrakārī’ti ayampi kho te, bhaddāli, samayo appaṭividdho ahosī”ti evamādīsu hetu.",
  "atk-vin01a1:8_8": "“Tena kho pana samayena uggahamāno paribbājako samaṇamuṇḍikāputto samayappavādake tindukācīre ekasālake mallikāya ārāme paṭivasatī”ti evamādīsu diṭṭhi.",
  "atk-vin01a1:9_0": "“Diṭṭhe dhamme ca yo attho, yo cattho samparāyiko;",
  "atk-vin01a1:10_0": "Atthābhisamayā dhīro, paṇḍitoti pavuccatī”ti. ;",
  "atk-vin01a1:11_0": "Evamādīsu paṭilābho.",
  "atk-vin01a1:11_1": "“Sammā mānābhisamayā antamakāsi dukkhassā”ti evamādīsu pahānaṁ.",
  "atk-vin01a1:11_2": "“Dukkhassa pīḷanaṭṭho saṅkhataṭṭho santāpaṭṭho vipariṇāmaṭṭho abhisamayaṭṭho”ti evamādīsu paṭivedho attho.",
  "atk-vin01a1:11_3": "Idha panassa kālo attho.",
  "atk-vin01a1:11_4": "Tasmā yena kālena āyasmato sāriputtassa vinayapaññattiyācanahetubhūto parivitakko udapādi, tena kālenāti evamettha attho daṭṭhabbo.",
  "atk-vin01a1:12_0": "Etthāha –",
  "atk-vin01a1:12_1": "“atha kasmā yathā suttante ‘ekaṁ samaya’nti upayogavacanena niddeso kato, abhidhamme ca ‘yasmiṁ samaye kāmāvacara’nti bhummavacanena, tathā akatvā idha ‘tena samayenā’ti karaṇavacanena niddeso kato”ti?",
  "atk-vin01a1:12_2": "Tattha tathā, idha ca aññathā atthasambhavato. Kathaṁ?",
  "atk-vin01a1:12_3": "Suttante tāva accantasaṁyogattho sambhavati.",
  "atk-vin01a1:12_4": "Yañhi samayaṁ bhagavā brahmajālādīni suttantāni desesi, accantameva taṁ samayaṁ karuṇāvihārena vihāsi;",
  "atk-vin01a1:12_5": "tasmā tadatthajotanatthaṁ tattha upayoganiddeso kato.",
  "atk-vin01a1:12_6": "Abhidhamme ca adhikaraṇattho bhāvenabhāvalakkhaṇattho ca sambhavati.",
  "atk-vin01a1:12_7": "Adhikaraṇañhi kālattho samūhattho ca samayo, tattha vuttānaṁ phassādidhammānaṁ khaṇasamavāyahetusaṅkhātassa ca samayassa bhāvena tesaṁ bhāvo lakkhiyati.",
  "atk-vin01a1:12_8": "Tasmā tadatthajotanatthaṁ tattha bhummavacanena niddeso kato.",
  "atk-vin01a1:12_9": "Idha pana hetuattho karaṇattho ca sambhavati.",
  "atk-vin01a1:12_10": "Yo hi so sikkhāpadapaññattisamayo sāriputtādīhipi dubbiññeyyo, tena samayena hetubhūtena karaṇabhūtena ca sikkhāpadāni paññāpayanto sikkhāpadapaññattihetuñca apekkhamāno bhagavā tattha tattha vihāsi;",
  "atk-vin01a1:12_11": "tasmā tadatthajotanatthaṁ idha karaṇavacanena niddeso katoti veditabbo.",
  "atk-vin01a1:12_12": "Hoti cettha –",
  "atk-vin01a1:13_0": "“Upayogena bhummena, taṁ taṁ atthamapekkhiya;",
  "atk-vin01a1:14_0": "Aññatra samayo vutto, karaṇeneva so idhā”ti.",
  "atk-vin01a1:15_0": "Porāṇā pana vaṇṇayanti –",
  "atk-vin01a1:15_1": "‘ekaṁ samaya’nti vā ‘yasmiṁ samaye’ti vā ‘tena samayenā’ti vā abhilāpamattabhedo esa, sabbattha bhummameva attho”ti.",
  "atk-vin01a1:15_2": "Tasmā tesaṁ laddhiyā “tena samayenā”ti vuttepi “tasmiṁ samaye”ti attho veditabbo.",
  "atk-vin01a1:16_0": "Buddho bhagavāti imesaṁ padānaṁ parato atthaṁ vaṇṇayissāma.",
  "atk-vin01a1:16_1": "Verañjāyaṁ viharatīti ettha pana verañjāti aññatarassa nagarassetaṁ adhivacanaṁ, tassaṁ verañjāyaṁ;",
  "atk-vin01a1:16_2": "samīpatthe bhummavacanaṁ.",
  "atk-vin01a1:16_3": "Viharatīti avisesena iriyāpathadibbabrahmaariyavihāresu aññataravihārasamaṅgīparidīpanametaṁ, idha pana ṭhānagamananisajjāsayanappabhedesuairiyāpathesu aññatarairiyāpathasamāyogaparidīpanaṁ, tena ṭhitopi gacchantopi nisinnopi sayānopi bhagavā viharaticceva veditabbo.",
  "atk-vin01a1:16_4": "So hi ekaṁ iriyāpathabādhanaṁ aññena iriyāpathena vicchinditvā aparipatantaṁ attabhāvaṁ harati pavatteti, tasmā “viharatī”ti vuccati.",
  "atk-vin01a1:17_0": "Naḷerupucimandamūleti ettha naḷeru nāma yakkho, pucimandoti nimbarukkho, mūlanti samīpaṁ.",
  "atk-vin01a1:17_1": "Ayañhi mūlasaddo “mūlāni uddhareyya antamaso usīranāḷimattānipī”ti -ādīsu mūlamūle dissati.",
  "atk-vin01a1:17_2": "“Lobho akusalamūla”nti -ādīsu asādhāraṇahetumhi.",
  "atk-vin01a1:17_3": "“Yāva majjhanhike kāle chāyā pharati, nivāte paṇṇāni patanti, ettāvatā rukkhamūla”ntiādīsu samīpe.",
  "atk-vin01a1:17_4": "Idha pana samīpe adhippeto, tasmā naḷeruyakkhena adhiggahitassa pucimandassa samīpeti evamettha attho daṭṭhabbo.",
  "atk-vin01a1:17_5": "So kira pucimando ramaṇīyo pāsādiko anekesaṁ rukkhānaṁ ādhipaccaṁ viya kurumāno tassa nagarassa avidūre gamanāgamanasampanne ṭhāne ahosi.",
  "atk-vin01a1:17_6": "Atha bhagavā verañjaṁ gantvā patirūpe ṭhāne viharanto tassa rukkhassa samīpe heṭṭhābhāge vihāsi.",
  "atk-vin01a1:17_7": "Tena vuttaṁ –",
  "atk-vin01a1:17_8": "“verañjāyaṁ viharati naḷerupucimandamūle”ti.",
  "atk-vin01a1:18_0": "Tattha siyā yadi tāva bhagavā verañjāyaṁ viharati, “naḷerupucimandamūle”ti na vattabbaṁ, atha tattha viharati, “verañjāya”nti na vattabbaṁ, na hi sakkā ubhayattha teneva samayena apubbaṁ acarimaṁ viharitunti?",
  "atk-vin01a1:18_1": "Na kho panetaṁ evaṁ daṭṭhabbaṁ, nanu avocumha “samīpatthe bhummavacana”nti.",
  "atk-vin01a1:18_2": "Tasmā yathā gaṅgāyamunādīnaṁ samīpe goyūthāni carantāni “gaṅgāya caranti, yamunāya carantī”ti vuccanti;",
  "atk-vin01a1:18_3": "evamidhāpi yadidaṁ verañjāya samīpe naḷerupucimandamūlaṁ tattha viharanto vuccati “verañjāyaṁ viharati naḷerupucimandamūle”ti.",
  "atk-vin01a1:18_4": "Gocaragāmanidassanatthaṁ hissa verañjāvacanaṁ.",
  "atk-vin01a1:18_5": "Pabbajitānurūpanivāsanaṭṭhānanidassanatthaṁ naḷerupucimandamūlavacanaṁ.",
  "atk-vin01a1:19_0": "Tattha verañjākittanena āyasmā upālitthero bhagavato gahaṭṭhānuggahakaraṇaṁ dasseti, naḷerupucimandamūlakittanena pabbajitānuggahakaraṇaṁ, tathā purimena paccayaggahaṇato attakilamathānuyogavivajjanaṁ, pacchimena vatthukāmappahānato kāmasukhallikānuyogavivajjanupāyadassanaṁ;",
  "atk-vin01a1:19_1": "purimena ca dhammadesanābhiyogaṁ, pacchimena vivekādhimuttiṁ;",
  "atk-vin01a1:19_2": "purimena karuṇāya upagamanaṁ, pacchimena paññāya apagamanaṁ;",
  "atk-vin01a1:19_3": "purimena sattānaṁ hitasukhanipphādanādhimuttataṁ, pacchimena parahitasukhakaraṇe nirupalepanaṁ;",
  "atk-vin01a1:19_4": "purimena dhammikasukhāpariccāganimittaṁ phāsuvihāraṁ, pacchimena uttarimanussadhammānuyoganimittaṁ;",
  "atk-vin01a1:19_5": "purimena manussānaṁ upakārabahulataṁ, pacchimena devatānaṁ;",
  "atk-vin01a1:19_6": "purimena loke jātassa loke saṁvaḍḍhabhāvaṁ, pacchimena lokena anupalittataṁ;",
  "atk-vin01a1:19_7": "purimena “ekapuggalo, bhikkhave, loke uppajjamāno uppajjati bahujanahitāya bahujanasukhāya lokānukampāya atthāya hitāya sukhāya devamanussānaṁ.",
  "atk-vin01a1:19_8": "Katamo ekapuggalo?",
  "atk-vin01a1:19_9": "Tathāgato arahaṁ sammāsambuddho”ti vacanato yadatthaṁ bhagavā uppanno tadatthaparinipphādanaṁ, pacchimena yattha uppanno tadanurūpavihāraṁ.",
  "atk-vin01a1:19_10": "Bhagavā hi paṭhamaṁ lumbinīvane, dutiyaṁ bodhimaṇḍeti lokiyalokuttarāya uppattiyā vaneyeva uppanno, tenassa vaneyeva vihāraṁ dassetīti evamādinā nayenettha atthayojanā veditabbā.",
  "atk-vin01a1:20_0": "Mahatābhikkhusaṅghena saddhinti ettha mahatāti guṇamahattenapi mahatā;",
  "atk-vin01a1:20_1": "saṅkhyāmahattenapi, so hi bhikkhusaṅgho guṇehipi mahā ahosi, yasmā yo tattha pacchimako so sotāpanno;",
  "atk-vin01a1:20_2": "saṅkhyāyapi mahā pañcasatasaṅkhyattā.",
  "atk-vin01a1:20_3": "Bhikkhūnaṁ saṅghena bhikkhusaṅghena;",
  "atk-vin01a1:20_4": "diṭṭhisīlasāmaññasaṅkhātasaṅghātena samaṇagaṇenāti attho.",
  "atk-vin01a1:20_5": "Saddhinti ekato.",
  "atk-vin01a1:20_6": "Pañcamattehi bhikkhusatehīti pañca mattā etesanti pañcamattāni.",
  "atk-vin01a1:20_7": "Mattāti pamāṇaṁ vuccati.",
  "atk-vin01a1:20_8": "Tasmā yathā “bhojane mattaññū”ti vutte bhojane mattaṁ jānāti, pamāṇaṁ jānātīti attho hoti;",
  "atk-vin01a1:20_9": "evamidhāpi tesaṁ bhikkhusatānaṁ pañca mattā pañcappamāṇanti evamattho daṭṭhabbo.",
  "atk-vin01a1:20_10": "Bhikkhūnaṁ satāni bhikkhusatāni, tehi pañcamattehi bhikkhusatehi.",
  "atk-vin01a1:20_11": "Etena yaṁ vuttaṁ –",
  "atk-vin01a1:20_12": "“mahatā bhikkhusaṅghena saddhi”nti, ettha tassa mahato bhikkhusaṅghassa saṅkhyāmahattaṁ dassitaṁ hoti.",
  "atk-vin01a1:20_13": "Parato panassa “nirabbudo hi, sāriputta bhikkhusaṅgho nirādīnavo apagatakāḷako suddho sāre patiṭṭhito.",
  "atk-vin01a1:20_14": "Imesañhi, sāriputta, pañcannaṁ bhikkhusatānaṁ yo pacchimako so sotāpanno”ti vacanena guṇamahattaṁ āvibhavissati.",
  "atk-vin01a1:21_0": "Assosi kho verañjo brāhmaṇoti assosīti suṇi upalabhi, sotadvārasampattavacananigghosānusārena aññāsi.",
  "atk-vin01a1:21_1": "Khoti padapūraṇamatte avadhāraṇatthe vā nipāto.",
  "atk-vin01a1:21_2": "Tattha avadhāraṇatthena assosi eva, nāssa koci savanantarāyo ahosīti ayamattho veditabbo.",
  "atk-vin01a1:21_3": "Padapūraṇena pana byañjanasiliṭṭhatāmattameva.",
  "atk-vin01a1:21_4": "Verañjāyaṁ jāto, verañjāyaṁ bhavo, verañjā vā assa nivāsoti verañjo.",
  "atk-vin01a1:21_5": "Mātāpitūhi katanāmavasena panāyaṁ “udayo”ti vuccati.",
  "atk-vin01a1:21_6": "Brahmaṁ aṇatīti brāhmaṇo, mante sajjhāyatīti attho.",
  "atk-vin01a1:21_7": "Idameva hi jātibrāhmaṇānaṁ niruttivacanaṁ.",
  "atk-vin01a1:21_8": "Ariyā pana bāhitapāpattā “brāhmaṇā”ti vuccanti.",
  "atk-vin01a1:22_0": "Idāni yamatthaṁ verañjo brāhmaṇo assosi, taṁ pakāsento samaṇo khalu bho gotamotiādimāha.",
  "atk-vin01a1:22_1": "Tattha samitapāpattā samaṇoti veditabbo.",
  "atk-vin01a1:22_2": "Vuttaṁ hetaṁ –",
  "atk-vin01a1:22_3": "“bāhitapāpoti brāhmaṇo, samitapāpattā samaṇoti vuccatī”ti.",
  "atk-vin01a1:22_4": "Bhagavā ca anuttarena ariyamaggena samitapāpo, tenassa yathābhuccaguṇādhigatametaṁ nāmaṁ yadidaṁ samaṇoti.",
  "atk-vin01a1:22_5": "Khalūti anussavanatthe nipāto.",
  "atk-vin01a1:22_6": "Bhoti brāhmaṇajātikānaṁ jātisamudāgataṁ ālapanamattaṁ.",
  "atk-vin01a1:22_7": "Vuttampi hetaṁ –",
  "atk-vin01a1:23_0": "“Bhovādī nāmaso hoti, sace hoti sakiñcano”ti..",
  "atk-vin01a1:23_1": "Gotamoti bhagavantaṁ gottavasena parikitteti, tasmā “samaṇo khalu bho gotamo”ti ettha samaṇo kira bho gotamagottoti evamattho daṭṭhabbo.",
  "atk-vin01a1:23_2": "Sakyaputtoti idaṁ pana bhagavato uccākulaparidīpanaṁ.",
  "atk-vin01a1:23_3": "Sakyakulā pabbajitoti saddhāpabbajitabhāvaparidīpanaṁ, kenaci pārijuññena anabhibhūto aparikkhīṇaṁyeva, taṁ kulaṁ pahāya saddhāya pabbajitoti vuttaṁ hoti.",
  "atk-vin01a1:23_4": "Tato paraṁ vuttatthameva.",
  "atk-vin01a1:23_5": "Taṁ kho panāti itthambhūtākhyānatthe upayogavacanaṁ, tassa kho pana bhoto gotamassāti attho.",
  "atk-vin01a1:23_6": "Kalyāṇoti kalyāṇaguṇasamannāgato;",
  "atk-vin01a1:23_7": "seṭṭhoti vuttaṁ hoti.",
  "atk-vin01a1:23_8": "Kittisaddoti kitti eva, thutighoso vā.",
  "atk-vin01a1:24_0": "Itipi so bhagavātiādīsu pana ayaṁ tāva yojanā –",
  "atk-vin01a1:24_1": "so bhagavā itipi arahaṁ, itipi sammāsambuddho…pe…",
  "atk-vin01a1:24_2": "itipi bhagavāti iminā ca iminā ca kāraṇenāti vuttaṁ hoti.",
  "atk-vin01a1:25_0": "Idāni vinayadharānaṁ suttantanayakosallatthaṁ vinayasaṁvaṇṇanārambhe buddhaguṇapaṭisaṁyuttāya dhammiyā kathāya cittasampahaṁsanatthañca etesaṁ padānaṁ vitthāranayena vaṇṇanaṁ karissāmi.",
  "atk-vin01a1:25_1": "Tasmā yaṁ vuttaṁ –",
  "atk-vin01a1:25_2": "“so bhagavā itipi araha”ntiādi;",
  "atk-vin01a1:25_3": "tattha ārakattā, arīnaṁ arānañca hatattā, paccayādīnaṁ arahattā, pāpakaraṇe rahābhāvāti imehi tāva kāraṇehi so bhagavā arahanti veditabbo.",
  "atk-vin01a1:25_4": "Ārakā hi so sabbakilesehi suvidūravidūre ṭhito, maggena savāsanānaṁ kilesānaṁ viddhaṁsitattāti ārakattā arahaṁ;",
  "atk-vin01a1:25_5": "te cānena kilesārayo maggena hatāti arīnaṁ hatattāpi arahaṁ.",
  "atk-vin01a1:25_6": "Yañcetaṁ avijjābhavataṇhāmayanābhipuññādiabhisaṅkhārāraṁ jarāmaraṇanemi āsavasamudayamayena akkhena vijjhitvā tibhavarathe samāyojitaṁ anādikālappavattaṁ saṁsāracakkaṁ, tassānena bodhimaṇḍe vīriyapādehi sīlapathaviyaṁ patiṭṭhāya saddhāhatthena kammakkhayakaraṁ ñāṇapharasuṁ gahetvā sabbe arā hatāti arānaṁ hatattāpi arahaṁ.",
  "atk-vin01a1:26_0": "Atha vā saṁsāracakkanti anamataggasaṁsāravaṭṭaṁ vuccati, tassa ca avijjā nābhi, mūlattā;",
  "atk-vin01a1:26_1": "jarāmaraṇaṁ nemi, pariyosānattā;",
  "atk-vin01a1:26_2": "sesā dasa dhammā arā, avijjāmūlakattā jarāmaraṇapariyantattā ca.",
  "atk-vin01a1:26_3": "Tattha dukkhādīsu aññāṇaṁ avijjā, kāmabhave ca avijjā kāmabhave saṅkhārānaṁ paccayo hoti.",
  "atk-vin01a1:26_4": "Rūpabhave avijjā rūpabhave saṅkhārānaṁ paccayo hoti.",
  "atk-vin01a1:26_5": "Arūpabhave avijjā arūpabhave saṅkhārānaṁ paccayo hoti.",
  "atk-vin01a1:26_6": "Kāmabhave saṅkhārā kāmabhave paṭisandhiviññāṇassa paccayā honti.",
  "atk-vin01a1:26_7": "Esa nayo itaresu.",
  "atk-vin01a1:26_8": "Kāmabhave paṭisandhiviññāṇaṁ kāmabhave nāmarūpassa paccayo hoti, tathā rūpabhave.",
  "atk-vin01a1:26_9": "Arūpabhave nāmasseva paccayo hoti.",
  "atk-vin01a1:26_10": "Kāmabhave nāmarūpaṁ kāmabhave saḷāyatanassa paccayo hoti.",
  "atk-vin01a1:26_11": "Rūpabhave nāmarūpaṁ rūpabhave tiṇṇaṁ āyatanānaṁ paccayo hoti.",
  "atk-vin01a1:26_12": "Arūpabhave nāmaṁ arūpabhave ekassāyatanassa paccayo hoti.",
  "atk-vin01a1:26_13": "Kāmabhave saḷāyatanaṁ kāmabhave chabbidhassa phassassa paccayo hoti.",
  "atk-vin01a1:26_14": "Rūpabhave tīṇi āyatanāni rūpabhave tiṇṇaṁ phassānaṁ;",
  "atk-vin01a1:26_15": "arūpabhave ekamāyatanaṁ arūpabhave ekassa phassassa paccayo hoti.",
  "atk-vin01a1:26_16": "Kāmabhave cha phassā kāmabhave channaṁ vedanānaṁ paccayā honti.",
  "atk-vin01a1:26_17": "Rūpabhave tayo tattheva tissannaṁ;",
  "atk-vin01a1:26_18": "arūpabhave eko tattheva ekissā vedanāya paccayo hoti.",
  "atk-vin01a1:26_19": "Kāmabhave cha vedanā kāmabhave channaṁ taṇhākāyānaṁ paccayā honti.",
  "atk-vin01a1:26_20": "Rūpabhave tisso tattheva tiṇṇaṁ;",
  "atk-vin01a1:26_21": "arūpabhave ekā vedanā arūpabhave ekassa taṇhākāyassa paccayo hoti.",
  "atk-vin01a1:26_22": "Tattha tattha sā sā taṇhā tassa tassa upādānassa paccayo;",
  "atk-vin01a1:26_23": "upādānādayo bhavādīnaṁ.",
  "atk-vin01a1:27_0": "Kathaṁ?",
  "atk-vin01a1:27_1": "Idhekacco “kāme paribhuñjissāmī”ti kāmupādānapaccayā kāyena duccaritaṁ carati, vācāya manasā duccaritaṁ carati;",
  "atk-vin01a1:27_2": "duccaritapāripūriyā apāye upapajjati.",
  "atk-vin01a1:27_3": "Tatthassa upapattihetubhūtaṁ kammaṁ kammabhavo, kammanibbattā khandhā upapattibhavo, khandhānaṁ nibbatti jāti, paripāko jarā, bhedo maraṇaṁ.",
  "atk-vin01a1:28_0": "Aparo “saggasampattiṁ anubhavissāmī”ti tatheva sucaritaṁ carati;",
  "atk-vin01a1:28_1": "sucaritapāripūriyā sagge upapajjati.",
  "atk-vin01a1:28_2": "Tatthassa upapattihetubhūtaṁ kammaṁ kammabhavoti so eva nayo.",
  "atk-vin01a1:29_0": "Aparo pana “brahmalokasampattiṁ anubhavissāmī”ti kāmupādānapaccayā eva mettaṁ bhāveti, karuṇaṁ… muditaṁ…",
  "atk-vin01a1:29_1": "upekkhaṁ bhāveti, bhāvanāpāripūriyā brahmaloke nibbattati.",
  "atk-vin01a1:29_2": "Tatthassa nibbattihetubhūtaṁ kammaṁ kammabhavoti soyeva nayo.",
  "atk-vin01a1:30_0": "Aparo “arūpavabhasampattiṁ anubhavissāmī”ti tatheva ākāsānañcāyatanādisamāpattiyo bhāveti, bhāvanāpāripūriyā tattha nibbattati.",
  "atk-vin01a1:30_1": "Tatthassa nibbattihetubhūtaṁ kammaṁ kammabhavo, kammanibbattā khandhā upapattibhavo, khandhānaṁ nibbatti jāti, paripāko jarā, bhedo maraṇanti.",
  "atk-vin01a1:30_2": "Esa nayo sesupādānamūlikāsupi yojanāsu.",
  "atk-vin01a1:31_0": "Evaṁ “ayaṁ avijjā hetu, saṅkhārā hetusamuppannā, ubhopete hetusamuppannāti paccayapariggahe paññā dhammaṭṭhitiñāṇaṁ;",
  "atk-vin01a1:31_1": "atītampi addhānaṁ, anāgatampi addhānaṁ;",
  "atk-vin01a1:31_2": "avijjā hetu, saṅkhārā hetusamuppannā, ubhopete hetusamuppannāti paccayapariggahe paññā dhammaṭṭhitiñāṇa”nti etena nayena sabbapadāni vitthāretabbāni.",
  "atk-vin01a1:31_3": "Tattha avijjā saṅkhārā eko saṅkhepo, viññāṇa-nāmarūpa-saḷāyatana-phassa-vedanā eko, taṇhupādānabhavā eko, jāti-jarā-maraṇaṁ eko.",
  "atk-vin01a1:31_4": "Purimasaṅkhepo cettha atīto addhā, dve majjhimā paccuppanno, jātijarāmaraṇaṁ anāgato.",
  "atk-vin01a1:31_5": "Avijjāsaṅkhāraggahaṇena cettha taṇhupādānabhavā gahitāva hontīti ime pañca dhammā atīte kammavaṭṭaṁ;",
  "atk-vin01a1:31_6": "viññāṇādayo pañca dhammā etarahi vipākavaṭṭaṁ.",
  "atk-vin01a1:31_7": "Taṇhupādānabhavaggahaṇena avijjāsaṅkhārā gahitāva hontīti ime pañca dhammā etarahi kammavaṭṭaṁ;",
  "atk-vin01a1:31_8": "jātijarāmaraṇāpadesena viññāṇādīnaṁ niddiṭṭhattā ime pañca dhammā āyatiṁ vipākavaṭṭaṁ.",
  "atk-vin01a1:31_9": "Te ākārato vīsatividhā honti.",
  "atk-vin01a1:31_10": "Saṅkhāraviññāṇānañcettha antarā eko sandhi, vedanātaṇhānamantarā eko, bhavajātīnamantarā eko.",
  "atk-vin01a1:31_11": "Iti bhagavā evaṁ catusaṅkhepaṁ, tiyaddhaṁ, vīsatākāraṁ, tisandhiṁ paṭiccasamuppādaṁ sabbākārato jānāti passati aññāti paṭivijjhati.",
  "atk-vin01a1:31_12": "Taṁ ñātaṭṭhena ñāṇaṁ, pajānanaṭṭhena paññā.",
  "atk-vin01a1:31_13": "Tena vuccati –",
  "atk-vin01a1:31_14": "“paccayapariggahe paññā dhammaṭṭhitiñāṇa”nti.",
  "atk-vin01a1:31_15": "Iminā dhammaṭṭhitiñāṇena bhagavā te dhamme yathābhūtaṁ ñatvā tesu nibbindanto virajjanto vimuccanto vuttappakārassa imassa saṁsāracakkassa are hani vihani viddhaṁsesi.",
  "atk-vin01a1:31_16": "Evampi arānaṁ hatattā arahaṁ.",
  "atk-vin01a1:32_0": "Aggadakkhiṇeyyattā ca cīvarādipaccaye arahati pūjāvisesañca;",
  "atk-vin01a1:32_1": "teneva ca uppanne tathāgate ye keci mahesakkhā devamanussā na te aññattha pūjaṁ karonti.",
  "atk-vin01a1:32_2": "Tathā hi brahmā sahampati sinerumattena ratanadāmena tathāgataṁ pūjesi, yathābalañca aññepi devā manussā ca bimbisārakosalarājādayo.",
  "atk-vin01a1:32_3": "Parinibbutampi ca bhagavantaṁ uddissa channavutikoṭidhanaṁ visajjetvā asokamahārājā sakalajambudīpe caturāsītivihārasahassāni patiṭṭhāpesi.",
  "atk-vin01a1:32_4": "Ko pana vādo aññesaṁ pūjāvisesānanti! Evaṁ paccayādīnaṁ arahattāpi arahaṁ.",
  "atk-vin01a1:32_5": "Yathā ca loke keci paṇḍitamānino bālā asilokabhayena raho pāpaṁ karonti;",
  "atk-vin01a1:32_6": "evamesa na kadāci karotīti pāpakaraṇe rahābhāvatopi arahaṁ.",
  "atk-vin01a1:32_7": "Hoti cettha –",
  "atk-vin01a1:33_0": "“Ārakattā hatattā ca, kilesārīna so muni;",
  "atk-vin01a1:34_0": "Hatasaṁsāracakkāro, paccayādīna cāraho;",
  "atk-vin01a1:35_0": "Na raho karoti pāpāni, arahaṁ tena vuccatī”ti.",
  "atk-vin01a1:36_0": "Sammā sāmañca sabbadhammānaṁ buddhattā pana sammāsambuddho.",
  "atk-vin01a1:36_1": "Tathā hesa sabbadhamme sammā sāmañca buddho, abhiññeyye dhamme abhiññeyyato buddho, pariññeyye dhamme pariññeyyato, pahātabbe dhamme pahātabbato, sacchikātabbe dhamme sacchikātabbato, bhāvetabbe dhamme bhāvetabbato.",
  "atk-vin01a1:36_2": "Teneva cāha –",
  "atk-vin01a1:37_0": "“Abhiññeyyaṁ abhiññātaṁ, bhāvetabbañca bhāvitaṁ;",
  "atk-vin01a1:38_0": "Pahātabbaṁ pahīnaṁ me, tasmā buddhosmi brāhmaṇā”ti. ;",
  "atk-vin01a1:39_0": "Apica cakkhu dukkhasaccaṁ, tassa mūlakāraṇabhāvena taṁsamuṭṭhāpikā purimataṇhā samudayasaccaṁ, ubhinnamappavatti nirodhasaccaṁ, nirodhappajānanā paṭipadā maggasaccanti evaṁ ekekapaduddhārenāpi sabbadhamme sammā sāmañca buddho.",
  "atk-vin01a1:39_1": "Esa nayo sota-ghāna-jivhā-kāyamanesupi.",
  "atk-vin01a1:39_2": "Eteneva nayena rūpādīni cha āyatanāni, cakkhuviññāṇādayo cha viññāṇakāyā, cakkhusamphassādayo cha phassā, cakkhusamphassajādayo cha vedanā, rūpasaññādayo cha saññā, rūpasañcetanādayo cha cetanā, rūpataṇhādayo cha taṇhākāyā, rūpavitakkādayo cha vitakkā, rūpavicārādayo cha vicārā, rūpakkhandhādayo pañcakkhandhā, dasa kasiṇāni, dasa anussatiyo, uddhumātakasaññādivasena dasa saññā, kesādayo dvattiṁsākārā, dvādasāyatanāni, aṭṭhārasa dhātuyo, kāmabhavādayo nava bhavā, paṭhamādīni cattāri jhānāni, mettābhāvanādayo catasso appamaññā, catasso arūpasamāpattiyo, paṭilomato jarāmaraṇādīni, anulomato avijjādīni paṭiccasamuppādaṅgāni ca yojetabbāni.",
  "atk-vin01a1:40_0": "Tatrāyaṁ ekapadayojanā –",
  "atk-vin01a1:40_1": "“jarāmaraṇaṁ dukkhasaccaṁ, jāti samudayasaccaṁ, ubhinnampi nissaraṇaṁ nirodhasaccaṁ, nirodhappajānanā paṭipadā maggasacca”nti.",
  "atk-vin01a1:40_2": "Evaṁ ekekapaduddhārena sabbadhamme sammā sāmañca buddho anubuddho paṭividdho.",
  "atk-vin01a1:40_3": "Tena vuttaṁ –",
  "atk-vin01a1:40_4": "sammā sāmañca sabbadhammānaṁ buddhattā pana sammāsambuddhoti.",
  "atk-vin01a1:41_0": "Vijjāhi pana caraṇena ca sampannattā vijjācaraṇasampanno;",
  "atk-vin01a1:41_1": "tattha vijjāti tissopi vijjā, aṭṭhapi vijjā.",
  "atk-vin01a1:41_2": "Tisso vijjā bhayabheravasutte vuttanayeneva veditabbā, aṭṭha vijjā ambaṭṭhasutte.",
  "atk-vin01a1:41_3": "Tatra hi vipassanāñāṇena manomayiddhiyā ca saha cha abhiññā pariggahetvā aṭṭha vijjā vuttā.",
  "atk-vin01a1:41_4": "Caraṇanti sīlasaṁvaro, indriyesu guttadvāratā, bhojane mattaññutā, jāgariyānuyogo, satta saddhammā, cattāri rūpāvacarajjhānānīti ime pannarasa dhammā veditabbā.",
  "atk-vin01a1:41_5": "Imeyeva hi pannarasa dhammā, yasmā etehi carati ariyasāvako gacchati amataṁ disaṁ tasmā, caraṇanti vuttā. Yathāha –",
  "atk-vin01a1:41_6": "“idha, mahānāma, ariyasāvako sīlavā hotī”ti vitthāro.",
  "atk-vin01a1:41_7": "Bhagavā imāhi vijjāhi iminā ca caraṇena samannāgato, tena vuccati vijjācaraṇasampannoti.",
  "atk-vin01a1:41_8": "Tattha vijjāsampadā bhagavato sabbaññutaṁ pūretvā ṭhitā, caraṇasampadā mahākāruṇikataṁ.",
  "atk-vin01a1:41_9": "So sabbaññutāya sabbasattānaṁ atthānatthaṁ ñatvā mahākāruṇikatāya anatthaṁ parivajjetvā atthe niyojeti, yathā taṁ vijjācaraṇasampanno.",
  "atk-vin01a1:41_10": "Tenassa sāvakā suppaṭipannā honti no duppaṭipannā, vijjācaraṇavipannānañhi sāvakā attantapādayo viya.",
  "atk-vin01a1:42_0": "Sobhanagamanattā, sundaraṁ ṭhānaṁ gatattā, sammāgatattā, sammā ca gadattā sugato.",
  "atk-vin01a1:42_1": "Gamanampi hi gatanti vuccati, tañca bhagavato sobhanaṁ parisuddhamanavajjaṁ.",
  "atk-vin01a1:42_2": "Kiṁ pana tanti?",
  "atk-vin01a1:42_3": "Ariyamaggo.",
  "atk-vin01a1:42_4": "Tena hesa gamanena khemaṁ disaṁ asajjamāno gatoti sobhanagamanattā sugato.",
  "atk-vin01a1:42_5": "Sundaraṁ cesa ṭhānaṁ gato amataṁ nibbānanti sundaraṁ ṭhānaṁ gatattāpi sugato.",
  "atk-vin01a1:42_6": "Sammā ca gato tena tena maggena pahīne kilese puna apaccāgacchanto.",
  "atk-vin01a1:42_7": "Vuttañcetaṁ –",
  "atk-vin01a1:42_8": "“sotāpattimaggena ye kilesā pahīnā, te kilese na puneti na pacceti na paccāgacchatīti sugato…pe…",
  "atk-vin01a1:42_9": "arahattamaggena ye kilesā pahīnā, te kilese na puneti na pacceti na paccāgacchatīti sugato”ti.",
  "atk-vin01a1:42_10": "Sammā vā āgato dīpaṅkarapādamūlato pabhuti yāva bodhimaṇḍo tāva samatiṁsapāramipūritāya sammāpaṭipattiyā sabbalokassa hitasukhameva karonto sassataṁ ucchedaṁ kāmasukhaṁ attakilamathanti ime ca ante anupagacchanto āgatoti sammāgatattāpi sugato.",
  "atk-vin01a1:42_11": "Sammā cesa gadati, yuttaṭṭhāne yuttameva vācaṁ bhāsatīti sammā gadattāpi sugato.",
  "atk-vin01a1:43_0": "Tatridaṁ sādhakasuttaṁ –",
  "atk-vin01a1:43_1": "“yaṁ tathāgato vācaṁ jānāti abhūtaṁ atacchaṁ anatthasaṁhitaṁ, sā ca paresaṁ appiyā amanāpā, na taṁ tathāgato vācaṁ bhāsati.",
  "atk-vin01a1:43_2": "Yampi tathāgato vācaṁ jānāti bhūtaṁ tacchaṁ anatthasaṁhitaṁ, sā ca paresaṁ appiyā amanāpā, tampi tathāgato vācaṁ na bhāsati.",
  "atk-vin01a1:43_3": "Yañca kho tathāgato vācaṁ jānāti bhūtaṁ tacchaṁ atthasaṁhitaṁ, sā ca paresaṁ appiyā amanāpā, tatra kālaññū tathāgato hoti tassā vācāya veyyākaraṇāya.",
  "atk-vin01a1:43_4": "Yaṁ tathāgato vācaṁ jānāti abhūtaṁ atacchaṁ anatthasaṁhitaṁ, sā ca paresaṁ piyā manāpā, na taṁ tathāgato vācaṁ bhāsati.",
  "atk-vin01a1:43_5": "Yampi tathāgato vācaṁ jānāti bhūtaṁ tacchaṁ anatthasaṁhitaṁ, sā ca paresaṁ piyā manāpā, tampi tathāgato vācaṁ na bhāsati.",
  "atk-vin01a1:43_6": "Yañca kho tathāgato vācaṁ jānāti bhūtaṁ tacchaṁ atthasaṁhitaṁ, sā ca paresaṁ piyā manāpā, tatra kālaññū tathāgato hoti tassā vācāya veyyākaraṇāyā”ti.",
  "atk-vin01a1:43_7": "Evaṁ sammā gadattāpi sugatoti veditabbo.",
  "atk-vin01a1:44_0": "Sabbathā viditalokattā pana lokavidū.",
  "atk-vin01a1:44_1": "So hi bhagavā sabhāvato samudayato nirodhato nirodhūpāyatoti sabbathā lokaṁ avedi aññāsi paṭivijjhi. Yathāha –",
  "atk-vin01a1:44_2": "“yattha kho, āvuso, na jāyati na jīyati na mīyati na cavati na upapajjati, nāhaṁ taṁ gamanena lokassa antaṁ ñāteyyaṁ daṭṭheyyaṁ patteyyanti vadāmi;",
  "atk-vin01a1:44_3": "na cāhaṁ, āvuso, appatvāva lokassa antaṁ dukkhassa antakiriyaṁ vadāmi.",
  "atk-vin01a1:44_4": "Api cāhaṁ, āvuso, imasmiṁyeva byāmamatte kaḷevare sasaññimhi samanake lokañca paññapemi lokasamudayañca lokanirodhañca lokanirodhagāminiñca paṭipadaṁ.",
  "atk-vin01a1:45_0": "“Gamanena na pattabbo, lokassanto kudācanaṁ;",
  "atk-vin01a1:46_0": "Na ca appatvā lokantaṁ, dukkhā atthi pamocanaṁ.",
  "atk-vin01a1:47_0": "“Tasmā have lokavidū sumedho;",
  "atk-vin01a1:48_0": "Lokantagū vusitabrahmacariyo;",
  "atk-vin01a1:49_0": "Lokassa antaṁ samitāvi ñatvā;",
  "atk-vin01a1:50_0": "Nāsīsatī lokamimaṁ parañcā”ti. ;",
  "atk-vin01a1:51_0": "Apica tayo lokā –",
  "atk-vin01a1:51_1": "saṅkhāraloko, sattaloko, okāsalokoti;",
  "atk-vin01a1:51_2": "tattha “eko loko –",
  "atk-vin01a1:51_3": "sabbe sattā āhāraṭṭhitikā”ti āgataṭṭhāne saṅkhāraloko veditabbo.",
  "atk-vin01a1:51_4": "“Sassato lokoti vā asassato lokoti vā”ti āgataṭṭhāne sattaloko.",
  "atk-vin01a1:52_0": "“Yāvatā candimasūriyā, pariharanti disā bhanti virocanā;",
  "atk-vin01a1:53_0": "Tāva sahassadhā loko, ettha te vattatī vaso”ti. –",
  "atk-vin01a1:54_0": "Āgataṭṭhāne okāsaloko, tampi bhagavā sabbathā avedi.",
  "atk-vin01a1:54_1": "Tathā hissa –",
  "atk-vin01a1:54_2": "“eko loko –",
  "atk-vin01a1:54_3": "sabbe sattā āhāraṭṭhitikā.",
  "atk-vin01a1:54_4": "Dve lokā –",
  "atk-vin01a1:54_5": "nāmañca rūpañca.",
  "atk-vin01a1:54_6": "Tayo lokā –",
  "atk-vin01a1:54_7": "tisso vedanā.",
  "atk-vin01a1:54_8": "Cattāro lokā –",
  "atk-vin01a1:54_9": "cattāro āhārā.",
  "atk-vin01a1:54_10": "Pañca lokā –",
  "atk-vin01a1:54_11": "pañcupādānakkhandhā.",
  "atk-vin01a1:54_12": "Cha lokā –",
  "atk-vin01a1:54_13": "cha ajjhattikāni āyatanāni.",
  "atk-vin01a1:54_14": "Satta lokā satta viññāṇaṭṭhitiyo.",
  "atk-vin01a1:54_15": "Aṭṭha lokā –",
  "atk-vin01a1:54_16": "aṭṭha lokadhammā.",
  "atk-vin01a1:54_17": "Nava lokā –",
  "atk-vin01a1:54_18": "nava sattāvāsā.",
  "atk-vin01a1:54_19": "Dasa lokā –",
  "atk-vin01a1:54_20": "dasāyatanāni.",
  "atk-vin01a1:54_21": "Dvādasa lokā –",
  "atk-vin01a1:54_22": "dvādasāyatanāni.",
  "atk-vin01a1:54_23": "Aṭṭhārasa lokā –",
  "atk-vin01a1:54_24": "aṭṭhārasa dhātuyo”ti.",
  "atk-vin01a1:54_25": "Ayaṁ saṅkhāralokopi sabbathā vidito.",
  "atk-vin01a1:55_0": "Yasmā panesa sabbesampi sattānaṁ āsayaṁ jānāti, anusayaṁ jānāti, caritaṁ jānāti, adhimuttiṁ jānāti, apparajakkhe mahārajakkhe tikkhindriye mudindriye svākāre dvākāre suviññāpaye duviññāpaye bhabbe abhabbe satte jānāti, tasmāssa sattalokopi sabbathā vidito.",
  "atk-vin01a1:55_1": "Yathā ca sattaloko evaṁ okāsalokopi.",
  "atk-vin01a1:55_2": "Tathā hesa ekaṁ cakkavāḷaṁ āyāmato ca vitthārato ca yojanānaṁ dvādasa satasahassāni tīṇi sahassāni cattāri satāni paññāsañca yojanāni.",
  "atk-vin01a1:55_3": "Parikkhepato –",
  "atk-vin01a1:56_0": "Sabbaṁ satasahassāni, chattiṁsa parimaṇḍalaṁ;",
  "atk-vin01a1:57_0": "Dasañceva sahassāni, aḍḍhuḍḍhāni satāni ca.",
  "atk-vin01a1:58_0": "Tattha –",
  "atk-vin01a1:59_0": "Duve satasahassāni, cattāri nahutāni ca;",
  "atk-vin01a1:60_0": "Ettakaṁ bahalattena, saṅkhātāyaṁ vasundharā.",
  "atk-vin01a1:61_0": "Tassā eva sandhārakaṁ –",
  "atk-vin01a1:62_0": "Cattāri satasahassāni, aṭṭheva nahutāni ca;",
  "atk-vin01a1:63_0": "Ettakaṁ bahalattena, jalaṁ vāte patiṭṭhitaṁ.",
  "atk-vin01a1:64_0": "Tassāpi sandhārako –",
  "atk-vin01a1:65_0": "Navasatasahassāni, māluto nabhamuggato;",
  "atk-vin01a1:66_0": "Saṭṭhi ceva sahassāni, esā lokassa saṇṭhiti.",
  "atk-vin01a1:67_0": "Evaṁ saṇṭhite cettha yojanānaṁ –",
  "atk-vin01a1:68_0": "Caturāsīti sahassāni, ajjhogāḷho mahaṇṇave;",
  "atk-vin01a1:69_0": "Accuggato tāvadeva, sinerupabbatuttamo.",
  "atk-vin01a1:70_0": "Tato upaḍḍhupaḍḍhena, pamāṇena yathākkamaṁ;",
  "atk-vin01a1:71_0": "Ajjhogāḷhuggatā dibbā, nānāratanacittitā.",
  "atk-vin01a1:72_0": "Yugandharo īsadharo, karavīko sudassano;",
  "atk-vin01a1:73_0": "Nemindharo vinatako, assakaṇṇo girī brahā.",
  "atk-vin01a1:74_0": "Ete satta mahāselā, sinerussa samantato;",
  "atk-vin01a1:75_0": "Mahārājānamāvāsā, devayakkhanisevitā.",
  "atk-vin01a1:76_0": "Yojanānaṁ satānucco, himavā pañca pabbato;",
  "atk-vin01a1:77_0": "Yojanānaṁ sahassāni, tīṇi āyatavitthato;",
  "atk-vin01a1:78_0": "Caturāsītisahassehi, kūṭehi paṭimaṇḍito.",
  "atk-vin01a1:79_0": "Tipañcayojanakkhandha, parikkhepā nagavhayā;",
  "atk-vin01a1:80_0": "Paññāsa yojanakkhandha, sākhāyāmā samantato.",
  "atk-vin01a1:81_0": "Satayojanavitthiṇṇā, tāvadeva ca uggatā;",
  "atk-vin01a1:82_0": "Jambū yassānubhāvena, jambudīpo pakāsito.",
  "atk-vin01a1:83_0": "Dve asīti sahassāni, ajjhogāḷho mahaṇṇave;",
  "atk-vin01a1:84_0": "Accuggato tāvadeva, cakkavāḷasiluccayo;",
  "atk-vin01a1:85_0": "Parikkhipitvā taṁ sabbaṁ, lokadhātumayaṁ ṭhito.",
  "atk-vin01a1:86_0": "Tattha candamaṇḍalaṁ ekūnapaññāsayojanaṁ, sūriyamaṇḍalaṁ paññāsayojanaṁ, tāvatiṁsabhavanaṁ dasasahassayojanaṁ;",
  "atk-vin01a1:86_1": "tathā asurabhavanaṁ, avīcimahānirayo, jambudīpo ca.",
  "atk-vin01a1:86_2": "Aparagoyānaṁ sattasahassayojanaṁ;",
  "atk-vin01a1:86_3": "tathā pubbavideho.",
  "atk-vin01a1:86_4": "Uttarakuru aṭṭhasahassayojano, ekameko cettha mahādīpo pañcasatapañcasataparittadīpaparivāro;",
  "atk-vin01a1:86_5": "taṁ sabbampi ekaṁ cakkavāḷaṁ, ekā lokadhātu, tadantaresu lokantarikanirayā.",
  "atk-vin01a1:86_6": "Evaṁ anantāni cakkavāḷāni anantā lokadhātuyo bhagavā anantena buddhañāṇena avedi, aññāsi, paṭivijjhi.",
  "atk-vin01a1:86_7": "Evamassa okāsalokopi sabbathā vidito.",
  "atk-vin01a1:86_8": "Evampi sabbathā viditalokattā lokavidū.",
  "atk-vin01a1:87_0": "Attano pana guṇehi visiṭṭhatarassa kassaci abhāvā natthi etassa uttaroti anuttaro.",
  "atk-vin01a1:87_1": "Tathā hesa sīlaguṇenāpi sabbaṁ lokamabhibhavati, samādhi…pe… paññā… vimutti…",
  "atk-vin01a1:87_2": "vimuttiñāṇadassanaguṇenāpi, sīlaguṇenāpi asamo asamasamo appaṭimo appaṭibhāgo appaṭipuggalo…pe…",
  "atk-vin01a1:87_3": "vimuttiñāṇadassanaguṇenāpi. Yathāha –",
  "atk-vin01a1:87_4": "“na kho panāhaṁ, bhikkhave, samanupassāmi sadevake loke samārake…pe…",
  "atk-vin01a1:87_5": "sadevamanussāya attanā sīlasampannatara”nti vitthāro.",
  "atk-vin01a1:88_0": "Evaṁ aggappasādasuttādīni “na me ācariyo atthī”tiādikā gāthāyo ca vitthāretabbā.",
  "atk-vin01a1:89_0": "Purisadamme sāretīti purisadammasārathi, dameti vinetīti vuttaṁ hoti.",
  "atk-vin01a1:89_1": "Tattha purisadammāti adantā dametuṁ yuttā tiracchānapurisāpi manussapurisāpi amanussapurisāpi.",
  "atk-vin01a1:89_2": "Tathā hi bhagavatā tiracchānapurisāpi apalāḷo nāgarājā, cūḷodaro, mahodaro, aggisikho, dhūmasikho, dhanapālako hatthīti evamādayo damitā, nibbisā katā, saraṇesu ca sīlesu ca patiṭṭhāpitā.",
  "atk-vin01a1:89_3": "Manussapurisāpi saccakanigaṇṭhaputta-ambaṭṭhamāṇava-pokkharasāti-soṇadaṇḍakūṭadantādayo.",
  "atk-vin01a1:89_4": "Amanussapurisāpi āḷavaka-sūciloma-kharaloma-yakkha-sakkadevarājādayo damitā vinītā vicitrehi vinayanūpāyehi.",
  "atk-vin01a1:89_5": "“Ahaṁ kho, kesi, purisadammaṁ saṇhenapi vinemi, pharusenapi vinemi, saṇhapharusenapi vinemī”ti idañcettha suttaṁ vitthāretabbaṁ.",
  "atk-vin01a1:89_6": "Atha vā visuddhasīlādīnaṁ paṭhamajjhānādīni sotāpannādīnañca uttarimaggapaṭipadaṁ ācikkhanto dantepi dametiyeva.",
  "atk-vin01a1:90_0": "Atha vā anuttaro purisadammasārathīti ekamevidaṁ atthapadaṁ.",
  "atk-vin01a1:90_1": "Bhagavā hi tathā purisadamme sāreti, yathā ekapallaṅkeneva nisinnā aṭṭha disā asajjamānā dhāvanti.",
  "atk-vin01a1:90_2": "Tasmā “anuttaro purisadammasārathī”ti vuccati.",
  "atk-vin01a1:90_3": "“Hatthidamakena, bhikkhave, hatthidammo sārito ekaṁyeva disaṁ dhāvatī”ti idañcettha suttaṁ vitthāretabbaṁ.",
  "atk-vin01a1:91_0": "Diṭṭhadhammikasamparāyikaparamatthehi yathārahaṁ anusāsatīti satthā.",
  "atk-vin01a1:91_1": "Apica satthā viyāti satthā, bhagavā satthavāho.",
  "atk-vin01a1:91_2": "“Yathā satthavāho satthe kantāraṁ tāreti, corakantāraṁ tāreti, vāḷakantāraṁ tāreti, dubbhikkhakantāraṁ tāreti, nirudakakantāraṁ tāreti, uttāreti nittāreti patāreti khemantabhūmiṁ sampāpeti;",
  "atk-vin01a1:91_3": "evameva bhagavā satthā satthavāho satte kantāraṁ tāreti jātikantāraṁ tāretī”tiādinā niddesanayenapettha attho veditabbo.",
  "atk-vin01a1:92_0": "Devamanussānanti daevānañca manussānañca ukkaṭṭhaparicchedavasenetaṁ vuttaṁ, bhabbapuggalaparicchedavasena ca.",
  "atk-vin01a1:92_1": "Bhagavā pana tiracchānagatānampi anusāsanippadānena satthāyeva.",
  "atk-vin01a1:92_2": "Tepi hi bhagavato dhammasavanena upanissayasampattiṁ patvā tāya eva upanissayasampattiyā dutiye tatiye vā attabhāve maggaphalabhāgino honti.",
  "atk-vin01a1:92_3": "Maṇḍūkadevaputtādayo cettha nidassanaṁ.",
  "atk-vin01a1:92_4": "Bhagavati kira gaggarāya pokkharaṇiyā tīre campānagaravāsīnaṁ dhammaṁ desayamāne eko maṇḍūko bhagavato sare nimittaṁ aggahesi.",
  "atk-vin01a1:92_5": "Taṁ eko vacchapālako daṇḍamolubbha tiṭṭhanto tassa sīse sannirumbhitvā aṭṭhāsi.",
  "atk-vin01a1:92_6": "So tāvadeva kālaṁ katvā tāvatiṁsabhavane dvādasayojanike kanakavimāne nibbatti.",
  "atk-vin01a1:92_7": "Suttappabuddho viya ca tattha accharāsaṅghaparivutaṁ attānaṁ disvā “are, ahampi nāma idha nibbattosmi! Kiṁ nu kho kammaṁ akāsi”nti āvajjento nāññaṁ kiñci addasa, aññatra bhagavato sare nimittaggāhā.",
  "atk-vin01a1:92_8": "So taāvadeva saha vimānena āgantvā bhagavato pāde sirasā vandi.",
  "atk-vin01a1:92_9": "Bhagavā jānantova pucchi –",
  "atk-vin01a1:93_0": "“Ko me vandati pādāni, iddhiyā yasasā jalaṁ;",
  "atk-vin01a1:94_0": "Abhikkantena vaṇṇena, sabbā obhāsayaṁ disā”ti.",
  "atk-vin01a1:95_0": "“Maṇḍūkohaṁ pure āsiṁ, udake vārigocaro;",
  "atk-vin01a1:96_0": "Tava dhammaṁ suṇantassa, avadhi vacchapālako”ti. ;",
  "atk-vin01a1:97_0": "Bhagavā tassa dhammaṁ desesi.",
  "atk-vin01a1:97_1": "Desanāvasāne caturāsītiyā pāṇasahassānaṁ dhammābhisamayo ahosi.",
  "atk-vin01a1:97_2": "Devaputtopi sotāpattiphale patiṭṭhāya sitaṁ katvā pakkāmīti.",
  "atk-vin01a1:98_0": "Yaṁ pana kiñci atthi ñeyyaṁ nāma, tassa sabbassa buddhattā vimokkhantikañāṇavasena buddho.",
  "atk-vin01a1:98_1": "Yasmā vā cattāri saccāni attanāpi bujjhi, aññepi satte bodhesi;",
  "atk-vin01a1:98_2": "tasmā evamādīhipi kāraṇehi buddho.",
  "atk-vin01a1:98_3": "Imassa catthassa viññāpanatthaṁ “bujjhitā saccānīti buddho, bodhetā pajāyāti buddho”ti evaṁ pavatto sabbopi niddesanayo paṭisambhidānayo vā vitthāretabbo.",
  "atk-vin01a1:99_0": "Bhagavāti idaṁ panassa guṇavisiṭṭhasattuttamagarugāravādhivacanaṁ. Tenāhu porāṇā –",
  "atk-vin01a1:100_0": "“Bhagavāti vacanaṁ seṭṭhaṁ, bhagavāti vacanamuttamaṁ;",
  "atk-vin01a1:101_0": "Garu gāravayutto so, bhagavā tena vuccatī”ti.",
  "atk-vin01a1:102_0": "Catubbidhañhi nāmaṁ –",
  "atk-vin01a1:102_1": "āvatthikaṁ, liṅgikaṁ, nemittikaṁ, adhiccasamuppannanti.",
  "atk-vin01a1:102_2": "Adhiccasamuppannaṁ nāma lokiyavohārena “yadicchaka”nti vuttaṁ hoti.",
  "atk-vin01a1:102_3": "Tattha “vaccho dammo balibaddo”ti evamādi āvatthikaṁ.",
  "atk-vin01a1:102_4": "“Daṇḍī chattī sikhī karī”ti evamādi liṅgikaṁ.",
  "atk-vin01a1:102_5": "“Tevijjo chaḷabhiñño”ti evamādi nemittikaṁ.",
  "atk-vin01a1:102_6": "“Sirivaḍḍhako dhanavaḍḍhako”ti evamādi vacanatthamanapekkhitvā pavattaṁ adhiccasamuppannaṁ.",
  "atk-vin01a1:102_7": "Idaṁ pana bhagavāti nāmaṁ nemittikaṁ, na mahāmāyāya na suddhodanamahārājena na asītiyā ñātisahassehi kataṁ, na sakkasantusitādīhi devatāvisesehi.",
  "atk-vin01a1:102_8": "Vuttañhetaṁ dhammasenāpatinā –",
  "atk-vin01a1:102_9": "“bhagavāti netaṁ nāmaṁ mātarā kataṁ…pe…",
  "atk-vin01a1:102_10": "vimokkhantikametaṁ buddhānaṁ bhagavantānaṁ bodhiyā mūle saha sabbaññutaññāṇassa paṭilābhā sacchikāpaññatti, yadidaṁ bhagavā”ti.",
  "atk-vin01a1:103_0": "Yaṁguṇanemittikañcetaṁ nāmaṁ, tesaṁ guṇānaṁ pakāsanatthaṁ imaṁ gāthaṁ vadanti –",
  "atk-vin01a1:104_0": "“Bhagī bhajī bhāgī vibhattavā iti;",
  "atk-vin01a1:105_0": "Akāsi bhagganti garūti bhāgyavā;",
  "atk-vin01a1:106_0": "Bahūhi ñāyehi subhāvitattano;",
  "atk-vin01a1:107_0": "Bhavantago so bhagavāti vuccatī”ti.",
  "atk-vin01a1:108_0": "Niddese vuttanayeneva cettha tesaṁ tesaṁ padānamattho daṭṭhabbo.",
  "atk-vin01a1:109_0": "Ayaṁ pana aparo nayo –",
  "atk-vin01a1:110_0": "“Bhāgyavā bhaggavā yutto, bhagehi ca vibhattavā;",
  "atk-vin01a1:111_0": "Bhattavā vantagamano, bhavesu bhagavā tato”ti.",
  "atk-vin01a1:112_0": "Tattha vaṇṇāgamo vaṇṇavipariyayoti etaṁ niruttilakkhaṇaṁ gahetvā saddanayena vā pisodarādipakkhepalakkhaṇaṁ gahetvā yasmā lokiyalokuttarasukhābhinibbattakaṁ dānasīlādipārappattaṁ bhāgyamassa atthi, tasmā “bhāgyavā”ti vattabbe “bhagavā”ti vuccatīti ñātabbaṁ.",
  "atk-vin01a1:112_1": "Yasmā pana lobha-dosa-moha-viparītamanasikāra-ahirikānottappa-kodhūpanāha-makkha-paḷāsaissā-macchariya-māyāsāṭheyya-thambha-sārambha-mānātimāna-mada-pamāda-taṇhāvijjā tividhākusalamūla-duccarita-saṁkilesa-mala-visamasaññā-vitakka-papañca-catubbidhavipariyesaāsava-gantha-ogha-yogāgati-taṇhuppādupādāna-pañcacetokhīla-vinibandha-nīvaraṇābhinandanachavivādamūla-taṇhākāya-sattānusaya-aṭṭhamicchatta-navataṇhāmūlaka-dasākusalakama diṭṭhigata-aṭṭhasatataṇhāvicaritappabheda-sabbadaratha-pariḷāha-kilesasatasahassāni, saṅkhepato vā pañca kilesa-abhisaṅkhārakhandhamaccu-devaputta-māre abhañji, tasmā bhaggattā etesaṁ parissayānaṁ bhaggavāti vattabbe bhagavāti vuccati.",
  "atk-vin01a1:112_2": "Āha cettha –",
  "atk-vin01a1:113_0": "“Bhaggarāgo bhaggadoso, bhaggamoho anāsavo;",
  "atk-vin01a1:114_0": "Bhaggāssa pāpakā dhammā, bhagavā tena vuccatī”ti.",
  "atk-vin01a1:115_0": "Bhāgyavantatāya cassa satapuññajalakkhaṇadharassa rūpakāyasampattidīpitā hoti, bhaggadosatāya dhammakāyasampatti.",
  "atk-vin01a1:115_1": "Tathā lokiyaparikkhakānaṁ bahumatabhāvo, gahaṭṭhapabbajitehi abhigamanīyatā, abhigatānañca nesaṁ kāyacittadukkhāpanayane paṭibalabhāvo, āmisadānadhammadānehi upakāritā, lokiyalokuttarasukhehi ca sampayojanasamatthatā dīpitā hoti.",
  "atk-vin01a1:116_0": "Yasmā ca loke issariya-dhamma-yasa-sirī-kāma-payattesu chasu dhammesu bhagasaddo vattati, paramañcassa sakacitte issariyaṁ, aṇimā laghimādikaṁ vā lokiyasammataṁ sabbākāraparipūraṁ atthi tathā lokuttaro dhammo lokattayabyāpako yathābhuccaguṇādhigato ativiya parisuddho yaso, rūpakāyadassanabyāvaṭajananayanappasādajananasamatthā sabbākāraparipūrā sabbaṅgapaccaṅgasirī, yaṁ yaṁ etena icchitaṁ patthitaṁ attahitaṁ parahitaṁ vā, tassa tassa tatheva abhinipphannattā icchiticchi, tattha nipphattisaññito kāmo, sabbalokagarubhāvappattihetubhūto sammāvāyāmasaṅkhāto payatto ca atthi;",
  "atk-vin01a1:116_1": "tasmā imehi bhagehi yuttattāpi bhagā assa santīti iminā atthena bhagavāti vuccati.",
  "atk-vin01a1:117_0": "Yasmā pana kusalādīhi bhedehi sabbadhamme, khandhāyatana-dhātusacca-indriyapaṭiccasamuppādādīhi vā kusalādidhamme, pīḷana-saṅkhata-santāpavipariṇāmaṭṭhena vā dukkhamariyasaccaṁ, āyūhana-nidāna-saṁyoga-palibodhaṭṭhena samudayaṁ, nissaraṇavivekāsaṅkhata-amataṭṭhena nirodhaṁ, niyyāna-hetu-dassanādhipateyyaṭṭhena maggaṁ vibhattavā, vibhajitvā vivaritvā desitavāti vuttaṁ hoti.",
  "atk-vin01a1:117_1": "Tasmā vibhattavāti vattabbe bhagavāti vuccati.",
  "atk-vin01a1:118_0": "Yasmā ca esa dibbabrahmaariyavihāre kāyacittaupadhiviveke suññatappaṇihitānimittavimokkhe aññe ca lokiyalokuttare uttarimanussadhamme bhaji sevi bahulamakāsi, tasmā bhattavāti vattabbe bhagavāti vuccati.",
  "atk-vin01a1:119_0": "Yasmā pana tīsu bhavesu taṇhāsaṅkhātaṁ gamanamanena vantaṁ, tasmā bhavesu vantagamanoti vattabbe bhavasaddato bhakāraṁ, gamanasaddato gakāraṁ, vantasaddato vakārañca dīghaṁ katvā ādāya bhagavāti vuccati.",
  "atk-vin01a1:119_1": "Yathā loke “mehanassa khassa mālā”ti vattabbe “mekhalā”ti vuccati.",
  "atk-vin01a1:120_0": "So imaṁ lokanti so bhagavā imaṁ lokaṁ.",
  "atk-vin01a1:120_1": "Idāni vattabbaṁ nidasseti.",
  "atk-vin01a1:120_2": "Sadevakanti saha devehi sadevakaṁ;",
  "atk-vin01a1:120_3": "evaṁ saha mārena samārakaṁ;",
  "atk-vin01a1:120_4": "saha brahmunā sabrahmakaṁ;",
  "atk-vin01a1:120_5": "saha samaṇabrāhmaṇehi sassamaṇabrāhmaṇiṁ;",
  "atk-vin01a1:120_6": "pajātattā pajā, taṁ pajaṁ;",
  "atk-vin01a1:120_7": "saha devamanussehi sadevamanussaṁ.",
  "atk-vin01a1:120_8": "Tattha sadevakavacanena pañcakāmāvacaradevaggahaṇaṁ veditabbaṁ, samārakavacanena chaṭṭhakāmāvacaradevaggahaṇaṁ, sabrahmakavacanena brahmakāyikādibrahmaggahaṇaṁ, sassamaṇabrāhmaṇīvacanena sāsanassa paccatthikapaccāmittasamaṇabrāhmaṇaggahaṇaṁ, samitapāpa-bāhitapāpa-samaṇabrāhmaṇaggahaṇañca, pajāvacanena sattalokaggahaṇaṁ, sadevamanussavacanena sammutidevaavasesamanussaggahaṇaṁ.",
  "atk-vin01a1:120_9": "Evamettha tīhi padehi okāsaloko, dvīhi pajāvasena sattaloko gahitoti veditabbo.",
  "atk-vin01a1:121_0": "Aparo nayo –",
  "atk-vin01a1:121_1": "sadevakaggahaṇena arūpāvacaradevaloko gahito, samārakaggahaṇena chakāmāvacaradevalokā, sabrahmakaggahaṇena rūpībrahmaloko, sassamaṇabrāhmaṇādiggahaṇena catuparisavasena sammutidevehi vā saha manussaloko, avasesasabbasattaloko vā.",
  "atk-vin01a1:122_0": "Apicettha sadevakavacanena ukkaṭṭhaparicchedato sabbassāpi lokassa sacchikatabhāvaṁ sādhento tassa bhagavato kittisaddo abbhuggato.",
  "atk-vin01a1:122_1": "Tato yesaṁ siyā –",
  "atk-vin01a1:122_2": "“māro mahānubhāvo chakāmāvacarissaro vasavattī;",
  "atk-vin01a1:122_3": "kiṁ sopi etena sacchikato”ti?",
  "atk-vin01a1:122_4": "Tesaṁ vimatiṁ vidhamanto samārakanti abbhuggato.",
  "atk-vin01a1:122_5": "Yesaṁ pana siyā –",
  "atk-vin01a1:122_6": "“brahmā mahānubhāvo ekaṅguliyā ekasmiṁ cakkavāḷasahasse ālokaṁ pharati, dvīhi…pe…",
  "atk-vin01a1:122_7": "dasahi aṅgulīhi dasasu cakkavāḷasahassesu ālokaṁ pharati, anuttarañca jhānasamāpattisukhaṁ paṭisaṁvedeti, kiṁ sopi sacchikato”ti?",
  "atk-vin01a1:122_8": "Tesaṁ vimatiṁ vidhamanto sabrahmakanti abbhuggato.",
  "atk-vin01a1:122_9": "Tato yesaṁ siyā –",
  "atk-vin01a1:122_10": "“puthūsamaṇabrāhmaṇā sāsanapaccatthikā, kiṁ tepi sacchikatā”ti?",
  "atk-vin01a1:122_11": "Tesaṁ vimatiṁ vidhamanto sassamaṇabrāhmaṇiṁ pajanti abbhuggato.",
  "atk-vin01a1:122_12": "Evaṁ ukkaṭṭhukkaṭṭhānaṁ sacchikatabhāvaṁ pakāsetvā atha sammutideve avasesamanusse ca upādāya ukkaṭṭhaparicchedavasena sesasattalokassa sacchikatabhāvaṁ pakāsento sadevamanussanti abbhuggato.",
  "atk-vin01a1:122_13": "Ayametthānusandhikkamo.",
  "atk-vin01a1:123_0": "Sayaṁ abhiññā sacchikatvā pavedetīti ettha pana sayanti sāmaṁ, aparaneyyo hutvā;",
  "atk-vin01a1:123_1": "abhiññāti abhiññāya, adhikena ñāṇena ñatvāti attho.",
  "atk-vin01a1:123_2": "Sacchikatvāti paccakkhaṁ katvā, etena anumānādipaṭikkhepo kato hoti.",
  "atk-vin01a1:123_3": "Pavedetīti bodheti ñāpeti pakāseti.",
  "atk-vin01a1:123_4": "So dhammaṁ deseti ādikalyāṇaṁ…pe…",
  "atk-vin01a1:123_5": "pariyosānakalyāṇanti so bhagavā sattesu kāruññataṁ paṭicca hitvāpi anuttaraṁ vivekasukhaṁ dhammaṁ deseti.",
  "atk-vin01a1:123_6": "Tañca kho appaṁ vā bahuṁ vā desento ādikalyāṇādippakārameva deseti.",
  "atk-vin01a1:124_0": "Kathaṁ?",
  "atk-vin01a1:124_1": "Ekagāthāpi hi samantabhadrakattā dhammassa paṭhamapādena ādikalyāṇā, dutiyatatiyapādehi majjhekalyāṇā, pacchimapādena pariyosānakalyāṇā.",
  "atk-vin01a1:124_2": "Ekānusandhikaṁ suttaṁ nidānena ādikalyāṇaṁ, nigamanena pariyosānakalyāṇaṁ, sesena majjhekalyāṇaṁ.",
  "atk-vin01a1:124_3": "Nānānusandhikaṁ suttaṁ paṭhamānusandhinā ādikalyāṇaṁ, pacchimena pariyosānakalyāṇaṁ, sesehi majjhekalyāṇaṁ.",
  "atk-vin01a1:124_4": "Sakalopi sāsanadhammo attano atthabhūtena sīlena ādikalyāṇo, samathavipassanāmaggaphalehi majjhekalyāṇo, nibbānena pariyosānakalyāṇo.",
  "atk-vin01a1:124_5": "Sīlasamādhīhi vā ādikalyāṇo, vipassanāmaggehi majjhekalyāṇo, phalanibbānehi pariyosānakalyāṇo.",
  "atk-vin01a1:124_6": "Buddhasubodhitāya vā ādikalyāṇo, dhammasudhammatāya majjhekalyāṇo, saṅghasuppaṭipattiyā pariyosānakalyāṇo.",
  "atk-vin01a1:124_7": "Taṁ sutvā tathattāya paṭipannena adhigantabbāya abhisambodhiyā vā ādikalyāṇo, paccekabodhiyā majjhekalyāṇo, sāvakabodhiyā pariyosānakalyāṇo.",
  "atk-vin01a1:124_8": "Suyyamāno cesa nīvaraṇavikkhambhanato savanenapi kalyāṇameva āvahatīti ādikalyāṇo, paṭipajjiyamāno samathavipassanāsukhāvahanato paṭipattiyāpi kalyāṇameva āvahatīti majjhekalyāṇo, tathā paṭipanno ca paṭipattiphale niṭṭhite tādibhāvāvahanato paṭipattiphalenapi kalyāṇameva āvahatīti pariyosānakalyāṇo.",
  "atk-vin01a1:124_9": "Nāthappabhavattā ca pabhavasuddhiyā ādikalyāṇo, atthasuddhiyā majjhekalyāṇo, kiccasuddhiyā pariyosānakalyāṇo.",
  "atk-vin01a1:124_10": "Tasmā eso bhagavā appaṁ vā bahuṁ vā desento ādikalyāṇādippakārameva desetīti veditabbo.",
  "atk-vin01a1:125_0": "Sātthaṁ sabyañjananti evamādīsu pana yasmā imaṁ dhammaṁ desento sāsanabrahmacariyaṁ maggabrahmacariyañca pakāseti, nānānayehi dīpeti;",
  "atk-vin01a1:125_1": "tañca yathānurūpaṁ atthasampattiyā sātthaṁ, byañjanasampattiyā sabyañjanaṁ.",
  "atk-vin01a1:125_2": "Saṅkāsanapakāsana-vivaraṇa-vibhajana-uttānīkaraṇa-paññatti-atthapadasamāyogato sātthaṁ, akkharapada-byañjanākāraniruttiniddesasampattiyā sabyañjanaṁ.",
  "atk-vin01a1:125_3": "Atthagambhīratā-paṭivedhagambhīratāhi sātthaṁ, dhammagambhīratādesanāgambhīratāhi sabyañjanaṁ.",
  "atk-vin01a1:125_4": "Atthapaṭibhānapaṭisambhidāvisayato sātthaṁ, dhammaniruttipaṭisambhidāvisayato sabyañjanaṁ.",
  "atk-vin01a1:125_5": "Paṇḍitavedanīyato parikkhakajanappasādakanti sātthaṁ, saddheyyato lokiyajanappasādakanti sabyañjanaṁ.",
  "atk-vin01a1:125_6": "Gambhīrādhippāyato sātthaṁ, uttānapadato sabyañjanaṁ.",
  "atk-vin01a1:125_7": "Upanetabbassa abhāvato sakalaparipuṇṇabhāvena kevalaparipuṇṇaṁ;",
  "atk-vin01a1:125_8": "apanetabbassa abhāvato niddosabhāvena parisuddhaṁ;",
  "atk-vin01a1:125_9": "sikkhattayapariggahitattā brahmabhūtehi seṭṭhehi caritabbato tesañca cariyabhāvato brahmacariyaṁ.",
  "atk-vin01a1:125_10": "Tasmā “sātthaṁ sabyañjanaṁ…pe…",
  "atk-vin01a1:125_11": "brahmacariyaṁ pakāsetī”ti vuccati.",
  "atk-vin01a1:126_0": "Apica yasmā sanidānaṁ sauppattikañca desento ādikalyāṇaṁ deseti, veneyyānaṁ anurūpato atthassa aviparītatāya ca hetudāharaṇayuttato ca majjhekalyāṇaṁ, sotūnaṁ saddhāpaṭilābhena nigamanena ca pariyosānakalyāṇaṁ deseti.",
  "atk-vin01a1:126_1": "Evaṁ desento ca brahmacariyaṁ pakāseti.",
  "atk-vin01a1:126_2": "Tañca paṭipattiyā adhigamabyattito sātthaṁ, pariyattiyā āgamabyattito sabyañjanaṁ, sīlādipañcadhammakkhandhayuttato kevalaparipuṇṇaṁ, nirupakkilesato nittharaṇatthāya pavattito lokāmisanirapekkhato ca parisuddhaṁ, seṭṭhaṭṭhena brahmabhūtānaṁ buddha-paccekabuddha-buddhasāvakānaṁ cariyato “brahmacariya”nti vuccati.",
  "atk-vin01a1:126_3": "Tasmāpi “so dhammaṁ deseti ādikalyāṇaṁ…pe…",
  "atk-vin01a1:126_4": "brahmacariyaṁ pakāsetī”ti vuccati.",
  "atk-vin01a1:127_0": "Sādhu kho panāti sundaraṁ kho pana atthāvahaṁ sukhāvahanti vuttaṁ hoti.",
  "atk-vin01a1:127_1": "Tathārūpānaṁ arahatanti yathārūpo so bhava gotamo, evarūpānaṁ yathābhuccaguṇādhigamena loke arahantoti laddhasaddānaṁ arahataṁ.",
  "atk-vin01a1:127_2": "Dassanaṁ hotīti pasādasommāni akkhīni ummīlitvā “dassanamattampi sādhu hotī”ti evaṁ ajjhāsayaṁ katvā atha kho verañjo brāhmaṇo yena bhagavā tenupasaṅkamīti.",
  "atk-vin01a1:128_0": "2.Yenāti bhummatthe karaṇavacanaṁ.",
  "atk-vin01a1:128_1": "Tasmā yattha bhagavā tattha upasaṅkamīti evamettha attho daṭṭhabbo.",
  "atk-vin01a1:128_2": "Yena vā kāraṇena bhagavā devamanussehi upasaṅkamitabbo, tena kāraṇena upasaṅkamīti evamettha attho daṭṭhabbo.",
  "atk-vin01a1:128_3": "Kena ca kāraṇena bhagavā upasaṅkamitabbo?",
  "atk-vin01a1:128_4": "Nānappakāraguṇavisesādhigamādhippāyena, sāduphalūpabhogādhippāyena dijagaṇehi niccaphalitamahārukkho viya.",
  "atk-vin01a1:128_5": "Upasaṅkamīti ca gatoti vuttaṁ hoti.",
  "atk-vin01a1:128_6": "Upasaṅkamitvāti upasaṅkamanapariyosānadīpanaṁ.",
  "atk-vin01a1:128_7": "Atha vā evaṁ gato tato āsannataraṁ ṭhānaṁ bhagavato samīpasaṅkhātaṁ gantvātipi vuttaṁ hoti.",
  "atk-vin01a1:129_0": "Bhagavatā saddhiṁ sammodīti yathā khamanīyādīni pucchanto bhagavā tena, evaṁ sopi bhagavatā saddhiṁ samappavattamodo ahosi, sītodakaṁ viya uṇhodakena sammoditaṁ ekībhāvaṁ agamāsi.",
  "atk-vin01a1:129_1": "Yāya ca “kacci, bho, gotama, khamanīyaṁ;",
  "atk-vin01a1:129_2": "kacci yāpanīyaṁ, kacci bhoto gotamassa, ca sāvakānañca appābādhaṁ appātaṅkaṁ lahuṭṭhānaṁ balaṁ phāsuvihāro”tiādikāya kathāya sammodi, taṁ pītipāmojjasaṅkhātaṁ sammodaṁ jananato sammodituṁ yuttabhāvato ca sammodanīyaṁ.",
  "atk-vin01a1:129_3": "Atthabyañjanamadhuratāya sucirampi kālaṁ sāretuṁ nirantaraṁ pavattetuṁ araharūpato saritabbabhāvato ca sāraṇīyaṁ, suyyamānasukhato vā sammodanīyaṁ, anussariyamānasukhato sāraṇīyaṁ.",
  "atk-vin01a1:129_4": "Tathā byañjanaparisuddhatāya sammodanīyaṁ, atthaparisuddhatāya sāraṇīyanti.",
  "atk-vin01a1:129_5": "Evaṁ anekehi pariyāyehi sammodanīyaṁ sāraṇīyaṁ kathaṁ vītisāretvā pariyosāpetvā niṭṭhāpetvā yenatthena āgato taṁ pucchitukāmo ekamantaṁ nisīdi.",
  "atk-vin01a1:130_0": "Ekamantanti bhāvanapuṁsakaniddeso “visamaṁ candimasūriyā parivattantī”tiādīsu viya.",
  "atk-vin01a1:130_1": "Tasmā yathā nisinno ekamantaṁ nisinno hoti tathā nisīdīti evamettha attho daṭṭhabbo.",
  "atk-vin01a1:130_2": "Bhummatthe vā etaṁ upayogavacanaṁ.",
  "atk-vin01a1:130_3": "Nisīdīti upāvisi.",
  "atk-vin01a1:130_4": "Paṇḍitā hi purisā garuṭṭhāniyaṁ upasaṅkamitvā āsanakusalatāya ekamantaṁ nisīdanti.",
  "atk-vin01a1:130_5": "Ayañca tesaṁ aññataro, tasmā ekamantaṁ nisīdi.",
  "atk-vin01a1:131_0": "Kathaṁ nisinno pana ekamantaṁ nisinno hotīti?",
  "atk-vin01a1:131_1": "Cha nisajjadose vajjetvā.",
  "atk-vin01a1:131_2": "Seyyathidaṁ –",
  "atk-vin01a1:131_3": "atidūraṁ, accāsannaṁ, uparivātaṁ, unnatappadesaṁ, atisammukhaṁ, atipacchāti.",
  "atk-vin01a1:131_4": "Atidūre nisinno hi sace kathetukāmo hoti uccāsaddena kathetabbaṁ hoti.",
  "atk-vin01a1:131_5": "Accāsanne nisinno saṅghaṭṭanaṁ karoti.",
  "atk-vin01a1:131_6": "Uparivāte nisinno sarīragandhena bādhati.",
  "atk-vin01a1:131_7": "Unnatappadese nisinno agāravaṁ pakāseti.",
  "atk-vin01a1:131_8": "Atisammukhā nisinno sace daṭṭhukāmo hoti, cakkhunā cakkhuṁ āhacca daṭṭhabbaṁ hoti.",
  "atk-vin01a1:131_9": "Atipacchā nisinno sace daṭṭhukāmo hoti gīvaṁ pasāretvā daṭṭhabbaṁ hoti.",
  "atk-vin01a1:131_10": "Tasmā ayampi ete cha nisajjadose vajjetvā nisīdi.",
  "atk-vin01a1:131_11": "Tena vuttaṁ –",
  "atk-vin01a1:131_12": "“ekamantaṁ nisīdī”ti.",
  "atk-vin01a1:132_0": "Ekamantaṁ nisinno kho verañjo brāhmaṇo bhagavantaṁ etadavocāti etanti idāni vattabbamatthaṁ dasseti.",
  "atk-vin01a1:132_1": "Dakāro padasandhikaro.",
  "atk-vin01a1:132_2": "Avocāti abhāsi.",
  "atk-vin01a1:132_3": "Sutaṁ metanti sutaṁ me etaṁ, etaṁ mayā sutanti idāni vattabbamatthaṁ dasseti.",
  "atk-vin01a1:132_4": "Bho gotamāti bhagavantaṁ gottena ālapati.",
  "atk-vin01a1:133_0": "Idāni yaṁ tena sutaṁ –",
  "atk-vin01a1:133_1": "taṁ dassento na samaṇo gotamoti evamādimāha.",
  "atk-vin01a1:133_2": "Tatrāyaṁ anuttānapadavaṇṇanā –",
  "atk-vin01a1:133_3": "brāhmaṇeti jātibrāhmaṇe.",
  "atk-vin01a1:133_4": "Jiṇṇeti jajjarībhūte jarāya khaṇḍiccādibhāvaṁ āpādite.",
  "atk-vin01a1:133_5": "Vuḍḍheti aṅgapaccaṅgānaṁ vuḍḍhimariyādappatte.",
  "atk-vin01a1:133_6": "Mahallaketi jātimahallakatāya samannāgate, cirakālappasuteti vuttaṁ hoti.",
  "atk-vin01a1:133_7": "Addhagateti addhānaṁ gate, dve tayo rājaparivaṭṭe atīteti adhippāyo.",
  "atk-vin01a1:133_8": "Vayo anuppatteti pacchimavayaṁ sampatte, pacchimavayo nāma vassasatassa pacchimo tatiyabhāgo.",
  "atk-vin01a1:134_0": "Apica –",
  "atk-vin01a1:134_1": "jiṇṇeti porāṇe, cirakālappavattakulanvayeti vuttaṁ hoti.",
  "atk-vin01a1:134_2": "Vuḍḍheti sīlācārādiguṇavuḍḍhiyutte.",
  "atk-vin01a1:134_3": "Mahallaketi vibhavamahattatāya samannāgate mahaddhane mahābhoge.",
  "atk-vin01a1:134_4": "Addhagateti maggappaṭipanne, brāhmaṇānaṁ vatacariyādimariyādaṁ avītikkamma caramāne.",
  "atk-vin01a1:134_5": "Vayoanuppatteti jātivuḍḍhabhāvaṁ antimavayaṁ anuppatteti evamettha yojanā veditabbā.",
  "atk-vin01a1:135_0": "Idāni abhivādetīti evamādīni “na samaṇo gotamo”ti ettha vuttanakārena yojetvā evamatthato veditabbāni –",
  "atk-vin01a1:135_1": "“na vandati vā, nāsanā vuṭṭhahati vā, nāpi ‘idha bhonto nisīdantū’ti evaṁ āsanena vā upanimantetī”ti.",
  "atk-vin01a1:135_2": "Ettha hi vā saddo vibhāvane nāma atthe, “rūpaṁ niccaṁ vā aniccaṁ vā”tiādīsu viya.",
  "atk-vin01a1:135_3": "Evaṁ vatvā atha attano abhivādanādīni akarontaṁ bhagavantaṁ disvā āha –",
  "atk-vin01a1:135_4": "“tayidaṁ bho gotama tathevā”ti.",
  "atk-vin01a1:135_5": "Yaṁ taṁ mayā sutaṁ –",
  "atk-vin01a1:135_6": "taṁ tatheva, taṁ savanañca me dassanañca saṁsandati sameti, atthato ekībhāvaṁ gacchati.",
  "atk-vin01a1:135_7": "“Na hi bhavaṁ gotamo…pe…",
  "atk-vin01a1:135_8": "āsanena vā nimantetī”ti evaṁ attanā sutaṁ diṭṭhena nigametvā nindanto āha –",
  "atk-vin01a1:135_9": "“tayidaṁ bho gotama na sampannamevā”ti taṁ abhivādanādīnaṁ akaraṇaṁ na yuttameva.",
  "atk-vin01a1:136_0": "Athassa bhagavā attukkaṁsanaparavambhanadosaṁ anupagamma karuṇāsītalahadayena taṁ aññāṇaṁ vidhamitvā yuttabhāvaṁ dassetukāmo āha –",
  "atk-vin01a1:136_1": "“nāhaṁ taṁ brāhmaṇa…pe…",
  "atk-vin01a1:136_2": "muddhāpi tassa vipateyyā”ti.",
  "atk-vin01a1:136_3": "Tatrāyaṁ saṅkhepattho –",
  "atk-vin01a1:136_4": "“ahaṁ, brāhmaṇa, appaṭihatena sabbaññutaññāṇacakkhunā olokentopi taṁ puggalaṁ etasmiṁ sadevakādibhede loke na passāmi, yamahaṁ abhivādeyyaṁ vā paccuṭṭheyyaṁ vā āsanena vā nimanteyyaṁ.",
  "atk-vin01a1:136_5": "Anacchariyaṁ vā etaṁ, yvāhaṁ ajja sabbaññutaṁ patto evarūpaṁ nipaccakārārahaṁ puggalaṁ na passāmi.",
  "atk-vin01a1:136_6": "Apica kho yadāpāhaṁ sampatijātova uttarābhimukho sattapadavītihārena gantvā sakalaṁ dasasahassilokadhātuṁ olokesiṁ;",
  "atk-vin01a1:136_7": "tadāpi etasmiṁ sadevakādibhede loke taṁ puggalaṁ na passāmi, yamahaṁ abhivādeyyaṁ vā paccuṭṭheyyaṁ vā āsanena vā nimanteyyaṁ.",
  "atk-vin01a1:136_8": "Atha kho maṁ soḷasakappasahassāyuko khīṇāsavamahābrahmāpi añjaliṁ paggahetvā “tvaṁ loke mahāpuriso, tvaṁ sadevakassa lokassa aggo ca jeṭṭho ca seṭṭho ca, natthi tayā uttaritaro”ti sañjātasomanasso patināmesi;",
  "atk-vin01a1:136_9": "tadāpi cāhaṁ attanā uttaritaraṁ apassanto āsabhiṁ vācaṁ nicchāresiṁ –",
  "atk-vin01a1:136_10": "“aggohamasmi lokassa, jeṭṭhohamasmi lokassa, seṭṭhohamasmi lokassā”ti.",
  "atk-vin01a1:136_11": "Evaṁ sampatijātassapi mayhaṁ abhivādanādiraho puggalo natthi, svāhaṁ idāni sabbaññutaṁ patto kaṁ abhivādeyyaṁ vā…pe…",
  "atk-vin01a1:136_12": "āsanena vā nimanteyyaṁ.",
  "atk-vin01a1:136_13": "Tasmā tvaṁ, brāhmaṇa, mā tathāgate evarūpaṁ nipaccakāraṁ patthayittha.",
  "atk-vin01a1:136_14": "Yañhi, brāhmaṇa, tathāgato abhivādeyya vā…pe…",
  "atk-vin01a1:136_15": "āsanena vā nimanteyya, muddhāpi tassa puggalassa rattipariyosāne paripākasithilabandhanaṁ vaṇṭā pavuttatālaphalamiva gīvato pacchijjitvā sahasāva bhūmiyaṁ vipateyyāti.",
  "atk-vin01a1:137_0": "3.",
  "atk-vin01a1:137_1": "Evaṁ vuttepi brāhmaṇo duppaññatāya tathāgatassa loke jeṭṭhabhāvaṁ asallakkhento kevalaṁ taṁ vacanaṁ asahamāno āha –",
  "atk-vin01a1:137_2": "“arasarūpo bhavaṁ gotamo”ti.",
  "atk-vin01a1:137_3": "Ayaṁ kirassa adhippāyo –",
  "atk-vin01a1:137_4": "yaṁ loke abhivādanapaccuṭṭhānaañjalikammasāmīcikammaṁ “sāmaggiraso”ti vuccati, taṁ bhoto gotamassa natthi, tasmā arasarūpo bhavaṁ gotamo, arasajātiko arasasabhāvoti.",
  "atk-vin01a1:137_5": "Athassa bhagavā cittamudubhāvajananatthaṁ ujuvipaccanīkabhāvaṁ pariharanto aññathā tassa vacanassatthaṁ attani sandassento “atthi khvesa brāhmaṇa pariyāyo”tiādimāha.",
  "atk-vin01a1:138_0": "Tattha pariyāyoti kāraṇaṁ;",
  "atk-vin01a1:138_1": "ayañhi pariyāyasaddo desanā-vāra-kāraṇesu vattati.",
  "atk-vin01a1:138_2": "“Madhupiṇḍikapariyāyotveva naṁ dhārehī”tiādīsu hi esa desanāyaṁ vattati.",
  "atk-vin01a1:138_3": "“Kassa nu kho, ānanda, ajja pariyāyo bhikkhuniyo ovaditu”ntiādīsu vāre.",
  "atk-vin01a1:138_4": "“Sādhu, bhante, bhagavā aññaṁ pariyāyaṁ ācikkhatu, yathāyaṁ bhikkhusaṅgho aññāya saṇṭhaheyyā”tiādīsu kāraṇe.",
  "atk-vin01a1:138_5": "Svāyamidha kāraṇe vattati.",
  "atk-vin01a1:138_6": "Tasmā ettha evamattho daṭṭhabbo –",
  "atk-vin01a1:138_7": "atthi kho, brāhmaṇa, etaṁ kāraṇaṁ;",
  "atk-vin01a1:138_8": "yena kāraṇena maṁ “arasarūpo bhavaṁ gotamo”ti vadamāno puggalo sammā vadeyya, avitathavādīti saṅkhyaṁ gaccheyya.",
  "atk-vin01a1:138_9": "Katamo pana soti?",
  "atk-vin01a1:138_10": "Ye te brāhmaṇa rūparasā…pe…",
  "atk-vin01a1:138_11": "phoṭṭhabbarasā te tathāgatassa pahīnāti.",
  "atk-vin01a1:138_12": "Kiṁ vuttaṁ hoti?",
  "atk-vin01a1:138_13": "Ye te jātivasena vā upapattivasena vā seṭṭhasammatānampi puthujjanānaṁ rūpārammaṇādīni assādentānaṁ abhinandantānaṁ rajjantānaṁ uppajjanti kāmasukhassādasaṅkhātā rūparasasaddagandharasaphoṭṭhabbarasā, ye imaṁ lokaṁ gīvāya bandhitvā viya āviñchanti, vatthārammaṇādisāmaggiyañca uppannattā sāmaggirasāti vuccanti, te sabbepi tathāgatassa pahīnāti.",
  "atk-vin01a1:138_14": "Mayhaṁ pahīnāti vattabbepi mamākārena attānaṁ anukkhipanto dhammaṁ deseti.",
  "atk-vin01a1:138_15": "Desanāvilāso vā esa bhagavato.",
  "atk-vin01a1:139_0": "Tattha pahīnāti cittasantānato vigatā jahitā vā.",
  "atk-vin01a1:139_1": "Etasmiṁ panatthe karaṇe sāmivacanaṁ daṭṭhabbaṁ.",
  "atk-vin01a1:139_2": "Ariyamaggasatthena ucchinnaṁ taṇhāvijjāmayaṁ mūlametesanti ucchinnamūlā.",
  "atk-vin01a1:139_3": "Tālavatthu viya nesaṁ vatthu katanti tālāvatthukatā.",
  "atk-vin01a1:139_4": "Yathā hi tālarukkhaṁ samūlaṁ uddharitvā tassa vatthumatte tasmiṁ padese kate na puna tassa tālassa uppatti paññāyati;",
  "atk-vin01a1:139_5": "evaṁ ariyamaggasatthena samūle rūpādirase uddharitvā tesaṁ pubbe uppannapubbabhāvena vatthumatte cittasantāne kate sabbepi te “tālāvatthukatā”ti vuccanti.",
  "atk-vin01a1:139_6": "Avirūḷhidhammattā vā matthakacchinnatālo viya katāti tālāvatthukatā.",
  "atk-vin01a1:139_7": "Yasmā pana evaṁ tālāvatthukatā anabhāvaṁkatā honti, yathā nesaṁ pacchābhāvo na hoti, tathā katā honti;",
  "atk-vin01a1:139_8": "tasmā āha –",
  "atk-vin01a1:139_9": "“anabhāvaṁkatā”ti.",
  "atk-vin01a1:139_10": "Ayañhettha padacchedo –",
  "atk-vin01a1:139_11": "anuabhāvaṁ katā anabhāvaṁkatāti.",
  "atk-vin01a1:139_12": "“Anabhāvaṁ gatā”tipi pāṭho, tassa anuabhāvaṁ gatāti attho.",
  "atk-vin01a1:139_13": "Tattha padacchedo anuabhāvaṁ gatā anabhāvaṁ gatāti, yathā anuacchariyā anacchariyāti.",
  "atk-vin01a1:139_14": "Āyatiṁ anuppādadhammāti anāgate anuppajjanakasabhāvā.",
  "atk-vin01a1:139_15": "Ye hi abhāvaṁ gatā, te puna kathaṁ uppajjissanti? Tenāha –",
  "atk-vin01a1:139_16": "“anabhāvaṁ gatā āyatiṁ anuppādadhammā”ti.",
  "atk-vin01a1:140_0": "Ayaṁ kho brāhmaṇa pariyāyoti idaṁ kho, brāhmaṇa, kāraṇaṁ yena maṁ sammā vadamāno vadeyya “arasarūpo samaṇo gotamo”ti.",
  "atk-vin01a1:140_1": "No ca kho yaṁ tvaṁ sandhāya vadesīti yañca kho tvaṁ sandhāya vadesi, so pariyāyo na hoti.",
  "atk-vin01a1:140_2": "Kasmā pana bhagavā evamāha?",
  "atk-vin01a1:140_3": "Nanu evaṁ vutte yo brāhmaṇena vutto sāmaggiraso tassa attani vijjamānatā anuññātā hotīti.",
  "atk-vin01a1:140_4": "Vuccate, na hoti.",
  "atk-vin01a1:140_5": "Yo hi taṁ sāmaggirasaṁ kātuṁ bhabbo hutvā na karoti, so tadabhāvena arasarūpoti vattabbo bhaveyya.",
  "atk-vin01a1:140_6": "Bhagavā pana abhabbova etaṁ kātuṁ, tenassa karaṇe abhabbataṁ pakāsento āha –",
  "atk-vin01a1:140_7": "“no ca kho yaṁ tvaṁ sandhāya vadesī”ti.",
  "atk-vin01a1:140_8": "Yaṁ pariyāyaṁ sandhāya tvaṁ maṁ “arasarūpo”ti vadesi, so amhesu neva vattabboti.",
  "atk-vin01a1:141_0": "4.",
  "atk-vin01a1:141_1": "Evaṁ brāhmaṇo attanā adhippetaṁ arasarūpataṁ āropetuṁ asakkonto athāparaṁ nibbhogo bhavaṁ gotamotiādimāha.",
  "atk-vin01a1:141_2": "Sabbapariyāyesu cettha vuttanayeneva yojanakkamaṁ viditvā sandhāya bhāsitamattaṁ evaṁ veditabbaṁ.",
  "atk-vin01a1:141_3": "Brāhmaṇo tameva vayovuḍḍhānaṁ abhivādanakammādiṁ loke sāmaggiparibhogoti maññamāno tadabhāvena bhagavantaṁ nibbhogoti āha.",
  "atk-vin01a1:141_4": "Bhagavā pana yvāyaṁ rūpādīsu sattānaṁ chandarāgaparibhogo tadabhāvaṁ attani sampassamāno aparampi pariyāyaṁ anujānāti.",
  "atk-vin01a1:142_0": "5.",
  "atk-vin01a1:142_1": "Puna brāhmaṇo yaṁ loke vayovuḍḍhānaṁ abhivādanādikulasamudācārakammaṁ lokiyā karonti tassa akiriyaṁ sampassamāno bhagavantaṁ akiriyavādoti āha.",
  "atk-vin01a1:142_2": "Bhagavā pana, yasmā kāyaduccaritādīnaṁ akiriyaṁ vadati tasmā, taṁ akiriyavādaṁ attani sampassamāno aparampi pariyāyaṁ anujānāti.",
  "atk-vin01a1:142_3": "Tattha ca kāyaduccaritanti pāṇātipāta-adinnādāna-micchācāracetanā veditabbā.",
  "atk-vin01a1:142_4": "Vacīduccaritanti musāvāda-pisuṇavācā-pharusavācā-samphappalāpacetanā veditabbā.",
  "atk-vin01a1:142_5": "Manoduccaritanti abhijjhābyāpādamicchādiṭṭhiyo veditabbā.",
  "atk-vin01a1:142_6": "Ṭhapetvā te dhamme, avasesā akusalā dhammā “anekavihitā pāpakā akusalā dhammā”ti veditabbā.",
  "atk-vin01a1:143_0": "6.",
  "atk-vin01a1:143_1": "Puna brāhmaṇo tameva abhivādanādikammaṁ bhagavati apassanto imaṁ “āgamma ayaṁ lokatanti lokapaveṇī ucchijjatī”ti maññamāno bhagavantaṁ ucchedavādoti āha.",
  "atk-vin01a1:143_2": "Bhagavā pana yasmā aṭṭhasu lobhasahagatacittesu pañcakāmaguṇikarāgassa dvīsu akusalacittesu uppajjamānakadosassa ca anāgāmimaggena ucchedaṁ vadati.",
  "atk-vin01a1:143_3": "Sabbākusalasambhavassa pana niravasesassa mohassa arahattamaggena ucchedaṁ vadati.",
  "atk-vin01a1:143_4": "Ṭhapetvā te tayo, avasesānaṁ pāpakānaṁ akusalānaṁ dhammānaṁ yathānurūpaṁ catūhi maggehi ucchedaṁ vadati;",
  "atk-vin01a1:143_5": "tasmā taṁ ucchedavādaṁ attani sampassamāno aparampi pariyāyaṁ anujānāti.",
  "atk-vin01a1:144_0": "7.",
  "atk-vin01a1:144_1": "Puna brāhmaṇo “jigucchati maññe samaṇo gotamo idaṁ vayovuḍḍhānaṁ abhivādanādikulasamudācārakammaṁ, tena taṁ na karotī”ti maññamāno bhagavantaṁ jegucchīti āha.",
  "atk-vin01a1:144_2": "Bhagavā pana yasmā jigucchati kāyaduccaritādīhi;",
  "atk-vin01a1:144_3": "kiṁ vuttaṁ hoti ?",
  "atk-vin01a1:144_4": "Yañca tividhaṁ kāyaduccaritaṁ, yañca catubbidhaṁ vacīduccaritaṁ, yañca tividhaṁ manoduccaritaṁ, yā ca ṭhapetvā tāni duccaritāni avasesānaṁ lāmakaṭṭhena pāpakānaṁ akosallasambhūtaṭṭhena akusalānaṁ dhammānaṁ samāpatti samāpajjanā samaṅgibhāvo, taṁ sabbampi gūthaṁ viya maṇḍanakajātiyo puriso jigucchati hirīyati, tasmā taṁ jegucchitaṁ attani sampassamāno aparampi pariyāyaṁ anujānāti.",
  "atk-vin01a1:144_5": "Tattha “kāyaduccaritenā”ti upayogatthe karaṇavacanaṁ daṭṭhabbaṁ.",
  "atk-vin01a1:145_0": "8.",
  "atk-vin01a1:145_1": "Puna brāhmaṇo tameva abhivādanādikammaṁ bhagavati apassanto “ayaṁ imaṁ lokajeṭṭhakakammaṁ vineti vināseti, atha vā yasmā etaṁ sāmīcikammaṁ na karoti tasmā ayaṁ vinetabbo niggaṇhitabbo”ti maññamāno bhagavantaṁ venayikoti āha.",
  "atk-vin01a1:145_2": "Tatrāyaṁ padattho –",
  "atk-vin01a1:145_3": "vinayatīti vinayo, vināsetīti vuttaṁ hoti.",
  "atk-vin01a1:145_4": "Vinayo eva venayiko, vinayaṁ vā arahatīti venayiko, niggahaṁ arahatīti vuttaṁ hoti.",
  "atk-vin01a1:145_5": "Bhagavā pana, yasmā rāgādīnaṁ vinayāya vūpasamāya dhammaṁ deseti, tasmā venayiko hoti.",
  "atk-vin01a1:145_6": "Ayameva cettha padattho –",
  "atk-vin01a1:145_7": "vinayāya dhammaṁ desetīti venayiko.",
  "atk-vin01a1:145_8": "Vicitrā hi taddhitavutti! Svāyaṁ taṁ venayikabhāvaṁ attani sampassamāno aparampi pariyāyaṁ anujānāti.",
  "atk-vin01a1:146_0": "9.",
  "atk-vin01a1:146_1": "Puna brāhmaṇo yasmā abhivādanādīni sāmīcikammāni karontā vayovuḍḍhe tosenti hāsenti, akarontā pana tāpenti vihesenti domanassaṁ nesaṁ uppādenti, bhagavā ca tāni na karoti;",
  "atk-vin01a1:146_2": "tasmā “ayaṁ vayovuḍḍhe tapatī”ti maññamāno sappurisācāravirahitattā vā “kapaṇapuriso aya”nti maññamāno bhagavantaṁ tapassīti āha.",
  "atk-vin01a1:146_3": "Tatrāyaṁ padattho –",
  "atk-vin01a1:146_4": "tapatīti tapo, roseti vihesetīti vuttaṁ hoti, sāmīcikammākaraṇassetaṁ nāmaṁ.",
  "atk-vin01a1:146_5": "Tapo assa atthīti tapassī.",
  "atk-vin01a1:146_6": "Dutiye atthavikappe byañjanāni avicāretvā loke kapaṇapuriso “tapassī”ti vuccati.",
  "atk-vin01a1:146_7": "Bhagavā pana ye akusalā dhammā lokaṁ tapanato tapanīyāti vuccanti, tesaṁ pahīnattā yasmā tapassīti saṅkhyaṁ gato, tasmā taṁ tapassitaṁ attani sampassamāno aparampi pariyāyaṁ anujānāti.",
  "atk-vin01a1:146_8": "Tatrāyaṁ padattho –",
  "atk-vin01a1:146_9": "tapantīti tapā, akusaladhammānametaṁ adhivacanaṁ.",
  "atk-vin01a1:146_10": "Vuttampi hetaṁ –",
  "atk-vin01a1:146_11": "“idha tappati pecca tappatī”ti.",
  "atk-vin01a1:146_12": "Tathā te tape assi nirassi pahāsi viddhaṁsesīti tapassī.",
  "atk-vin01a1:147_0": "10.",
  "atk-vin01a1:147_1": "Puna brāhmaṇo taṁ abhivādanādikammaṁ devalokagabbhasampattiyā devalokapaṭisandhipaṭilābhāya saṁvattatīti maññamāno bhagavati cassa abhāvaṁ disvā bhagavantaṁ apagabbhoti āha.",
  "atk-vin01a1:147_2": "Kodhavasena vā bhagavato mātukucchismiṁ paṭisandhiggahaṇe dosaṁ dassentopi evamāha.",
  "atk-vin01a1:147_3": "Tatrāyaṁ padattho –",
  "atk-vin01a1:147_4": "gabbhato apagatoti apagabbho, abhabbo devalokūpapattiṁ pāpuṇitunti adhippāyo.",
  "atk-vin01a1:147_5": "Hīno vā gabbho assāti apagabbho, devalokagabbhaparibāhirattā āyatiṁ hīnagabbhapaṭilābhabhāgīti, hīno vāssa mātukucchimhi gabbhavāso ahosīti adhippāyo.",
  "atk-vin01a1:147_6": "Bhagavato pana yasmā āyatiṁ gabbhaseyyā apagatā, tasmā so taṁ apagabbhataṁ attani sampassamāno aparampi pariyāyaṁ anujānāti.",
  "atk-vin01a1:147_7": "Tatra ca yassa kho brāhmaṇa āyatiṁ gabbhaseyyā punabbhavābhinibbatti pahīnāti etesaṁ padānaṁ evamattho daṭṭhabbo –",
  "atk-vin01a1:147_8": "brāhmaṇa, yassa puggalassa anāgate gabbhaseyyā, punabbhave ca abhinibbatti anuttarena maggena vihatakāraṇattā pahīnāti.",
  "atk-vin01a1:147_9": "Gabbhaseyyaggahaṇena cettha jalābujayoni gahitā.",
  "atk-vin01a1:147_10": "Punabbhavābhinibbattiggahaṇena itarā tissopi.",
  "atk-vin01a1:148_0": "Apica gabbhassa seyyā gabbhaseyyā, punabbhavo eva abhinibbatti punabbhavābhinibbattīti evamettha attho daṭṭhabbo.",
  "atk-vin01a1:148_1": "Yathā ca viññāṇaṭṭhitīti vuttepi na viññāṇato aññā ṭhiti atthi, evamidhāpi na gabbhato aññā seyyāti veditabbā.",
  "atk-vin01a1:148_2": "Abhinibbatti ca nāma yasmā punabbhavabhūtāpi apunabbhavabhūtāpi atthi, idha ca punabbhavabhūtā adhippetā.",
  "atk-vin01a1:148_3": "Tasmā vuttaṁ –",
  "atk-vin01a1:148_4": "“punabbhavo eva abhinibbatti punabbhavābhinibbattī”ti.",
  "atk-vin01a1:149_0": "11.",
  "atk-vin01a1:149_1": "Evaṁ āgatakālato paṭṭhāya arasarūpatādīhi aṭṭhahi akkosavatthūhi akkosantampi brāhmaṇaṁ bhagavā dhammissaro dhammarājā dhammassāmī tathāgato anukampāya sītaleneva cakkhunā olokento yaṁ dhammadhātuṁ paṭivijjhitvā desanāvilāsappatto hoti, tassā dhammadhātuyā suppaṭividdhattā vigatavalāhake antalikkhe samabbhuggato puṇṇacando viya saradakāle sūriyo viya ca brāhmaṇassa hadayandhakāraṁ vidhamanto tāniyeva akkosavatthūni tena tena pariyāyena aññathā dassetvā, punapi attano karuṇāvipphāraṁ aṭṭhahi lokadhammehi akampiyabhāvena paṭiladdhaṁ, tādiguṇalakkhaṇaṁ pathavīsamacittataṁ akuppadhammatañca pakāsento “ayaṁ brāhmaṇo kevalaṁ palitasirakhaṇḍadantavalittacatādīhi attano vuḍḍhabhāvaṁ sañjānāti, no ca kho jānāti attānaṁ jātiyā anugataṁ jarāya anusaṭaṁ byādhinā abhibhūtaṁ maraṇena abbhāhataṁ vaṭṭakhāṇubhūtaṁ ajja maritvā puna sveva uttānasayanadārakabhāvagamanīyaṁ.",
  "atk-vin01a1:149_2": "Mahantena kho pana ussāhena mama santikaṁ āgato, tadassa āgamanaṁ sātthakaṁ hotū”ti cintetvā imasmiṁ loke attano appaṭisamaṁ purejātabhāvaṁ dassento seyyathāpi brāhmaṇātiādinā nayena brāhmaṇassa dhammadesanaṁ vaḍḍhesi.",
  "atk-vin01a1:150_0": "Tattha seyyathāti opammatthe nipāto;",
  "atk-vin01a1:150_1": "pīti sambhāvanatthe;",
  "atk-vin01a1:150_2": "ubhayenāpi yathā nāma brāhmaṇāti dasseti.",
  "atk-vin01a1:150_3": "Kukkuṭiyā aṇḍāni aṭṭha vā dasa vā dvādasa vāti ettha pana kiñcāpi kukkuṭiyā vuttappakārato ūnādhikānipi aṇḍāni honti, atha kho vacanasiliṭṭhatāya evaṁ vuttanti veditabbaṁ.",
  "atk-vin01a1:150_4": "Evañhi loke siliṭṭhavacanaṁ hoti.",
  "atk-vin01a1:150_5": "Tānassūti tāni assu, bhaveyyunti vuttaṁ hoti.",
  "atk-vin01a1:150_6": "Kukkuṭiyā sammā adhisayitānīti tāya janettiyā kukkuṭiyā pakkhe pasāretvā tesaṁ upari sayantiyā sammā adhisayitāni.",
  "atk-vin01a1:150_7": "Sammā pariseditānīti kālena kālaṁ utuṁ gaṇhāpentiyā suṭṭhu samantato seditāni, usmīkatānīti vuttaṁ hoti.",
  "atk-vin01a1:150_8": "Sammā paribhāvitānīti kālena kālaṁ suṭṭhu samantato bhāvitāni, kukkuṭagandhaṁ gāhāpitānīti vuttaṁ hoti.",
  "atk-vin01a1:151_0": "Idāni yasmā tāya kukkuṭiyā evaṁ tīhi pakārehi tāni aṇḍāni paripāliyamānāni na pūtīni honti.",
  "atk-vin01a1:151_1": "Yopi nesaṁ allasineho so pariyādānaṁ gacchati.",
  "atk-vin01a1:151_2": "Kapālaṁ tanukaṁ hoti, pādanakhasikhā ca mukhatuṇḍakañca kharaṁ hoti, kukkuṭapotakā paripākaṁ gacchanti, kapālassa tanukattā bahiddhā āloko anto paññāyati.",
  "atk-vin01a1:151_3": "Atha te kukkuṭapotakā “ciraṁ vata mayaṁ saṅkuṭitahatthapādā sambādhe sayimha, ayañca bahi āloko dissati, ettha dāni no sukhavihāro bhavissatī”ti nikkhamitukāmā hutvā kapālaṁ pādena paharanti, gīvaṁ pasārenti.",
  "atk-vin01a1:151_4": "Tato taṁ kapālaṁ dvedhā bhijjati, kukkuṭapotakā pakkhe vidhunantā taṅkhaṇānurūpaṁ viravantā nikkhamanti.",
  "atk-vin01a1:151_5": "Evaṁ nikkhamantānañca nesaṁ yo paṭhamataraṁ nikkhamati so ‘jeṭṭho’ti vuccati.",
  "atk-vin01a1:151_6": "Tasmā bhagavā tāya upamāya attano jeṭṭhakabhāvaṁ sādhetukāmo brāhmaṇaṁ pucchi –",
  "atk-vin01a1:151_7": "“yo nu kho tesaṁ kukkuṭacchāpakānaṁ…pe…",
  "atk-vin01a1:151_8": "kinti svassa vacanīyo”ti.",
  "atk-vin01a1:151_9": "Tattha kukkuṭacchāpakānanti kukkuṭapotakānaṁ.",
  "atk-vin01a1:151_10": "Kinti svassa vacanīyoti so kinti vacanīyo assa, kinti vattabbo bhaveyya jeṭṭho vā kaniṭṭho vāti.",
  "atk-vin01a1:151_11": "Sesaṁ uttānatthameva.",
  "atk-vin01a1:152_0": "Tato brāhmaṇo āha –",
  "atk-vin01a1:152_1": "“jeṭṭhotissa bho gotama vacanīyo”ti.",
  "atk-vin01a1:152_2": "Bho, gotama, so jeṭṭho iti assa vacanīyo.",
  "atk-vin01a1:152_3": "Kasmāti ce?",
  "atk-vin01a1:152_4": "So hi nesaṁ jeṭṭho, tasmā so nesaṁ vuḍḍhataroti attho.",
  "atk-vin01a1:152_5": "Athassa bhagavā opammaṁ sampaṭipādento āha –",
  "atk-vin01a1:152_6": "“evameva kho ahaṁ brāhmaṇā”tiādi.",
  "atk-vin01a1:152_7": "Yathā so kukkuṭacchāpako jeṭṭhoti saṅkhyaṁ gacchati;",
  "atk-vin01a1:152_8": "evaṁ ahampi avijjāgatāya pajāya.",
  "atk-vin01a1:152_9": "Avijjāgatāyāti avijjā vuccati aññāṇaṁ, tattha gatāya.",
  "atk-vin01a1:152_10": "Pajāyāti sattādhivacanametaṁ.",
  "atk-vin01a1:152_11": "Tasmā ettha avijjaṇḍakosassa anto paviṭṭhesu sattesūti evaṁ attho daṭṭhabbo.",
  "atk-vin01a1:152_12": "Aṇḍabhūtāyāti aṇḍe bhūtāya jātāya sañjātāya.",
  "atk-vin01a1:152_13": "Yathā hi aṇḍe nibbattā ekacce sattā aṇḍabhūtāti vuccanti;",
  "atk-vin01a1:152_14": "evamayaṁ sabbāpi pajā avijjaṇḍakose nibbattattā aṇḍabhūtāti vuccati.",
  "atk-vin01a1:152_15": "Pariyonaddhāyāti tena avijjaṇḍakosena samantato onaddhāya baddhāya veṭhitāya.",
  "atk-vin01a1:152_16": "Avijjaṇḍakosaṁ padāletvāti taṁ avijjāmayaṁ aṇḍakosaṁ bhinditvā.",
  "atk-vin01a1:152_17": "Ekova loketi sakalepi lokasannivāse ahameva eko adutiyo.",
  "atk-vin01a1:152_18": "Anuttaraṁ sammāsambodhiṁ abhisambuddhoti anuttaranti uttaravirahitaṁ sabbaseṭṭhaṁ.",
  "atk-vin01a1:152_19": "Sammāsambodhinti sammā sāmañca bodhiṁ;",
  "atk-vin01a1:152_20": "atha vā pasatthaṁ sundarañca bodhiṁ;",
  "atk-vin01a1:152_21": "bodhīti rukkhopi maggopi sabbaññutaññāṇampi nibbānampi vuccati.",
  "atk-vin01a1:152_22": "“Bodhirukkhamūle paṭhamābhisambuddho”ti ca “antarā ca gayaṁ antarā ca bodhi”nti ca āgataṭṭhānesu hi rukkho bodhīti vuccati.",
  "atk-vin01a1:152_23": "“Bodhi vuccati catūsu maggesu ñāṇa”nti āgataṭṭhāne maggo.",
  "atk-vin01a1:152_24": "“Pappoti bodhiṁ varabhūrimedhaso”ti āgataṭṭhāne sabbaññutaññāṇaṁ.",
  "atk-vin01a1:152_25": "“Patvāna bodhiṁ amataṁ asaṅkhata”nti āgataṭṭhāne nibbānaṁ.",
  "atk-vin01a1:152_26": "Idha pana bhagavato arahattamaggañāṇaṁ adhippetaṁ.",
  "atk-vin01a1:152_27": "Sabbaññutaññāṇantipi vadanti.",
  "atk-vin01a1:152_28": "Aññesaṁ arahattamaggo anuttarā bodhi hoti, na hotīti? Na hoti. Kasmā?",
  "atk-vin01a1:152_29": "Asabbaguṇadāyakattā.",
  "atk-vin01a1:152_30": "Tesañhi kassaci arahattamaggo arahattaphalameva deti, kassaci tisso vijjā, kassaci cha abhiññā, kassaci catasso paṭisambhidā, kassaci sāvakapāramiñāṇaṁ.",
  "atk-vin01a1:152_31": "Paccekabuddhānampi paccekabodhiñāṇameva deti.",
  "atk-vin01a1:152_32": "Buddhānaṁ pana sabbaguṇasampattiṁ deti, abhiseko viya rañño sabbalokissariyabhāvaṁ.",
  "atk-vin01a1:152_33": "Tasmā aññassa kassacipi anuttarā bodhi na hotīti.",
  "atk-vin01a1:152_34": "Abhisambuddhoti abbhaññāsiṁ paṭivijjhiṁ;",
  "atk-vin01a1:152_35": "pattomhi adhigatomhīti vuttaṁ hoti.",
  "atk-vin01a1:153_0": "Idāni yadetaṁ bhagavatā “evameva kho ahaṁ brāhmaṇā”ti ādinā nayena vuttaṁ opammasampaṭipādanaṁ, taṁ evamatthena saddhiṁ saṁsanditvā veditabbaṁ.",
  "atk-vin01a1:153_1": "Yathā hi tassā kukkuṭiyā attano aṇḍesu adhisayanāditividhakiriyākaraṇaṁ;",
  "atk-vin01a1:153_2": "evaṁ bodhipallaṅke nisinnassa bodhisattabhūtassa bhagavato attano cittasantāne aniccaṁ dukkhaṁ anattāti tividhānupassanākaraṇaṁ.",
  "atk-vin01a1:153_3": "Kukkuṭiyā tividhakiriyāsampādanena aṇḍānaṁ apūtibhāvo viya bodhisattabhūtassa bhagavato tividhānupassanāsampādanena vipassanāñāṇassa aparihāni.",
  "atk-vin01a1:153_4": "Kukkuṭiyā tividhakiriyākaraṇena aṇḍānaṁ allasinehapariyādānaṁ viya bodhisattabhūtassa bhagavato tividhānupassanāsampādanena bhavattayānugatanikantisinehapariyādānaṁ.",
  "atk-vin01a1:153_5": "Kukkuṭiyā tividhakiriyākaraṇena aṇḍakapālānaṁ tanubhāvo viya bodhisattabhūtassa bhagavato tividhānupassanāsampādanena avijjaṇḍakosassa tanubhāvo.",
  "atk-vin01a1:153_6": "Kukkuṭiyā tividhakiriyākaraṇena kukkuṭacchāpakassa pādanakhasikhātuṇḍakānaṁ thaddhakharabhāvo viya bodhisattabhūtassa bhagavato tividhānupassanāsampādanena vipassanāñāṇassa tikkhakharavippasannasūrabhāvo.",
  "atk-vin01a1:153_7": "Kukkuṭiyā tividhakiriyākaraṇena kukkuṭacchāpakassa paripākakālo viya bodhisattabhūtassa bhagavato tividhānupassanāsampādanena vipassanāñāṇassa paripākakālo vaḍḍhitakālo gabbhaggahaṇakālo veditabbo.",
  "atk-vin01a1:154_0": "Tato kukkuṭiyā tividhakiriyākaraṇena kukkuṭacchāpakassa pādanakhasikhāya vā mukhatuṇḍakena vā aṇḍakosaṁ padāletvā pakkhe papphoṭetvā sotthinā abhinibbhidākālo viya bodhisattabhūtassa bhagavato tividhānupassanāsampādanena vipassanāñāṇaṁ gabbhaṁ gaṇhāpetvā anupubbādhigatena arahattamaggena avijjaṇḍakosaṁ padāletvā abhiññāpakkhe papphoṭetvā sotthinā sakalabuddhaguṇasacchikatakālo veditabboti.",
  "atk-vin01a1:155_0": "Svāhaṁ brāhmaṇa jeṭṭho seṭṭho lokassāti so ahaṁ brāhmaṇa yathā tesaṁ kukkuṭapotakānaṁ paṭhamataraṁ aṇḍakosaṁ padāletvā abhinibbhido kukkuṭapotako jeṭṭho hoti;",
  "atk-vin01a1:155_1": "evaṁ avijjāgatāya pajāya taṁ avijjaṇḍakosaṁ padāletvā paṭhamataraṁ ariyāya jātiyā jātattā jeṭṭho vuḍḍhataroti saṅkhyaṁ gato.",
  "atk-vin01a1:155_2": "Sabbaguṇehi pana appaṭisamattā seṭṭhoti.",
  "atk-vin01a1:156_0": "Evaṁ bhagavā attano anuttaraṁ jeṭṭhaseṭṭhabhāvaṁ brāhmaṇassa pakāsetvā idāni yāya paṭipadāya taṁ adhigato taṁ paṭipadaṁ pubbabhāgato pabhuti dassetuṁ “āraddhaṁ kho pana me brāhmaṇā”tiādimāha.",
  "atk-vin01a1:156_1": "Imaṁ vā bhagavato anuttaraṁ jeṭṭhaseṭṭhabhāvaṁ sutvā brāhmaṇassa cittamevamuppannaṁ –",
  "atk-vin01a1:156_2": "“kāya nu kho paṭipadāya imaṁ patto”ti.",
  "atk-vin01a1:156_3": "Tassa cittamaññāya “imāyāhaṁ paṭipadāya imaṁ anuttaraṁ jeṭṭhaseṭṭhabhāvaṁ patto”ti dassento evamāha.",
  "atk-vin01a1:156_4": "Tattha āraddhaṁ kho pana me brāhmaṇa vīriyaṁ ahosīti brāhmaṇa, na mayā ayaṁ anuttaro jeṭṭhaseṭṭhabhāvo kusītena muṭṭhassatinā sāraddhakāyena vikkhittacittena adhigato, apica kho tadadhigamāya āraddhaṁ kho pana me vīriyaṁ ahosi, bodhimaṇḍe nisinnena mayā caturaṅgasamannāgataṁ vīriyaṁ āraddhaṁ ahosi, paggahitaṁ asithilappavattitanti vuttaṁ hoti.",
  "atk-vin01a1:156_5": "Āraddhattāyeva ca me taṁ asallīnaṁ ahosi.",
  "atk-vin01a1:156_6": "Na kevalañca vīriyameva, satipi me ārammaṇābhimukhībhāvena upaṭṭhitā ahosi.",
  "atk-vin01a1:156_7": "Upaṭṭhitattāyeva ca asammuṭṭhā.",
  "atk-vin01a1:156_8": "Passaddho kāyo asāraddhoti kāyacittapassaddhivasena kāyopi me passaddho ahosi.",
  "atk-vin01a1:156_9": "Tattha yasmā nāmakāye passaddhe rūpakāyopi passaddhoyeva hoti, tasmā nāmakāyo rūpakāyoti avisesetvāva passaddho kāyoti vuttaṁ.",
  "atk-vin01a1:156_10": "Asāraddhoti so ca kho passaddhattāyeva asāraddho, vigatadarathoti vuttaṁ hoti.",
  "atk-vin01a1:156_11": "Samāhitaṁ cittaṁ ekagganti cittampi me sammā āhitaṁ suṭṭhu ṭhapitaṁ appitaṁ viya ahosi;",
  "atk-vin01a1:156_12": "samāhitattā eva ca ekaggaṁ acalaṁ nipphandananti.",
  "atk-vin01a1:156_13": "Ettāvatā jhānassa pubbabhāgapaṭipadā kathitā hoti.",
  "atk-vin01a1:157_0": "Paṭhamajjhānakathā",
  "atk-vin01a1:158_0": "Idāni imāya paṭipadāya adhigataṁ paṭhamajjhānaṁ ādiṁ katvā vijjattayapariyosānaṁ visesaṁ dassento “so kho aha”nti ādimāha.",
  "atk-vin01a1:158_1": "Tattha vivicceva kāmehi vivicca akusalehi dhammehītiādīnaṁ kiñcāpi “tattha katame kāmā?",
  "atk-vin01a1:158_2": "Chando kāmo, rāgo kāmo, chandarāgo kāmo;",
  "atk-vin01a1:158_3": "saṅkappo kāmo, rāgo kāmo, saṅkapparāgo kāmo –",
  "atk-vin01a1:158_4": "ime vuccanti kāmā.",
  "atk-vin01a1:158_5": "Tattha katame akusalā dhammā?",
  "atk-vin01a1:158_6": "Kāmacchando…pe…",
  "atk-vin01a1:158_7": "vicikicchā –",
  "atk-vin01a1:158_8": "ime vuccanti akusalā dhammā.",
  "atk-vin01a1:158_9": "Iti imehi ca kāmehi imehi ca akusalehi dhammehi vivitto hoti pavivitto, tena vuccati –",
  "atk-vin01a1:158_10": "‘vivicceva kāmehi vivicca akusalehi dhammehī”’tiādinā nayena vibhaṅgeyeva attho vutto.",
  "atk-vin01a1:158_11": "Tathāpi aṭṭhakathānayaṁ vinā na suṭṭhu pākaṭoti aṭṭhakathānayeneva naṁ pakāsayissāma.",
  "atk-vin01a1:159_0": "Seyyathidaṁ –",
  "atk-vin01a1:159_1": "vivicceva kāmehīti kāmehi viviccitvā vinā hutvā apasakketvā.",
  "atk-vin01a1:159_2": "Yo panāyamettha evakāro, so niyamatthoti veditabbo.",
  "atk-vin01a1:159_3": "Yasmā ca niyamattho, tasmā tasmiṁ paṭhamajjhānaṁ upasampajja viharaṇasamaye avijjamānānampi kāmānaṁ tassa paṭhamajjhānassa paṭipakkhabhāvaṁ kāmapariccāgeneva cassa adhigamaṁ dīpeti. Kathaṁ?",
  "atk-vin01a1:159_4": "“Vivicceva kāmehī”ti evañhi niyame kariyamāne idaṁ paññāyati.",
  "atk-vin01a1:159_5": "Nūnimassa jhānassa kāmā paṭipakkhabhūtā, yesu sati idaṁ na pavattati, andhakāre sati padīpo viya, tesaṁ pariccāgeneva cassa adhigamo hoti, orimatīrapariccāgena pārimatīrasseva, tasmā niyamaṁ karotīti.",
  "atk-vin01a1:160_0": "Tattha siyā –",
  "atk-vin01a1:160_1": "“kasmā panesa pubbapadeyeva vutto na uttarapade, kiṁ akusalehi dhammehi aviviccāpi jhānaṁ upasampajja vihareyyā”ti?",
  "atk-vin01a1:160_2": "Na kho panetaṁ evaṁ daṭṭhabbaṁ.",
  "atk-vin01a1:160_3": "Tannissaraṇato hi pubbapadeeva esa vutto.",
  "atk-vin01a1:160_4": "Kāmadhātusamatikkamanato hi kāmarāgapaṭipakkhato ca idaṁ jhānaṁ kāmānameva nissaraṇaṁ. Yathāha –",
  "atk-vin01a1:160_5": "“kāmānametaṁ nissaraṇaṁ, yadidaṁ nekkhamma”nti.",
  "atk-vin01a1:160_6": "Uttarapadepi pana yathā “idheva, bhikkhave, paṭhamo samaṇo, idha dutiyo samaṇo”ti ettha evakāro ānetvā vuccati, evaṁ vattabbo.",
  "atk-vin01a1:160_7": "Na hi sakkā ito aññehipi nīvaraṇasaṅkhātehi akusalehi dhammehi avivicca jhānaṁ upasampajja viharituṁ.",
  "atk-vin01a1:160_8": "Tasmā “vivicceva kāmehi vivicceva akusalehi dhammehī”ti evaṁ padadvayepi esa daṭṭhabbo.",
  "atk-vin01a1:160_9": "Padadvayepi ca kiñcāpi “viviccā”ti iminā sādhāraṇavacanena tadaṅgavivekādayo kāyavivekādayo ca sabbepi vivekā saṅgahaṁ gacchanti.",
  "atk-vin01a1:160_10": "Tathāpi kāyaviveko, cittaviveko, vikkhambhanavivekoti tayo eva idha daṭṭhabbā.",
  "atk-vin01a1:160_11": "“Kāmehī”ti iminā pana padena ye ca niddese “katame vatthukāmā manāpiyā rūpā”tiādinā nayena vatthukāmā vuttā, ye ca tattheva vibhaṅge ca “chando kāmo”tiādinā nayena kilesakāmā vuttā, te sabbepi saṅgahitā icceva daṭṭhabbā.",
  "atk-vin01a1:160_12": "Evañhi sati “vivicceva kāmehī”ti vatthukāmehipi viviccevāti attho yujjati.",
  "atk-vin01a1:160_13": "Tena kāyaviveko vutto hoti.",
  "atk-vin01a1:161_0": "Vivicca akusalehi dhammehīti kilesakāmehi sabbākusalehi dhammehi vā viviccāti attho yujjati.",
  "atk-vin01a1:161_1": "Tena cittaviveko vutto hoti.",
  "atk-vin01a1:161_2": "Purimena cettha vatthukāmehi vivekavacanatoyeva kāmasukhapariccāgo, dutiyena kilesakāmehi vivekavacanato nekkhammasukhapariggaho vibhāvito hoti.",
  "atk-vin01a1:161_3": "Evaṁ vatthukāmakilesakāmavivekavacanatoyeva ca etesaṁ paṭhamena saṁkilesavatthuppahānaṁ, dutiyena saṁkilesappahānaṁ;",
  "atk-vin01a1:161_4": "paṭhamena lolabhāvassa hetupariccāgo, dutiyena bālabhāvassa;",
  "atk-vin01a1:161_5": "paṭhamena ca payogasuddhi, dutiyena āsayaposanaṁ vibhāvitaṁ hotīti viññātabbaṁ.",
  "atk-vin01a1:161_6": "Esa tāva nayo “kāmehī”ti ettha vuttakāmesu vatthukāmapakkhe.",
  "atk-vin01a1:162_0": "Kilesakāmapakkhe pana chandoti ca rāgoti ca evamādīhi anekabhedo kāmacchandoyeva kāmoti adhippeto.",
  "atk-vin01a1:162_1": "So ca akusalapariyāpannopi samāno, “tattha katamo kāmachando kāmo”tiādinā nayena vibhaṅge jhānapaṭipakkhato visuṁ vutto.",
  "atk-vin01a1:162_2": "Kilesakāmattā vā purimapade vutto, akusalapariyāpannattā dutiyapade.",
  "atk-vin01a1:162_3": "Anekabhedato cassa kāmatoti avatvā kāmehīti vuttaṁ.",
  "atk-vin01a1:162_4": "Aññesampi ca dhammānaṁ akusalabhāve vijjamāne “tattha katame akusalā dhammā kāmacchando”tiādinā nayena vibhaṅge uparijhānaṅgapaccanīkapaṭipakkhabhāvadassanato nīvaraṇāneva vuttāni.",
  "atk-vin01a1:162_5": "Nīvaraṇāni hi jhānaṅgapaccanīkāni, tesaṁ jhānaṅgāneva paṭipakkhāni, viddhaṁsakānīti vuttaṁ hoti.",
  "atk-vin01a1:162_6": "Tathā hi “samādhi kāmacchandassa paṭipakkho, pīti byāpādassa, vitakko thinamiddhassa, sukhaṁ uddhaccakukkuccassa, vicāro vicikicchāyā”ti peṭake vuttaṁ.",
  "atk-vin01a1:163_0": "Evamettha “vivicceva kāmehī”ti iminā kāmacchandassa vikkhambhanaviveko vutto hoti.",
  "atk-vin01a1:163_1": "“Vivicca akusalehi dhammehī”ti iminā pañcannampi nīvaraṇānaṁ.",
  "atk-vin01a1:163_2": "Aggahitaggahaṇena pana paṭhamena kāmacchandassa, dutiyena sesanīvaraṇānaṁ.",
  "atk-vin01a1:163_3": "Tathā paṭhamena tīsu akusalamūlesu pañcakāmaguṇabhedavisayassa lobhassa, dutiyena āghātavatthubhedādivisayānaṁ dosamohānaṁ.",
  "atk-vin01a1:163_4": "Oghādīsu vā dhammesu paṭhamena kāmogha-kāmayoga-kāmāsava-kāmupādāna-abhijjhākāyagantha-kāmarāga-saṁyojanānaṁ, dutiyena avasesaogha-yogāsava-upādāna-gantha-saṁyojanānaṁ.",
  "atk-vin01a1:163_5": "Paṭhamena ca taṇhāya taṁsampayuttakānañca, dutiyena avijjāya taṁsampayuttakānañca.",
  "atk-vin01a1:163_6": "Apica paṭhamena lobhasampayuttaaṭṭhacittuppādānaṁ, dutiyena sesānaṁ catunnaṁ akusalacittuppādānaṁ vikkhambhanaviveko vutto hotīti veditabbo.",
  "atk-vin01a1:163_7": "Ayaṁ tāva “vivicceva kāmehi vivicca akusalehi dhammehī”ti ettha atthappakāsanā.",
  "atk-vin01a1:164_0": "Ettāvatā ca paṭhamassa jhānassa pahānaṅgaṁ dassetvā idāni sampayogaṅgaṁ dassento savitakkaṁ savicārantiādimāha.",
  "atk-vin01a1:164_1": "Tattha vitakkanaṁ vitakko, ūhananti vuttaṁ hoti.",
  "atk-vin01a1:164_2": "Svāyaṁ ārammaṇe cittassa abhiniropanalakkhaṇo, āhananapariyāhananaraso.",
  "atk-vin01a1:164_3": "Tathā hi “tena yogāvacaro ārammaṇaṁ vitakkāhataṁ vitakkapariyāhataṁ karotī”ti vuccati.",
  "atk-vin01a1:164_4": "Ārammaṇe cittassa ānayanapaccupaṭṭhāno.",
  "atk-vin01a1:164_5": "Vicaraṇaṁ vicāro, anusañcaraṇanti vuttaṁ hoti.",
  "atk-vin01a1:164_6": "Svāyaṁ ārammaṇānumajjanalakkhaṇo, tattha sahajātānuyojanaraso, cittassa anuppabandhanapaccupaṭṭhāno.",
  "atk-vin01a1:164_7": "Santepi ca nesaṁ katthaci avippayoge oḷārikaṭṭhena ghaṇṭābhighātasaddo viya cetaso paṭhamābhinipāto vitakko, sukhumaṭṭhena anuravo viya anuppabandho vicāro.",
  "atk-vin01a1:164_8": "Vipphāravā cettha vitakko paripphandanabhāvo cittassa, ākāse uppatitukāmassa pakkhino pakkhavikkhepo viya padumābhimukhapāto viya ca gandhānubandhacetaso bhamarassa.",
  "atk-vin01a1:164_9": "Santavutti vicāro nātiparipphandanabhāvo cittassa, ākāse uppatitassa pakkhino pakkhappasāraṇaṁ viya paribbhamanaṁ viya ca padumābhimukhapatitassa bhamarassa padumassa uparibhāge.",
  "atk-vin01a1:164_10": "So pana nesaṁ viseso paṭhama-dutiyajjhānesu pākaṭo hoti.",
  "atk-vin01a1:164_11": "Iti iminā ca vitakkena iminā ca vicārena saha vattati rukkho viya pupphena ca phalena cāti idaṁ jhānaṁ “savitakkaṁ savicāra”nti vuccati.",
  "atk-vin01a1:164_12": "Vibhaṅge pana “iminā ca vitakkena iminā ca vicārena upeto hoti samupeto”tiādinā nayena puggalādhiṭṭhānā desanā katā.",
  "atk-vin01a1:164_13": "Attho pana tatrāpi evameva daṭṭhabbo.",
  "atk-vin01a1:165_0": "Vivekajanti ettha vivitti viveko, nīvaraṇavigamoti attho.",
  "atk-vin01a1:165_1": "Vivittoti vā viveko, nīvaraṇavivitto jhānasampayuttadhammarāsīti attho.",
  "atk-vin01a1:165_2": "Tasmā vivekā, tasmiṁ vā viveke jātanti vivekajaṁ.",
  "atk-vin01a1:165_3": "Pītisukhanti ettha pinayatīti pīti, sā sampiyāyanalakkhaṇā kāyacittapīnanarasā, pharaṇarasā vā, odagyapaccupaṭṭhānā.",
  "atk-vin01a1:165_4": "Sukhanaṁ sukhaṁ, suṭṭhu vā khādati khanati ca kāyacittābādhanti sukhaṁ, taṁ sātalakkhaṇaṁ, sampayuttakānaṁ upabrūhanarasaṁ, anuggahapaccupaṭṭhānaṁ.",
  "atk-vin01a1:165_5": "Satipi ca nesaṁ katthaci avippayoge iṭṭhārammaṇapaṭilābhatuṭṭhi pīti, paṭiladdharasānubhavanaṁ sukhaṁ.",
  "atk-vin01a1:165_6": "Yattha pīti tattha sukhaṁ, yattha sukhaṁ tattha na niyamato pīti.",
  "atk-vin01a1:165_7": "Saṅkhārakkhandhasaṅgahitā pīti, vedanākkhandhasaṅgahitaṁ sukhaṁ.",
  "atk-vin01a1:165_8": "Kantārakhinnassa vanantodakadassanasavanesu viya pīti, vanacchāyappavesanaudakaparibhogesu viya sukhaṁ.",
  "atk-vin01a1:165_9": "Tasmiṁ tasmiṁ samaye pākaṭabhāvato cetaṁ vuttanti veditabbaṁ.",
  "atk-vin01a1:165_10": "Ayañca pīti, idañca sukhaṁ, assa jhānassa, asmiṁ vā jhāne atthīti idaṁ jhānaṁ “pītisukha”nti vuccati.",
  "atk-vin01a1:166_0": "Atha vā pīti ca sukhañca pītisukhaṁ, dhammavinayādayo viya.",
  "atk-vin01a1:166_1": "Vivekajaṁ pītisukhamassa jhānassa, asmiṁ vā jhāne atthīti evampi vivekajaṁpītisukhaṁ.",
  "atk-vin01a1:166_2": "Yatheva hi jhānaṁ, evaṁ pītisukhaṁ pettha vivekajameva hoti, tañcassa atthīti tasmā ekapadeneva “vivekajaṁ pītisukha”ntipi vattuṁ yujjati.",
  "atk-vin01a1:166_3": "Vibhaṅge pana “idaṁ sukhaṁ imāya pītiyā sahagata”ntiādinā nayenetaṁ vuttaṁ.",
  "atk-vin01a1:166_4": "Attho pana tatrāpi evameva daṭṭhabbo.",
  "atk-vin01a1:167_0": "Paṭhamanti gaṇanānupubbatā paṭhamaṁ, idaṁ paṭhamaṁ samāpajjatītipi paṭhamaṁ.",
  "atk-vin01a1:167_1": "Paccanīkadhamme jhāpetīti jhānaṁ, iminā yogino jhāyantītipi jhānaṁ, paccanīkadhamme ḍahanti gocaraṁ vā cintentīti attho.",
  "atk-vin01a1:167_2": "Sayaṁ vā taṁ jhāyati upanijjhāyatīti jhānaṁ, teneva upanijjhāyanalakkhaṇanti vuccati.",
  "atk-vin01a1:167_3": "Tadetaṁ ārammaṇūpanijjhānaṁ, lakkhaṇūpanijjhānanti duvidhaṁ hoti.",
  "atk-vin01a1:167_4": "Tattha ārammaṇūpanijjhānanti saha upacārena aṭṭha samāpattiyo vuccanti. Kasmā?",
  "atk-vin01a1:167_5": "Kasiṇādiārammaṇūpanijjhāyanato.",
  "atk-vin01a1:167_6": "Lakkhaṇūpanijjhānanti vipassanāmaggaphalāni vuccanti. Kasmā?",
  "atk-vin01a1:167_7": "Lakkhaṇūpanijjhāyanato.",
  "atk-vin01a1:167_8": "Ettha hi vipassanā aniccalakkhaṇādīni upanijjhāyati, vipassanāya upanijjhāyanakiccaṁ pana maggena sijjhatīti maggo lakkhaṇūpanijjhānanti vuccati.",
  "atk-vin01a1:167_9": "Phalaṁ pana nirodhassa tathalakkhaṇaṁ upanijjhāyatīti lakkhaṇūpanijjhānanti vuccati.",
  "atk-vin01a1:167_10": "Imasmiṁ panatthe ārammaṇūpanijjhānameva jhānanti adhippetaṁ.",
  "atk-vin01a1:168_0": "Etthāha –",
  "atk-vin01a1:168_1": "“katamaṁ pana taṁ jhānaṁ nāma, yaṁ savitakkaṁ savicāraṁ…pe…",
  "atk-vin01a1:168_2": "pītisukhanti evaṁ apadesaṁ arahatī”ti? Vuccate –",
  "atk-vin01a1:168_3": "yathā sadhano saparijanotiādīsu ṭhapetvā dhanañca parijanañca añño apadesāraho hoti, evaṁ ṭhapetvā vitakkādidhamme aññaṁ apadesārahaṁ natthi.",
  "atk-vin01a1:168_4": "Yathā pana sarathā sapatti senāti vutte senaṅgesuyeva senāsammuti, evamidha pañcasu aṅgesuyeva jhānasammuti veditabbā.",
  "atk-vin01a1:168_5": "Katamesu pañcasu?",
  "atk-vin01a1:168_6": "Vitakko, vicāro, pīti, sukhaṁ, cittekaggatāti etesu.",
  "atk-vin01a1:168_7": "Etāneva hissa “savitakkaṁ savicāra”ntiādinā nayena aṅgabhāvena vuttāni.",
  "atk-vin01a1:168_8": "Avuttattā ekaggatā aṅgaṁ na hotīti ce tañca na. Kasmā?",
  "atk-vin01a1:168_9": "Vuttattā eva.",
  "atk-vin01a1:168_10": "Sāpi hi vibhaṅge “jhānanti vitakko vicāro pīti sukhaṁ cittassekaggatā”ti evaṁ vuttāyeva.",
  "atk-vin01a1:168_11": "Tasmā yathā savitakkaṁ savicāranti, evaṁ sacittekaggatanti idha avuttepi iminā vibhaṅgavacanena cittekaggatāpi aṅgamevāti veditabbā.",
  "atk-vin01a1:168_12": "Yena hi adhippāyena bhagavatā uddeso kato, so eva tena vibhaṅgepi pakāsitoti.",
  "atk-vin01a1:169_0": "Upasampajjāti upagantvā, pāpuṇitvāti vuttaṁ hoti.",
  "atk-vin01a1:169_1": "Upasampādayitvā vā, nipphādetvāti vuttaṁ hoti.",
  "atk-vin01a1:169_2": "Vibhaṅge pana “upasampajjāti paṭhamassa jhānassa lābho paṭilābho patti sampatti phusanā samphusanā sacchikiriyā upasampadā”ti vuttaṁ.",
  "atk-vin01a1:169_3": "Tassāpi evamevattho veditabbo.",
  "atk-vin01a1:169_4": "Vihāsinti bodhimaṇḍe nisajjasaṅkhātena iriyāpathavihārena itivuttappakārajhānasamaṅgī hutvā attabhāvassa iriyaṁ vuttiṁ pālanaṁ yapanaṁ yāpanaṁ cāraṁ vihāraṁ abhinipphādesinti attho.",
  "atk-vin01a1:169_5": "Vuttañhetaṁ vibhaṅge –",
  "atk-vin01a1:169_6": "“viharatīti iriyati vattati pāleti yapeti yāpeti carati viharati, tena vuccati viharatī”ti.",
  "atk-vin01a1:170_0": "Kiṁ pana katvā bhagavā imaṁ jhānaṁ upasampajja vihāsīti?",
  "atk-vin01a1:170_1": "Kammaṭṭhānaṁ bhāvetvā. Kataraṁ?",
  "atk-vin01a1:170_2": "Ānāpānassatikammaṭṭhānaṁ.",
  "atk-vin01a1:170_3": "Aññena tadatthikena kiṁ kātabbanti?",
  "atk-vin01a1:170_4": "Aññenapi etaṁ vā kammaṭṭhānaṁ pathavīkasiṇādīnaṁ vā aññataraṁ bhāvetabbaṁ.",
  "atk-vin01a1:170_5": "Tesaṁ bhāvanānayo visuddhimagge vuttanayeneva veditabbo.",
  "atk-vin01a1:170_6": "Idha pana vuccamāne atibhāriyaṁ vinayanidānaṁ hoti, tasmā pāḷiyā atthappakāsanamattameva karomāti.",
  "atk-vin01a1:171_0": "Paṭhamajjhānakathā niṭṭhitā.",
  "atk-vin01a1:172_0": "Dutiyajjhānakathā",
  "atk-vin01a1:173_0": "Vitakkavicārānaṁ vūpasamāti vitakkassa ca vicārassa cāti imesaṁ dvinnaṁ vūpasamā samatikkamā;",
  "atk-vin01a1:173_1": "dutiyajjhānakkhaṇe apātubhāvāti vuttaṁ hoti.",
  "atk-vin01a1:173_2": "Tattha kiñcāpi dutiyajjhāne sabbepi paṭhamajjhānadhammā na santi, aññeyeva hi paṭhamajjhāne phassādayo, aññe idha;",
  "atk-vin01a1:173_3": "oḷārikassa pana oḷārikassa aṅgassa samatikkamā paṭhamajjhānato paresaṁ dutiyajjhānādīnaṁ adhigamo hotīti dīpanatthaṁ “vitakkavicārānaṁ vūpasamā”ti evaṁ vuttanti veditabbaṁ.",
  "atk-vin01a1:173_4": "Ajjhattanti idha niyakajjhattamadhippetaṁ.",
  "atk-vin01a1:173_5": "Vibhaṅge pana “ajjhattaṁ paccatta”nti ettakameva vuttaṁ.",
  "atk-vin01a1:173_6": "Yasmā pana niyakajjhattaṁ adhippetaṁ, tasmā attani jātaṁ attano santāne nibbattanti ayamettha attho.",
  "atk-vin01a1:174_0": "Sampasādananti sampasādanaṁ vuccati saddhā.",
  "atk-vin01a1:174_1": "Sampasādanayogato jhānampi sampasādanaṁ, nīlavaṇṇayogato nīlavatthaṁ viya.",
  "atk-vin01a1:174_2": "Yasmā vā taṁ jhānaṁ sampasādanasamannāgatattā vitakkavicārakkhobhavūpasamanena ceto sampasādayati, tasmāpi sampasādananti vuttaṁ.",
  "atk-vin01a1:174_3": "Imasmiñca atthavikappe sampasādanaṁ cetasoti evaṁ padasambandho veditabbo.",
  "atk-vin01a1:174_4": "Purimasmiṁ pana atthavikappe cetasoti etaṁ ekodibhāvena saddhiṁ yojetabbaṁ.",
  "atk-vin01a1:174_5": "Tatrāyaṁ atthayojanā –",
  "atk-vin01a1:174_6": "eko udetīti ekodi, vitakkavicārehi anajjhārūḷhattā aggo seṭṭho hutvā udetīti attho.",
  "atk-vin01a1:174_7": "Seṭṭhopi hi loke ekoti vuccati.",
  "atk-vin01a1:174_8": "Vitakkavicāravirahato vā eko asahāyo hutvātipi vattuṁ vaṭṭati.",
  "atk-vin01a1:174_9": "Atha vā sampayuttadhamme udāyatīti udi, uṭṭhāpetīti attho.",
  "atk-vin01a1:174_10": "Seṭṭhaṭṭhena eko ca so udi cāti ekodi, samādhissetaṁ adhivacanaṁ.",
  "atk-vin01a1:174_11": "Iti imaṁ ekodiṁ bhāveti vaḍḍhayatīti idaṁ dutiyajjhānaṁ ekodibhāvaṁ.",
  "atk-vin01a1:174_12": "So panāyaṁ ekodi yasmā cetaso, na sattassa na jīvassa, tasmā etaṁ cetaso ekodibhāvanti vuttaṁ.",
  "atk-vin01a1:175_0": "Nanu cāyaṁ saddhā paṭhamajjhānepi atthi, ayañca ekodināmako samādhi;",
  "atk-vin01a1:175_1": "atha kasmā idameva sampasādanaṁ “cetaso ekodibhāvañcā”ti vuttanti? Vuccate –",
  "atk-vin01a1:175_2": "aduñhi paṭhamajjhānaṁ vitakkavicārakkhobhena vīcitaraṅgasamākulamiva jalaṁ na suppasannaṁ hoti, tasmā satiyāpi saddhāya sampasādananti na vuttaṁ.",
  "atk-vin01a1:175_3": "Na suppasannattāyeva cettha samādhipi na suṭṭhu pākaṭo, tasmā ekodibhāvantipi na vuttaṁ.",
  "atk-vin01a1:175_4": "Imasmiṁ pana jhāne vitakkavicārapalibodhābhāvena laddhokāsā balavatī saddhā, balavasaddhāsahāyappaṭilābheneva ca samādhipi pākaṭo;",
  "atk-vin01a1:175_5": "tasmā idameva evaṁ vuttanti veditabbaṁ.",
  "atk-vin01a1:175_6": "Vibhaṅge pana “sampasādananti yā saddhā saddahanā okappanā abhippasādo, cetaso ekodibhāvanti yā cittassa ṭhiti…pe…",
  "atk-vin01a1:175_7": "sammāsamādhī”ti ettakameva vuttaṁ.",
  "atk-vin01a1:175_8": "Evaṁ vuttena panetena saddhiṁ ayaṁ atthavaṇṇanā yathā na virujjhati aññadatthu saṁsandati ceva sameti ca evaṁ veditabbā.",
  "atk-vin01a1:176_0": "Avitakkaṁ avicāranti bhāvanāya pahīnattā etasmiṁ etassa vā vitakko natthīti avitakkaṁ.",
  "atk-vin01a1:176_1": "Imināva nayena avicāraṁ.",
  "atk-vin01a1:176_2": "Vibhaṅgepi vuttaṁ “iti ayañca vitakko ayañca vicāro santā honti samitā vūpasantā atthaṅgatā abbhatthaṅgatā appitā byappitā sositā visositā byantīkatā, tena vuccati avitakkaṁ avicāra”nti.",
  "atk-vin01a1:177_0": "Etthāha –",
  "atk-vin01a1:177_1": "nanu ca “vitakkavicārānaṁ vūpasamāti imināpi ayamattho siddho, atha kasmā puna vuttaṁ avitakkaṁ avicāra”nti? Vuccate –",
  "atk-vin01a1:177_2": "evametaṁ siddho vāyamattho, na panetaṁ tadatthadīpakaṁ;",
  "atk-vin01a1:177_3": "nanu avocumha –",
  "atk-vin01a1:177_4": "“oḷārikassa pana oḷārikassa aṅgassa samatikkamā paṭhamajjhānato paresaṁ dutiyajjhānādīnaṁ adhigamo hotīti dīpanatthaṁ vitakkavicārānaṁ vūpasamāti evaṁ vutta”nti.",
  "atk-vin01a1:178_0": "Apica vitakkavicārānaṁ vūpasamā idaṁ sampasādanaṁ, na kilesakālusiyassa.",
  "atk-vin01a1:178_1": "Vitakkavicārānañca vūpasamā ekodibhāvaṁ na upacārajjhānamiva nīvaraṇappahānā, na paṭhamajjhānamiva ca aṅgapātubhāvāti evaṁ sampasādanaekodibhāvānaṁ hetuparidīpakamidaṁ vacanaṁ.",
  "atk-vin01a1:178_2": "Tathā vitakkavicārānaṁ vūpasamā idaṁ avitakkaavicāraṁ, na tatiyacatutthajjhānāni viya cakkhuviññāṇādīni viya ca abhāvāti evaṁ avitakkaavicārabhāvassa hetuparidīpakañca, na vitakkavicārābhāvamattaparidīpakaṁ.",
  "atk-vin01a1:178_3": "Vitakkavicārābhāvamattaparidīpakameva pana “avitakkaṁ avicāra”nti idaṁ vacanaṁ, tasmā purimaṁ vatvāpi puna vattabbamevāti.",
  "atk-vin01a1:179_0": "Samādhijanti paṭhamajjhānasamādhito sampayuttasamādhito vā jātanti attho.",
  "atk-vin01a1:179_1": "Tattha kiñcāpi paṭhamampi sampayuttasamādhito jātaṁ, atha kho ayameva “samādhī”ti vattabbataṁ arahati vitakkavicārakkhobhavirahena ativiya acalattā suppasannattā ca.",
  "atk-vin01a1:179_2": "Tasmā imassa vaṇṇabhaṇanatthaṁ idameva “samādhija”nti vuttaṁ.",
  "atk-vin01a1:179_3": "Pītisukhanti idaṁ vuttanayameva.",
  "atk-vin01a1:180_0": "Dutiyanti gaṇanānupubbato dutiyaṁ, idaṁ dutiyaṁ samāpajjatītipi dutiyaṁ.",
  "atk-vin01a1:180_1": "Jhānanti ettha pana yathā paṭhamajjhānaṁ vitakkādīhi pañcaṅgikaṁ hoti, evamidaṁ sampasādādīhi “caturaṅgika”nti veditabbaṁ. Yathāha –",
  "atk-vin01a1:180_2": "“jhānanti sampasādo, pīti, sukhaṁ, cittassekaggatā”ti.",
  "atk-vin01a1:180_3": "Pariyāyoyeva ceso.",
  "atk-vin01a1:180_4": "Sampasādanaṁ pana ṭhapetvā nippariyāyena tivaṅgikamevetaṁ hoti. Yathāha –",
  "atk-vin01a1:180_5": "“katamaṁ tasmiṁ samaye tivaṅgikaṁ jhānaṁ hoti?",
  "atk-vin01a1:180_6": "Pīti, sukhaṁ, cittassekaggatā”ti.",
  "atk-vin01a1:180_7": "Sesaṁ vuttanayamevāti.",
  "atk-vin01a1:181_0": "Dutiyajjhānakathā niṭṭhitā.",
  "atk-vin01a1:182_0": "Tatiyajjhānakathā",
  "atk-vin01a1:183_0": "Pītiyāca virāgāti ettha vuttatthāyeva pīti.",
  "atk-vin01a1:183_1": "Virāgoti tassā jigucchanaṁ vā samatikkamo vā.",
  "atk-vin01a1:183_2": "Ubhinnamantarā “ca” saddo sampiṇḍanattho, so hi vūpasamaṁ vā sampiṇḍeti vitakkavicāravūpasamaṁ vā.",
  "atk-vin01a1:183_3": "Tattha yadā vūpasamameva sampiṇḍeti, tadā pītiyā virāgā ca, kiñca bhiyyo vūpasamā cāti evaṁ yojanā veditabbā.",
  "atk-vin01a1:183_4": "Imissā ca yojanāyaṁ virāgo jigucchanattho hoti.",
  "atk-vin01a1:183_5": "Tasmā pītiyā jigucchanā ca vūpasamā cāti ayamattho daṭṭhabbo.",
  "atk-vin01a1:183_6": "Yadā pana vitakkavicāravūpasamaṁ sampiṇḍeti, tadā pītiyā ca virāgā, kiñca bhiyyo vitakkavicārānañca vūpasamāti evaṁ yojanā veditabbā.",
  "atk-vin01a1:183_7": "Imissā ca yojanāyaṁ virāgo samatikkamanattho hoti.",
  "atk-vin01a1:183_8": "Tasmā pītiyā ca samatikkamā, vitakkavicārānañca vūpasamāti ayamattho daṭṭhabbo.",
  "atk-vin01a1:184_0": "Kāmañcete vitakkavicārā dutiyajjhāneyeva vūpasantā imassa pana jhānassa maggaparidīpanatthaṁ vaṇṇabhaṇanatthañcetaṁ vuttaṁ.",
  "atk-vin01a1:184_1": "“Vitakkavicārānaṁ vūpasamā”ti hi vutte idaṁ paññāyati –",
  "atk-vin01a1:184_2": "“nūna vitakkavicāravūpasamo maggo imassa jhānassā”ti.",
  "atk-vin01a1:184_3": "Yathā ca tatiye ariyamagge appahīnānampi sakkāyadiṭṭhādīnaṁ “pañcannaṁ orambhāgiyānaṁ saṁyojanānaṁ pahānā”ti evaṁ pahānaṁ vuccamānaṁ vaṇṇabhaṇanaṁ hoti tadadhigamāya ussukānaṁ ussāhajanakaṁ;",
  "atk-vin01a1:184_4": "evamevaṁ idha avūpasantānampi vitakkavicārānaṁ vūpasamo vuccamāno vaṇṇabhaṇanaṁ hoti.",
  "atk-vin01a1:184_5": "Tenāyamattho vutto –",
  "atk-vin01a1:184_6": "“pītiyā ca samatikkamā, vitakkavicārānañca vūpasamā”ti.",
  "atk-vin01a1:185_0": "Upekkhako ca vihāsinti ettha upapattito ikkhatīti upekkhā, samaṁ passati, apakkhapatitāva hutvā passatīti attho.",
  "atk-vin01a1:185_1": "Tāya visadāya vipulāya thāmagatāya samannāgatattā tatiyajjhānasamaṅgī “upekkhako”ti vuccati.",
  "atk-vin01a1:185_2": "Upekkhā pana dasavidhā hoti –",
  "atk-vin01a1:185_3": "chaḷaṅgupekkhā, brahmavihārupekkhā, bojjhaṅgupekkhā, vīriyupekkhā, saṅkhārupekkhā, vedanupekkhā, vipassanupekkhā, tatramajjhattupekkhā, jhānupekkhā, pārisuddhupekkhāti.",
  "atk-vin01a1:185_4": "Evamayaṁ dasavidhāpi tattha tattha āgatanayato bhūmipuggalacittārammaṇato, khandhasaṅgaha-ekakkhaṇakusalattikasaṅkhepavasena ca aṭṭhasāliniyā dhammasaṅgahaṭṭhakathāya vuttanayeneva veditabbā.",
  "atk-vin01a1:185_5": "Idha pana vuccamānā vinayanidānaṁ atibhāriyaṁ karotīti na vuttā.",
  "atk-vin01a1:185_6": "Lakkhaṇādito pana idha adhippetupekkhā majjhattalakkhaṇā, anābhogarasā, abyāpārapaccupaṭṭhānā, pītivirāgapadaṭṭhānāti.",
  "atk-vin01a1:186_0": "Etthāha –",
  "atk-vin01a1:186_1": "nanu cāyaṁ atthato tatramajjhattupekkhāva hoti, sā ca paṭhamadutiyajjhānesupi atthi, tasmā tatrāpi “upekkhako ca vihāsi”nti evamayaṁ vattabbā siyā, sā kasmā na vuttāti?",
  "atk-vin01a1:186_2": "Aparibyattakiccato.",
  "atk-vin01a1:186_3": "Aparibyattañhi tassā tattha kiccaṁ, vitakkādīhi abhibhūtattā.",
  "atk-vin01a1:186_4": "Idha panāyaṁ vitakkavicārapītīhi anabhibhūtattā ukkhittasirā viya hutvā paribyattakiccā jātā, tasmā vuttāti.",
  "atk-vin01a1:187_0": "Niṭṭhitā “upekkhako ca vihāsi”nti etassa sabbaso atthavaṇṇanā.",
  "atk-vin01a1:188_0": "Idāni sato ca sampajānoti ettha saratīti sato, sampajānātīti sampajāno.",
  "atk-vin01a1:188_1": "Puggalena sati ca sampajaññañca vuttaṁ.",
  "atk-vin01a1:188_2": "Tattha saraṇalakkhaṇā sati, asammussanarasā, ārakkhapaccupaṭṭhānā;",
  "atk-vin01a1:188_3": "asammohalakkhaṇaṁ sampajaññaṁ, tīraṇarasaṁ, pavicayapaccupaṭṭhānaṁ.",
  "atk-vin01a1:188_4": "Tattha kiñcāpi idaṁ satisampajaññaṁ purimajjhānesupi atthi, muṭṭhassatissa hi asampajānassa upacārajjhānamattampi na sampajjati, pageva appanā;",
  "atk-vin01a1:188_5": "oḷārikattā pana tesaṁ jhānānaṁ bhūmiyaṁ viya purisassa cittassa gati sukhā hoti, abyattaṁ tattha satisampajaññakiccaṁ.",
  "atk-vin01a1:188_6": "Oḷārikaṅgappahānena pana sukhumattā imassa jhānassa purisassa khuradhārāyaṁ viya satisampajaññakiccapariggahitāyeva cittassa gati icchitabbāti idheva vuttaṁ.",
  "atk-vin01a1:188_7": "Kiñca bhiyyo?",
  "atk-vin01a1:188_8": "Yathāpi dhenupago vaccho dhenuto apanīto arakkhiyamāno punadeva dhenuṁ upagacchati;",
  "atk-vin01a1:188_9": "evamidaṁ tatiyajjhānasukhaṁ pītito apanītampi satisampajaññārakkhena arakkhiyamānaṁ punadeva pītiṁ upagaccheyya pītisampayuttameva siyā.",
  "atk-vin01a1:188_10": "Sukhe vāpi sattā rajjanti, idañca atimadhuraṁ sukhaṁ, tato paraṁ sukhābhāvā.",
  "atk-vin01a1:188_11": "Satisampajaññānubhāvena panettha sukhe asārajjanā hoti, no aññathāti imampi atthavisesaṁ dassetuṁ idaṁ idheva vuttanti veditabbaṁ.",
  "atk-vin01a1:189_0": "Idāni sukhañca kāyena paṭisaṁvedesinti ettha kiñcāpi tatiyajjhānasamaṅgino sukhappaṭisaṁvedanābhogo natthi, evaṁ santepi yasmā tassa nāmakāyena sampayuttaṁ sukhaṁ, yaṁ vā taṁ nāmakāyasampayuttaṁ sukhaṁ, taṁsamuṭṭhānenassa yasmā atipaṇītena rūpena rūpakāyo phuṭo, yassa phuṭattā jhānā vuṭṭhitopi sukhaṁ paṭisaṁvedeyya, tasmā etamatthaṁ dassento “sukhañca kāyena paṭisaṁvedesi”nti āha.",
  "atk-vin01a1:190_0": "Idāni yaṁ taṁ ariyā ācikkhanti upekkhako satimā sukhavihārīti ettha yaṁjhānahetu yaṁjhānakāraṇā taṁ tatiyajjhānasamaṅgīpuggalaṁ buddhādayo ariyā ācikkhanti desenti paññapenti paṭṭhapenti vivaranti vibhajanti uttānīkaronti pakāsenti, pasaṁsantīti adhippāyo. Kinti?",
  "atk-vin01a1:190_1": "“Upekkhako satimā sukhavihārī”ti.",
  "atk-vin01a1:190_2": "Taṁ tatiyaṁ jhānaṁ upasampajja vihāsinti evamettha yojanā veditabbā.",
  "atk-vin01a1:191_0": "Kasmā pana taṁ te evaṁ pasaṁsantīti?",
  "atk-vin01a1:191_1": "Pasaṁsārahato.",
  "atk-vin01a1:191_2": "Ayañhi yasmā atimadhurasukhe sukhapāramippattepi tatiyajjhāne upekkhako, na tattha sukhābhisaṅgena ākaḍḍhīyati, yathā ca pīti na uppajjati;",
  "atk-vin01a1:191_3": "evaṁ upaṭṭhitassatitāya satimā.",
  "atk-vin01a1:191_4": "Yasmā ca ariyakantaṁ ariyajanasevitameva ca asaṁkiliṭṭhaṁ sukhaṁ nāmakāyena paṭisaṁvedeti, tasmā pasaṁsāraho.",
  "atk-vin01a1:191_5": "Iti pasaṁsārahato naṁ ariyā te evaṁ pasaṁsāhetubhūte guṇe pakāsentā “upekkhako satimā sukhavihārī”ti evaṁ pasaṁsantīti veditabbaṁ.",
  "atk-vin01a1:192_0": "Tatiyanti gaṇanānupubbato tatiyaṁ.",
  "atk-vin01a1:192_1": "Idaṁ tatiyaṁ samāpajjatītipi tatiyaṁ.",
  "atk-vin01a1:192_2": "Jhānanti ettha ca yathā dutiyaṁ sampasādādīhi caturaṅgikaṁ;",
  "atk-vin01a1:192_3": "evamidaṁ upekkhādīhi pañcaṅgikaṁ. Yathāha –",
  "atk-vin01a1:192_4": "“jhānanti upekkhā sati sampajaññaṁ sukhaṁ cittassa ekaggatā”ti.",
  "atk-vin01a1:192_5": "Pariyāyoyeva ceso.",
  "atk-vin01a1:192_6": "Upekkhāsatisampajaññāni pana ṭhapetvā nippariyāyena duvaṅgikamevetaṁ hoti. Yathāha –",
  "atk-vin01a1:192_7": "“katamaṁ tasmiṁ samaye duvaṅgikaṁ jhānaṁ hoti ?",
  "atk-vin01a1:192_8": "Sukhaṁ, cittassekaggatā”ti.",
  "atk-vin01a1:192_9": "Sesaṁ vuttanayamevāti.",
  "atk-vin01a1:193_0": "Tatiyajjhānakathā niṭṭhitā.",
  "atk-vin01a1:194_0": "Catutthajjhānakathā",
  "atk-vin01a1:195_0": "Sukhassa ca pahānā dukkhassa ca pahānāti kāyikasukhassa ca kāyikadukkhassa ca pahānā.",
  "atk-vin01a1:195_1": "Pubbevāti tañca kho pubbeva, na catutthajjhānakkhaṇe.",
  "atk-vin01a1:195_2": "Somanassadomanassānaṁ atthaṅgamāti cetasikasukhassa ca cetasikadukkhassa cāti imesampi dvinnaṁ pubbeva atthaṅgamā pahānā icceva vuttaṁ hoti.",
  "atk-vin01a1:195_3": "Kadā pana nesaṁ pahānaṁ hoti?",
  "atk-vin01a1:195_4": "Catunnaṁ jhānānaṁ upacārakkhaṇe.",
  "atk-vin01a1:195_5": "Somanassañhi catutthajjhānassa upacārakkhaṇeyeva pahīyati, dukkhadomanassasukhāni paṭhamadutiyatatiyānaṁ upacārakkhaṇesu.",
  "atk-vin01a1:195_6": "Evametesaṁ pahānakkamena avuttānaṁ, indriyavibhaṅge pana indriyānaṁ uddesakkameneva idhāpi vuttānaṁ sukhadukkhasomanassa domanassānaṁ pahānaṁ veditabbaṁ.",
  "atk-vin01a1:196_0": "Yadi panetāni tassa tassa jhānassupacārakkhaṇeyeva pahīyanti, atha kasmā “kattha cuppannaṁ dukkhindriyaṁ aparisesaṁ nirujjhati?",
  "atk-vin01a1:196_1": "Idha, bhikkhave, bhikkhu vivicceva kāmehi…pe…",
  "atk-vin01a1:196_2": "paṭhamajjhānaṁ upasampajja viharati, etthuppannaṁ dukkhindriyaṁ aparisesaṁ nirujjhati.",
  "atk-vin01a1:196_3": "Kattha cuppannaṁ domanassindriyaṁ…",
  "atk-vin01a1:196_4": "sukhindriyaṁ…",
  "atk-vin01a1:196_5": "somanassindriyaṁ aparisesaṁ nirujjhati?",
  "atk-vin01a1:196_6": "Idha, bhikkhave, bhikkhu sukhassa ca pahānā…pe…",
  "atk-vin01a1:196_7": "catutthajjhānaṁ upasampajja viharati, etthuppannaṁ somanassindriyaṁ aparisesaṁ nirujjhatī”ti evaṁ jhānesveva nirodho vuttoti?",
  "atk-vin01a1:196_8": "Atisayanirodhattā.",
  "atk-vin01a1:196_9": "Atisayanirodho hi nesaṁ paṭhamajjhānādīsu, na nirodhoyeva;",
  "atk-vin01a1:196_10": "nirodhoyeva pana upacārakkhaṇe, nātisayanirodho.",
  "atk-vin01a1:196_11": "Tathā hi nānāvajjane paṭhamajjhānūpacāre niruddhassāpi dukkhindriyassa ḍaṁsamakasādisamphassena vā visamāsanupatāpena vā siyā uppatti, na tveva antoappanāyaṁ.",
  "atk-vin01a1:196_12": "Upacāre vā niruddhampetaṁ na suṭṭhu niruddhaṁ hoti;",
  "atk-vin01a1:196_13": "paṭipakkhena avihatattā.",
  "atk-vin01a1:196_14": "Antoappanāyaṁ pana pītipharaṇena sabbo kāyo sukhokkanto hoti.",
  "atk-vin01a1:196_15": "Sukhokkantakāyassa ca suṭṭhu niruddhaṁ hoti dukkhindriyaṁ;",
  "atk-vin01a1:196_16": "paṭipakkhena vihatattā.",
  "atk-vin01a1:196_17": "Nānāvajjane eva ca dutiyajjhānūpacāre pahīnassa domanassindriyassa yasmā etaṁ vitakkavicārappaccayepi kāyakilamathe cittupaghāte ca sati uppajjati, vitakkavicārābhāve neva uppajjati.",
  "atk-vin01a1:196_18": "Yattha pana uppajjati tattha vitakkavicārabhāve.",
  "atk-vin01a1:196_19": "Appahīnā eva ca dutiyajjhānūpacāre vitakkavicārāti tatthassa siyā uppatti;",
  "atk-vin01a1:196_20": "appahīnapaccayattā.",
  "atk-vin01a1:196_21": "Na tveva dutiyajjhāne;",
  "atk-vin01a1:196_22": "pahīnapaccayattā.",
  "atk-vin01a1:196_23": "Tathā tatiyajjhānūpacāre pahīnassāpi sukhindriyassa pītisamuṭṭhānapaṇītarūpaphuṭakāyassa siyā uppatti, na tveva tatiyajjhāne.",
  "atk-vin01a1:196_24": "Tatiyajjhāne hi sukhassa paccayabhūtā pīti sabbaso niruddhāti.",
  "atk-vin01a1:196_25": "Tathā catutthajjhānūpacāre pahīnassāpi somanassindriyassa āsannattā, appanāppattāya upekkhāya abhāvena sammā anatikkantattā ca siyā uppatti, na tveva catutthajjhāne.",
  "atk-vin01a1:196_26": "Tasmā eva ca “etthuppannaṁ dukkhindriyaṁ aparisesaṁ nirujjhatī”ti tattha tattha aparisesaggahaṇaṁ katanti.",
  "atk-vin01a1:197_0": "Etthāha –",
  "atk-vin01a1:197_1": "“athevaṁ tassa tassa jhānassūpacāre pahīnāpi etā vedanā idha kasmā samāharī”ti?",
  "atk-vin01a1:197_2": "Sukhaggahaṇatthaṁ.",
  "atk-vin01a1:197_3": "Yā hi ayaṁ “adukkhamasukha”nti ettha adukkhamasukhā vedanā vuttā, sā sukhumā atidubbiññeyyā na sakkā sukhena gahetuṁ.",
  "atk-vin01a1:197_4": "Tasmā yathā nāma duṭṭhassa yathā vā tathā vā upasaṅkamitvā gahetuṁ asakkuṇeyyassa goṇassa gahaṇatthaṁ gopo ekasmiṁ vaje sabbe gāvo samāharati, athekekaṁ nīharanto paṭipāṭiyā āgataṁ “ayaṁ so, gaṇhatha na”nti tampi gāhāpayati;",
  "atk-vin01a1:197_5": "evameva bhagavā sukhaggahaṇatthaṁ sabbā etā samāhari.",
  "atk-vin01a1:197_6": "Evañhi samāhaṭā etā dassetvā “yaṁ neva sukhaṁ na dukkhaṁ na somanassaṁ na domanassaṁ, ayaṁ adukkhamasukhā vedanā”ti sakkā hoti esā gāhayituṁ.",
  "atk-vin01a1:198_0": "Apica adukkhamasukhāya cetovimuttiyā paccayadassanatthañcāpi etā vuttāti veditabbā.",
  "atk-vin01a1:198_1": "Sukhappahānādayo hi tassā paccayā. Yathāha –",
  "atk-vin01a1:198_2": "“cattāro kho, āvuso, paccayā adukkhamasukhāya cetovimuttiyā samāpattiyā.",
  "atk-vin01a1:198_3": "Idhāvuso, bhikkhu, sukhassa ca pahānā…pe…",
  "atk-vin01a1:198_4": "catutthajjhānaṁ upasampajja viharati.",
  "atk-vin01a1:198_5": "Ime kho, āvuso, cattāro paccayā adukkhamasukhāya cetovimuttiyā samāpattiyā”ti.",
  "atk-vin01a1:198_6": "Yathā vā aññattha pahīnāpi sakkāyadiṭṭhiādayo tatiyamaggassa vaṇṇabhaṇanatthaṁ tattha pahīnāti vuttā;",
  "atk-vin01a1:198_7": "evaṁ vaṇṇabhaṇanatthampetassa jhānassetā idha vuttātipi veditabbā.",
  "atk-vin01a1:198_8": "Paccayaghātena vā ettha rāgadosānaṁ atidūrabhāvaṁ dassetumpetā vuttāti veditabbā.",
  "atk-vin01a1:198_9": "Etāsu hi sukhaṁ somanassassa paccayo, somanassaṁ rāgassa, dukkhaṁ domanassassa, domanassaṁ dosassa.",
  "atk-vin01a1:198_10": "Sukhādighātena ca te sappaccayā rāgadosā hatāti atidūre hontīti.",
  "atk-vin01a1:199_0": "Adukkhamasukhanti dukkhābhāvena adukkhaṁ, sukhābhāvena asukhaṁ.",
  "atk-vin01a1:199_1": "Etenettha dukkhasukhapaṭipakkhabhūtaṁ tatiyavedanaṁ dīpeti, na dukkhasukhābhāvamattaṁ.",
  "atk-vin01a1:199_2": "Tatiyavedanā nāma –",
  "atk-vin01a1:199_3": "adukkhamasukhā, upekkhātipi vuccati.",
  "atk-vin01a1:199_4": "Sā iṭṭhāniṭṭhaviparītānubhavanalakkhaṇā, majjhattarasā, avibhūtapaccupaṭṭhānā, sukhanirodhapadaṭṭhānāti veditabbā.",
  "atk-vin01a1:199_5": "Upekkhāsatipārisuddhinti upekkhāya janitasatipārisuddhiṁ.",
  "atk-vin01a1:199_6": "Imasmiñhi jhāne suparisuddhā sati.",
  "atk-vin01a1:199_7": "Yā ca tassā satiyā pārisuddhi, sā upekkhāya katā na aññena;",
  "atk-vin01a1:199_8": "tasmā etaṁ upekkhāsatipārisuddhinti vuccati.",
  "atk-vin01a1:199_9": "Vibhaṅgepi vuttaṁ –",
  "atk-vin01a1:199_10": "“ayaṁ sati imāya upekkhāya visadā hoti parisuddhā pariyodātā, tena vuccati –",
  "atk-vin01a1:199_11": "‘upekkhāsatipārisuddhi”’nti.",
  "atk-vin01a1:199_12": "Yāya ca upekkhāya ettha satiyā pārisuddhi hoti, sā atthato tatramajjhattatā veditabbā.",
  "atk-vin01a1:199_13": "Na kevalañcettha tāya satiyeva parisuddhā, apica kho sabbepi sampayuttadhammā;",
  "atk-vin01a1:199_14": "satisīsena pana desanā vuttā.",
  "atk-vin01a1:200_0": "Tattha kiñcāpi ayaṁ upekkhā heṭṭhāpi tīsu jhānesu vijjati, yathā pana divā sūriyappabhābhibhavā sommabhāvena ca attano upakārakattena vā sabhāgāya rattiyā alābhā divā vijjamānāpi candalekhā aparisuddhā hoti apariyodātā;",
  "atk-vin01a1:200_1": "evamayampi tatramajjhattupekkhācandalekhā vitakkavicārādipaccanīkadhammatejābhibhavā sabhāgāya ca upekkhāvedanārattiyā alābhā vijjamānāpi paṭhamādijjhānabhedesu aparisuddhā hoti.",
  "atk-vin01a1:200_2": "Tassā ca aparisuddhāya divā aparisuddhacandalekhāya pabhā viya sahajātāpi satiādayo aparisuddhāva honti;",
  "atk-vin01a1:200_3": "tasmā tesu ekampi “upekkhāsatipārisuddhi”nti na vuttaṁ.",
  "atk-vin01a1:200_4": "Idha pana vitakkādipaccanīkadhammatejābhibhavābhāvā sabhāgāya ca upekkhāvedanārattiyā paṭilābhā ayaṁ tatramajjhattupekkhācandalekhā ativiya parisuddhā, tassā parisuddhattā parisuddhacandalekhāya pabhā viya sahajātāpi satiādayo parisuddhā honti pariyodātā, tasmā idameva upekkhāsatipārisuddhinti vuttanti veditabbaṁ.",
  "atk-vin01a1:201_0": "Catutthanti gaṇanānupubbato catutthaṁ.",
  "atk-vin01a1:201_1": "Idaṁ catutthaṁ samāpajjatītipi catutthaṁ.",
  "atk-vin01a1:201_2": "Jhānanti ettha yathā tatiyaṁ upekkhādīhi pañcaṅgikaṁ;",
  "atk-vin01a1:201_3": "evamidaṁ upekkhādīhi tivaṅgikaṁ. Yathāha –",
  "atk-vin01a1:201_4": "“jhānanti upekkhā, sati cittassekaggatā”ti.",
  "atk-vin01a1:201_5": "Pariyāyo eva ceso.",
  "atk-vin01a1:201_6": "Ṭhapetvā pana satiṁ upekkhekaggatameva gahetvā nippariyāyena duvaṅgikamevetaṁ hoti. Yathāha –",
  "atk-vin01a1:201_7": "“katamaṁ tasmiṁ samaye duvaṅgikaṁ jhānaṁ hoti?",
  "atk-vin01a1:201_8": "Upekkhā, cittassekaggatā”ti.",
  "atk-vin01a1:201_9": "Sesaṁ vuttanayamevāti.",
  "atk-vin01a1:202_0": "Catutthajjhānakathā niṭṭhitā.",
  "atk-vin01a1:203_0": "Pubbenivāsakathā",
  "atk-vin01a1:204_0": "12.",
  "atk-vin01a1:204_1": "Iti imāni cattāri jhānāni kesañci cittekaggatatthāni honti, kesañci vipassanāpādakāni, kesañci abhiññāpādakāni, kesañci nirodhapādakāni, kesañci bhavokkamanatthāni.",
  "atk-vin01a1:204_2": "Tattha khīṇāsavānaṁ cittekaggatatthāni honti, te hi samāpajjitvā “ekaggacittā sukhaṁ divasaṁ viharissāmā”ti iccevaṁ kasiṇaparikammaṁ katvā aṭṭha samāpattiyo nibbattenti.",
  "atk-vin01a1:204_3": "Sekkhaputhujjanānaṁ “samāpattito vuṭṭhāya samāhitena cittena vipassissāmā”ti nibbattentānaṁ vipassanāpādakāni honti.",
  "atk-vin01a1:204_4": "Ye pana aṭṭha samāpattiyo nibbattetvā abhiññāpādakaṁ jhānaṁ samāpajjitvā samāpattito vuṭṭhāya “ekopi hutvā bahudhā hotī”ti vuttanayā abhiññāyo patthentā nibbattenti, tesaṁ abhiññāpādakāni honti.",
  "atk-vin01a1:204_5": "Ye pana aṭṭha samāpattiyo nibbattetvā “nirodhasamāpattiṁ samāpajjitvā sattāhaṁ acittakā hutvā diṭṭheva dhamme nirodhaṁ nibbānaṁ patvā sukhaṁ viharissāmā”ti nibbattenti, tesaṁ nirodhapādakāni honti.",
  "atk-vin01a1:204_6": "Ye pana aṭṭha samāpattiyo nibbattetvā “aparihīnajjhānā hutvā brahmaloke uppajjissāmā”ti nibbattenti, tesaṁ bhavokkamanatthāni honti.",
  "atk-vin01a1:205_0": "Bhagavatā panidaṁ catutthajjhānaṁ bodhirukkhamūle nibbattitaṁ, taṁ tassa vipassanāpādakañceva ahosi abhiññāpādakañca nirodhapādakañca sabbakiccasādhakañca sabbalokiyalokuttaraguṇadāyakanti veditabbaṁ.",
  "atk-vin01a1:205_1": "Yesañca guṇānaṁ dāyakaṁ ahosi, tesaṁ ekadesaṁ dassento “so evaṁ samāhite citte”tiādimāha.",
  "atk-vin01a1:206_0": "Tattha soti so ahaṁ.",
  "atk-vin01a1:206_1": "Evanti catutthajjhānakkamanidassanametaṁ.",
  "atk-vin01a1:206_2": "Iminā kamena catutthajjhānaṁ paṭilabhitvāti vuttaṁ hoti.",
  "atk-vin01a1:206_3": "Samāhiteti iminā catutthajjhānasamādhinā samāhite.",
  "atk-vin01a1:206_4": "Parisuddhetiādīsu pana upekkhāsatipārisuddhibhāvena parisuddhe.",
  "atk-vin01a1:206_5": "Parisuddhattāyeva pariyodāte, pabhassareti vuttaṁ hoti.",
  "atk-vin01a1:206_6": "Sukhādīnaṁ paccayānaṁ ghātena vihatarāgādiaṅgaṇattā anaṅgaṇe.",
  "atk-vin01a1:206_7": "Anaṅgaṇattāyeva ca vigatūpakkilese;",
  "atk-vin01a1:206_8": "aṅgaṇena hi cittaṁ upakkilissati.",
  "atk-vin01a1:206_9": "Subhāvitattā mudubhūte, vasībhāvappatteti vuttaṁ hoti.",
  "atk-vin01a1:206_10": "Vase vattamānañhi cittaṁ mudūti vuccati.",
  "atk-vin01a1:206_11": "Muduttāyeva ca kammaniye, kammakkhame kammayoggeti vuttaṁ hoti.",
  "atk-vin01a1:206_12": "Mudu hi cittaṁ kammaniyaṁ hoti sudhantamiva suvaṇṇaṁ, tadubhayampi ca subhāvitattā eva. Yathāha –",
  "atk-vin01a1:206_13": "“nāhaṁ, bhikkhave, aññaṁ ekadhammampi samanupassāmi, yaṁ evaṁ bhāvitaṁ bahulīkataṁ mudu ca hoti kammaniyañca, yathayidaṁ, bhikkhave, citta”nti.",
  "atk-vin01a1:207_0": "Etesu parisuddhabhāvādīsu ṭhitattā ṭhite.",
  "atk-vin01a1:207_1": "Ṭhitattāyeva āneñjappatte, acale niriñjaneti vuttaṁ hoti.",
  "atk-vin01a1:207_2": "Mudukammaññabhāvena vā attano vase ṭhitattā ṭhite, saddhādīhi pariggahitattā āneñjappatte.",
  "atk-vin01a1:207_3": "Saddhāpariggahitañhi cittaṁ assaddhiyena na iñjati, vīriyapariggahitaṁ kosajjena na iñjati, satipariggahitaṁ pamādena na iñjati, samādhipariggahitaṁ uddhaccena na iñjati, paññāpariggahitaṁ avijjāya na iñjati, obhāsagataṁ kilesandhakārena na iñjati.",
  "atk-vin01a1:207_4": "Imehi chahi dhammehi pariggahitaṁ āneñjappattaṁ cittaṁ hoti.",
  "atk-vin01a1:207_5": "Evaṁ aṭṭhaṅgasamannāgataṁ cittaṁ abhinīhārakkhamaṁ hoti abhiññāsacchikaraṇīyānaṁ dhammānaṁ abhiññāsacchikiriyāya.",
  "atk-vin01a1:208_0": "Aparo nayo –",
  "atk-vin01a1:208_1": "catutthajjhānasamādhinā samāhite.",
  "atk-vin01a1:208_2": "Nīvaraṇadūrībhāvena parisuddhe.",
  "atk-vin01a1:208_3": "Vitakkādisamatikkamena pariyodāte.",
  "atk-vin01a1:208_4": "Jhānappaṭilābhapaccayānaṁ pāpakānaṁ icchāvacarānaṁ abhāvena anaṅgaṇe.",
  "atk-vin01a1:208_5": "Abhijjhādīnaṁ cittūpakkilesānaṁ vigamena vigatūpakkilese.",
  "atk-vin01a1:208_6": "Ubhayampi cetaṁ anaṅgaṇavatthasuttānusārena veditabbaṁ.",
  "atk-vin01a1:208_7": "Vasippattiyā mudubhūte.",
  "atk-vin01a1:208_8": "Iddhipādabhāvūpagamena kammaniye.",
  "atk-vin01a1:208_9": "Bhāvanāpāripūriyā paṇītabhāvūpagamena ṭhiteāneñjappatte.",
  "atk-vin01a1:208_10": "Yathā āneñjappattaṁ hoti;",
  "atk-vin01a1:208_11": "evaṁ ṭhiteti attho.",
  "atk-vin01a1:208_12": "Evampi aṭṭhaṅgasamannāgataṁ cittaṁ abhinīhārakkhamaṁ hoti abhiññāsacchikaraṇīyānaṁ dhammānaṁ abhiññāsacchikiriyāya, pādakaṁ padaṭṭhānabhūtanti attho.",
  "atk-vin01a1:209_0": "Pubbenivāsānussatiñāṇāyāti evaṁ abhiññāpādake jāte etasmiṁ citte pubbenivāsānussatimhi yaṁ ñāṇaṁ tadatthāya.",
  "atk-vin01a1:209_1": "Tattha pubbenivāsoti pubbe atītajātīsu nivutthakkhandhā.",
  "atk-vin01a1:209_2": "Nivutthāti ajjhāvutthā anubhūtā attano santāne uppajjitvā niruddhā nivutthadhammā vā nivutthā, gocaranivāsena nivutthā, attano viññāṇena viññātā paricchinnā, paraviññāṇaviññātāpi vā chinnavaṭumakānussaraṇādīsu.",
  "atk-vin01a1:209_3": "Pubbenivāsānussatīti yāya satiyā pubbenivāsaṁ anussarati, sā pubbenivāsānussati.",
  "atk-vin01a1:209_4": "Ñāṇanti tāya satiyā sampayuttañāṇaṁ.",
  "atk-vin01a1:209_5": "Evamimassa pubbenivāsānussatiñāṇassa atthāya pubbenivāsānussatiñāṇāya etassa ñāṇassa adhigamāya pattiyāti vuttaṁ hoti.",
  "atk-vin01a1:209_6": "Abhininnāmesinti abhinīhariṁ.",
  "atk-vin01a1:210_0": "Soti so ahaṁ.",
  "atk-vin01a1:210_1": "Anekavihitanti anekavidhaṁ, anekehi vā pakārehi pavattitaṁ saṁvaṇṇitanti attho.",
  "atk-vin01a1:210_2": "Pubbenivāsanti samanantarātītaṁ bhavaṁ ādiṁ katvā tattha tattha nivutthasantānaṁ.",
  "atk-vin01a1:210_3": "Anussarāmīti “ekampi jātiṁ dvepi jātiyo”ti evaṁ jātipaṭipāṭiyā anugantvā anugantvā sarāmi, anudeva vā sarāmi, citte abhininnāmitamatte eva sarāmīti dasseti.",
  "atk-vin01a1:210_4": "Pūritapāramīnañhi mahāpurisānaṁ parikammakaraṇaṁ natthi, tena te cittaṁ abhininnāmetvāva saranti.",
  "atk-vin01a1:210_5": "Ādikammikakulaputtā pana parikammaṁ katvāva saranti, tasmā tesaṁ vasena parikammaṁ vattabbaṁ siyā.",
  "atk-vin01a1:210_6": "Taṁ pana vuccamānaṁ atibhāriyaṁ vinayanidānaṁ karoti, tasmā taṁ na vadāma.",
  "atk-vin01a1:210_7": "Atthikehi pana visuddhimagge vuttanayeneva gahetabbaṁ.",
  "atk-vin01a1:210_8": "Idha pana pāḷimeva vaṇṇayissāma.",
  "atk-vin01a1:211_0": "Seyyathidanti āraddhappakāradassanatthe nipāto.",
  "atk-vin01a1:211_1": "Teneva yvāyaṁ pubbenivāso āraddho, tassa pakārappabhedaṁ dassento ekampi jātintiādimāha.",
  "atk-vin01a1:211_2": "Tattha ekampi jātinti ekampi paṭisandhimūlaṁ cutipariyosānaṁ ekabhavapariyāpannaṁ khandhasantānaṁ.",
  "atk-vin01a1:211_3": "Esa nayo dvepi jātiyotiādīsu.",
  "atk-vin01a1:211_4": "Anekepi saṁvaṭṭakappetiādīsu pana parihāyamāno kappo saṁvaṭṭakappo, vaḍḍhamāno vivaṭṭakappoti veditabbo.",
  "atk-vin01a1:211_5": "Tattha ca saṁvaṭṭena saṁvaṭṭaṭṭhāyī gahito hoti tammūlakattā.",
  "atk-vin01a1:211_6": "Vivaṭṭena ca vivaṭṭaṭṭhāyī.",
  "atk-vin01a1:211_7": "Evañhi sati yāni tāni “cattārimāni, bhikkhave, kappassa asaṅkhyeyyāni.",
  "atk-vin01a1:211_8": "Katamāni cattāri?",
  "atk-vin01a1:211_9": "Saṁvaṭṭo saṁvaṭṭaṭṭhāyī, vivaṭṭo vivaṭṭaṭṭhāyī”ti vuttāni tāni sabbāni pariggahitāni honti.",
  "atk-vin01a1:212_0": "Tattha tayo saṁvaṭṭā –",
  "atk-vin01a1:212_1": "tejosaṁvaṭṭo, āposaṁvaṭṭo, vāyosaṁvaṭṭoti.",
  "atk-vin01a1:212_2": "Tisso saṁvaṭṭasīmā –",
  "atk-vin01a1:212_3": "ābhassarā, subhakiṇhā, vehapphalāti.",
  "atk-vin01a1:212_4": "Yadā kappo tejena saṁvaṭṭati, ābhassarato heṭṭhā agginā ḍayhati.",
  "atk-vin01a1:212_5": "Yadā udakena saṁvaṭṭati, subhakiṇhato heṭṭhā udakena vilīyati.",
  "atk-vin01a1:212_6": "Yadā vātena saṁvaṭṭati, vehapphalato heṭṭhā vātena viddhaṁsiyati.",
  "atk-vin01a1:212_7": "Vitthārato pana sadāpi ekaṁ buddhakkhettaṁ vinassati.",
  "atk-vin01a1:213_0": "Buddhakkhettaṁ nāma tividhaṁ hoti –",
  "atk-vin01a1:213_1": "jātikkhettaṁ, āṇākkhettaṁ, visayakkhettañca.",
  "atk-vin01a1:213_2": "Tattha jātikkhettaṁ dasasahassacakkavāḷapariyantaṁ hoti, yaṁ tathāgatassa paṭisandhiādīsu kampati.",
  "atk-vin01a1:213_3": "Āṇākkhettaṁ koṭisatasahassacakkavāḷapariyantaṁ hoti.",
  "atk-vin01a1:213_4": "Yattha ratanaparittaṁ, khandhaparittaṁ, dhajaggaparittaṁ, āṭānāṭiyaparittaṁ, moraparittanti imesaṁ parittānaṁ ānubhāvo pavattati.",
  "atk-vin01a1:213_5": "Visayakkhettaṁ pana anantaṁ aparimāṇaṁ, “yaṁ yāvatā vā pana ākaṅkheyyā”ti vuttaṁ yattha yaṁ yaṁ ākaṅkhati taṁ taṁ anussarati.",
  "atk-vin01a1:213_6": "Evametesu tīsu buddhakkhettesu ekaṁ āṇākkhettaṁ vinassati.",
  "atk-vin01a1:213_7": "Tasmiṁ pana vinassante jātikkhettampi vinaṭṭhameva hoti;",
  "atk-vin01a1:213_8": "vinassantañca ekatova vinassati, saṇṭhahantampi ekatova saṇṭhahati.",
  "atk-vin01a1:213_9": "Tassa vināso ca saṇṭhahanañca visuddhimagge vuttaṁ.",
  "atk-vin01a1:213_10": "Atthikehi tato gahetabbaṁ.",
  "atk-vin01a1:214_0": "Ye panete saṁvaṭṭavivaṭṭā vuttā, etesu bhagavā bodhimaṇḍe sammāsambodhiṁ abhisambujjhanatthāya nisinno anekepi saṁvaṭṭakappe anekepi vivaṭṭakappe anekepi saṁvaṭṭavivaṭṭakappe sari. Kathaṁ?",
  "atk-vin01a1:214_1": "“Amutrāsi”ntiādinā nayena.",
  "atk-vin01a1:214_2": "Tattha amutrāsinti amumhi saṁvaṭṭakappe ahaṁ amumhi bhave vā yoniyā vā gatiyā vā viññāṇaṭṭhitiyā vā sattāvāse vā sattanikāye vā ahosiṁ.",
  "atk-vin01a1:214_3": "Evaṁnāmoti vessantaro vā jotipālo vā.",
  "atk-vin01a1:214_4": "Evaṁgottoti bhaggavo vā gotamo vā.",
  "atk-vin01a1:214_5": "Evaṁvaṇṇoti odāto vā sāmo vā.",
  "atk-vin01a1:214_6": "Evamāhāroti sālimaṁsodanāhāro vā pavattaphalabhojano vā.",
  "atk-vin01a1:214_7": "Evaṁsukhadukkhappaṭisaṁvedīti anekappakārena kāyikacetasikānaṁ sāmisanirāmisādippabhedānaṁ vā sukhadukkhānaṁ paṭisaṁvedī.",
  "atk-vin01a1:214_8": "Evamāyupariyantoti evaṁ vassasataparamāyupariyanto vā caturāsītikappasahassaparamāyupariyanto vā.",
  "atk-vin01a1:215_0": "Sotato cuto amutra udapādinti so ahaṁ tato bhavato yonito gatito viññāṇaṭṭhitito sattāvāsato sattanikāyato vā cuto, puna amukasmiṁ nāma bhave yoniyā gatiyā viññāṇaṭṭhitiyā sattāvāse sattanikāye vā udapādiṁ.",
  "atk-vin01a1:215_1": "Tatrāpāsinti atha tatrāpi bhave yoniyā gatiyā viññāṇaṭṭhitiyā sattāvāse sattanikāye vā puna ahosiṁ.",
  "atk-vin01a1:215_2": "Evaṁnāmotiādi vuttanayameva.",
  "atk-vin01a1:216_0": "Atha vā yasmā amutrāsinti idaṁ anupubbena ārohantassa yāvadicchakaṁ saraṇaṁ.",
  "atk-vin01a1:216_1": "So tato cutoti paṭinivattantassa paccavekkhaṇaṁ.",
  "atk-vin01a1:216_2": "Tasmā idhūpapannoti imissā idhūpapattiyā anantaraṁ amutra udapādinti tusitabhavanaṁ sandhāyāhāti veditabbaṁ.",
  "atk-vin01a1:216_3": "Tatrāpāsiṁ evaṁnāmoti tatrāpi tusitabhavane setaketu nāma devaputto ahosiṁ.",
  "atk-vin01a1:216_4": "Evaṁgottoti tāhi devatāhi saddhiṁ ekagotto.",
  "atk-vin01a1:216_5": "Evaṁvaṇṇoti suvaṇṇavaṇṇo.",
  "atk-vin01a1:216_6": "Evamāhāroti dibbasudhāhāro.",
  "atk-vin01a1:216_7": "Evaṁsukhadukkhappaṭisaṁvedīti evaṁ dibbasukhappaṭisaṁvedī.",
  "atk-vin01a1:216_8": "Dukkhaṁ pana saṅkhāradukkhamattameva.",
  "atk-vin01a1:216_9": "Evamāyupariyantoti evaṁ sattapaññāsavassakoṭisaṭṭhivassasatasahassāyupariyanto.",
  "atk-vin01a1:216_10": "So tato cutoti so ahaṁ tato tusitabhavanato cuto.",
  "atk-vin01a1:216_11": "Idhūpapannoti idha mahāmāyāya deviyā kucchimhi nibbatto.",
  "atk-vin01a1:217_0": "Itīti evaṁ.",
  "atk-vin01a1:217_1": "Sākāraṁ sauddesanti nāmagottavasena sauddesaṁ, vaṇṇādivasena sākāraṁ.",
  "atk-vin01a1:217_2": "Nāmagottavasena hi satto “datto, tisso, gotamo”ti uddisīyati;",
  "atk-vin01a1:217_3": "vaṇṇādīhi odāto, sāmoti nānattato paññāyati;",
  "atk-vin01a1:217_4": "tasmā nāmagottaṁ uddeso, itare ākārā.",
  "atk-vin01a1:217_5": "Kiṁ pana buddhāyeva pubbenivāsaṁ sarantīti? Vuccate –",
  "atk-vin01a1:217_6": "na buddhāyeva, paccekabuddha-buddhasāvaka-titthiyāpi, no ca kho avisesena.",
  "atk-vin01a1:217_7": "Titthiyā hi cattālīsaṁyeva kappe saranti, na tato paraṁ. Kasmā?",
  "atk-vin01a1:217_8": "Dubbalapaññattā.",
  "atk-vin01a1:217_9": "Tesañhi nāmarūpaparicchedavirahato dubbalā paññā hoti.",
  "atk-vin01a1:217_10": "Sāvakesu pana asītimahāsāvakā kappasatasahassaṁ saranti;",
  "atk-vin01a1:217_11": "dve aggasāvakā ekamasaṅkhyeyyaṁ satasahassañca.",
  "atk-vin01a1:217_12": "Paccekabuddhā dve asaṅkhyeyyāni satasahassañca.",
  "atk-vin01a1:217_13": "Ettako hi tesaṁ abhinīhāro.",
  "atk-vin01a1:217_14": "Buddhānaṁ pana paricchedo natthi, yāva icchanti tāva saranti.",
  "atk-vin01a1:217_15": "Titthiyā ca khandhapaṭipāṭimeva saranti.",
  "atk-vin01a1:217_16": "Paṭipāṭiṁ muñcitvā cutipaṭisandhivasena sarituṁ na sakkonti.",
  "atk-vin01a1:217_17": "Tesañhi andhānaṁ viya icchitappadesokkamanaṁ natthi.",
  "atk-vin01a1:217_18": "Sāvakā ubhayathāpi saranti;",
  "atk-vin01a1:217_19": "tathā paccekabuddhā.",
  "atk-vin01a1:217_20": "Buddhā pana khandhapaṭipāṭiyāpi cutipaṭisandhivasenapi sīhokkantavasenapi anekāsu kappakoṭīsu heṭṭhā vā upari vā yaṁ yaṁ ṭhānaṁ ākaṅkhanti, taṁ sabbaṁ sarantiyeva.",
  "atk-vin01a1:218_0": "Ayaṁ kho me brāhmaṇātiādīsu meti mayā.",
  "atk-vin01a1:218_1": "Vijjāti viditakaraṇaṭṭhena vijjā.",
  "atk-vin01a1:218_2": "Kiṁ viditaṁ karoti?",
  "atk-vin01a1:218_3": "Pubbenivāsaṁ.",
  "atk-vin01a1:218_4": "Avijjāti tasseva pubbenivāsassa aviditakaraṇaṭṭhena tappaṭicchādakamoho vuccati.",
  "atk-vin01a1:218_5": "Tamoti sveva moho tappaṭicchādakaṭṭhena “tamo”ti vuccati.",
  "atk-vin01a1:218_6": "Ālokoti sāyevavijjā obhāsakaraṇaṭṭhena “āloko”ti vuccati.",
  "atk-vin01a1:218_7": "Ettha ca vijjā adhigatāti ayaṁ attho, sesaṁ pasaṁsāvacanaṁ.",
  "atk-vin01a1:218_8": "Yojanā panettha –",
  "atk-vin01a1:218_9": "ayaṁ kho me vijjā adhigatā, tassa me adhigatavijjassa avijjā vihatā, vinaṭṭhāti attho. Kasmā?",
  "atk-vin01a1:218_10": "Yasmā vijjā uppannā.",
  "atk-vin01a1:218_11": "Esa nayo itarasmimpi padadvaye.",
  "atk-vin01a1:219_0": "Yathā tanti ettha yathāti opammatthe.",
  "atk-vin01a1:219_1": "Tanti nipāto.",
  "atk-vin01a1:219_2": "Satiyā avippavāsena appamattassa.",
  "atk-vin01a1:219_3": "Vīriyātāpena ātāpino.",
  "atk-vin01a1:219_4": "Kāye ca jīvite ca anapekkhatāya pahitattassa, pesitacittassāti attho.",
  "atk-vin01a1:219_5": "Idaṁ vuttaṁ hoti –",
  "atk-vin01a1:219_6": "yathā appamattassa ātāpino pahitattassa viharato avijjā vihaññeyya vijjā uppajjeyya, tamo vihaññeyya āloko uppajjeyya;",
  "atk-vin01a1:219_7": "evameva mama avijjā vihatā vijjā uppannā, tamo vihato āloko uppanno.",
  "atk-vin01a1:219_8": "Etassa me padhānānuyogassa anurūpameva phalaṁ laddhanti.",
  "atk-vin01a1:220_0": "Ayaṁ kho me brāhmaṇa paṭhamā abhinibbhidā ahosi kukkuṭacchāpakasseva aṇḍakosamhāti ayaṁ kho mama brāhmaṇa pubbenivāsānussatiñāṇamukhatuṇḍakena pubbe nivutthakkhandhapaṭicchādakaṁ avijjaṇḍakosaṁ padāletvā paṭhamā abhinibbhidā paṭhamā nikkhanti paṭhamā ariyājāti ahosi, kukkuṭacchāpakasseva mukhatuṇḍakena vā pādanakhasikhāya vā aṇḍakosaṁ padāletvā tamhā aṇḍakosamhā abhinibbhidā nikkhanti kukkuṭanikāye paccājātīti.",
  "atk-vin01a1:221_0": "Pubbenivāsakathā niṭṭhitā.",
  "atk-vin01a1:222_0": "Dibbacakkhuñāṇakathā",
  "atk-vin01a1:223_0": "13.Soevaṁ…pe…",
  "atk-vin01a1:223_1": "cutūpapātañāṇāyāti cutiyā ca upapāte ca ñāṇāya;",
  "atk-vin01a1:223_2": "yena ñāṇena sattānaṁ cuti ca upapāto ca ñāyati, tadatthanti vuttaṁ hoti.",
  "atk-vin01a1:223_3": "Cittaṁ abhininnāmesinti parikammacittaṁ nīhariṁ.",
  "atk-vin01a1:223_4": "So dibbena…pe…",
  "atk-vin01a1:223_5": "passāmīti ettha pana pūritapāramīnaṁ mahāsattānaṁ parikammakaraṇaṁ natthi.",
  "atk-vin01a1:223_6": "Te hi citte abhininnāmitamatte eva dibbena cakkhunā satte passanti, ādikammikakulaputtā pana parikammaṁ katvā.",
  "atk-vin01a1:223_7": "Tasmā tesaṁ vasena parikammaṁ vattabbaṁ siyā.",
  "atk-vin01a1:223_8": "Taṁ pana vuccamānaṁ atibhāriyaṁ vinayanidānaṁ karoti;",
  "atk-vin01a1:223_9": "tasmā taṁ na vadāma.",
  "atk-vin01a1:223_10": "Atthikehi pana visuddhimagge vuttanayena gahetabbaṁ.",
  "atk-vin01a1:223_11": "Idha pana pāḷimeva vaṇṇayissāma.",
  "atk-vin01a1:224_0": "Soti so ahaṁ.",
  "atk-vin01a1:224_1": "Dibbenātiādīsu dibbasadisattā dibbaṁ.",
  "atk-vin01a1:224_2": "Devatānañhi sucaritakammanibbattaṁ pittasemharuhirādīhi apalibuddhaṁ upakkilesavinimuttatāya dūrepi ārammaṇasampaṭicchanasamatthaṁ dibbaṁ pasādacakkhu hoti.",
  "atk-vin01a1:224_3": "Idañcāpi vīriyabhāvanābalanibbattaṁ ñāṇacakkhu tādisamevāti dibbasadisattā dibbaṁ, dibbavihāravasena paṭiladdhattā attanā ca dibbavihārasannissitattāpi dibbaṁ, ālokapariggahena mahājutikattāpi dibbaṁ, tirokuṭṭādigatarūpadassanena mahāgatikattāpi dibbaṁ.",
  "atk-vin01a1:224_4": "Taṁ sabbaṁ saddasatthānusārena veditabbaṁ.",
  "atk-vin01a1:224_5": "Dassanaṭṭhena cakkhu.",
  "atk-vin01a1:224_6": "Cakkhukiccakaraṇena cakkhumivātipi cakkhu.",
  "atk-vin01a1:224_7": "Cutūpapātadassanena diṭṭhivisuddhihetuttā visuddhaṁ.",
  "atk-vin01a1:224_8": "Yo hi cutimattameva passati na upapātaṁ, so ucchedadiṭṭhiṁ gaṇhāti.",
  "atk-vin01a1:224_9": "Yo upapātamattameva passati na cutiṁ, so navasattapātubhāvadiṭṭhiṁ gaṇhāti.",
  "atk-vin01a1:224_10": "Yo pana tadubhayaṁ passati, so yasmā duvidhampi taṁ diṭṭhigataṁ ativattati, tasmāssa taṁ dassanaṁ diṭṭhivisuddhihetu hoti.",
  "atk-vin01a1:224_11": "Tadubhayañca bhagavā addasa.",
  "atk-vin01a1:224_12": "Tenetaṁ vuttaṁ –",
  "atk-vin01a1:224_13": "“cutūpapātadassanena diṭṭhivisuddhihetuttā visuddha”nti.",
  "atk-vin01a1:225_0": "Ekādasaupakkilesavirahato vā visuddhaṁ.",
  "atk-vin01a1:225_1": "Bhagavato hi ekādasapakkilesavirahitaṁ dibbacakkhu. Yathāha –",
  "atk-vin01a1:225_2": "“so kho ahaṁ, anuruddha, ‘vicikicchā cittassa upakkileso’ti iti viditvā vicikicchaṁ cittassa upakkilesaṁ pajahiṁ.",
  "atk-vin01a1:225_3": "Amanasikāro…pe…",
  "atk-vin01a1:225_4": "thinamiddhaṁ…",
  "atk-vin01a1:225_5": "chambhitattaṁ… uppilaṁ…",
  "atk-vin01a1:225_6": "duṭṭhullaṁ…",
  "atk-vin01a1:225_7": "accāraddhavīriyaṁ…",
  "atk-vin01a1:225_8": "atilīnavīriyaṁ…",
  "atk-vin01a1:225_9": "abhijappā…",
  "atk-vin01a1:225_10": "nānattasaññā…",
  "atk-vin01a1:225_11": "‘atinijjhāyitattaṁ rūpānaṁ cittassa upakkileso’ti iti viditvā atinijjhāyitattaṁ rūpānaṁ cittassa upakkilesaṁ pajahiṁ.",
  "atk-vin01a1:225_12": "So kho ahaṁ, anuruddha, appamatto ātāpī pahitatto viharanto obhāsañhi kho sañjānāmi, na ca rūpāni passāmi.",
  "atk-vin01a1:225_13": "Rūpāni hi kho passāmi, na ca obhāsaṁ sañjānāmī”ti evamādi.",
  "atk-vin01a1:225_14": "Tadevaṁ ekādasupakkilesavirahato visuddhaṁ.",
  "atk-vin01a1:226_0": "Manussūpacāraṁ atikkamitvā rūpadassanena atikkantamānusakaṁ;",
  "atk-vin01a1:226_1": "mānusakaṁ vā maṁsacakkhuṁ atikkantattā atikkantamānusakanti veditabbaṁ.",
  "atk-vin01a1:226_2": "Tena dibbena cakkhunā visuddhena atikkantamānusakena.",
  "atk-vin01a1:227_0": "Sattepassāmīti manussamaṁsacakkhunā viya satte passāmi dakkhāmi olokemi.",
  "atk-vin01a1:227_1": "Cavamāne upapajjamāneti ettha cutikkhaṇe vā upapattikkhaṇe vā dibbacakkhunā daṭṭhuṁ na sakkā, ye pana āsannacutikā idāni cavissanti te cavamānā.",
  "atk-vin01a1:227_2": "Ye ca gahitapaṭisandhikā sampatinibbattā vā, te upapajjamānāti adhippetā.",
  "atk-vin01a1:227_3": "Te evarūpe cavamāne upapajjamāne ca passāmīti dasseti.",
  "atk-vin01a1:227_4": "Hīneti mohanissandayuttattā hīnānaṁ jātikulabhogādīnaṁ vasena hīḷite ohīḷite uññāte avaññāte.",
  "atk-vin01a1:227_5": "Paṇīteti amohanissandayuttattā tabbiparīte.",
  "atk-vin01a1:227_6": "Suvaṇṇeti adosanissandayuttattā iṭṭhakantamanāpavaṇṇayutte.",
  "atk-vin01a1:227_7": "Dubbaṇṇeti dosanissandayuttattā aniṭṭhākantaamanāpavaṇṇayutte;",
  "atk-vin01a1:227_8": "abhirūpe virūpetipi attho.",
  "atk-vin01a1:227_9": "Sugateti sugatigate, alobhanissandayuttattā vā aḍḍhe mahaddhane.",
  "atk-vin01a1:227_10": "Duggateti duggatigate, lobhanissandayuttattā vā dalidde appannapāne.",
  "atk-vin01a1:227_11": "Yathākammūpageti yaṁ yaṁ kammaṁ upacitaṁ tena tena upagate.",
  "atk-vin01a1:227_12": "Tattha purimehi “cavamāne”tiādīhi dibbacakkhukiccaṁ vuttaṁ;",
  "atk-vin01a1:227_13": "iminā pana padena yathākammūpagañāṇakiccaṁ.",
  "atk-vin01a1:228_0": "Tassa ca ñāṇassa ayamuppattikkamo –",
  "atk-vin01a1:228_1": "so heṭṭhā nirayābhimukhaṁ ālokaṁ vaḍḍhetvā nerayikasatte passati mahantaṁ dukkhamanubhavamāne, taṁ dassanaṁ dibbacakkhukiccameva.",
  "atk-vin01a1:228_2": "So evaṁ manasi karoti –",
  "atk-vin01a1:228_3": "“kinnu kho kammaṁ katvā ime sattā etaṁ dukkhamanubhavantī”ti?",
  "atk-vin01a1:228_4": "Athassa “idaṁ nāma katvā”ti taṁ kammārammaṇaṁ ñāṇaṁ uppajjati.",
  "atk-vin01a1:228_5": "Tathā upari devalokābhimukhaṁ ālokaṁ vaḍḍhetvā nandanavana-missakavana-phārusakavanādīsu satte passati mahāsampattiṁ anubhavamāne.",
  "atk-vin01a1:228_6": "Tampi dassanaṁ dibbacakkhukiccameva.",
  "atk-vin01a1:228_7": "So evaṁ manasi karoti –",
  "atk-vin01a1:228_8": "“kinnu kho kammaṁ katvā ime sattā etaṁ sampattiṁ anubhavantī”ti?",
  "atk-vin01a1:228_9": "Athassa “idaṁ nāma katvā”ti taṁkammārammaṇaṁ ñāṇaṁ uppajjati.",
  "atk-vin01a1:228_10": "Idaṁ yathākammūpagañāṇaṁ nāma.",
  "atk-vin01a1:228_11": "Imassa visuṁ parikammaṁ nāma natthi.",
  "atk-vin01a1:228_12": "Yathā cimassa, evaṁ anāgataṁsañāṇassapi.",
  "atk-vin01a1:228_13": "Dibbacakkhupādakāneva hi imāni dibbacakkhunā saheva ijjhanti.",
  "atk-vin01a1:229_0": "Kāyaduccaritenātiādīsu duṭṭhu caritaṁ duṭṭhaṁ vā caritaṁ kilesapūtikattāti duccaritaṁ;",
  "atk-vin01a1:229_1": "kāyena duccaritaṁ, kāyato vā uppannaṁ duccaritanti kāyaduccaritaṁ.",
  "atk-vin01a1:229_2": "Evaṁ vacīmanoduccaritānipi daṭṭhabbāni.",
  "atk-vin01a1:229_3": "Samannāgatāti samaṅgībhūtā.",
  "atk-vin01a1:229_4": "Ariyānaṁ upavādakāti buddha-paccekabuddha-buddhasāvakānaṁ ariyānaṁ antamaso gihisotāpannānampi anatthakāmā hutvā antimavatthunā vā guṇaparidhaṁsanena vā upavādakā;",
  "atk-vin01a1:229_5": "akkosakā, garahakāti vuttaṁ hoti.",
  "atk-vin01a1:229_6": "Tattha “natthi imesaṁ samaṇadhammo, assamaṇā ete”ti vadanto antimavatthunā upavadati.",
  "atk-vin01a1:229_7": "“Natthi imesaṁ jhānaṁ vā vimokkho vā maggo vā phalaṁ vā”ti vadanto guṇaparidhaṁsanena upavadatīti veditabbo.",
  "atk-vin01a1:229_8": "So ca jānaṁ vā upavadeyya ajānaṁ vā, ubhayathāpi ariyūpavādova hoti.",
  "atk-vin01a1:229_9": "Bhāriyaṁ kammaṁ saggāvaraṇaṁ maggāvaraṇañca, satekicchaṁ pana hoti.",
  "atk-vin01a1:229_10": "Tassa ca āvibhāvatthaṁ idaṁ vatthumudāharanti –",
  "atk-vin01a1:230_0": "“Aññatarasmiṁ kira gāme eko thero ca daharabhikkhu ca piṇḍāya caranti.",
  "atk-vin01a1:230_1": "Te paṭhamaghareyeva uḷuṅkamattaṁ uṇhayāguṁ labhiṁsu.",
  "atk-vin01a1:230_2": "Therassa ca kucchivāto atthi.",
  "atk-vin01a1:230_3": "So cintesi –",
  "atk-vin01a1:230_4": "‘ayaṁ yāgu mayhaṁ sappāyā, yāva na sītalā hoti tāva naṁ pivāmī’ti.",
  "atk-vin01a1:230_5": "So manussehi ummāratthāya āhaṭe dārukkhandhe nisīditvā taṁ pivi.",
  "atk-vin01a1:230_6": "Itaro taṁ jigucchi –",
  "atk-vin01a1:230_7": "‘aticchāto vatāyaṁ mahallako amhākaṁ lajjitabbakaṁ akāsī’ti.",
  "atk-vin01a1:230_8": "Thero gāme caritvā vihāraṁ gantvā daharabhikkhuṁ āha –",
  "atk-vin01a1:230_9": "‘atthi te, āvuso, imasmiṁ sāsane patiṭṭhā’ti?",
  "atk-vin01a1:230_10": "‘Āma, bhante, sotāpanno aha’nti.",
  "atk-vin01a1:230_11": "‘Tena hāvuso, uparimaggatthāya vāyāmaṁ mā akāsi, khīṇāsavo tayā upavadito’ti.",
  "atk-vin01a1:230_12": "So taṁ khamāpesi.",
  "atk-vin01a1:230_13": "Tenassa taṁ pākatikaṁ ahosi”.",
  "atk-vin01a1:230_14": "Tasmā yo aññopi ariyaṁ upavadati, tena gantvā sace attanā vuḍḍhataro hoti, “ahaṁ āyasmantaṁ idañcidañca avacaṁ, taṁ me khamāhī”ti khamāpetabbo.",
  "atk-vin01a1:230_15": "Sace navakataro hoti, vanditvā ukkuṭikaṁ nisīditvā añjaliṁ paggahetvā “ahaṁ bhante tumhe idañcidañca avacaṁ, taṁ me khamathā”ti khamāpetabbo.",
  "atk-vin01a1:230_16": "Sace so nakkhamati disāpakkanto vā hoti, ye tasmiṁ vihāre bhikkhū vasanti tesaṁ santikaṁ gantvā sace attanā vuḍḍhataro hoti ṭhitakeneva, sace navakataro ukkuṭikaṁ nisīditvā añjaliṁ paggahetvā “ahaṁ, bhante, asukaṁ nāma āyasmantaṁ idañcidañca avacaṁ, khamatu me so āyasmā”ti evaṁ vadantena khamāpetabbo.",
  "atk-vin01a1:230_17": "Sace so parinibbuto hoti, parinibbutamañcaṭṭhānaṁ gantvā yāva sivathikaṁ gantvāpi khamāpetabbo.",
  "atk-vin01a1:230_18": "Evaṁ kate saggāvaraṇañca maggāvaraṇañca na hoti, pākatikameva hoti.",
  "atk-vin01a1:231_0": "Micchādiṭṭhikāti viparītadassanā.",
  "atk-vin01a1:231_1": "Micchādiṭṭhikammasamādānāti micchādiṭṭhivasena samādinnanānāvidhakammā, ye ca micchādiṭṭhimūlakesu kāyakammādīsu aññepi samādapenti.",
  "atk-vin01a1:231_2": "Tattha vacīduccaritaggahaṇeneva ariyūpavāde, manoduccaritaggahaṇena ca micchādiṭṭhiyā saṅgahitāyapi imesaṁ dvinnaṁ puna vacanaṁ mahāsāvajjabhāvadassanatthanti veditabbaṁ.",
  "atk-vin01a1:231_3": "Mahāsāvajjo hi ariyūpavādo ānantariyasadiso. Yathāha –",
  "atk-vin01a1:231_4": "“seyyathāpi, sāriputta, bhikkhu sīlasampanno samādhisampanno paññāsampanno diṭṭheva dhamme aññaṁ ārādheyya;",
  "atk-vin01a1:231_5": "evaṁsampadamidaṁ, sāriputta, vadāmi taṁ vācaṁ appahāya taṁ cittaṁ appahāya taṁ diṭṭhiṁ appaṭinissajjitvā yathābhataṁ nikkhitto, evaṁ niraye”ti.",
  "atk-vin01a1:232_0": "Micchādiṭṭhito ca mahāsāvajjataraṁ nāma aññaṁ natthi. Yathāha –",
  "atk-vin01a1:232_1": "“nāhaṁ, bhikkhave, aññaṁ ekadhammampi samanupassāmi, evaṁ mahāsāvajjataraṁ, yathayidaṁ, micchādiṭṭhi.",
  "atk-vin01a1:232_2": "Micchādiṭṭhiparamāni, bhikkhave, vajjānī”ti.",
  "atk-vin01a1:233_0": "Kāyassa bhedāti upādinnakkhandhapariccāgā.",
  "atk-vin01a1:233_1": "Paraṁ maraṇāti tadanantaraṁ abhinibbattakkhandhaggahaṇe.",
  "atk-vin01a1:233_2": "Athavā kāyassa bhedāti jīvitindriyassupacchedā.",
  "atk-vin01a1:233_3": "Paraṁ maraṇāti cuticittato uddhaṁ.",
  "atk-vin01a1:233_4": "Apāyanti evamādi sabbaṁ nirayavevacanaṁ.",
  "atk-vin01a1:233_5": "Nirayo hi saggamokkhahetubhūtā puññasammatā ayā apetattā, sukhānaṁ vā āyassa abhāvā apāyo.",
  "atk-vin01a1:233_6": "Dukkhassa gati paṭisaraṇanti duggati;",
  "atk-vin01a1:233_7": "dosabahulatāya vā duṭṭhena kammunā nibbattā gatīti duggati.",
  "atk-vin01a1:233_8": "Vivasā nipatanti ettha dukkaṭakārinoti vinipāto;",
  "atk-vin01a1:233_9": "vinassantā vā ettha nipatanti sambhijjamānaṅgapaccaṅgāti vinipāto.",
  "atk-vin01a1:233_10": "Natthi ettha assādasaññito ayoti nirayo.",
  "atk-vin01a1:234_0": "Atha vā apāyaggahaṇena tiracchānayoniṁ dīpeti.",
  "atk-vin01a1:234_1": "Tiracchānayoni hi apāyo, sugatiyā apetattā;",
  "atk-vin01a1:234_2": "na duggati, mahesakkhānaṁ nāgarājādīnaṁ sambhavato.",
  "atk-vin01a1:234_3": "Duggatiggahaṇena pettivisayaṁ dīpeti.",
  "atk-vin01a1:234_4": "So hi apāyo ceva duggati ca sugatito apetattā, dukkhassa ca gatibhūtattā;",
  "atk-vin01a1:234_5": "na tu vinipāto asurasadisaṁ avinipatitattā.",
  "atk-vin01a1:234_6": "Petamahiddhikānañhi vimānānipi nibbattanti.",
  "atk-vin01a1:234_7": "Vinipātaggahaṇena asurakāyaṁ dīpeti.",
  "atk-vin01a1:234_8": "So hi yathāvuttenatthena apāyo ceva duggati ca sabbasamussayehi ca vinipatitattā vinipātoti vuccati.",
  "atk-vin01a1:234_9": "Nirayaggahaṇena avīci-ādianekappakāraṁ nirayameva dīpeti.",
  "atk-vin01a1:234_10": "Upapannāti upagatā, tattha abhinibbattāti adhippāyo.",
  "atk-vin01a1:234_11": "Vuttavipariyāyena sukkapakkho veditabbo.",
  "atk-vin01a1:235_0": "Ayaṁ pana viseso –",
  "atk-vin01a1:235_1": "ettha sugatiggahaṇena manussagatipi saṅgayhati.",
  "atk-vin01a1:235_2": "Saggaggahaṇena devagatiyeva.",
  "atk-vin01a1:235_3": "Tattha sundarā gatīti sugati.",
  "atk-vin01a1:235_4": "Rūpādivisayehi suṭṭhu aggoti saggo.",
  "atk-vin01a1:235_5": "So sabbopi lujjanapalujjanaṭṭhena lokoti ayaṁ vacanattho.",
  "atk-vin01a1:235_6": "Vijjāti dibbacakkhuñāṇavijjā.",
  "atk-vin01a1:235_7": "Avijjāti sattānaṁ cutipaṭisandhipaṭicchādikā avijjā.",
  "atk-vin01a1:235_8": "Sesaṁ vuttanayameva.",
  "atk-vin01a1:235_9": "Ayameva hettha viseso –",
  "atk-vin01a1:235_10": "yathā pubbenivāsakathāyaṁ “pubbenivāsānussatiñāṇamukhatuṇḍakena pubbenivutthakkhandhapaacchādakaṁ avijjaṇḍakosaṁ padāletvā”ti vuttaṁ;",
  "atk-vin01a1:235_11": "evamidha “cutūpapātañāṇamukhatuṇḍakena cutūpapātapaṭicchādakaṁ avijjaṇḍakosaṁ padāletvā”ti vattabbanti.",
  "atk-vin01a1:236_0": "Dibbacakkhuñāṇakathā niṭṭhitā.",
  "atk-vin01a1:237_0": "Āsavakkhayañāṇakathā",
  "atk-vin01a1:238_0": "14.Soevaṁ samāhite citteti idha vipassanāpādakaṁ catutthajjhānacittaṁ veditabbaṁ.",
  "atk-vin01a1:238_1": "Āsavānaṁ khayañāṇāyāti arahattamaggañāṇatthāya.",
  "atk-vin01a1:238_2": "Arahattamaggo hi āsavavināsanato āsavānaṁ khayoti vuccati.",
  "atk-vin01a1:238_3": "Tatra cetaṁ ñāṇaṁ tappariyāpannattāti.",
  "atk-vin01a1:238_4": "Cittaṁ abhininnāmesinti vipassanācittaṁ abhinīhariṁ.",
  "atk-vin01a1:238_5": "So idaṁ dukkhanti evamādīsu “ettakaṁ dukkhaṁ, na ito bhiyyo”ti sabbampi dukkhasaccaṁ sarasalakkhaṇapaṭivedhena yathābhūtaṁ abbhaññāsiṁ jāniṁ paṭivijjhiṁ.",
  "atk-vin01a1:238_6": "Tassa ca dukkhassa nibbattikaṁ taṇhaṁ “ayaṁ dukkhasamudayo”ti, tadubhayampi yaṁ ṭhānaṁ patvā nirujjhati taṁ tesaṁ appavattiṁ nibbānaṁ “ayaṁ dukkhanirodho”ti, tassa ca sampāpakaṁ ariyamaggaṁ “ayaṁ dukkhanirodhagāminī paṭipadā”ti sarasalakkhaṇapaṭivedhena yathābhūtaṁ abbhaññāsiṁ jāniṁ paṭivijjhinti evamattho veditabbo.",
  "atk-vin01a1:239_0": "Evaṁ sarūpato saccāni dassetvā idāni kilesavasena pariyāyato dassento “ime āsavā”tiādimāha.",
  "atk-vin01a1:239_1": "Tassa me evaṁ jānato evaṁ passatoti tassa mayhaṁ evaṁ jānantassa evaṁ passantassa saha vipassanāya koṭippattaṁ maggaṁ katheti.",
  "atk-vin01a1:239_2": "Kāmāsavāti kāmāsavato.",
  "atk-vin01a1:239_3": "Vimuccitthāti iminā phalakkhaṇaṁ dasseti.",
  "atk-vin01a1:239_4": "Maggakkhaṇe hi cittaṁ vimuccati, phalakkhaṇe vimuttaṁ hoti.",
  "atk-vin01a1:239_5": "Vimuttasmiṁ vimuttamiti ñāṇanti iminā paccavekkhaṇañāṇaṁ dasseti.",
  "atk-vin01a1:239_6": "Khīṇā jātītiādīhi tassa bhūmiṁ.",
  "atk-vin01a1:239_7": "Tena hi ñāṇena bhagavā paccavekkhanto “khīṇā jātī”tiādīni abbhaññāsiṁ.",
  "atk-vin01a1:239_8": "Katamā pana bhagavato jāti khīṇā, kathañca naṁ abbhaññāsīti? Vuccate –",
  "atk-vin01a1:239_9": "na tāvassa atītā jāti khīṇā, pubbeva khīṇattā;",
  "atk-vin01a1:239_10": "na anāgatā, anāgate vāyāmābhāvato;",
  "atk-vin01a1:239_11": "na paccuppannā, vijjamānattā.",
  "atk-vin01a1:239_12": "Yā pana maggassa abhāvitattā uppajjeyya ekacatupañcavokārabhavesu ekacatupañcakkhandhappabhedā jāti, sā maggassa bhāvitattā anuppādadhammataṁ āpajjanena khīṇā;",
  "atk-vin01a1:239_13": "taṁ so maggabhāvanāya pahīnakilese paccavekkhitvā “kilesābhāve vijjamānampi kammaṁ āyatiṁ appaṭisandhikaṁ hotī”ti jānanto abbhaññāsiṁ.",
  "atk-vin01a1:240_0": "Vusitanti vutthaṁ parivutthaṁ, kataṁ caritaṁ niṭṭhitanti attho.",
  "atk-vin01a1:240_1": "Brahmacariyanti maggabrahmacariyaṁ, puthujjanakalyāṇakena hi saddhiṁ satta sekkhā brahmacariyavāsaṁ vasanti nāma, khīṇāsavo vutthavāso.",
  "atk-vin01a1:240_2": "Tasmā bhagavā attano brahmacariyavāsaṁ paccavekkhanto “vusitaṁ brahmacariya”nti abbhaññāsiṁ.",
  "atk-vin01a1:240_3": "Kataṁ karaṇīyanti catūsu saccesu catūhi maggehi pariññāpahānasacchikiriyābhāvanābhisamayavasena soḷasavidhampi kiccaṁ niṭṭhāpitanti attho.",
  "atk-vin01a1:240_4": "Puthujjanakalyāṇakādayo hi etaṁ kiccaṁ karonti, khīṇāsavo katakaraṇīyo.",
  "atk-vin01a1:240_5": "Tasmā bhagavā attano karaṇīyaṁ paccavekkhanto “kataṁ karaṇīya”nti abbhaññāsiṁ.",
  "atk-vin01a1:240_6": "Nāparaṁ itthattāyāti idāni puna itthabhāvāya evaṁ soḷasakiccabhāvāya kilesakkhayāya vā maggabhāvanākiccaṁ me natthīti abbhaññāsiṁ.",
  "atk-vin01a1:241_0": "Idāni evaṁ paccavekkhaṇañāṇapariggahitaṁ taṁ āsavānaṁ khayañāṇādhigamaṁ brāhmaṇassa dassento ayaṁ kho me brāhmaṇātiādimāha.",
  "atk-vin01a1:241_1": "Tattha vijjāti arahattamaggañāṇavijjā.",
  "atk-vin01a1:241_2": "Avijjāti catusaccapaṭicchādikā avijjā.",
  "atk-vin01a1:241_3": "Sesaṁ vuttanayameva.",
  "atk-vin01a1:241_4": "Ayaṁ pana viseso –",
  "atk-vin01a1:241_5": "ayaṁ kho me brāhmaṇa tatiyā abhinibbhidā ahosīti ettha ayaṁ kho mama brāhmaṇa āsavānaṁ khayañāṇamukhatuṇḍakena catusaccapaṭicchādakaṁ avijjaṇḍakosaṁ padāletvā tatiyā abhinibbhidā tatiyā nikkhanti tatiyā ariyajāti ahosi, kukkuṭacchāpakasseva mukhatuṇḍakena vā pādanakhasikhāya vā aṇḍakosaṁ padāletvā tamhā aṇḍakosamhā abhinibbhidā nikkhanti kukkuṭanikāye paccājātīti.",
  "atk-vin01a1:242_0": "Ettāvatā kiṁ dassetīti? So hi brāhmaṇa kukkuṭacchāpako aṇḍakosaṁ",
  "atk-vin01a1:243_0": "Padāletvā tato nikkhamanto sakimeva jāyati, ahaṁ pana pubbe-nivutthakkhandhapaṭicchādakaṁ avijjaṇḍakosaṁ bhinditvā paṭhamaṁ tāva pubbenivāsānussatiñāṇavijjāya jāto, tato sattānaṁ cutipaṭisandhipaṭicchādakaṁ avijjaṇḍakosaṁ padāletvā dutiyaṁ dibbacakkhuñāṇavijjāya jāto, puna catusaccapaṭicchādakaṁ avijjaṇḍakosaṁ padāletvā tatiyaṁ āsavānaṁ khayañāṇavijjāya jāto;",
  "atk-vin01a1:243_1": "evaṁ tīhi vijjāhi tikkhattuṁ jāto.",
  "atk-vin01a1:243_2": "Sā ca me jāti ariyā suparisuddhāti idaṁ dassesi.",
  "atk-vin01a1:243_3": "Evaṁ dassento ca pubbenivāsañāṇena atītaṁsañāṇaṁ, dibbacakkhunā paccuppannānāgataṁsañāṇaṁ, āsavakkhayena sakalalokiyalokuttaraguṇanti evaṁ tīhi vijjāhi sabbepi sabbaññuguṇe pakāsetvā attano ariyāya jātiyā jeṭṭhaseṭṭhabhāvaṁ brāhmaṇassa dassesīti.",
  "atk-vin01a1:244_0": "Āsavakkhayañāṇakathā niṭṭhitā.",
  "atk-vin01a1:245_0": "Desanānumodanakathā",
  "atk-vin01a1:246_0": "15.Evaṁvutte verañjo brāhmaṇoti evaṁ bhagavatā lokānukampakena brāhmaṇaṁ anukampamānena vinigūhitabbepi attano ariyāya jātiyā jeṭṭhaseṭṭhabhāve vijjattayapakāsikāya dhammadesanāya vutte pītivipphāraparipuṇṇagattacitto verañjo brāhmaṇo taṁ bhagavato ariyāya jātiyā jeṭṭhaseṭṭhabhāvaṁ viditvā “īdisaṁ nāmāhaṁ sabbalokajeṭṭhaseṭṭhaṁ sabbaguṇasamannāgataṁ sabbaññuṁ ‘aññesaṁ abhivādanādikammaṁ na karotī’ti avacaṁ –",
  "atk-vin01a1:246_1": "‘dhīratthu vatare aññāṇa”’nti attānaṁ garahitvā “ayaṁ dāni loke ariyāya jātiyā purejātaṭṭhena jeṭṭho, sabbaguṇehi appaṭisamaṭṭhena seṭṭho”ti niṭṭhaṁ gantvā bhagavantaṁ etadavoca –",
  "atk-vin01a1:246_2": "“jeṭṭho bhavaṁ gotamo seṭṭho bhavaṁ gotamo”ti.",
  "atk-vin01a1:246_3": "Evañca pana vatvā puna taṁ bhagavato dhammadesanaṁ abbhanumodamāno “abhikkantaṁ, bho gotama, abhikkantaṁ, bho gotamā”tiādimāha.",
  "atk-vin01a1:247_0": "Tatthāyaṁ abhikkantasaddo khayasundarābhirūpaabbhanumodanesu dissati.",
  "atk-vin01a1:247_1": "“Abhikkantā, bhante, ratti;",
  "atk-vin01a1:247_2": "nikkhanto paṭhamo yāmo, ciranisinno bhikkhusaṅgho”tiādīsu hi khaye dissati.",
  "atk-vin01a1:247_3": "“Ayaṁ me puggalo khamati, imesaṁ catunnaṁ puggalānaṁ abhikkantataro ca paṇītataro cā”tiādīsu sundare.",
  "atk-vin01a1:248_0": "“Ko me vandati pādāni, iddhiyā yasasā jalaṁ;",
  "atk-vin01a1:249_0": "Abhikkantena vaṇṇena, sabbā obhāsayaṁ disā”ti. –",
  "atk-vin01a1:250_0": "Ādīsu abhirūpe.",
  "atk-vin01a1:250_1": "“Abhikkantaṁ, bhante”tiādīsu abbhanumodane.",
  "atk-vin01a1:250_2": "Idhāpi abbhanumodaneyeva.",
  "atk-vin01a1:250_3": "Yasmā ca abbhanumodane, tasmā “sādhu sādhu, bho gotamā”ti vuttaṁ hotīti veditabbaṁ.",
  "atk-vin01a1:251_0": "“Bhaye kodhe pasaṁsāyaṁ, turite kotūhalacchare;",
  "atk-vin01a1:252_0": "Hāse soke pasāde ca, kare āmeḍitaṁ budho”ti.",
  "atk-vin01a1:253_0": "Iminā ca lakkhaṇena idha pasādavasena pasaṁsāvasena cāyaṁ dvikkhattuṁ vuttoti veditabbo.",
  "atk-vin01a1:254_0": "Atha vā abhikkantanti atiiṭṭhaṁ atimanāpaṁ atisundaranti vuttaṁ hoti.",
  "atk-vin01a1:254_1": "Tattha ekena abhikkantasaddena desanaṁ thometi, ekena attano pasādaṁ.",
  "atk-vin01a1:254_2": "Ayañhi ettha adhippāyo –",
  "atk-vin01a1:254_3": "“abhikkantaṁ, bho gotama, yadidaṁ bhoto gotamassa dhammadesanā, abhikkantaṁ yadidaṁ bhoto gotamassa dhammadesanaṁ āgamma mama pasādo”ti.",
  "atk-vin01a1:254_4": "Bhagavatoyeva vā vacanaṁ dve dve atthe sandhāya thometi –",
  "atk-vin01a1:254_5": "bhoto gotamassa vacanaṁ abhikkantaṁ dosanāsanato abhikkantaṁ guṇādhigamanato, tathā saddhājananato paññājananato, sātthato sabyañjanato, uttānapadato gambhīratthato, kaṇṇasukhato hadayaṅgamato, anattukkaṁsanato aparavambhanato, karuṇāsītalato paññāvadātato, apātharamaṇīyato vimaddakkhamato, suyyamānasukhato vīmaṁsiyamānahitatoti evamādīhi yojetabbaṁ.",
  "atk-vin01a1:255_0": "Tato parampi catūhi upamāhi desanaṁyeva thometi.",
  "atk-vin01a1:255_1": "Tattha nikkujjitanti adhomukhaṭhapitaṁ, heṭṭhāmukhajātaṁ vā.",
  "atk-vin01a1:255_2": "Ukkujjeyyāti uparimukhaṁ kareyya.",
  "atk-vin01a1:255_3": "Paṭicchannanti tiṇapaṇṇādipaṭicchāditaṁ.",
  "atk-vin01a1:255_4": "Vivareyyāti ugghāṭeyya.",
  "atk-vin01a1:255_5": "Mūḷhassāti disāmūḷhassa.",
  "atk-vin01a1:255_6": "Maggaṁ ācikkheyyāti hatthe gahetvā esa maggoti vadeyya.",
  "atk-vin01a1:255_7": "Andhakāreti kāḷapakkhacātuddasī aḍḍharatta-ghanavanasaṇḍa-meghapaṭalehi caturaṅge tamasi.",
  "atk-vin01a1:255_8": "Ayaṁ tāva anuttānapadattho.",
  "atk-vin01a1:255_9": "Ayaṁ pana adhippāyayojanā –",
  "atk-vin01a1:255_10": "yathā koci nikkujjitaṁ ukkujjeyya, evaṁ saddhammavimukhaṁ asaddhamme patiṭṭhitaṁ maṁ asaddhammā vuṭṭhāpentena;",
  "atk-vin01a1:255_11": "yathā paṭicchannaṁ vivareyya, evaṁ kassapassa bhagavato sāsanantaradhānā pabhuti micchādiṭṭhigahanapaṭicchannaṁ sāsanaṁ vivarantena;",
  "atk-vin01a1:255_12": "yathā mūḷhassa maggaṁ ācikkheyya, evaṁ kummaggamicchāmaggappaṭipannassa me saggamokkhamaggaṁ ācikkhantena;",
  "atk-vin01a1:255_13": "yathā andhakāre telapajjotaṁ dhāreyya, evaṁ mohandhakāre nimuggassa me buddhādiratanattayarūpāni apassato tappaṭicchādakamohandhakāraviddhaṁsakadesanāpajjotaṁ dhārentena, mayhaṁ bhotā gotamena etehi pariyāyehi pakāsitattā anekapariyāyena dhammo pakāsitoti.",
  "atk-vin01a1:256_0": "Desanānumodanakathā niṭṭhitā.",
  "atk-vin01a1:257_0": "Pasannākārakathā",
  "atk-vin01a1:258_0": "Evaṁ desanaṁ thometvā imāya desanāya ratanattaye pasannacitto pasannākāraṁ karonto “esāha”ntiādimāha.",
  "atk-vin01a1:258_1": "Tattha esāhanti eso ahaṁ.",
  "atk-vin01a1:258_2": "Bhavantaṁ gotamaṁ saraṇaṁ gacchāmīti bhavantaṁ gotamaṁ saraṇanti gacchāmi;",
  "atk-vin01a1:258_3": "bhavaṁ me gotamo saraṇaṁ, parāyaṇaṁ, aghassa tātā, hitassa ca vidhātāti iminā adhippāyena bhavantaṁ gotamaṁ gacchāmi bhajāmi sevāmi payirupāsāmi, evaṁ vā jānāmi bujjhāmīti.",
  "atk-vin01a1:258_4": "Yesañhi dhātūnaṁ gatiattho, buddhipi tesaṁ attho;",
  "atk-vin01a1:258_5": "tasmā “gacchāmī”ti imassa jānāmi bujjhāmīti ayampi attho vutto.",
  "atk-vin01a1:258_6": "Dhammañca bhikkhusaṅghañcāti ettha pana adhigatamagge sacchikatanirodhe yathānusiṭṭhaṁ paṭipajjamāne ca catūsu apāyesu apatamāne dhāretīti dhammo;",
  "atk-vin01a1:258_7": "so atthato ariyamaggo ceva nibbānañca.",
  "atk-vin01a1:258_8": "Vuttaṁ hetaṁ –",
  "atk-vin01a1:258_9": "“yāvatā, bhikkhave, dhammā saṅkhatā, ariyo aṭṭhaṅgiko maggo tesaṁ aggamakkhāyatī”ti vitthāro.",
  "atk-vin01a1:258_10": "Na kevalañca ariyamaggo ceva nibbānañca, api ca kho ariyaphalehi saddhiṁ pariyattidhammopi.",
  "atk-vin01a1:258_11": "Vuttampi hetaṁ chattamāṇavakavimāne –",
  "atk-vin01a1:259_0": "“Rāgavirāgamanejamasokaṁ, dhammamasaṅkhatamappaṭikūlaṁ;",
  "atk-vin01a1:260_0": "Madhuramimaṁ paguṇaṁ suvibhattaṁ, dhammamimaṁ saraṇatthamupehī”ti. ;",
  "atk-vin01a1:261_0": "Ettha hi rāgavirāgoti maggo kathito.",
  "atk-vin01a1:261_1": "Anejamasokanti phalaṁ.",
  "atk-vin01a1:261_2": "Dhammamasaṅkhatanti nibbānaṁ.",
  "atk-vin01a1:261_3": "Appaṭikūlaṁ madhuramimaṁ paguṇaṁ suvibhattanti piṭakattayena vibhattā sabbadhammakkhandhāti.",
  "atk-vin01a1:261_4": "Diṭṭhisīlasaṅghātena saṁhatoti saṅgho, so atthato aṭṭhaariyapuggalasamūho.",
  "atk-vin01a1:261_5": "Vuttañhetaṁ tasmiṁyeva vimāne –",
  "atk-vin01a1:262_0": "“Yattha ca dinnamahapphalamāhu, catūsu sucīsu purisayugesu;",
  "atk-vin01a1:263_0": "Aṭṭha ca puggaladhammadasā te, saṅghamimaṁ saraṇatthamupehī”ti. ;",
  "atk-vin01a1:264_0": "Bhikkhūnaṁ saṅgho bhikkhusaṅgho. Ettāvatā ca brāhmaṇo tīṇi saraṇagamanāni paṭivedesi.",
  "atk-vin01a1:265_0": "Pasannākārakathā niṭṭhitā.",
  "atk-vin01a1:266_0": "Saraṇagamanakathā",
  "atk-vin01a1:267_0": "Idāni tesveva tīsu saraṇagamanesu kosallatthaṁ saraṇaṁ, saraṇagamanaṁ, yo saraṇaṁ gacchati,",
  "atk-vin01a1:268_0": "Saraṇagamanappabhedo, saraṇagamanaphalaṁ, saṁkileso, bhedoti ayaṁ vidhi vedi tabbo.",
  "atk-vin01a1:268_1": "So pana idha vuccamāno atibhāriyaṁ vinayanidānaṁ karotīti na vutto.",
  "atk-vin01a1:268_2": "Atthikehi pana papañcasūdaniyaṁ vā majjhimaṭṭhakathāyaṁ bhayabheravasuttavaṇṇanato sumaṅgalavilāsiniyaṁ vā dīghanikāyaṭṭhakathāyaṁ saraṇavaṇṇanato gahetabboti.",
  "atk-vin01a1:269_0": "Saraṇagamanakathā niṭṭhitā.",
  "atk-vin01a1:270_0": "Upāsakattapaṭivedanākathā",
  "atk-vin01a1:271_0": "Upāsakaṁmaṁ bhavaṁ gotamo dhāretūti maṁ bhavaṁ gotamo “upāsako aya”nti evaṁ dhāretūti attho.",
  "atk-vin01a1:271_1": "Upāsakavidhikosallatthaṁ panettha ko upāsako, kasmā upāsakoti vuccati, kimassa sīlaṁ, ko ājīvo, kā vipatti, kā sampattīti idaṁ pakiṇṇakaṁ veditabbaṁ.",
  "atk-vin01a1:271_2": "Taṁ atibhāriyakaraṇato idha na vibhattaṁ, atthikehi pana papañcasūdaniyaṁ majjhimaṭṭhakathāyaṁ vuttanayeneva veditabbaṁ.",
  "atk-vin01a1:271_3": "Ajjataggeti ettha ayaṁ aggasaddo ādikoṭikoṭṭhāsaseṭṭhesu dissati.",
  "atk-vin01a1:271_4": "“Ajjatagge, samma dovārika, āvarāmi dvāraṁ nigaṇṭhānaṁ nigaṇṭhīna”ntiādīsu hi ādimhi dissati.",
  "atk-vin01a1:271_5": "“Teneva aṅgulaggena taṁ aṅgulaggaṁ parāmaseyya, ucchaggaṁ veḷagga”ntiādīsu koṭiyaṁ.",
  "atk-vin01a1:271_6": "“Ambilaggaṁ vā madhuraggaṁ vā tittakaggaṁ vā anujānāmi, bhikkhave, vihāraggena vā pariveṇaggena vā bhājetu”ntiādīsu koṭṭhāse.",
  "atk-vin01a1:271_7": "“Yāvatā, bhikkhave, sattā apadā vā dvipadā vā…pe…",
  "atk-vin01a1:271_8": "tathāgato tesaṁ aggamakkhāyatī”tiādīsu seṭṭhe.",
  "atk-vin01a1:271_9": "Idha panāyaṁ ādimhi daṭṭhabbo.",
  "atk-vin01a1:271_10": "Tasmā ajjataggeti ajjataṁ ādiṁ katvāti evamettha attho veditabbo.",
  "atk-vin01a1:271_11": "Ajjatanti ajjabhāvanti vuttaṁ hoti.",
  "atk-vin01a1:271_12": "Ajjadagge icceva vā pāṭho, dakāro padasandhikaro, ajja aggaṁ katvāti vuttaṁ hoti.",
  "atk-vin01a1:271_13": "Pāṇupetanti pāṇehi upetaṁ, yāva me jīvitaṁ pavattati, tāva upetaṁ anaññasatthukaṁ tīhi saraṇagamanehi saraṇagataṁ maṁ bhavaṁ gotamo dhāretu jānātu, ahañhi sacepi me tikhiṇena asinā sīsaṁ chindeyyuṁ, neva buddhaṁ “na buddho”ti vā, dhammaṁ “na dhammo”ti vā, saṅghaṁ “na saṅgho”ti vā vadeyyanti.",
  "atk-vin01a1:271_14": "Ettha ca brāhmaṇo pāṇupetaṁ saraṇagatanti puna saraṇagamanaṁ vadanto attasanniyyātanaṁ pakāsetīti veditabbo.",
  "atk-vin01a1:272_0": "Evaṁ attānaṁ niyyātetvā bhagavantaṁ saparisaṁ upaṭṭhātukāmo āha –",
  "atk-vin01a1:272_1": "“adhivāsetu ca me bhavaṁ gotamo verañjāyaṁ vassāvāsaṁ saddhiṁ bhikkhusaṅghenā”ti.",
  "atk-vin01a1:272_2": "Kiṁ vuttaṁ hoti –",
  "atk-vin01a1:272_3": "upāsakañca maṁ bhavaṁ gotamo dhāretu, adhivāsetu ca me verañjāyaṁ vassāvāsaṁ, tayo māse verañjaṁ upanissāya mama anuggahatthaṁ vāsaṁ sampaṭicchatūti.",
  "atk-vin01a1:272_4": "Adhivāsesi bhagavā tuṇhībhāvenāti athassa vacanaṁ sutvā bhagavā kāyaṅgaṁ vā vācaṅgaṁ vā acopetvā abbhantareyeva khantiṁ cāretvā tuṇhībhāvena adhivāsesi;",
  "atk-vin01a1:272_5": "brāhmaṇassa anuggahatthaṁ manasāva sampaṭicchīti vuttaṁ hoti.",
  "atk-vin01a1:273_0": "Athakho verañjo brāhmaṇo bhagavato adhivāsanaṁ viditvāti atha verañjo brāhmaṇo sace me samaṇo gotamo nādhivāseyya, kāyena vā vācāya vā paṭikkhipeyya.",
  "atk-vin01a1:273_1": "Yasmā pana appaṭikkhipitvā abbhantare khantiṁ dhāresi, tasmā me manasāva adhivāsesīti evaṁ ākārasallakkhaṇakusalatāya bhagavato adhivāsanaṁ viditvā, attano nisinnāsanato vuṭṭhāya catūsu disāsu bhagavantaṁ sakkaccaṁ vanditvā tikkhattuṁ padakkhiṇaṁ katvā āgatakālato pabhuti jātimahallakabrāhmaṇānaṁ abhivādanādīni na karotīti vigarahitvāpi idāni viññātabuddhaguṇo kāyena vācāya manasā ca anekakkhattuṁ vandantopi atittoyeva hutvā dasanakhasamodhānasamujjalaṁ añjaliṁ paggayha sirasmiṁ patiṭṭhāpetvā yāva dassanavisayo tāva paṭimukhoyeva apakkamitvā dassanavisayaṁ vijahanaṭṭhāne vanditvā pakkāmi.",
  "atk-vin01a1:274_0": "Upāsakattapaṭivedanākathā niṭṭhitā.",
  "atk-vin01a1:275_0": "Dubbhikkhakathā",
  "atk-vin01a1:276_0": "16.Tena kho pana samayena verañjā dubbhikkhā hotīti yasmiṁ samaye verañjena brāhmaṇena bhagavā verañjaṁ upanissāya vassāvāsaṁ yācito, tena samayena verañjā dubbhikkhā hoti.",
  "atk-vin01a1:276_1": "Dubbhikkhāti dullabhabhikkhā;",
  "atk-vin01a1:276_2": "sā pana dullabhabhikkhatā yattha manussā assaddhā honti appasannā, tattha susassakālepi atisamagghepi pubbaṇṇāparaṇṇe hoti.",
  "atk-vin01a1:276_3": "Verañjāyaṁ pana yasmā na tathā ahosi, apica kho dusassatāya chātakadosena ahosi tasmā tamatthaṁ dassento dvīhitikātiādimāha.",
  "atk-vin01a1:276_4": "Tattha dvīhitikāti dvidhā pavattaīhitikā.",
  "atk-vin01a1:276_5": "Īhitaṁ nāma iriyā dvidhā pavattā –",
  "atk-vin01a1:276_6": "cittairiyā, cittaīhā.",
  "atk-vin01a1:276_7": "“Ettha lacchāma nu kho kiñci bhikkhamānā na lacchāmā”ti, “jīvituṁ vā sakkhissāma nu kho no”ti ayamettha adhippāyo.",
  "atk-vin01a1:277_0": "Atha vā dvīhitikāti dujjīvikā, īhitaṁ īhā iriyanaṁ pavattanaṁ jīvitantiādīni padāni ekatthāni.",
  "atk-vin01a1:277_1": "Tasmā dukkhena īhitaṁ ettha pavattatīti dvīhitikāti ayamettha padattho.",
  "atk-vin01a1:277_2": "Setaṭṭhikāti setakāni aṭṭhīni etthāti setaṭṭhikā.",
  "atk-vin01a1:277_3": "Divasampi yācitvā kiñci aladdhā matānaṁ kapaṇamanussānaṁ ahicchattakavaṇṇehi aṭṭhīhi tatra tatra parikiṇṇāti vuttaṁ hoti.",
  "atk-vin01a1:277_4": "Setaṭṭikātipi pāṭho.",
  "atk-vin01a1:277_5": "Tassattho –",
  "atk-vin01a1:277_6": "setā aṭṭi etthāti setaṭṭikā.",
  "atk-vin01a1:277_7": "Aṭṭīti āturatā byādhi rogo.",
  "atk-vin01a1:277_8": "Tattha ca sassānaṁ gabbhaggahaṇakāle setakarogena upahatameva pacchinnakhīraṁ aggahitataṇḍulaṁ paṇḍarapaṇḍaraṁ sālisīsaṁ vā yavagodhūmasīsaṁ vā nikkhamati, tasmā “setaṭṭikā”ti vuccati.",
  "atk-vin01a1:278_0": "Vappakāle suṭṭhu abhisaṅkharitvāpi vuttasassaṁ tattha salākā eva sampajjatīti salākāvuttā;",
  "atk-vin01a1:278_1": "salākāya vā tattha jīvitaṁ pavattentīti salākāvuttā.",
  "atk-vin01a1:278_2": "Kiṁ vuttaṁ hoti?",
  "atk-vin01a1:278_3": "Tattha kira dhaññavikkayakānaṁ santikaṁ kayakesu gatesu dubbalamanusse abhibhavitvā balavamanussāva dhaññaṁ kiṇitvā gacchanti.",
  "atk-vin01a1:278_4": "Dubbalamanussā alabhamānā mahāsaddaṁ karonti.",
  "atk-vin01a1:278_5": "Dhaññavikkayakā “sabbesaṁ saṅgahaṁ karissāmā”ti dhaññakaraṇaṭṭhāne dhaññamāpakaṁ nisīdāpetvā ekapasse vaṇṇajjhakkhaṁ nisīdāpesuṁ.",
  "atk-vin01a1:278_6": "Dhaññatthikā vaṇṇajjhakkhassa santikaṁ gacchanti.",
  "atk-vin01a1:278_7": "So āgatapaṭipāṭiyā mūlaṁ gahetvā “itthannāmassa ettakaṁ dātabba”nti salākaṁ likhitvā deti, te taṁ gahetvā dhaññamāpakassa santikaṁ gantvā dinnapaṭipāṭiyā dhaññaṁ gaṇhanti.",
  "atk-vin01a1:278_8": "Evaṁ salākāya tattha jīvitaṁ pavattentīti salākāvuttā.",
  "atk-vin01a1:279_0": "Na sukarā uñchena paggahena yāpetunti paggahena yo uñcho, tena yāpetuṁ na sukarā.",
  "atk-vin01a1:279_1": "Pattaṁ gahetvā yaṁ ariyā uñchaṁ karonti, bhikkhācariyaṁ caranti, tena uñchena yāpetuṁ na sukarāti vuttaṁ hoti.",
  "atk-vin01a1:279_2": "Tadā kira tattha sattaṭṭhagāme piṇḍāya caritvā ekadivasampi yāpanamattaṁ na labhanti.",
  "atk-vin01a1:280_0": "Tena kho pana samayena uttarāpathakā assavāṇijā…pe…",
  "atk-vin01a1:280_1": "assosi kho bhagavā udukkhalasaddanti –",
  "atk-vin01a1:280_2": "tenāti yasmiṁ samaye bhagavā verañjaṁ upanissāya vassāvāsaṁ upagato tena samayena.",
  "atk-vin01a1:280_3": "Uttarāpathavāsikā uttarāpathato vā āgatattā evaṁ laddhavohārā assavāṇijā uttarāpathe assānaṁ uṭṭhānaṭṭhāne pañca assasatāni gahetvā diguṇaṁ tiguṇaṁ lābhaṁ patthayamānā desantaraṁ gacchantā tehi attano vikkāyikabhaṇḍabhūtehi pañcamattehi assasatehi verañjaṁ vassāvāsaṁ upagatā honti. Kasmā?",
  "atk-vin01a1:280_4": "Na hi sakkā tasmiṁ dese vassike cattāro māse addhānaṁ paṭipajjituṁ.",
  "atk-vin01a1:280_5": "Upagacchantā ca bahinagare udakena anajjhottharaṇīye ṭhāne attano ca vāsāgārāni assānañca mandiraṁ kārāpetvā vatiyā parikkhipiṁsu.",
  "atk-vin01a1:280_6": "Tāni tesaṁ vasanaṭṭhānāni “assamaṇḍalikāyo”ti paññāyiṁsu. Tenāha –",
  "atk-vin01a1:280_7": "“tehi assamaṇḍalikāsu bhikkhūnaṁ patthapatthapulakaṁ paññattaṁ hotī”ti.",
  "atk-vin01a1:280_8": "Patthapatthapulakanti ekamekassa bhikkhuno patthapatthapamāṇaṁ pulakaṁ.",
  "atk-vin01a1:280_9": "Pattho nāma nāḷimattaṁ hoti, ekassa purisassa alaṁ yāpanāya.",
  "atk-vin01a1:280_10": "Vuttampi hetaṁ –",
  "atk-vin01a1:280_11": "“patthodano nālamayaṁ duvinna”nti.",
  "atk-vin01a1:280_12": "Pulakaṁ nāma nitthusaṁ katvā ussedetvā gahitayavataṇḍulā vuccanti.",
  "atk-vin01a1:280_13": "Yadi hi sathusā honti, pāṇakā vijjhanti, addhānakkhamā na honti.",
  "atk-vin01a1:280_14": "Tasmā te vāṇijā addhānakkhamaṁ katvā yavataṇḍulamādāya addhānaṁ paṭipajjanti “yattha assānaṁ khādanīyaṁ tiṇaṁ dullabhaṁ bhavissati, tatthetaṁ assabhattaṁ bhavissatī”ti.",
  "atk-vin01a1:281_0": "Kasmā pana tehi taṁ bhikkhūnaṁ paññattanti? Vuccate –",
  "atk-vin01a1:281_1": "“na hi te dakkhiṇāpathamanussā viya assaddhā appasannā, te pana saddhā pasannā buddhamāmakā, dhammamāmakā, saṅghamāmakā;",
  "atk-vin01a1:281_2": "te pubbaṇhasamayaṁ kenacideva karaṇīyena nagaraṁ pavisantā dve tayo divase addasaṁsu sattaṭṭha bhikkhū sunivatthe supārute iriyāpathasampanne sakalampi nagaraṁ piṇḍāya caritvā kiñci alabhamāne.",
  "atk-vin01a1:281_3": "Disvāna nesaṁ etadahosi –",
  "atk-vin01a1:281_4": "“ayyā imaṁ nagaraṁ upanissāya vassaṁ upagatā;",
  "atk-vin01a1:281_5": "chātakañca vattati, na ca kiñci labhanti, ativiya kilamanti.",
  "atk-vin01a1:281_6": "Mayañcamha āgantukā, na sakkoma nesaṁ devasikaṁ yāguñca bhattañca paṭiyādetuṁ.",
  "atk-vin01a1:281_7": "Amhākaṁ pana assā sāyañca pāto ca dvikkhattuṁ bhattaṁ labhanti.",
  "atk-vin01a1:281_8": "Yaṁnūna mayaṁ ekamekassa assassa pātarāsabhattato ekamekassa bhikkhuno patthapatthapulakaṁ dadeyyāma.",
  "atk-vin01a1:281_9": "Evaṁ ayyā ca na kilamissanti, assā ca yāpessantī”ti.",
  "atk-vin01a1:281_10": "Te bhikkhūnaṁ santikaṁ gantvā etamatthaṁ ārocetvā “bhante, tumhe patthapatthapulakaṁ paṭiggahetvā yaṁ vā taṁ vā katvā paribhuñjathā”ti yācitvā devasikaṁ patthapatthapulakaṁ paññapesuṁ.",
  "atk-vin01a1:281_11": "Tena vuttaṁ –",
  "atk-vin01a1:281_12": "“tehi assamaṇḍalikāsu bhikkhūnaṁ patthapatthapulakaṁ paññattaṁ hotī”ti.",
  "atk-vin01a1:282_0": "Paññattanti niccabhattasaṅkhepena ṭhapitaṁ.",
  "atk-vin01a1:282_1": "Idāni bhikkhū pubbaṇhasamayaṁ nivāsetvātiādīsu pubbaṇhasamayanti divasassa pubbabhāgasamayaṁ, pubbaṇhasamayeti attho.",
  "atk-vin01a1:282_2": "Pubbaṇhe vā samayaṁ pubbaṇhasamayaṁ, pubbaṇhe ekaṁ khaṇanti vuttaṁ hoti.",
  "atk-vin01a1:282_3": "Evaṁ accantasaṁyoge upayogavacanaṁ labbhati.",
  "atk-vin01a1:282_4": "Nivāsetvāti paridahitvā, vihāranivāsanaparivattanavasenetaṁ veditabbaṁ.",
  "atk-vin01a1:282_5": "Na hi te tato pubbe anivatthā ahesuṁ.",
  "atk-vin01a1:282_6": "Pattacīvaramādāyāti pattaṁ hatthehi cīvaraṁ kāyena ādiyitvā sampaṭicchādetvā, dhāretvāti attho.",
  "atk-vin01a1:282_7": "Yena vā tena vā hi pakārena gaṇhantā ādāyaicceva vuccanti, yathā “samādāyeva pakkamatī”ti.",
  "atk-vin01a1:282_8": "Piṇḍaṁ alabhamānāti sakalampi verañjaṁ caritvā tiṭṭhatu piṇḍo, antamaso “aticchathā”ti vācampi alabhamānā.",
  "atk-vin01a1:283_0": "Patthapatthapulakaṁ ārāmaṁ āharitvāti gatagataṭṭhāne laddhaṁ ekamekaṁ patthapatthapulakaṁ gahetvā ārāmaṁ netvā.",
  "atk-vin01a1:283_1": "Udukkhale koṭṭetvā koṭṭetvā paribhuñjantīti therānaṁ koci kappiyakārako natthi, yo nesaṁ taṁ gahetvā yāguṁ vā bhattaṁ vā paceyya.",
  "atk-vin01a1:283_2": "Sāmampi pacanaṁ samaṇasāruppaṁ na hoti na ca vaṭṭati.",
  "atk-vin01a1:283_3": "Te evaṁ no sallahukavuttitā ca bhavissati, sāmapākaparimocanañcāti aṭṭha aṭṭha janā vā dasa dasa janā vā ekato hutvā udukkhale koṭṭetvā koṭṭetvā sakaṁ sakaṁ paṭivīsaṁ udakena temetvā paribhuñjanti.",
  "atk-vin01a1:283_4": "Evaṁ paribhuñjitvā appossukkā samaṇadhammaṁ karonti.",
  "atk-vin01a1:283_5": "Bhagavato pana te assavāṇijā patthapulakañca denti, tadupiyañca sappimadhusakkaraṁ.",
  "atk-vin01a1:283_6": "Taṁ āyasmā ānando āharitvā silāyaṁ pisati.",
  "atk-vin01a1:283_7": "Puññavatā paṇḍitapurisena kataṁ manāpameva hoti.",
  "atk-vin01a1:283_8": "Atha naṁ pisitvā sappiādīhi sammā yojetvā bhagavato upanāmesi.",
  "atk-vin01a1:283_9": "Athettha devatā dibbojaṁ pakkhipanti.",
  "atk-vin01a1:283_10": "Taṁ bhagavā paribhuñjati.",
  "atk-vin01a1:283_11": "Paribhuñjitvā phalasamāpattiyā kālaṁ atināmeti.",
  "atk-vin01a1:283_12": "Na tato paṭṭhāya piṇḍāya carati.",
  "atk-vin01a1:284_0": "Kiṁ panānandatthero tadā bhagavato upaṭṭhāko hotīti?",
  "atk-vin01a1:284_1": "Hoti, no ca kho upaṭṭhākaṭṭhānaṁ laddhā.",
  "atk-vin01a1:284_2": "Bhagavato hi paṭhamabodhiyaṁ vīsativassantare nibaddhupaṭṭhāko nāma natthi.",
  "atk-vin01a1:284_3": "Kadāci nāgasamālatthero bhagavantaṁ upaṭṭhāsi, kadāci nāgitatthero, kadāci meghiyatthero, kadāci upavāṇatthero, kadāci sāgatatthero, kadāci sunakkhatto licchaviputto.",
  "atk-vin01a1:284_4": "Te attano ruciyā upaṭṭhahitvā yadā icchanti tadā pakkamanti.",
  "atk-vin01a1:284_5": "Ānandatthero tesu tesu upaṭṭhahantesu appossukko hoti, pakkantesu sayameva vattapaṭipattiṁ karoti.",
  "atk-vin01a1:284_6": "Bhagavāpi kiñcāpi me ñātiseṭṭho upaṭṭhākaṭṭhānaṁ na tāva labhati, atha kho evarūpesu ṭhānesu ayameva patirūpoti adhivāsesi.",
  "atk-vin01a1:284_7": "Tena vuttaṁ –",
  "atk-vin01a1:284_8": "“āyasmā panānando patthapulakaṁ silāyaṁ pisitvā bhagavato upanāmesi, taṁ bhagavā paribhuñjatī”ti.",
  "atk-vin01a1:285_0": "Nanu ca manussā dubbhikkhakāle ativiya ussāhajātā puññāni karonti, attanā abhuñjitvāpi bhikkhūnaṁ dātabbaṁ maññanti.",
  "atk-vin01a1:285_1": "Te tadā kasmā kaṭacchubhikkhampi na adaṁsu?",
  "atk-vin01a1:285_2": "Ayañca verañjo brāhmaṇo mahatā ussāhena bhagavantaṁ vassāvāsaṁ yāci, so kasmā bhagavato atthibhāvampi na jānātīti? Vuccate –",
  "atk-vin01a1:285_3": "mārāvaṭṭanāya.",
  "atk-vin01a1:285_4": "Verañjañhi brāhmaṇaṁ bhagavato santikā pakkantamattameva sakalañca nagaraṁ samantā ca yojanamattaṁ yattha sakkā purebhattaṁ piṇḍāya caritvā paccāgantuṁ, taṁ sabbaṁ māro āvaṭṭetvā mohetvā sabbesaṁ asallakkhaṇabhāvaṁ katvā pakkāmi.",
  "atk-vin01a1:285_5": "Tasmā na koci antamaso sāmīcikammampi kattabbaṁ maññittha.",
  "atk-vin01a1:286_0": "Kiṁ pana bhagavāpi mārāvaṭṭanaṁ ajānitvāva tattha vassaṁ upagatoti?",
  "atk-vin01a1:286_1": "No ajānitvā.",
  "atk-vin01a1:286_2": "Atha kasmā campā-sāvatthi-rājagahādīnaṁ aññatarasmiṁ na upagatoti?",
  "atk-vin01a1:286_3": "Tiṭṭhantu campā-sāvatthi-rājagahādīni, sacepi bhagavā tasmiṁ saṁvacchare uttarakuruṁ vā tidasapuraṁ vā gantvā vassaṁ upagaccheyya, tampi māro āvaṭṭeyya.",
  "atk-vin01a1:286_4": "So kira taṁ saṁvaccharaṁ ativiya āghātena pariyuṭṭhitacitto ahosi.",
  "atk-vin01a1:286_5": "Idha pana bhagavā imaṁ atirekakāraṇaṁ addasa –",
  "atk-vin01a1:286_6": "“assavāṇijā bhikkhūnaṁ saṅgahaṁ karissantī”ti.",
  "atk-vin01a1:286_7": "Tasmā verañjāyameva vassaṁ upagacchi.",
  "atk-vin01a1:287_0": "Kiṁ pana māro vāṇijake āvaṭṭetuṁ na sakkotīti?",
  "atk-vin01a1:287_1": "No na sakkoti, te pana āvaṭṭitapariyosāne āgamiṁsu.",
  "atk-vin01a1:287_2": "Paṭinivattitvā kasmā na āvaṭṭetīti?",
  "atk-vin01a1:287_3": "Avisahatāya.",
  "atk-vin01a1:287_4": "Na hi so tathāgatassa abhihaṭabhikkhāya nibaddhadānassa appitavattassa antarāyaṁ kātuṁ visahati.",
  "atk-vin01a1:287_5": "Catunnañhi na sakkā antarāyo kātuṁ.",
  "atk-vin01a1:287_6": "Katamesaṁ catunnaṁ?",
  "atk-vin01a1:287_7": "Tathāgatassa abhihaṭabhikkhāsaṅkhepena vā nibaddhadānassa appitavattasaṅkhepena vā pariccattānaṁ catunnaṁ paccayānaṁ na sakkā kenaci antarāyo kātuṁ.",
  "atk-vin01a1:287_8": "Buddhānaṁ jīvitassa na sakkā kenaci antarāyo kātuṁ.",
  "atk-vin01a1:287_9": "Asītiyā anubyañjanānaṁ byāmappabhāya vā na sakkā kenaci antarāyo kātuṁ.",
  "atk-vin01a1:287_10": "Candimasūriyadevabrahmānampi hi pabhā tathāgatassa anubyañjanabyāmappabhāppadesaṁ patvā vihatānubhāvā honti.",
  "atk-vin01a1:287_11": "Buddhānaṁ sabbaññutaññāṇassa na sakkā kenaci antarāyo kātunti imesaṁ catunnaṁ na sakkā kenaci antarāyo kātuṁ.",
  "atk-vin01a1:287_12": "Tasmā mārena akatantarāyaṁ bhikkhaṁ bhagavā sasāvakasaṅgho tadā paribhuñjatīti veditabbo.",
  "atk-vin01a1:288_0": "Evaṁ paribhuñjanto ca ekadivasaṁ assosi kho bhagavā udukkhalasaddanti bhagavā patthapatthapulakaṁ koṭṭentānaṁ bhikkhūnaṁ musalasaṅghaṭṭajanitaṁ udukkhalasaddaṁ suṇi.",
  "atk-vin01a1:288_1": "Tato paraṁ jānantāpi tathāgatāti evamādi yaṁ parato “kinnu kho so, ānanda, udukkhalasaddo”ti pucchi, tassa parihāradassanatthaṁ vuttaṁ.",
  "atk-vin01a1:288_2": "Tatrāyaṁ saṅkhepavaṇṇanā –",
  "atk-vin01a1:288_3": "tathāgatā nāma jānantāpi sace tādisaṁ pucchākāraṇaṁ hoti, pucchanti.",
  "atk-vin01a1:288_4": "Sace pana tādisaṁ pucchākāraṇaṁ natthi, jānantāpi na pucchanti.",
  "atk-vin01a1:288_5": "Yasmā pana buddhānaṁ ajānanaṁ nāma natthi, tasmā ajānantāpīti na vuttaṁ.",
  "atk-vin01a1:288_6": "Kālaṁ viditvā pucchantīti sace tassā pucchāya so kālo hoti, evaṁ taṁ kālaṁ viditvā pucchanti;",
  "atk-vin01a1:288_7": "sace na hoti, evampi kālaṁ viditvāva na pucchanti.",
  "atk-vin01a1:288_8": "Evaṁ pucchantāpi ca atthasaṁhitaṁ tathāgatā pucchanti, yaṁ atthanissitaṁ kāraṇanissitaṁ, tadeva pucchanti, no anatthasaṁhitaṁ. Kasmā?",
  "atk-vin01a1:288_9": "Yasmā anatthasaṁhite setughāto tathāgatānaṁ.",
  "atk-vin01a1:288_10": "Setu vuccati maggo, maggeneva tādisassa vacanassa ghāto, samucchedoti vuttaṁ hoti.",
  "atk-vin01a1:289_0": "Idāni atthasaṁhitanti ettha yaṁ atthasannissitaṁ vacanaṁ tathāgatā pucchanti, taṁ dassento “dvīhākārehī”ti ādimāha.",
  "atk-vin01a1:289_1": "Tattha ākārehīti kāraṇehi.",
  "atk-vin01a1:289_2": "Dhammaṁ vā desessāmāti aṭṭhuppattiyuttaṁ suttaṁ vā pubbacaritakāraṇayuttaṁ jātakaṁ vā kathayissāma.",
  "atk-vin01a1:289_3": "Sāvakānaṁ vā sikkhāpadaṁpaññapessāmāti sāvakānaṁ vā tāya pucchāya vītikkamaṁ pākaṭaṁ katvā garukaṁ vā lahukaṁ vā sikkhāpadaṁ paññapessāma āṇaṁ ṭhapessāmāti.",
  "atk-vin01a1:290_0": "Atha kho bhagavā…pe…",
  "atk-vin01a1:290_1": "etamatthaṁ ārocesīti ettha natthi kiñci vattabbaṁ.",
  "atk-vin01a1:290_2": "Pubbe vuttameva hi bhikkhūnaṁ patthapatthapulakapaṭilābhaṁ sallahukavuttitaṁ sāmapākaparimocanañca ārocento etamatthaṁ ārocesīti vuccati.",
  "atk-vin01a1:290_3": "“Sādhusādhu, ānandā”ti idaṁ pana bhagavā āyasmantaṁ ānandaṁ sampahaṁsento āha.",
  "atk-vin01a1:290_4": "Sādhukāraṁ pana datvā dvīsu ākāresu ekaṁ gahetvā dhammaṁ desento āha –",
  "atk-vin01a1:290_5": "“tumhehi, ānanda, sappurisehi vijitaṁ, pacchimā janatā sālimaṁsodanaṁ atimaññissatī”ti.",
  "atk-vin01a1:290_6": "Tatrāyamadhippāyo –",
  "atk-vin01a1:290_7": "tumhehi, ānanda, sappurisehi evaṁ dubbhikkhe dullabhapiṇḍe imāya sallahukavuttitāya iminā ca sallekhena vijitaṁ.",
  "atk-vin01a1:290_8": "Kiṁ vijitanti?",
  "atk-vin01a1:290_9": "Dubbhikkhaṁ vijitaṁ, lobho vijito, icchācāro vijito. Kathaṁ?",
  "atk-vin01a1:290_10": "“Ayaṁ verañjā dubbhikkhā, samantato pana anantarā gāmanigamā phalabhāranamitasassā subhikkhā sulabhapiṇḍā.",
  "atk-vin01a1:290_11": "Evaṁ santepi bhagavā idheva amhe niggaṇhitvā vasatī”ti ekabhikkhussapi cintā vā vighāto vā natthi.",
  "atk-vin01a1:290_12": "Evaṁ tāva dubbhikkhaṁ vijitaṁ abhibhūtaṁ attano vase vattitaṁ.",
  "atk-vin01a1:291_0": "Kathaṁ lobho vijito?",
  "atk-vin01a1:291_1": "“Ayaṁ verañjā dubbhikkhā, samantato pana anantarā gāmanigamā phalabhāranamitasassā subhikkhā sulabhapiṇḍā.",
  "atk-vin01a1:291_2": "Handa mayaṁ tattha gantvā paribhuñjissāmā”ti lobhavasena ekabhikkhunāpi ratticchedo vā “pacchimikāya tattha vassaṁ upagacchāmā”ti vassacchedo vā na kato.",
  "atk-vin01a1:291_3": "Evaṁ lobho vijito.",
  "atk-vin01a1:292_0": "Kathaṁ icchācāro vijito?",
  "atk-vin01a1:292_1": "Ayaṁ verañjā dubbhikkhā, ime ca manussā amhe dve tayo māse vasantepi na kismiñci maññanti.",
  "atk-vin01a1:292_2": "Yaṁnūna mayaṁ guṇavāṇijjaṁ katvā “asuko bhikkhu paṭhamassa jhānassa lābhī…pe…",
  "atk-vin01a1:292_3": "asuko chaḷabhiññoti evaṁ manussānaṁ aññamaññaṁ pakāsetvā kucchiṁ paṭijaggitvā pacchā sīlaṁ adhiṭṭhaheyyāmā”ti ekabhikkhunāpi evarūpā icchā na uppāditā.",
  "atk-vin01a1:292_4": "Evaṁ icchācāro vijito abhibhūto attano vase vattitoti.",
  "atk-vin01a1:293_0": "Anāgate pana pacchimā janatā vihāre nisinnā appakasireneva labhitvāpi “kiṁ idaṁ uttaṇḍulaṁ atikilinnaṁ aloṇaṁ atiloṇaṁ anambilaṁ accambilaṁ, ko iminā attho”ti ādinā nayena sālimaṁsodanaṁ atimaññissati, oññātaṁ avaññātaṁ karissati.",
  "atk-vin01a1:293_1": "Atha vā janapado nāma na sabbakālaṁ dubbhikkho hoti.",
  "atk-vin01a1:293_2": "Ekadā dubbhikkho hoti, ekadā subhikkho hoti.",
  "atk-vin01a1:293_3": "Svāyaṁ yadā subhikkho bhavissati, tadā tumhākaṁ sappurisānaṁ imāya paṭipattiyā pasannā manussā bhikkhūnaṁ yāgukhajjakādippabhedena anekappakāraṁ sālivikatiṁ maṁsodanañca dātabbaṁ maññissanti.",
  "atk-vin01a1:293_4": "Taṁ tumhe nissāya uppannaṁ sakkāraṁ tumhākaṁ sabrahmacārīsaṅkhātā pacchimā janatā tumhākaṁ antare nisīditvā anubhavamānāva atimaññissati, tappaccayaṁ mānañca omānañca karissati. Kathaṁ?",
  "atk-vin01a1:293_5": "Kasmā ettakaṁ pakkaṁ, kiṁ tumhākaṁ bhājanāni natthi, yattha attano santakaṁ pakkhipitvā ṭhapeyyāthāti.",
  "atk-vin01a1:294_0": "Dubbhikkhakathā niṭṭhitā.",
  "atk-vin01a1:295_0": "Mahāmoggallānassasīhanādakathā",
  "atk-vin01a1:296_0": "17.Atha kho āyasmā mahāmoggallānotiādīsu āyasmāti piyavacanametaṁ, garugāravasappatissādhivacanametaṁ.",
  "atk-vin01a1:296_1": "Mahāmoggallānoti mahā ca so guṇamahantatāya moggallāno ca gottenāti mahāmoggallāno.",
  "atk-vin01a1:296_2": "Etadavocāti etaṁ avoca.",
  "atk-vin01a1:296_3": "Idāni vattabbaṁ “etarahi bhante”tiādivacanaṁ dasseti.",
  "atk-vin01a1:296_4": "Kasmā avoca?",
  "atk-vin01a1:296_5": "Thero kira pabbajitvā sattame divase sāvakapāramiñāṇassa matthakaṁ patto, satthārāpi mahiddhikatāya etadagge ṭhapito.",
  "atk-vin01a1:296_6": "So taṁ attano mahiddhikataṁ nissāya cintesi –",
  "atk-vin01a1:296_7": "“ayaṁ verañjā dubbhikkhā, bhikkhū ca kilamanti, yaṁnūnāhaṁ pathaviṁ parivattetvā bhikkhū pappaṭakojaṁ bhojeyya”nti.",
  "atk-vin01a1:296_8": "Athassa etadahosi –",
  "atk-vin01a1:296_9": "“sace panāhaṁ bhagavato santike viharanto bhagavantaṁ ayācitvā evaṁ kareyyaṁ, na metaṁ assa patirūpaṁ;",
  "atk-vin01a1:296_10": "yugaggāho viya bhagavatā saddhiṁ kato bhaveyyā”ti.",
  "atk-vin01a1:296_11": "Tasmā yācitukāmo āgantvā bhagavantaṁ etadavoca.",
  "atk-vin01a1:297_0": "Heṭṭhimatalaṁ sampannanti pathaviyā kira heṭṭhimatale pathavimaṇḍo pathavojo pathavi-pappaṭako atthi, taṁ sandhāya vadati.",
  "atk-vin01a1:297_1": "Tattha sampannanti madhuraṁ, sādurasanti attho.",
  "atk-vin01a1:297_2": "Yatheva hi “tatrassa rukkho sampannaphalo ca upapannaphalo cā”ti ettha madhuraphaloti attho;",
  "atk-vin01a1:297_3": "evamidhāpi sampannanti madhuraṁ sādurasanti veditabbaṁ.",
  "atk-vin01a1:297_4": "Seyyathāpi khuddamadhuṁ anīḷakanti idaṁ panassa madhuratāya opammanidassanatthaṁ vuttaṁ.",
  "atk-vin01a1:297_5": "Khuddamadhunti khuddakamakkhikāhi katamadhu.",
  "atk-vin01a1:297_6": "Anīḷakanti nimmakkhikaṁ nimmakkhikaṇḍakaṁ parisuddhaṁ.",
  "atk-vin01a1:297_7": "Etaṁ kira madhu sabbamadhūhi aggañca seṭṭhañca surasañca ojavantañca. Tenāha –",
  "atk-vin01a1:297_8": "“seyyathāpi khuddamadhuṁ anīḷakaṁ evamassāda”nti.",
  "atk-vin01a1:298_0": "Sādhāhaṁ, bhanteti sādhu ahaṁ, bhante.",
  "atk-vin01a1:298_1": "Ettha sādhūti āyācanavacanametaṁ.",
  "atk-vin01a1:298_2": "Pathaviparivattanaṁ āyācanto hi thero bhagavantaṁ evamāha.",
  "atk-vin01a1:298_3": "Parivatteyyanti ukkujjeyyaṁ, heṭṭhimatalaṁ uparimaṁ kareyyaṁ. Kasmā?",
  "atk-vin01a1:298_4": "Evañhi kate sukhena bhikkhū pappaṭakojaṁ pathavimaṇḍaṁ paribhuñjissantīti.",
  "atk-vin01a1:298_5": "Atha bhagavā ananuññātukāmopi theraṁ sīhanādaṁ nadāpetuṁ pucchi –",
  "atk-vin01a1:298_6": "“ye pana te, moggallāna, pathavinissitā pāṇā te kathaṁ karissasī”ti.",
  "atk-vin01a1:298_7": "Ye pathavinissitā gāmanigamādīsu pāṇā, te pathaviyā parivattiyamānāya ākāse saṇṭhātuṁ asakkonte kathaṁ karissasi, kattha ṭhapessasīti?",
  "atk-vin01a1:298_8": "Atha thero bhagavatā etadagge ṭhapitabhāvānurūpaṁ attano iddhānubhāvaṁ pakāsento “ekāhaṁ, bhante”tiādimāha.",
  "atk-vin01a1:298_9": "Tassattho –",
  "atk-vin01a1:298_10": "ekaṁ ahaṁ bhante hatthaṁ yathā ayaṁ mahāpathavī evaṁ abhinimminissāmi, pathavisadisaṁ karissāmi.",
  "atk-vin01a1:298_11": "Evaṁ katvā ye pathavinissitā pāṇā te ekasmiṁ hatthatale ṭhite pāṇe tato dutiyahatthatale saṅkāmento viya tattha saṅkāmessāmīti.",
  "atk-vin01a1:299_0": "Athassa bhagavā āyācanaṁ paṭikkhipanto “alaṁ moggallānā”tiādimāha.",
  "atk-vin01a1:299_1": "Tattha alanti paṭikkhepavacanaṁ.",
  "atk-vin01a1:299_2": "Vipallāsampi sattā paṭilabheyyunti viparītaggāhampi sattā sampāpuṇeyyuṁ. Kathaṁ?",
  "atk-vin01a1:299_3": "Ayaṁ nu kho pathavī, udāhu na ayanti.",
  "atk-vin01a1:299_4": "Atha vā amhākaṁ nu kho ayaṁ gāmo, udāhu aññesa”nti.",
  "atk-vin01a1:299_5": "Evaṁ nigamajanapadakhettārāmādīsu.",
  "atk-vin01a1:299_6": "Na vā esa vipallāso, acinteyyo hi iddhimato iddhivisayo.",
  "atk-vin01a1:299_7": "Evaṁ pana vipallāsaṁ paṭilabheyyuṁ –",
  "atk-vin01a1:299_8": "idaṁ dubbhikkhaṁ nāma na idāniyeva hoti, anāgatepi bhavissati.",
  "atk-vin01a1:299_9": "Tadā bhikkhū tādisaṁ iddhimantaṁ sabrahmacāriṁ kuto labhissanti?",
  "atk-vin01a1:299_10": "Te sotāpanna-sakadāgāmi-anāgāmi-sukkhavipassaka-jhānalābhi-paṭisambhidāppattakhīṇāsavāpi samānā iddhibalābhāvā parakulāni piṇḍāya upasaṅkamissanti.",
  "atk-vin01a1:299_11": "Tatra manussānaṁ evaṁ bhavissati –",
  "atk-vin01a1:299_12": "“buddhakāle bhikkhū sikkhāsu paripūrakārino ahesuṁ.",
  "atk-vin01a1:299_13": "Te guṇe nibbattetvā dubbhikkhakāle pathaviṁ parivattetvā pappaṭakojaṁ paribhuñjiṁsu.",
  "atk-vin01a1:299_14": "Idāni pana sikkhāya paripūrakārino natthi.",
  "atk-vin01a1:299_15": "Yadi siyuṁ, tatheva kareyyuṁ.",
  "atk-vin01a1:299_16": "Na amhākaṁ yaṁ kiñci pakkaṁ vā āmaṁ vā khādituṁ dadeyyu”nti.",
  "atk-vin01a1:299_17": "Evaṁ tesuyeva ariyapuggalesu “natthi ariyapuggalā”ti imaṁ vipallāsaṁ paṭilabheyyuṁ.",
  "atk-vin01a1:299_18": "Vipallāsavasena ca ariye garahantā upavadantā apāyupagā bhaveyyuṁ.",
  "atk-vin01a1:299_19": "Tasmā mā te rucci pathaviṁ parivattetunti.",
  "atk-vin01a1:300_0": "Atha thero imaṁ yācanaṁ alabhamāno aññaṁ yācanto “sādhu, bhante”tiādimāha.",
  "atk-vin01a1:300_1": "Tampissa bhagavā paṭikkhipanto “alaṁmoggallānā”tiādimāha.",
  "atk-vin01a1:300_2": "Tattha kiñcāpi na vuttaṁ “vipallāsampi sattā paṭilabheyyu”nti, atha kho pubbe vuttanayeneva gahetabbaṁ;",
  "atk-vin01a1:300_3": "atthopi cassa vuttasadisameva veditabbo.",
  "atk-vin01a1:300_4": "Yadi pana bhagavā anujāneyya, thero kiṁ kareyyāti?",
  "atk-vin01a1:300_5": "Mahāsamuddaṁ ekena padavītihārena atikkamitabbaṁ mātikāmattaṁ adhiṭṭhahitvā naḷerupucimandato uttarakuruabhimukhaṁ maggaṁ nīharitvā uttarakuruṁ gamanāgamanasampanne ṭhāne katvā dasseyya, yathā bhikkhū gocaragāmaṁ viya yathāsukhaṁ piṇḍāya pavisitvā nikkhameyyunti.",
  "atk-vin01a1:301_0": "Niṭṭhitā mahāmoggallānassa sīhanādakathā.",
  "atk-vin01a1:302_0": "Vinayapaññattiyācanakathāvaṇṇanā",
  "atk-vin01a1:303_0": "18.",
  "atk-vin01a1:303_1": "Idāni āyasmā upāli vinayapaññattiyā mūlato pabhuti nidānaṁ dassetuṁ sāriputtattherassa sikkhāpadapaṭisaṁyuttaṁ vitakkuppādaṁ dassento “atha kho āyasmato sāriputtassā”tiādimāha.",
  "atk-vin01a1:303_2": "Tattha rahogatassāti rahasi gatassa.",
  "atk-vin01a1:303_3": "Paṭisallīnassāti sallīnassa ekībhāvaṁ gatassa.",
  "atk-vin01a1:303_4": "Katamesānanti atītesu vipassīādīsu buddhesu katamesaṁ.",
  "atk-vin01a1:303_5": "Ciraṁ assa ṭhiti, cirā vā assa ṭhitīti ciraṭṭhitikaṁ.",
  "atk-vin01a1:303_6": "Sesamettha uttānapadatthameva.",
  "atk-vin01a1:304_0": "Kiṁ pana thero imaṁ attano parivitakkaṁ sayaṁ vinicchinituṁ na sakkotīti? Vuccate –",
  "atk-vin01a1:304_1": "sakkoti ca na sakkoti ca.",
  "atk-vin01a1:304_2": "Ayañhi imesaṁ nāma buddhānaṁ sāsanaṁ na ciraṭṭhitikaṁ ahosi, imesaṁ ciraṭṭhitikanti ettakaṁ sakkoti vinicchinituṁ.",
  "atk-vin01a1:304_3": "Iminā pana kāraṇena na ciraṭṭhitikaṁ ahosi, iminā ciraṭṭhitikanti etaṁ na sakkoti.",
  "atk-vin01a1:304_4": "Mahāpadumatthero panāha –",
  "atk-vin01a1:304_5": "“etampi soḷasavidhāya paññāya matthakaṁ pattassa aggasāvakassa na bhāriyaṁ, sammāsambuddhena pana saddhiṁ ekaṭṭhāne vasantassa sayaṁ vinicchayakaraṇaṁ tulaṁ chaḍḍetvā hatthena tulanasadisaṁ hotīti bhagavantaṁyeva upasaṅkamitvā pucchī”ti.",
  "atk-vin01a1:304_6": "Athassa bhagavā taṁ vissajjento “bhagavato ca sāriputta vipassissā”tiādimāha.",
  "atk-vin01a1:304_7": "Taṁ uttānatthameva.",
  "atk-vin01a1:305_0": "19.",
  "atk-vin01a1:305_1": "Puna thero kāraṇaṁ pucchanto ko nu kho, bhante, hetūtiādimāha.",
  "atk-vin01a1:305_2": "Tattha ko nu kho bhanteti kāraṇapucchā, tassa katamo nu kho bhanteti attho.",
  "atk-vin01a1:305_3": "Hetu paccayoti ubhayametaṁ kāraṇādhivacanaṁ;",
  "atk-vin01a1:305_4": "kāraṇañhi yasmā tena tassa phalaṁ hinoti pavattati, tasmā hetūti vuccati.",
  "atk-vin01a1:305_5": "Yasmā taṁ paṭicca eti pavattati, tasmā paccayoti vuccati.",
  "atk-vin01a1:305_6": "Evaṁ atthato ekampi vohāravasena ca vacanasiliṭṭhatāya ca tatra tatra etaṁ ubhayampi vuccati.",
  "atk-vin01a1:305_7": "Sesamettha uttānatthameva.",
  "atk-vin01a1:306_0": "Idāni taṁ hetuñca paccayañca dassetuṁ “bhagavā ca sāriputta vipassī”tiādimāha.",
  "atk-vin01a1:306_1": "Tattha kilāsuno ahesunti na ālasiyakilāsuno, na hi buddhānaṁ ālasiyaṁ vā osannavīriyatā vā atthi.",
  "atk-vin01a1:306_2": "Buddhā hi ekassa vā dvinnaṁ vā sakalacakkavāḷassa vā dhammaṁ desentā samakeneva ussāhena dhammaṁ desenti, na parisāya appabhāvaṁ disvā osannavīriyā honti, nāpi mahantabhāvaṁ disvā ussannavīriyā.",
  "atk-vin01a1:306_3": "Yathā hi sīho migarājā sattannaṁ divasānaṁ accayena gocarāya pakkanto khuddake vā mahante vā pāṇe ekasadiseneva vegena dhāvati.",
  "atk-vin01a1:306_4": "Taṁ kissa hetu?",
  "atk-vin01a1:306_5": "“Mā me javo parihāyī”ti.",
  "atk-vin01a1:306_6": "Evaṁ buddhā appakāya vā mahatiyā vā parisāya samakeneva ussāhena dhammaṁ desenti.",
  "atk-vin01a1:306_7": "Taṁ kissa hetu?",
  "atk-vin01a1:306_8": "“Mā no dhammagarutā parihāyī”ti.",
  "atk-vin01a1:306_9": "Dhammagaruno hi buddhā dhammagāravāti.",
  "atk-vin01a1:307_0": "Yathā pana amhākaṁ bhagavā mahāsamuddaṁ pūrayamāno viya vitthārena dhammaṁ desesi, evaṁ te na desesuṁ. Kasmā?",
  "atk-vin01a1:307_1": "Sattānaṁ apparajakkhatāya.",
  "atk-vin01a1:307_2": "Tesaṁ kira kāle dīghāyukā sattā apparajakkhā ahesuṁ.",
  "atk-vin01a1:307_3": "Te catusaccapaṭisaṁyuttaṁ ekagāthampi sutvā dhammaṁ abhisamenti, tasmā na vitthārena dhammaṁ desesuṁ.",
  "atk-vin01a1:307_4": "Teneva kāraṇena appakañca nesaṁ ahosi suttaṁ…pe…",
  "atk-vin01a1:307_5": "vedallanti.",
  "atk-vin01a1:307_6": "Tattha suttādīnaṁ nānattaṁ paṭhamasaṅgītivaṇṇanāyaṁ vuttameva.",
  "atk-vin01a1:308_0": "Apaññattaṁsāvakānaṁ sikkhāpadanti sāvakānaṁ niddosatāya dosānurūpato paññapetabbaṁ sattāpattikkhandhavasena āṇāsikkhāpadaṁ apaññattaṁ.",
  "atk-vin01a1:308_1": "Anuddiṭṭhaṁpātimokkhanti anvaddhamāsaṁ āṇāpātimokkhaṁ anuddiṭṭhaṁ ahosi.",
  "atk-vin01a1:308_2": "Ovādapātimokkhameva te uddisiṁsu;",
  "atk-vin01a1:308_3": "tampi ca no anvaddhamāsaṁ.",
  "atk-vin01a1:308_4": "Tathā hi vipassī bhagavā channaṁ channaṁ vassānaṁ sakiṁ sakiṁ ovādapātimokkhaṁ uddisi;",
  "atk-vin01a1:308_5": "tañca kho sāmaṁyeva.",
  "atk-vin01a1:308_6": "Sāvakā panassa attano attano vasanaṭṭhānesu na uddisiṁsu.",
  "atk-vin01a1:308_7": "Sakalajambudīpe ekasmiṁyeva ṭhāne bandhumatiyā rājadhāniyā kheme migadāye vipassissa bhagavato vasanaṭṭhāne sabbopi bhikkhusaṅgho uposathaṁ akāsi.",
  "atk-vin01a1:308_8": "Tañca kho saṅghuposathameva;",
  "atk-vin01a1:308_9": "na gaṇuposathaṁ, na puggaluposathaṁ, na pārisuddhiuposathaṁ, na adhiṭṭhānuposathaṁ.",
  "atk-vin01a1:309_0": "Tadā kira jambudīpe caturāsītivihārasahassāni honti.",
  "atk-vin01a1:309_1": "Ekamekasmiṁ vihāre abbokiṇṇāni dasapi vīsatipi bhikkhusahassāni vasanti, bhiyyopi vasanti.",
  "atk-vin01a1:309_2": "Uposathārocikā devatā tattha tattha gantvā ārocenti –",
  "atk-vin01a1:309_3": "“mārisā, ekaṁ vassaṁ atikkantaṁ, dve tīṇi cattāri pañca vassāni atikkantāni, idaṁ chaṭṭhaṁ vassaṁ, āgāminiyā puṇṇamāsiyā buddhadassanatthaṁ uposathakaraṇatthañca gantabbaṁ! Sampatto vo sannipātakālo”ti.",
  "atk-vin01a1:309_4": "Tato sānubhāvā bhikkhū attano attano ānubhāvena gacchanti, itare devatānubhāvena. Kathaṁ?",
  "atk-vin01a1:309_5": "Te kira bhikkhū pācīnasamuddante vā pacchimauttaradakkhiṇasamuddante vā ṭhitā gamiyavattaṁ pūretvā pattacīvaramādāya “gacchāmā”ti cittaṁ uppādenti;",
  "atk-vin01a1:309_6": "saha cittuppādā uposathaggaṁ gatāva honti.",
  "atk-vin01a1:309_7": "Te vipassiṁ sammāsambuddhaṁ abhivādetvā nisīdanti.",
  "atk-vin01a1:309_8": "Bhagavāpi sannisinnāya parisāya imaṁ ovādapātimokkhaṁ uddisati.",
  "atk-vin01a1:310_0": "“Khantī paramaṁ tapo titikkhā;",
  "atk-vin01a1:311_0": "Nibbānaṁ paramaṁ vadanti buddhā;",
  "atk-vin01a1:312_0": "Na hi pabbajito parūpaghātī;",
  "atk-vin01a1:313_0": "Na samaṇo hoti paraṁ viheṭhayanto.",
  "atk-vin01a1:314_0": "“Sabbapāpassa akaraṇaṁ, kusalassa upasampadā;",
  "atk-vin01a1:315_0": "Sacittapariyodapanaṁ, etaṁ buddhāna sāsanaṁ.",
  "atk-vin01a1:316_0": "“Anupavādo anupaghāto, pātimokkhe ca saṁvaro;",
  "atk-vin01a1:317_0": "Mattaññutā ca bhattasmiṁ, pantañca sayanāsanaṁ;",
  "atk-vin01a1:318_0": "Adhicitte ca āyogo, etaṁ buddhāna sāsana”nti. ;",
  "atk-vin01a1:319_0": "Eteneva upāyena itaresampi buddhānaṁ pātimokkhuddeso veditabbo.",
  "atk-vin01a1:319_1": "Sabbabuddhānañhi imā tissova ovādapātimokkhagāthāyo honti.",
  "atk-vin01a1:319_2": "Tā dīghāyukabuddhānaṁ yāva sāsanapariyantā uddesamāgacchanti;",
  "atk-vin01a1:319_3": "appāyukabuddhānaṁ paṭhamabodhiyaṁyeva.",
  "atk-vin01a1:319_4": "Sikkhāpadapaññattikālato pana pabhuti āṇāpātimokkhameva uddisīyati.",
  "atk-vin01a1:319_5": "Tañca kho bhikkhū eva uddisanti, na buddhā.",
  "atk-vin01a1:319_6": "Tasmā amhākampi bhagavā paṭhamabodhiyaṁ vīsativassamattameva idaṁ ovādapātimokkhaṁ uddisi.",
  "atk-vin01a1:319_7": "Athekadivasaṁ pubbārāme migāramātupāsāde nisinno bhikkhū āmantesi –",
  "atk-vin01a1:319_8": "“na dānāhaṁ, bhikkhave, ito paraṁ uposathaṁ karissāmi pātimokkhaṁ uddisissāmi, tumheva dāni bhikkhave ito paraṁ uposathaṁ kareyyātha, pātimokkhaṁ uddiseyyātha.",
  "atk-vin01a1:319_9": "Aṭṭhānametaṁ, bhikkhave, anavakāso yaṁ tathāgato aparisuddhāya parisāya uposathaṁ kareyya, pātimokkhaṁ uddiseyyā”ti.",
  "atk-vin01a1:319_10": "Tato paṭṭhāya bhikkhū āṇāpātimokkhaṁ uddisanti.",
  "atk-vin01a1:319_11": "Idaṁ āṇāpātimokkhaṁ tesaṁ anuddiṭṭhaṁ ahosi.",
  "atk-vin01a1:319_12": "Tena vuttaṁ –",
  "atk-vin01a1:319_13": "“anuddiṭṭhaṁ pātimokkha”nti.",
  "atk-vin01a1:320_0": "Tesaṁbuddhānanti tesaṁ vipassīādīnaṁ tiṇṇaṁ buddhānaṁ.",
  "atk-vin01a1:320_1": "Antaradhānenāti khandhantaradhānena;",
  "atk-vin01a1:320_2": "parinibbānenāti vuttaṁ hoti.",
  "atk-vin01a1:320_3": "Buddhānubuddhānanti ye tesaṁ buddhānaṁ anubuddhā sammukhasāvakā tesañca khandhantaradhānena.",
  "atk-vin01a1:320_4": "Ye te pacchimā sāvakāti ye tesaṁ sammukhasāvakānaṁ santike pabbajitā pacchimā sāvakā.",
  "atk-vin01a1:320_5": "Nānānāmāti “buddharakkhito, dhammarakkhito”tiādi nāmavasena vividhanāmā.",
  "atk-vin01a1:320_6": "Nānāgottāti “gotamo, moggallāno”tiādi gottavasena vividhagottā.",
  "atk-vin01a1:320_7": "Nānājaccāti “khattiyo, brāhmaṇo”tiādijātivasena nānājaccā.",
  "atk-vin01a1:320_8": "Nānākulā pabbajitāti khattiyakulādivase neva uccanīcauḷāruḷārabhogādikulavasena vā vividhakulā nikkhamma pabbajitā.",
  "atk-vin01a1:321_0": "Tetaṁ brahmacariyanti te pacchimā sāvakā yasmā ekanāmā ekagottā ekajātikā ekakulā pabbajitā “amhākaṁ sāsanaṁ tanti paveṇī”ti attano bhāraṁ katvā brahmacariyaṁ rakkhanti, ciraṁ pariyattidhammaṁ pariharanti.",
  "atk-vin01a1:321_1": "Ime ca tādisā na honti.",
  "atk-vin01a1:321_2": "Tasmā aññamaññaṁ viheṭhentā vilomaṁ gaṇhantā “asuko thero jānissati, asuko thero jānissatī”ti sithilaṁ karontā taṁ brahmacariyaṁ khippaññeva antaradhāpesuṁ, saṅgahaṁ āropetvā na rakkhiṁsu.",
  "atk-vin01a1:321_3": "Seyyathāpīti tassatthassa opammanidassanaṁ.",
  "atk-vin01a1:321_4": "Vikiratīti vikkhipati.",
  "atk-vin01a1:321_5": "Vidhamatīti ṭhānantaraṁ neti.",
  "atk-vin01a1:321_6": "Viddhaṁsetīti ṭhitaṭṭhānato apaneti.",
  "atk-vin01a1:321_7": "Yathā taṁ suttena asaṅgahitattāti yathā suttena asaṅgahitattā aganthitattā abaddhattā evaṁ vikirati yathā suttena asaṅgahitāni vikiriyanti, evaṁ vikiratīti vuttaṁ hoti.",
  "atk-vin01a1:321_8": "Evameva khoti opammasampaṭipādanaṁ.",
  "atk-vin01a1:321_9": "Antaradhāpesunti vaggasaṅgaha-paṇṇāsasaṅgahādīhi asaṅgaṇhantā yaṁ yaṁ attano ruccati, taṁ tadeva gahetvā sesaṁ vināsesuṁ adassanaṁ nayiṁsu.",
  "atk-vin01a1:322_0": "Akilāsuno ca te bhagavanto ahesuṁ sāvake cetasā ceto paricca ovaditunti apica sāriputta te buddhā attano cetasā sāvakānaṁ ceto paricca paricchinditvā ovadituṁ akilāsuno ahesuṁ, paracittaṁ ñatvā anusāsaniṁ na bhāriyato na papañcato addasaṁsu.",
  "atk-vin01a1:322_1": "Bhūtapubbaṁ sāriputtātiādi tesaṁ akilāsubhāvappakāsanatthaṁ vuttaṁ.",
  "atk-vin01a1:322_2": "Bhiṁsanaketi bhayānake bhayajananake.",
  "atk-vin01a1:322_3": "Evaṁ vitakkethāti nekkhammavitakkādayo tayo vitakke vitakketha.",
  "atk-vin01a1:322_4": "Mā evaṁ vitakkayitthāti kāmavitakkādayo tayo akusalavitakke mā vitakkayittha.",
  "atk-vin01a1:322_5": "Evaṁ manasi karothāti “aniccaṁ dukkhamanattā asubha”nti manasi karotha.",
  "atk-vin01a1:322_6": "Mā evaṁ manasā katthāti “niccaṁ sukhaṁ attā subha”nti mā manasi akarittha.",
  "atk-vin01a1:322_7": "Idaṁ pajahathāti akusalaṁ pajahatha.",
  "atk-vin01a1:322_8": "Idaṁ upasampajja viharathāti kusalaṁ upasampajja paṭilabhitvā nipphādetvā viharatha.",
  "atk-vin01a1:323_0": "Anupādāyaāsavehi cittāni vimucciṁsūti aggahetvā vimucciṁsu.",
  "atk-vin01a1:323_1": "Tesañhi cittāni yehi āsavehi vimucciṁsu, na te tāni gahetvā vimucciṁsu.",
  "atk-vin01a1:323_2": "Anuppādanirodhena pana nirujjhamānā aggahetvā vimucciṁsu.",
  "atk-vin01a1:323_3": "Tena vuttaṁ –",
  "atk-vin01a1:323_4": "“anupādāya āsavehi cittāni vimucciṁsū”ti.",
  "atk-vin01a1:323_5": "Sabbepi te arahattaṁ patvā sūriyarasmisamphuṭṭhamiva padumavanaṁ vikasitacittā ahesuṁ.",
  "atk-vin01a1:323_6": "Tatra sudaṁ sāriputta bhiṁsanakassa vanasaṇḍassa bhiṁsanakatasmiṁ hotīti tatrāti purimavacanāpekkhaṁ;",
  "atk-vin01a1:323_7": "sudanti padapūraṇamatte nipāto;",
  "atk-vin01a1:323_8": "sāriputtāti ālapanaṁ.",
  "atk-vin01a1:323_9": "Ayaṁ panettha atthayojanā –",
  "atk-vin01a1:323_10": "tatrāti yaṁ vuttaṁ “aññatarasmiṁ bhiṁsanake vanasaṇḍe”ti, tatra yo so bhiṁsanakoti vanasaṇḍo vutto, tassa bhiṁsanakassa vanasaṇḍassa bhiṁsanakatasmiṁ hoti, bhiṁsanakiriyāya hotīti attho. Kiṁ hoti?",
  "atk-vin01a1:323_11": "Idaṁ hoti –",
  "atk-vin01a1:323_12": "yo koci avītarāgo…pe…",
  "atk-vin01a1:323_13": "lomāni haṁsantīti.",
  "atk-vin01a1:324_0": "Atha vā tatrāti sāmiatthe bhummaṁ.",
  "atk-vin01a1:324_1": "Suiti nipāto;",
  "atk-vin01a1:324_2": "“kiṁ su nāma te bhonto samaṇabrāhmaṇā”tiādīsu viya.",
  "atk-vin01a1:324_3": "Idanti adhippetamatthaṁ paccakkhaṁ viya katvā dassanavacanaṁ.",
  "atk-vin01a1:324_4": "Suidanti sudaṁ, sandhivasena ikāralopo veditabbo.",
  "atk-vin01a1:324_5": "“Cakkhundriyaṁ, itthindriyaṁ, anaññātaññassāmītindriyaṁ, “kiṁ sūdha vitta”ntiādīsu viya.",
  "atk-vin01a1:324_6": "Ayaṁ panettha atthayojanā –",
  "atk-vin01a1:324_7": "tassa sāriputta bhiṁsanakassa vanasaṇḍassa bhiṁsanakatasmiṁ idaṁsu hoti.",
  "atk-vin01a1:324_8": "Bhiṁsanakatasminti bhiṁsanakabhāveti attho.",
  "atk-vin01a1:324_9": "Ekassa takārassa lopo daṭṭhabbo.",
  "atk-vin01a1:324_10": "Bhiṁsanakattasmintiyeva vā pāṭho.",
  "atk-vin01a1:324_11": "“Bhiṁsanakatāya” iti vā vattabbe liṅgavipallāso kato.",
  "atk-vin01a1:324_12": "Nimittatthe cetaṁ bhummavacanaṁ, tasmā evaṁ sambandho veditabbo –",
  "atk-vin01a1:324_13": "bhiṁsanakabhāve idaṁsu hoti, bhiṁsanakabhāvanimittaṁ bhiṁsanakabhāvahetu bhiṁsanakabhāvapaccayā idaṁsu hoti.",
  "atk-vin01a1:324_14": "Yo koci avītarāgo taṁ vanasaṇḍaṁ pavisati, yebhuyyena lomāni haṁsantīti bahutarāni lomāni haṁsanti uddhaṁ mukhāni sūcisadisāni kaṇṭakasadisāni ca hutvā tiṭṭhanti, appāni na haṁsanti.",
  "atk-vin01a1:324_15": "Bahutarānaṁ vā sattānaṁ haṁsanti.",
  "atk-vin01a1:324_16": "Appakānaṁ atisūrapurisānaṁ na haṁsanti.",
  "atk-vin01a1:325_0": "Idāni ayaṁ kho, sāriputta, hetūtiādi nigamanaṁ.",
  "atk-vin01a1:325_1": "Yañcettha antarantarā na vuttaṁ, taṁ uttānatthameva.",
  "atk-vin01a1:325_2": "Tasmā pāḷikkameneva veditabbaṁ.",
  "atk-vin01a1:325_3": "Yaṁ pana vuttaṁ na ciraṭṭhitikaṁ ahosīti, taṁ purisayugavasena vuttanti veditabbaṁ.",
  "atk-vin01a1:325_4": "Vassagaṇanāya hi vipassissa bhagavato asītivassasahassāni āyu, sammukhasāvakānampissa tattakameva.",
  "atk-vin01a1:325_5": "Evamassa yvāyaṁ sabbapacchimako sāvako, tena saha ghaṭetvā satasahassaṁ saṭṭhimattāni ca vassasahassāni brahmacariyaṁ aṭṭhāsi.",
  "atk-vin01a1:325_6": "Purisayugavasena pana yugaparamparāya āgantvā dveyeva purisayugāni aṭṭhāsi.",
  "atk-vin01a1:325_7": "Tasmā na ciraṭṭhitikanti vuttaṁ.",
  "atk-vin01a1:325_8": "Sikhissa pana bhagavato sattativassasahassāni āyu.",
  "atk-vin01a1:325_9": "Sammukhasāvakānampissa tattakameva.",
  "atk-vin01a1:325_10": "Vessabhussa bhagavato saṭṭhivassasahassāni āyu.",
  "atk-vin01a1:325_11": "Sammukhasāvakānampissa tattakameva.",
  "atk-vin01a1:325_12": "Evaṁ tesampi ye sabbapacchimakā sāvakā tehi saha ghaṭetvā satasahassato uddhaṁ cattālīsamattāni vīsatimattāni ca vassasahassāni brahmacariyaṁ aṭṭhāsi.",
  "atk-vin01a1:325_13": "Purisayugavasena pana yugaparamparāya āgantvā dve dveyeva purisayugāni aṭṭhāsi.",
  "atk-vin01a1:325_14": "Tasmā na ciraṭṭhitikanti vuttaṁ.",
  "atk-vin01a1:326_0": "20.",
  "atk-vin01a1:326_1": "Evaṁ āyasmā sāriputto tiṇṇaṁ buddhānaṁ brahmacariyassa na ciraṭṭhitikāraṇaṁ sutvā itaresaṁ tiṇṇaṁ brahmacariyassa ciraṭṭhitikāraṇaṁ sotukāmo puna bhagavantaṁ “ko pana bhante hetū”ti ādinā nayena pucchi.",
  "atk-vin01a1:326_2": "Bhagavāpissa byākāsi.",
  "atk-vin01a1:326_3": "Taṁ sabbaṁ vuttapaṭipakkhavasena veditabbaṁ.",
  "atk-vin01a1:326_4": "Ciraṭṭhitikabhāvepi cettha tesaṁ buddhānaṁ āyuparimāṇatopi purisayugatopi ubhayathā ciraṭṭhitikatā veditabbā.",
  "atk-vin01a1:326_5": "Kakusandhassa hi bhagavato cattālīsavassasahassāni āyu, koṇāgamanassa bhagavato tiṁsavassasahassāni, kassapassa bhagavato vīsativassasahassāni;",
  "atk-vin01a1:326_6": "sammukhasāvakānampi nesaṁ tattakameva.",
  "atk-vin01a1:326_7": "Bahūni ca nesaṁ sāvakayugāni paramparāya brahmacariyaṁ pavattesuṁ.",
  "atk-vin01a1:326_8": "Evaṁ tesaṁ āyuparimāṇatopi sāvakayugatopi ubhayathā brahmacariyaṁ ciraṭṭhitikaṁ ahosi.",
  "atk-vin01a1:327_0": "Amhākaṁ pana bhagavato kassapassa bhagavato upaḍḍhāyukappamāṇe dasavassasahassāyukakāle uppajjitabbaṁ siyā.",
  "atk-vin01a1:327_1": "Taṁ asambhuṇantena pañcavassasahassāyukakāle, ekavassasahassāyukakāle, pañcavassasatāyukakālepi vā uppajjitabbaṁ siyā.",
  "atk-vin01a1:327_2": "Yasmā panassa buddhattakārake dhamme esantassa pariyesantassa ñāṇaṁ paripācentassa gabbhaṁ gaṇhāpentassa vassasatāyukakāle ñāṇaṁ paripākamagamāsi.",
  "atk-vin01a1:327_3": "Tasmā atiparittāyukakāle uppanno.",
  "atk-vin01a1:327_4": "Tenassa sāvakaparamparāvasena ciraṭṭhitikampi brahmacariyaṁ āyuparimāṇavasena vassagaṇanāya naciraṭṭhitikamevāti vattuṁ vaṭṭati.",
  "atk-vin01a1:328_0": "21.Atha kho āyasmā sāriputtoti ko anusandhi?",
  "atk-vin01a1:328_1": "Evaṁ tiṇṇaṁ buddhānaṁ brahmacariyassa ciraṭṭhitikāraṇaṁ sutvā sikkhāpadapaññattiyeva ciraṭṭhitikabhāvahetūti niṭṭhaṁ gantvā bhagavatopi brahmacariyassa ciraṭṭhitikabhāvaṁ icchanto āyasmā sāriputto bhagavantaṁ sikkhāpadapaññattiṁ yāci.",
  "atk-vin01a1:328_2": "Tassā yācanavidhidassanatthametaṁ vuttaṁ –",
  "atk-vin01a1:328_3": "atha kho āyasmā sāriputto uṭṭhāyāsanā …pe…",
  "atk-vin01a1:328_4": "ciraṭṭhitikanti.",
  "atk-vin01a1:328_5": "Tattha addhaniyanti addhānakkhamaṁ;",
  "atk-vin01a1:328_6": "dīghakālikanti vuttaṁ hoti.",
  "atk-vin01a1:328_7": "Sesaṁ uttānatthameva.",
  "atk-vin01a1:329_0": "Athassa bhagavā “na tāvāyaṁ sikkhāpadapaññattikālo”ti pakāsento “āgamehi tvaṁ sāriputtā”tiādimāha.",
  "atk-vin01a1:329_1": "Tattha āgamehi tvanti tiṭṭha tāva tvaṁ;",
  "atk-vin01a1:329_2": "adhivāsehi tāva tvanti vuttaṁ hoti.",
  "atk-vin01a1:329_3": "Ādaratthavasenevettha dvikkhattuṁ vuttaṁ.",
  "atk-vin01a1:329_4": "Etena bhagavā sikkhāpadapaññattiyā sāvakānaṁ visayabhāvaṁ paṭikkhipitvā “buddhavisayova sikkhāpadapaññattī”ti āvikaronto “tathāgato vā”tiādimāha.",
  "atk-vin01a1:329_5": "Ettha ca tatthāti sikkhāpadapaññattiyācanāpekkhaṁ bhummavacanaṁ.",
  "atk-vin01a1:329_6": "Tatrāyaṁ yojanā –",
  "atk-vin01a1:329_7": "yaṁ vuttaṁ “sikkhāpadaṁ paññapeyyā”ti, tattha tassā sikkhāpadapaññattiyā tathāgatoyeva kālaṁ jānissatīti.",
  "atk-vin01a1:329_8": "Evaṁ vatvā akālaṁ tāva dassetuṁ “na tāva sāriputtā”tiādimāha.",
  "atk-vin01a1:330_0": "Tattha āsavā tiṭṭhanti etesūti āsavaṭṭhānīyā.",
  "atk-vin01a1:330_1": "Yesu diṭṭhadhammikasamparāyikā dukkhāsavā kilesāsavā ca parūpavādavippaṭisāravadhabandhanādayo ceva apāyadukkhavisesabhūtā ca āsavā tiṭṭhantiyeva, yasmā nesaṁ te kāraṇaṁ hontīti attho.",
  "atk-vin01a1:330_2": "Te āsavaṭṭhānīyā vītikkamadhammā yāva na saṅghe pātubhavanti, na tāva satthā sāvakānaṁ sikkhāpadaṁ paññapetīti ayamettha yojanā.",
  "atk-vin01a1:330_3": "Yadi hi paññapeyya, parūpavādā parūpārambhā garahadosā na parimucceyya.",
  "atk-vin01a1:331_0": "Kathaṁ?",
  "atk-vin01a1:331_1": "Paññapentena hi “yo pana bhikkhu methunaṁ dhammaṁ paṭiseveyyā”tiādi sabbaṁ paññapetabbaṁ bhaveyya.",
  "atk-vin01a1:331_2": "Adisvāva vītikkamadosaṁ imaṁ paññattiṁ ñatvā pare evaṁ upavādañca upārambhañca garahañca pavatteyyuṁ –",
  "atk-vin01a1:331_3": "“kathañhi nāma samaṇo gotamo bhikkhusaṅgho me anvāyiko vacanakaroti ettāvatā sikkhāpadehi paliveṭhessati, pārājikaṁ paññapessati?",
  "atk-vin01a1:331_4": "Nanu ime kulaputtā mahantaṁ bhogakkhandhaṁ mahantañca ñātiparivaṭṭaṁ hatthagatāni ca rajjānipi pahāya pabbajitā, ghāsacchādanaparamatāya santuṭṭhā, sikkhāya tibbagāravā, kāye ca jīvite ca nirapekkhā viharanti.",
  "atk-vin01a1:331_5": "Tesu nāma ko lokāmisabhūtaṁ methunaṁ vā paṭisevissati, parabhaṇḍaṁ vā harissati, parassa vā iṭṭhaṁ kantaṁ atimadhuraṁ jīvitaṁ upacchindissati, abhūtaguṇakathāya vā jīvitaṁ kappessati! Nanu pārājike apaññattepi pabbajjāsaṅkhepenevetaṁ pākaṭaṁ kata”nti.",
  "atk-vin01a1:331_6": "Tathāgatassa ca thāmañca balañca sattā na jāneyyuṁ.",
  "atk-vin01a1:331_7": "Paññattampi sikkhāpadaṁ kuppeyya, na yathāṭhāne tiṭṭheyya.",
  "atk-vin01a1:331_8": "Seyyathāpi nāma akusalo vejjo kañci anuppannagaṇḍaṁ purisaṁ pakkosāpetvā “ehi bho purisa, imasmiṁ te sarīrappadese mahāgaṇḍo uppajjitvā anayabyasanaṁ pāpessati, paṭikacceva naṁ tikicchāpehī”ti vatvā “sādhācariya, tvaṁyeva naṁ tikicchassū”ti vutto tassa arogaṁ sarīrappadesaṁ phāletvā lohitaṁ nīharitvā ālepanabandhanadhovanādīhi taṁ padesaṁ sañchaviṁ katvā taṁ purisaṁ vadeyya –",
  "atk-vin01a1:331_9": "“mahārogo te mayā tikicchito, dehi me deyyadhamma”nti.",
  "atk-vin01a1:331_10": "So taṁ “kimayaṁ bālavejjo vadati?",
  "atk-vin01a1:331_11": "Kataro kira me iminā rogo tikicchito?",
  "atk-vin01a1:331_12": "Nanu me ayaṁ dukkhañca janeti, lohitakkhayañca maṁ pāpetī”ti evaṁ upavadeyya ceva upārambheyya ca garaheyya ca, na cassa guṇaṁ jāneyya.",
  "atk-vin01a1:331_13": "Evameva yadi anuppanne vītikkamadose satthā sāvakānaṁ sikkhāpadaṁ paññapeyya, parūpavādādīhi ca na parimucceyya, na cassa thāmaṁ vā balaṁ vā sattā jāneyyuṁ, paññattampi sikkhāpadaṁ kuppeyya, na yathāṭhāne tiṭṭheyya.",
  "atk-vin01a1:331_14": "Tasmā vuttaṁ –",
  "atk-vin01a1:331_15": "“na tāva sāriputta satthā sāvakānaṁ…pe…",
  "atk-vin01a1:331_16": "pātubhavantī”ti.",
  "atk-vin01a1:332_0": "Evaṁ akālaṁ dassetvā puna kālaṁ dassetuṁ “yato ca kho sāriputtā”tiādimāha.",
  "atk-vin01a1:332_1": "Tattha yatoti yadā;",
  "atk-vin01a1:332_2": "yasmiṁ kāleti vuttaṁ hoti.",
  "atk-vin01a1:332_3": "Sesaṁ vuttānusāreneva veditabbaṁ.",
  "atk-vin01a1:332_4": "Ayaṁ vā hettha saṅkhepattho –",
  "atk-vin01a1:332_5": "yasmiṁ samaye “āsavaṭṭhānīyā dhammā”ti saṅkhyaṁ gatā vītikkamadosā saṅghe pātubhavanti, tadā satthā sāvakānaṁ sikkhāpadaṁ paññapeti, uddisati pātimokkhaṁ. Kasmā?",
  "atk-vin01a1:332_6": "Tesaṁyeva “āsavaṭṭhānīyā dhammā”ti saṅkhyaṁ gatānaṁ vītikkamadosānaṁ paṭighātāya.",
  "atk-vin01a1:332_7": "Evaṁ paññapento yathā nāma kusalo vejjo uppannaṁ gaṇḍaṁ phālanalepanabandhanadhovanādīhi tikicchanto rogaṁ vūpasametvā sañchaviṁ katvā na tveva upavādādiraho hoti, sake ca ācariyake viditānubhāvo hutvā sakkāraṁ pāpuṇāti;",
  "atk-vin01a1:332_8": "evaṁ na ca upavādādiraho hoti, sake ca sabbaññuvisaye viditānubhāvo hutvā sakkāraṁ pāpuṇāti.",
  "atk-vin01a1:332_9": "Tañcassa sikkhāpadaṁ akuppaṁ hoti, yathāṭhāne tiṭṭhatīti.",
  "atk-vin01a1:333_0": "Evaṁ āsavaṭṭhānīyānaṁ dhammānaṁ anuppattiṁ sikkhāpadapaññattiyā akālaṁ uppattiñca kālanti vatvā idāni tesaṁ dhammānaṁ anuppattikālañca uppattikālañca dassetuṁ “na tāva sāriputta idhekacce”tiādimāha.",
  "atk-vin01a1:333_1": "Tattha uttānatthāni padāni pāḷivaseneva veditabbāni.",
  "atk-vin01a1:333_2": "Ayaṁ pana anuttānapadavaṇṇanā –",
  "atk-vin01a1:333_3": "rattiyo jānantīti rattaññū, attano pabbajitadivasato paṭṭhāya bahukā rattiyo jānanti, cirapabbajitāti vuttaṁ hoti.",
  "atk-vin01a1:333_4": "Rattaññūhi mahattaṁ rattaññumahattaṁ;",
  "atk-vin01a1:333_5": "cirapabbajitehi mahantabhāvanti attho.",
  "atk-vin01a1:333_6": "Tatra rattaññumahattaṁ patte saṅghe upasenaṁ vaṅgantaputtaṁ ārabbha sikkhāpadaṁ paññattanti veditabbaṁ.",
  "atk-vin01a1:333_7": "So hāyasmā ūnadasavasse bhikkhū upasampādente disvā ekavasso saddhivihārikaṁ upasampādesi.",
  "atk-vin01a1:333_8": "Atha bhagavā sikkhāpadaṁ paññapesi –",
  "atk-vin01a1:333_9": "“na, bhikkhave, ūnadasavassena upasampādetabbo.",
  "atk-vin01a1:333_10": "Yo upasampādeyya, āpatti dukkaṭassā”ti.",
  "atk-vin01a1:333_11": "Evaṁ paññatte sikkhāpade puna bhikkhū “dasavassāmha dasavassāmhā”ti bālā abyattā upasampādenti.",
  "atk-vin01a1:333_12": "Atha bhagavā aparampi sikkhāpadaṁ paññāpesi –",
  "atk-vin01a1:333_13": "“na, bhikkhave, bālena abyattena upasampādetabbo.",
  "atk-vin01a1:333_14": "Yo upasampādeyya, āpatti dukkaṭassa.",
  "atk-vin01a1:333_15": "Anujānāmi, bhikkhave, byattena bhikkhunā paṭibalena dasavassena vā atirekadasavassena vā upasampādetu”nti rattaññumahattaṁ pattakāle dve sikkhāpadāni paññattāni.",
  "atk-vin01a1:334_0": "Vepullamahattanti vipulabhāvena mahattaṁ.",
  "atk-vin01a1:334_1": "Saṅgho hi yāva na theranavamajjhimānaṁ vasena vepullamahattaṁ patto hoti, tāva senāsanāni pahonti.",
  "atk-vin01a1:334_2": "Sāsane ekacce āsavaṭṭhānīyā dhammā na uppajjanti.",
  "atk-vin01a1:334_3": "Vepullamahattaṁ pana patte te uppajjanti.",
  "atk-vin01a1:334_4": "Atha satthā sāvakānaṁ sikkhāpadaṁ paññapeti.",
  "atk-vin01a1:334_5": "Tattha vepullamahattaṁ patte saṅghe paññattasikkhāpadāni “yo pana bhikkhu anupasampannena uttari dirattatirattaṁ sahaseyyaṁ kappeyya, pācittiyaṁ” ;",
  "atk-vin01a1:334_6": "“yā pana bhikkhunī anuvassaṁ vuṭṭhāpeyya, pācittiyaṁ” ;",
  "atk-vin01a1:334_7": "“yā pana bhikkhunī ekaṁ vassaṁ dve vuṭṭhāpeyya, pācittiya”nti iminā nayena veditabbāni.",
  "atk-vin01a1:335_0": "Lābhaggamahattanti lābhassa aggamahattaṁ;",
  "atk-vin01a1:335_1": "yo lābhassa aggo uttamo mahantabhāvo, taṁ patto hotīti attho.",
  "atk-vin01a1:335_2": "Lābhena vā aggamahattampi, lābhena seṭṭhattañca mahantattañca pattoti attho.",
  "atk-vin01a1:335_3": "Saṅgho hi yāva na lābhaggamahattaṁ patto hoti, tāva na lābhaṁ paṭicca āsavaṭṭhānīyā dhammā uppajjanti.",
  "atk-vin01a1:335_4": "Patte pana uppajjanti, atha satthā sāvakānaṁ sikkhāpadaṁ paññapeti –",
  "atk-vin01a1:335_5": "“yo pana bhikkhu acelakassa vā paribbājakassa vā paribbājikāya vā sahatthā khādanīyaṁ vā bhojanīyaṁ vā dadeyya, pācittiya”nti.",
  "atk-vin01a1:335_6": "Idañhi lābhaggamahattaṁ patte saṅghe sikkhāpadaṁ paññattaṁ.",
  "atk-vin01a1:336_0": "Bāhusaccamahattanti bāhusaccassa mahantabhāvaṁ.",
  "atk-vin01a1:336_1": "Saṅgho hi yāva na bāhusaccamahattaṁ patto hoti, tāva na āsavaṭṭhānīyā dhammā uppajjanti.",
  "atk-vin01a1:336_2": "Bāhusaccamahattaṁ patte pana yasmā ekampi nikāyaṁ, dvepi…pe…",
  "atk-vin01a1:336_3": "pañcapi nikāye uggahetvā ayoniso ummujjamānā puggalā rasena rasaṁ saṁsanditvā uddhammaṁ ubbinayaṁ satthusāsanaṁ dīpenti.",
  "atk-vin01a1:336_4": "Atha satthā “yo pana bhikkhu evaṁ vadeyya –",
  "atk-vin01a1:336_5": "tathāhaṁ bhagavatā dhammaṁ desitaṁ ājānāmi…pe…",
  "atk-vin01a1:336_6": "samaṇuddesopi ce evaṁ vadeyyā”tiādinā nayena sikkhāpadaṁ paññapetīti.",
  "atk-vin01a1:337_0": "Evaṁ bhagavā āsavaṭṭhānīyānaṁ dhammānaṁ anuppattikālañca uppattikālañca dassetvā tasmiṁ samaye sabbasopi tesaṁ abhāvaṁ dassento “nirabbudo hi sāriputtā”tiādimāha.",
  "atk-vin01a1:337_1": "Tattha nirabbudoti abbudavirahito;",
  "atk-vin01a1:337_2": "abbudā vuccanti corā, niccoroti attho.",
  "atk-vin01a1:337_3": "Corāti ca imasmiṁ atthe dussīlāva adhippetā.",
  "atk-vin01a1:337_4": "Te hi assamaṇāva hutvā samaṇapaṭiññatāya paresaṁ paccaye corenti.",
  "atk-vin01a1:337_5": "Tasmā nirabbudoti niccoro, niddussīloti vuttaṁ hoti.",
  "atk-vin01a1:337_6": "Nirādīnavoti nirupaddavo nirupasaggo;",
  "atk-vin01a1:337_7": "dussīlādīnavarahitoyevāti vuttaṁ hoti.",
  "atk-vin01a1:337_8": "Apagatakāḷakoti kāḷakā vuccanti dussīlāyeva;",
  "atk-vin01a1:337_9": "te hi suvaṇṇavaṇṇāpi samānā kāḷakadhammayogā kāḷakātveva veditabbā.",
  "atk-vin01a1:337_10": "Tesaṁ abhāvā apagatakāḷako.",
  "atk-vin01a1:337_11": "Apahatakāḷakotipi pāṭho.",
  "atk-vin01a1:337_12": "Suddhoti apagatakāḷakattāyeva suddho pariyodāto pabhassaro.",
  "atk-vin01a1:337_13": "Sāre patiṭṭhitoti sāro vuccanti sīla-samādhi-paññāvimutti-vimuttiñāṇadassanaguṇā, tasmiṁ sāre patiṭṭhitattā sāre patiṭṭhito.",
  "atk-vin01a1:338_0": "Evaṁ sāre patiṭṭhitabhāvaṁ vatvā puna so cassa sāre patiṭṭhitabhāvo evaṁ veditabboti dassento imesañhi sāriputtāti ādimāha.",
  "atk-vin01a1:338_1": "Tatrāyaṁ saṅkhepavaṇṇanā –",
  "atk-vin01a1:338_2": "yānimāni verañjāyaṁ vassāvāsaṁ upagatāni pañca bhikkhusatāni, imesaṁ yo guṇavasena pacchimako sabbaparittaguṇo bhikkhu, so sotāpanno.",
  "atk-vin01a1:338_3": "Sotāpannoti sotaṁ āpanno;",
  "atk-vin01a1:338_4": "sototi ca maggassetaṁ adhivacanaṁ.",
  "atk-vin01a1:338_5": "Sotāpannoti tena samannāgatassa puggalassa. Yathāha –",
  "atk-vin01a1:339_0": "“Soto sototi hidaṁ, sāriputta, vuccati;",
  "atk-vin01a1:339_1": "katamo nu kho, sāriputta, sototi?",
  "atk-vin01a1:339_2": "Ayameva hi, bhante, ariyo aṭṭhaṅgiko maggo, seyyathidaṁ –",
  "atk-vin01a1:339_3": "sammādiṭṭhi…pe…",
  "atk-vin01a1:339_4": "sammāsamādhī”ti.",
  "atk-vin01a1:339_5": "“Sotāpanno sotāpannoti hidaṁ, sāriputta, vuccati;",
  "atk-vin01a1:339_6": "katamo nu kho, sāriputta, sotāpanno”ti?",
  "atk-vin01a1:339_7": "“Yo hi, bhante, iminā ariyena aṭṭhaṅgikena maggena samannāgato, ayaṁ vuccati –",
  "atk-vin01a1:339_8": "sotāpanno.",
  "atk-vin01a1:339_9": "Soyamāyasmā evaṁnāmo evaṁgotto”ti.",
  "atk-vin01a1:339_10": "Idha pana maggena phalassa nāmaṁ dinnaṁ.",
  "atk-vin01a1:339_11": "Tasmā phalaṭṭho “sotāpanno”ti veditabbo.",
  "atk-vin01a1:340_0": "Avinipātadhammoti vinipātetīti vinipāto;",
  "atk-vin01a1:340_1": "nāssa vinipāto dhammoti avinipātadhammo, na attānaṁ apāyesu vinipātanasabhāvoti vuttaṁ hoti. Kasmā?",
  "atk-vin01a1:340_2": "Ye dhammā apāyagamanīyā, tesaṁ parikkhayā.",
  "atk-vin01a1:340_3": "Vinipatanaṁ vā vinipāto, nāssa vinipāto dhammoti avinipātadhammo, apāyesu vinipātanasabhāvo assa natthīti vuttaṁ hoti.",
  "atk-vin01a1:340_4": "Sammattaniyāmena maggena niyatattā niyato.",
  "atk-vin01a1:340_5": "Sambodhi paraṁ ayanaṁ parā gati assāti sambodhiparāyaṇo.",
  "atk-vin01a1:340_6": "Upari maggattayaṁ avassaṁ sampāpakoti attho. Kasmā?",
  "atk-vin01a1:340_7": "Paṭiladdhapaṭhamamaggattāti.",
  "atk-vin01a1:341_0": "Vinayapaññattiyācanakathā niṭṭhitā.",
  "atk-vin01a1:342_0": "Buddhāciṇṇakathā",
  "atk-vin01a1:343_0": "22.",
  "atk-vin01a1:343_1": "Evaṁ dhammasenāpatiṁ saññāpetvā verañjāyaṁ taṁ vassāvāsaṁ vītināmetvā vutthavasso mahāpavāraṇāya pavāretvā atha kho bhagavā āyasmantaṁ ānandaṁ āmantesi.",
  "atk-vin01a1:343_2": "Āmantesīti ālapi abhāsi sambodhesi. Kinti?",
  "atk-vin01a1:343_3": "Āciṇṇaṁ kho panetanti evamādi.",
  "atk-vin01a1:343_4": "Āciṇṇanti caritaṁ vattaṁ anudhammatā.",
  "atk-vin01a1:343_5": "Taṁ kho panetaṁ āciṇṇaṁ duvidhaṁ hoti –",
  "atk-vin01a1:343_6": "buddhāciṇṇaṁ, sāvakāciṇṇanti.",
  "atk-vin01a1:343_7": "Katamaṁ buddhāciṇṇaṁ?",
  "atk-vin01a1:343_8": "Idaṁ tāva ekaṁ –",
  "atk-vin01a1:343_9": "yehi nimantitā vassaṁ vasanti, na te anapaloketvā anāpucchitvā janapadacārikaṁ pakkamanti.",
  "atk-vin01a1:343_10": "Sāvakā pana apaloketvā vā anapaloketvā vā yathāsukhaṁ pakkamanti.",
  "atk-vin01a1:344_0": "Aparampi buddhāciṇṇaṁ –",
  "atk-vin01a1:344_1": "vutthavassā pavāretvā janasaṅgahatthāya janapadacārikaṁ pakkamantiyeva.",
  "atk-vin01a1:344_2": "Janapadacārikaṁ carantā ca mahāmaṇḍalaṁ majjhimamaṇḍalaṁ antimamaṇḍalanti imesaṁ tiṇṇaṁ maṇḍalānaṁ aññatarasmiṁ maṇḍale caranti.",
  "atk-vin01a1:344_3": "Tattha mahāmaṇḍalaṁ navayojanasatikaṁ, majjhimamaṇḍalaṁ chayojanasatikaṁ, antimamaṇḍalaṁ tiyojanasatikaṁ.",
  "atk-vin01a1:344_4": "Yadā mahāmaṇḍale cārikaṁ caritukāmā honti, tadā mahāpavāraṇāya pavāretvā pāṭipadadivase mahābhikkhusaṅghaparivārā nikkhamitvā gāmanigamādīsu mahājanaṁ āmisapaṭiggahena anuggaṇhantā dhammadānena cassa vivaṭṭupanissitaṁ kusalaṁ vaḍḍhentā navahi māsehi janapadacārikaṁ pariyosāpenti.",
  "atk-vin01a1:344_5": "Sace pana antovasse bhikkhūnaṁ samathavipassanā taruṇā honti, mahāpavāraṇāya appavāretvā pavāraṇāsaṅgahaṁ datvā kattikapuṇṇamāyaṁ pavāretvā māgasirassa paṭhamadivase mahābhikkhusaṅghaparivārā nikkhamitvā vuttanayeneva majjhimamaṇḍale aṭṭhahi māsehi cārikaṁ pariyosāpenti.",
  "atk-vin01a1:344_6": "Sace pana nesaṁ vutthavassānaṁ aparipākindriyā veneyyasattā honti, tesaṁ indriyaparipākaṁ āgamentā māgasiramāsampi tattheva vasitvā phussamāsassa paṭhamadivase mahābhikkhusaṅghaparivārā nikkhamitvā vuttanayeneva antimamaṇḍale sattahi māsehi cārikaṁ pariyosāpenti.",
  "atk-vin01a1:344_7": "Tesu ca maṇḍalesu yattha katthaci vicarantāpi te te satte kilesehi viyojentā sotāpattiphalādīhi payojentā veneyyavaseneva nānāvaṇṇāni pupphāni ocinantā viya caranti.",
  "atk-vin01a1:345_0": "Aparampi buddhānaṁ āciṇṇaṁ –",
  "atk-vin01a1:345_1": "devasikaṁ paccūsasamaye santaṁ sukhaṁ nibbānārammaṇaṁ katvā phalasamāpattisamāpajjanaṁ, phalasamāpattiyā vuṭṭhahitvā devasikaṁ mahākaruṇāsamāpattiyā samāpajjanaṁ, tato vuṭṭhahitvā dasasahassacakkavāḷe bodhaneyyasattasamavalokanaṁ.",
  "atk-vin01a1:346_0": "Aparampi buddhānaṁ āciṇṇaṁ –",
  "atk-vin01a1:346_1": "āgantukehi saddhiṁ paṭhamataraṁ paṭisanthārakaraṇaṁ, aṭṭhuppattivasena dhammadesanā, otiṇṇe dose sikkhāpadapaññāpananti idaṁ buddhāciṇṇaṁ.",
  "atk-vin01a1:347_0": "Katamaṁ sāvakāciṇṇaṁ?",
  "atk-vin01a1:347_1": "Buddhassa bhagavato kāle dvikkhattuṁ sannipāto pure vassūpanāyikāya ca kammaṭṭhānaggahaṇatthaṁ, vutthavassānañca adhigataguṇārocanatthaṁ upari kammaṭṭhānaggahaṇatthañca.",
  "atk-vin01a1:347_2": "Idaṁ sāvakāciṇṇaṁ.",
  "atk-vin01a1:347_3": "Idha pana buddhāciṇṇaṁ dassento āha –",
  "atk-vin01a1:347_4": "“āciṇṇaṁ kho panetaṁ, ānanda, tathāgatāna”nti.",
  "atk-vin01a1:348_0": "Āyāmāti āgaccha yāma.",
  "atk-vin01a1:348_1": "Apalokessāmāti cārikaṁ caraṇatthāya āpucchissāma.",
  "atk-vin01a1:348_2": "Evanti sampaṭicchanatthe nipāto.",
  "atk-vin01a1:348_3": "Bhanteti gāravādhivacanametaṁ;",
  "atk-vin01a1:348_4": "satthuno paṭivacanadānantipi vaṭṭati.",
  "atk-vin01a1:348_5": "Bhagavato paccassosīti bhagavato vacanaṁ paṭiassosi, abhimukho hutvā suṇi sampaṭicchi.",
  "atk-vin01a1:348_6": "Evanti iminā vacanena paṭiggahesīti vuttaṁ hoti.",
  "atk-vin01a1:349_0": "Atha kho bhagavā nivāsetvāti idha pubbaṇhasamayanti vā sāyanhasamayanti vā na vuttaṁ.",
  "atk-vin01a1:349_1": "Evaṁ santepi bhagavā katabhattakicco majjhanhikaṁ vītināmetvā āyasmantaṁ ānandaṁ pacchāsamaṇaṁ katvā nagaradvārato paṭṭhāya nagaravīthiyo suvaṇṇarasapiñjarāhi raṁsīhi samujjotayamāno yena verañjassa brāhmaṇassa nivesanaṁ tenupasaṅkami.",
  "atk-vin01a1:349_2": "Gharadvāre ṭhitamattameva cassa bhagavantaṁ disvā parijano ārocesi.",
  "atk-vin01a1:349_3": "Brāhmaṇo satiṁ paṭilabhitvā saṁvegajāto sahasā vuṭṭhāya mahārahaṁ āsanaṁ paññapetvā bhagavantaṁ paccuggamma “ito, bhagavā, upasaṅkamatū”ti āha.",
  "atk-vin01a1:349_4": "Bhagavā upasaṅkamitvā paññatte āsane nisīdi.",
  "atk-vin01a1:349_5": "Atha kho verañjo brāhmaṇo bhagavantaṁ upanisīditukāmo attanā ṭhitapadesato yena bhagavā tenupasaṅkami.",
  "atk-vin01a1:349_6": "Ito paraṁ uttānatthameva.",
  "atk-vin01a1:350_0": "Yaṁ pana brāhmaṇo āha –",
  "atk-vin01a1:350_1": "“apica yo deyyadhammo, so na dinno”ti.",
  "atk-vin01a1:350_2": "Tatrāyamadhippāyo –",
  "atk-vin01a1:350_3": "mayā nimantitānaṁ vassaṁvutthānaṁ tumhākaṁ temāsaṁ divase divase pāto yāgukhajjakaṁ, majjhanhike khādanīyabhojanīyaṁ, sāyanhe anekavidha pānavikati gandhapupphādīhi pūjāsakkāroti evamādiko yo deyyadhammo dātabbo assa, so na dinnoti.",
  "atk-vin01a1:350_4": "Tañca kho no asantanti ettha pana liṅgavipallāso veditabbo.",
  "atk-vin01a1:350_5": "So ca kho deyyadhammo amhākaṁ no asantoti ayañhettha attho.",
  "atk-vin01a1:350_6": "Atha vā yaṁ dānavatthuṁ mayaṁ tumhākaṁ dadeyyāma, tañca kho no asantanti evamettha attho veditabbo.",
  "atk-vin01a1:351_0": "Nopiadātukamyatāti adātukāmatāpi no natthi, yathā pahūtavittūpakaraṇānaṁ maccharīnaṁ.",
  "atk-vin01a1:351_1": "Taṁ kutettha labbhā bahukiccā gharāvāsāti tatrāyaṁ yojanā –",
  "atk-vin01a1:351_2": "yasmā bahukiccā gharāvāsā, tasmā ettha santepi deyyadhamme dātukamyatāya ca taṁ kuto labbhā kuto taṁ sakkā laddhuṁ, yaṁ mayaṁ tumhākaṁ deyyadhammaṁ dadeyyāmāti gharāvāsaṁ garahanto āha.",
  "atk-vin01a1:351_3": "So kira mārena āvaṭṭitabhāvaṁ na jānāti, “gharāvāsapalibodhena me satisammoso jāto”ti maññi, tasmā evamāha. Apica –",
  "atk-vin01a1:351_4": "taṁ kutettha labbhāti imasmiṁ temāsabbhantare yamahaṁ tumhākaṁ dadeyyaṁ, taṁ kuto labbhā?",
  "atk-vin01a1:351_5": "Bahukiccā hi gharāvāsāti evamettha yojanā veditabbā.",
  "atk-vin01a1:352_0": "Atha brāhmaṇo “yaṁnūnāhaṁ yaṁ me tīhi māsehi dātabbaṁ siyā, taṁ sabbaṁ ekadivaseneva dadeyya”nti cintetvā adhivāsetu me bhavaṁ gotamotiādimāha.",
  "atk-vin01a1:352_1": "Tattha svātanāyāti yaṁ me tumhesu sakkāraṁ karoto sve bhavissati puññañceva pītipāmojjañca, tadatthāya.",
  "atk-vin01a1:352_2": "Atha tathāgato “sace ahaṁ nādhivāseyyaṁ, ‘ayaṁ temāsaṁ kiñci aladdhā kupito maññe, tena me yāciyamāno ekabhattampi na paṭiggaṇhāti, natthi imasmiṁ adhivāsanakhanti, asabbaññū aya’nti evaṁ brāhmaṇo ca verañjāvāsino ca garahitvā bahuṁ apuññaṁ pasaveyyuṁ, taṁ tesaṁ mā ahosī”ti tesaṁ anukampāya adhivāsesi bhagavā tuṇhībhāvena.",
  "atk-vin01a1:353_0": "Adhivāsetvā ca atha kho bhagavā verañjaṁ brāhmaṇaṁ “alaṁ gharāvāsapalibodhacintāyā”ti saññāpetvā taṅkhaṇānurūpāya dhammiyā kathāya diṭṭhadhammikasamparāyikaṁ atthaṁ sandassetvā kusale dhamme samādapetvā gaṇhāpetvā tattha ca naṁ samuttejetvā saussāhaṁ katvā tāya saussāhatāya aññehi ca vijjamānaguṇehi sampahaṁsetvā dhammaratanavassaṁ vassetvā uṭṭhāyāsanā pakkāmi.",
  "atk-vin01a1:353_1": "Pakkante ca pana bhagavati verañjo brāhmaṇo puttadāraṁ āmantesi –",
  "atk-vin01a1:353_2": "“mayaṁ, bhaṇe, bhagavantaṁ temāsaṁ nimantetvā ekadivasaṁ ekabhattampi nādamha.",
  "atk-vin01a1:353_3": "Handa, dāni tathā dānaṁ paṭiyādetha yathā temāsikopi deyyadhammo sve ekadivaseneva dātuṁ sakkā hotī”ti.",
  "atk-vin01a1:353_4": "Tato paṇītaṁ dānaṁ paṭiyādāpetvā yaṁ divasaṁ bhagavā nimantito, tassā rattiyā accayena āsanaṭṭhānaṁ alaṅkārāpetvā mahārahāni āsanāni paññapetvā gandhadhūmavāsakusumavicitraṁ mahāpūjaṁ sajjetvā bhagavato kālaṁ ārocāpesi.",
  "atk-vin01a1:353_5": "Tena vuttaṁ –",
  "atk-vin01a1:353_6": "“atha kho verañjo brāhmaṇo tassā rattiyā accayena…pe…",
  "atk-vin01a1:353_7": "niṭṭhitaṁ bhatta”nti.",
  "atk-vin01a1:354_0": "23.",
  "atk-vin01a1:354_1": "Bhagavā bhikkhusaṅghaparivuto tattha agamāsi.",
  "atk-vin01a1:354_2": "Tena vuttaṁ –",
  "atk-vin01a1:354_3": "“atha kho bhagavā…pe…",
  "atk-vin01a1:354_4": "nisīdi saddhiṁ bhikkhusaṅghenā”ti.",
  "atk-vin01a1:354_5": "Atha kho verañjo brāhmaṇo buddhappamukhaṁ bhikkhusaṅghanti buddhappamukhanti buddhapariṇāyakaṁ;",
  "atk-vin01a1:354_6": "buddhaṁ saṅghattheraṁ katvā nisinnanti vuttaṁ hoti.",
  "atk-vin01a1:354_7": "Paṇītenāti uttamena.",
  "atk-vin01a1:354_8": "Sahatthāti sahatthena.",
  "atk-vin01a1:354_9": "Santappetvāti suṭṭhu tappetvā, paripuṇṇaṁ suhitaṁ yāvadatthaṁ katvā.",
  "atk-vin01a1:354_10": "Sampavāretvāti suṭṭhu pavāretvā ‘ala’nti hatthasaññāya mukhasaññāya vacībhedena ca paṭikkhipāpetvā.",
  "atk-vin01a1:354_11": "Bhuttāvinti bhuttavantaṁ.",
  "atk-vin01a1:354_12": "Onītapattapāṇinti pattato onītapāṇiṁ;",
  "atk-vin01a1:354_13": "apanītahatthanti vuttaṁ hoti.",
  "atk-vin01a1:354_14": "Ticīvarena acchādesīti ticīvaraṁ bhagavato adāsi.",
  "atk-vin01a1:354_15": "Idaṁ pana vohāravacanamattaṁ hoti “ticīvarena acchādesī”ti, tasmiñca ticīvare ekameko sāṭako sahassaṁ agghati.",
  "atk-vin01a1:354_16": "Iti brāhmaṇo bhagavato tisahassagghanakaṁ ticīvaramadāsi uttamaṁ kāsikavatthasadisaṁ.",
  "atk-vin01a1:354_17": "Ekamekañca bhikkhuṁ ekamekena dussayugenāti ekamekena dussayugaḷena.",
  "atk-vin01a1:354_18": "Tatra ekasāṭako pañcasatāni agghati.",
  "atk-vin01a1:354_19": "Evaṁ pañcannaṁ bhikkhusatānaṁ pañcasatasahassagghanakāni dussāni adāsi.",
  "atk-vin01a1:354_20": "Brāhmaṇo ettakampi datvā atuṭṭho puna sattaṭṭhasahassagghanake anekarattakambale ca paṭṭuṇṇapattapaṭe ca phāletvā phāletvā āyogaaṁsabaddhakakāyabandhanaparissāvanādīnaṁ atthāya adāsi.",
  "atk-vin01a1:354_21": "Satapākasahassapākānañca bhesajjatelānaṁ tumbāni pūretvā ekamekassa bhikkhuno abbhañjanatthāya sahassagghanakaṁ telamadāsi.",
  "atk-vin01a1:354_22": "Kiṁ bahunā, catūsu paccayesu na koci parikkhāro samaṇaparibhogo adinno nāma ahosi.",
  "atk-vin01a1:354_23": "Pāḷiyaṁ pana cīvaramattameva vuttaṁ.",
  "atk-vin01a1:355_0": "Evaṁ mahāyāgaṁ yajitvā saputtadāraṁ vanditvā nisinnaṁ atha kho bhagavā verañjaṁ brāhmaṇaṁ temāsaṁ mārāvaṭṭanena dhammasavanāmatarasaparibhogaparihīnaṁ ekadivaseneva dhammāmatavassaṁ vassetvā puripuṇṇasaṅkappaṁ kurumāno dhammiyākathāya sandassetvā…pe…",
  "atk-vin01a1:355_1": "uṭṭhāyāsanā pakkāmi.",
  "atk-vin01a1:355_2": "Brāhmaṇopi saputtadāro bhagavantañca bhikkhusaṅghañca vanditvā “punapi, bhante, amhākaṁ anuggahaṁ kareyyāthā”ti evamādīni vadanto anubandhitvā assūni pavattayamāno nivatti.",
  "atk-vin01a1:356_0": "Atha kho bhagavā verañjāyaṁ yathābhirantaṁ viharitvāti yathājjhāsayaṁ yathārucitaṁ vāsaṁ vasitvā verañjāya nikkhamitvā mahāmaṇḍale cārikāya caraṇakāle gantabbaṁ buddhavīthi pahāya dubbhikkhadosena kilantaṁ bhikkhusaṅghaṁ ujunāva maggena gahetvā gantukāmo soreyyādīni anupagamma payāgapatiṭṭhānaṁ gantvā tattha gaṅgaṁ nadiṁ uttaritvā yena bārāṇasī tadavasari.",
  "atk-vin01a1:356_1": "Tena avasari tadavasari.",
  "atk-vin01a1:356_2": "Tatrāpi yathājjhāsayaṁ viharitvā vesāliṁ agamāsi.",
  "atk-vin01a1:356_3": "Tena vuttaṁ –",
  "atk-vin01a1:356_4": "“anupagamma soreyyaṁ…pe…",
  "atk-vin01a1:356_5": "vesāliyaṁ viharati mahāvane kūṭāgārasālāya”nti.",
  "atk-vin01a1:357_0": "Buddhāciṇṇakathā niṭṭhitā.",
  "atk-vin01a1:358_0": "Samantapāsādikāya vinayasaṁvaṇṇanāya",
  "atk-vin01a1:359_0": "Verañjakaṇḍavaṇṇanā niṭṭhitā.",
  "atk-vin01a1:360_0": "Tatridaṁ samantapāsādikāya samantapāsādikattasmiṁ –",
  "atk-vin01a1:361_0": "Ācariyaparamparato, nidānavatthuppabhedadīpanato;",
  "atk-vin01a1:362_0": "Parasamayavivajjanato, sakasamayavisuddhito ceva.",
  "atk-vin01a1:363_0": "Byañjanaparisodhanato, padatthato pāḷiyojanakkamato;",
  "atk-vin01a1:364_0": "Sikkhāpadanicchayato, vibhaṅganayabhedadassanato.",
  "atk-vin01a1:365_0": "Sampassataṁ na dissati, kiñci apāsādikaṁ yato ettha;",
  "atk-vin01a1:366_0": "Viññūnamayaṁ tasmā, samantapāsādikātveva.",
  "atk-vin01a1:367_0": "Saṁvaṇṇanā pavattā, vinayassa vineyyadamanakusalena;",
  "atk-vin01a1:368_0": "Vuttassa lokanāthena, lokamanukampamānenāti.",
  "atk-vin01a1:369_0": "Verañjakaṇḍavaṇṇanā niṭṭhitā."
}