{
  "tika-s0403t0:0_0": "Namo tassa bhagavato arahato sammāsambuddhassa",
  "tika-s0403t0:1_0": "Aṅguttaranikāye",
  "tika-s0403t0:2_0": "Pañcakanipāta-ṭīkā",
  "tika-s0403t0:3_0": "1. Paṭhamapaṇṇāsakaṁ",
  "tika-s0403t0:4_0": "1. Sekhabalavaggo",
  "tika-s0403t0:5_0": "1. Saṁkhittasuttavaṇṇanā",
  "tika-s0403t0:6_0": "1.",
  "tika-s0403t0:6_1": "Pañcakanipātassa paṭhame kāmaṁ sampayuttadhammesu thirabhāvopi balaṭṭho eva, paṭipakkhehi pana akampanīyattaṁ sātisayaṁ balaṭṭhoti vuttaṁ –",
  "tika-s0403t0:6_2": "“assaddhiye na kampatī”ti.",
  "tika-s0403t0:7_0": "Saṁkhittasuttavaṇṇanā niṭṭhitā.",
  "tika-s0403t0:8_0": "2-6. Vitthatasuttādivaṇṇanā",
  "tika-s0403t0:9_0": "2-6.",
  "tika-s0403t0:9_1": "Dutiye hirīyatīti lajjati virajjati.",
  "tika-s0403t0:9_2": "Yasmā hirī pāpajigucchanalakkhaṇā, tasmā “jigucchatīti attho”ti vuttaṁ.",
  "tika-s0403t0:9_3": "Ottappatīti utrasati.",
  "tika-s0403t0:9_4": "Pāputrāsalakkhaṇañhi ottappaṁ.",
  "tika-s0403t0:10_0": "Paggahitavīriyoti saṅkocaṁ anāpannavīriyo.",
  "tika-s0403t0:10_1": "Tenāha “anosakkitamānaso”ti.",
  "tika-s0403t0:10_2": "Pahānatthāyāti samucchinnatthāya.",
  "tika-s0403t0:10_3": "Kusalānaṁ dhammānaṁ upasampadā nāma samadhigamo evāti āha “paṭilābhatthāyā”ti.",
  "tika-s0403t0:11_0": "Gatiatthā dhātusaddā buddhiatthā hontīti āha “udayañca vayañca paṭivijjhituṁ samatthāyā”ti.",
  "tika-s0403t0:11_1": "Missakanayenāyaṁ desanā gatāti āha “vikkhambhanavasena ca samucchedavasena cā”ti.",
  "tika-s0403t0:11_2": "Tenāha “vipassanāpaññāya ceva maggapaññāya cā”ti.",
  "tika-s0403t0:11_3": "Vipassanāpaññāya vikkhambhanakiriyato sā ca kho padesikāti nippadesikaṁ katvā dassetuṁ “maggapaññāya paṭilābhasaṁvattanato”ti vuttaṁ.",
  "tika-s0403t0:11_4": "Dukkhakkhayagāminibhāvepi eseva nayo.",
  "tika-s0403t0:11_5": "Sammāti yāthāvato.",
  "tika-s0403t0:11_6": "Akuppadhammatāya hi maggapaññāya khepitaṁ khepitameva, nāssa puna khepanakiccaṁ atthīti upāyena ñāyena sā pavattatīti āha “hetunā nayenā”ti.",
  "tika-s0403t0:11_7": "Tatiyādīsu natthi vattabbaṁ.",
  "tika-s0403t0:12_0": "Vitthatasuttādivaṇṇanā niṭṭhitā.",
  "tika-s0403t0:13_0": "7. Kāmasuttavaṇṇanā",
  "tika-s0403t0:14_0": "7.",
  "tika-s0403t0:14_1": "Sattame asanti lūnanti tenāti asitaṁ, dāttaṁ.",
  "tika-s0403t0:14_2": "Vividhā ābhañjanti bhāraṁ olambenti tenāti byābhaṅgī, vidhaṁ.",
  "tika-s0403t0:14_3": "Kulaputtoti ettha duvidho kulaputto jātikulaputto, ācārakulaputto ca.",
  "tika-s0403t0:14_4": "Tattha “tena kho pana samayena raṭṭhapālo nāma kulaputto tasmiṁyeva thullakoṭṭhike aggakulikassa putto”ti evaṁ āgato uccakulappasuto jātikulaputto nāma.",
  "tika-s0403t0:14_5": "“Ye te kulaputtā saddhā agārasmā anagāriyaṁ pabbajitā”ti evaṁ āgatā pana yattha katthaci kule pasutāpi ācārasampannā ācārakulaputto nāma.",
  "tika-s0403t0:14_6": "Idha pana ācārakulaputto adhippeto.",
  "tika-s0403t0:14_7": "Tenāha “kulaputtoti ācārakulaputto”ti.",
  "tika-s0403t0:14_8": "Yuttanti anucchavikaṁ, evaṁ vattabbataṁ arahatīti attho.",
  "tika-s0403t0:14_9": "Sesamettha uttānameva.",
  "tika-s0403t0:15_0": "Kāmasuttavaṇṇanā niṭṭhitā.",
  "tika-s0403t0:16_0": "8. Cavanasuttavaṇṇanā",
  "tika-s0403t0:17_0": "8.",
  "tika-s0403t0:17_1": "Aṭṭhame saddhāyāti iminā adhigamasaddhā dassitā.",
  "tika-s0403t0:17_2": "Catubbidhā hi saddhā –",
  "tika-s0403t0:17_3": "āgamanīyasaddhā, adhigamasaddhā, pasādasaddhā, okappanasaddhāti.",
  "tika-s0403t0:17_4": "Tattha āgamanīyasaddhā sabbaññubodhisattānaṁ pavattā hoti.",
  "tika-s0403t0:17_5": "Āgamanīyappaṭipadāya āgatā hi saddhā sātisayā mahābodhisattānaṁ paropadesena vinā saddheyyavatthuṁ aviparītato gahetvā adhimuccanato.",
  "tika-s0403t0:17_6": "Saccappaṭivedhato āgatasaddhā adhigamasaddhā suppabuddhādīnaṁ viya.",
  "tika-s0403t0:17_7": "“Sammāsambuddho bhagavā”tiādinā buddhādīsu uppajjanakappasādo pasādasaddhā mahākappinarājādīnaṁ viya.",
  "tika-s0403t0:17_8": "“Evameta”nti okkanditvā pakkhanditvā saddahanavasena kappanaṁ okappanaṁ, tadeva saddhāti okappanasaddhā.",
  "tika-s0403t0:17_9": "Tattha pasādasaddhā paraneyyarūpā hoti, savanamattenapi pasīdanato.",
  "tika-s0403t0:17_10": "Okappanasaddhā saddheyyaṁ vatthuṁ ogāhitvā anupavisitvā “evameta”nti paccakkhaṁ karontī viya pavattati.",
  "tika-s0403t0:18_0": "Cavanasuttavaṇṇanā niṭṭhitā.",
  "tika-s0403t0:19_0": "9. Paṭhamaagāravasuttavaṇṇanā",
  "tika-s0403t0:20_0": "9.",
  "tika-s0403t0:20_1": "Navame appatissayoti appatissavo va-kārassa ya-kāraṁ katvā niddeso.",
  "tika-s0403t0:20_2": "Garunā kismiñci vutto gāravavasena patissavanaṁ, patissavo, patissavabhūtaṁ, taṁsabhāvañca yaṁ kiñci gāravaṁ.",
  "tika-s0403t0:20_3": "Natthi etasmiṁ patissavoti appatissavo, gāravavirahito.",
  "tika-s0403t0:20_4": "Tenāha “ajeṭṭhako anīcavuttī”ti.",
  "tika-s0403t0:21_0": "Paṭhamaagāravasuttavaṇṇanā niṭṭhitā.",
  "tika-s0403t0:22_0": "10. Dutiyaagāravasuttavaṇṇanā",
  "tika-s0403t0:23_0": "10.",
  "tika-s0403t0:23_1": "Dasame vuddhintiādīsu sīlena vuddhiṁ, maggena viruḷhiṁ, nibbānena vepullaṁ.",
  "tika-s0403t0:23_2": "Sīlasamādhīhi vā vuddhiṁ, vipassanāmaggehi viruḷhiṁ, phalanibbānehi vepullaṁ.",
  "tika-s0403t0:23_3": "Ettha ca yassa catubbidhaṁ sīlaṁ akhaṇḍādibhāvappavattiyā suparisuddhaṁ visesabhāgiyattā appakasireneva maggaphalāvahaṁ saṅgharakkhitattherassa viya, so tādisena sīlena imasmiṁ dhammavinaye vuddhiṁ āpajjissati.",
  "tika-s0403t0:23_4": "Tena vuttaṁ –",
  "tika-s0403t0:23_5": "“sīlena vuddhi”nti.",
  "tika-s0403t0:23_6": "Yassa pana ariyamaggo uppanno, so virūḷhamūlo viya pādapo suppatiṭṭhitattā sāsane virūḷhiṁ āpanno nāma hoti.",
  "tika-s0403t0:23_7": "Tena vuttaṁ –",
  "tika-s0403t0:23_8": "“maggena virūḷhi”nti.",
  "tika-s0403t0:23_9": "Yo sabbakilesanibbānappatto, so arahā sīlādidhammakkhandhapāripūriyā sati vepullappatto hoti.",
  "tika-s0403t0:23_10": "Tena vuttaṁ “nibbānena vepulla”nti.",
  "tika-s0403t0:23_11": "Dutiyavikappe attho vuttanayānusārena veditabbo.",
  "tika-s0403t0:24_0": "Dutiyaagāravasuttavaṇṇanā niṭṭhitā.",
  "tika-s0403t0:25_0": "Sekhabalavaggavaṇṇanā niṭṭhitā."
}