{
  "tika-abh06t22:0_0": "22. Bāvīsatimo paricchedo",
  "tika-abh06t22:1_0": "Ñāṇadassanavisuddhiniddeso",
  "tika-abh06t22:2_0": "1319.",
  "tika-abh06t22:3_0": "Ito paraṁ tu bhikkhussa, hoti gotrabhumānasaṁ;",
  "tika-abh06t22:4_0": "Āvajjaniyaṭhānattā, maggacittassa taṁ pana.",
  "tika-abh06t22:5_0": "1320.",
  "tika-abh06t22:6_0": "Na cappaṭipadāñāṇa-dassanaṁ vā tatheva ca;",
  "tika-abh06t22:7_0": "Ñāṇadassanasuddhiṁ vā, bhajate na kudācanaṁ.",
  "tika-abh06t22:8_0": "1321.",
  "tika-abh06t22:9_0": "Ubhinnamantarā etaṁ, abbohārikameva taṁ;",
  "tika-abh06t22:10_0": "Vipassanāya sotasmiṁ, patitattā vipassanā.",
  "tika-abh06t22:11_0": "1322.",
  "tika-abh06t22:12_0": "Pothujjanikagottaṁ vā, abhibhuyya pavattito;",
  "tika-abh06t22:13_0": "Gottaṁ vuccati nibbānaṁ, tato bhavati gotrabhu.",
  "tika-abh06t22:14_0": "1323.",
  "tika-abh06t22:15_0": "Ñāṇaṁ catūsu maggesu, ñāṇadassanasuddhikaṁ;",
  "tika-abh06t22:16_0": "Tattha taṁ paṭhamaṁ maggaṁ, sampādetuṁ panicchatā.",
  "tika-abh06t22:17_0": "1324.",
  "tika-abh06t22:18_0": "Aññaṁ kiñcipi kātabbaṁ, bhikkhunā tena natthi taṁ;",
  "tika-abh06t22:19_0": "Yañhi tena ca kātabbaṁ, siyā taṁ katameva tu.",
  "tika-abh06t22:20_0": "1325.",
  "tika-abh06t22:21_0": "Anulomāvasānañhi, sūraṁ tikkhaṁ vipassanaṁ;",
  "tika-abh06t22:22_0": "Uppādentena taṁ sabbaṁ, katameva ca yoginā.",
  "tika-abh06t22:23_0": "1326.",
  "tika-abh06t22:24_0": "Tassānulomañāṇassa, ante tu animittakaṁ;",
  "tika-abh06t22:25_0": "Visaṅkhāraṁ nirodhañca, nibbānaṁ amataṁ padaṁ.",
  "tika-abh06t22:26_0": "1327.",
  "tika-abh06t22:27_0": "Gocaraṁ kurumānaṁ taṁ, nibbānārammaṇe pana;",
  "tika-abh06t22:28_0": "Paṭhamāvajjanañceva, paṭhamābhogatāpi ca.",
  "tika-abh06t22:29_0": "1328.",
  "tika-abh06t22:30_0": "Maggassānantarādīhi, paccayehi panacchahi;",
  "tika-abh06t22:31_0": "Tassa paccayabhāvañca, sādhayantaṁ tato pana.",
  "tika-abh06t22:32_0": "1329.",
  "tika-abh06t22:33_0": "Vipassanāya muddhañhi, sikhāpattāya tāya taṁ;",
  "tika-abh06t22:34_0": "Uppajjati anāvattaṁ-rammaṇaṁ tassa gotrabhu.",
  "tika-abh06t22:35_0": "1330.",
  "tika-abh06t22:36_0": "Ekenāvajjaneneva, ekissāyeva vīthiyā;",
  "tika-abh06t22:37_0": "Nānārammaṇatā cānu-lomagotrabhucetasaṁ.",
  "tika-abh06t22:38_0": "1331.",
  "tika-abh06t22:39_0": "Ṭhatvā āvajjanaṭṭhāne, tamanāvajjanampi ca;",
  "tika-abh06t22:40_0": "Maggassa pana taṁ saññaṁ, datvā viya nirujjhati.",
  "tika-abh06t22:41_0": "1332.",
  "tika-abh06t22:42_0": "Maggopi tena taṁ dinnaṁ, amuñcitvāva sañhitaṁ;",
  "tika-abh06t22:43_0": "Taṁ ñāṇamanubandhanto, jāyate tadanantaraṁ.",
  "tika-abh06t22:44_0": "1333.",
  "tika-abh06t22:45_0": "Kadācipi anibbiddhapubbaṁ maggo panesa hi;",
  "tika-abh06t22:46_0": "Lobhaṁ dosañca mohañca, viddhaṁsantova jāyati.",
  "tika-abh06t22:47_0": "1334.",
  "tika-abh06t22:48_0": "Na kevalamayaṁ maggo, dosanāsanameva ca;",
  "tika-abh06t22:49_0": "Karoti atha khopāyadvārānipi pidheti ca.",
  "tika-abh06t22:50_0": "1335.",
  "tika-abh06t22:51_0": "Anāmataggasaṁsāravaṭṭadukkhamahodadhiṁ;",
  "tika-abh06t22:52_0": "Apāramatighorañca, soseti ca asesato.",
  "tika-abh06t22:53_0": "1336.",
  "tika-abh06t22:54_0": "Micchāmaggaṁ panaṭṭhaṅgaṁ, jāyamāno ca ujjhati;",
  "tika-abh06t22:55_0": "Sabbaverabhayānettha, niccaṁ vūpasameti ca.",
  "tika-abh06t22:56_0": "1337.",
  "tika-abh06t22:57_0": "Buddhassorasaputtattaṁ, upaneti nayaṁ pana;",
  "tika-abh06t22:58_0": "Ānisaṁse anekepi, pavattayati yogino.",
  "tika-abh06t22:59_0": "1338.",
  "tika-abh06t22:60_0": "Dāyakenānisaṁsānaṁ, anekesamanena ca;",
  "tika-abh06t22:61_0": "Ādimaggena saṁyuttaṁ, ñāṇanti ñāṇadassanaṁ.",
  "tika-abh06t22:62_0": "Paṭhamamaggañāṇaṁ.",
  "tika-abh06t22:63_0": "1339.",
  "tika-abh06t22:64_0": "Tassevānantaraṁ tassa, vipākā dvepi tīṇi vā;",
  "tika-abh06t22:65_0": "Phalacittāni jāyante, na jāyante tato paraṁ.",
  "tika-abh06t22:66_0": "1340.",
  "tika-abh06t22:67_0": "Keci ekañca dve tīṇi, cattārīti vadanti tu;",
  "tika-abh06t22:68_0": "Na panetaṁ gahetabbaṁ, ajānitvā vadanti te.",
  "tika-abh06t22:69_0": "1341.",
  "tika-abh06t22:70_0": "Ekassāsevanaṁ natthi, tasmā dve anulomakā;",
  "tika-abh06t22:71_0": "Tehi āsevanaṁ laddhā, tatiyaṁ hoti gotrabhu.",
  "tika-abh06t22:72_0": "1342.",
  "tika-abh06t22:73_0": "Catutthaṁ maggacittaṁ tu,",
  "tika-abh06t22:74_0": "Tasmā tīṇi phalāni hi;",
  "tika-abh06t22:75_0": "Anulomā tayo honti,",
  "tika-abh06t22:76_0": "Catutthaṁ hoti gotrabhu.",
  "tika-abh06t22:77_0": "1343.",
  "tika-abh06t22:78_0": "Pañcamaṁ maggacittañca, phalāni dve tato pana;",
  "tika-abh06t22:79_0": "Sattacittaparamāva, ekāvajjanavīthi hi.",
  "tika-abh06t22:80_0": "1344.",
  "tika-abh06t22:81_0": "Ettāvatā paneso hi, sotāpannoti vuccati;",
  "tika-abh06t22:82_0": "Phalassa pariyosāne, bhavaṅgottaraṇaṁ siyā.",
  "tika-abh06t22:83_0": "1345.",
  "tika-abh06t22:84_0": "Tato bhavaṅgaṁ chinditvā, maggapekkhanahetukaṁ;",
  "tika-abh06t22:85_0": "Uppajjati manodvāre, āvajjanamano pana.",
  "tika-abh06t22:86_0": "1346.",
  "tika-abh06t22:87_0": "Tasmiṁ niruddhe maggassa, paccavekkhaṇasaññitā;",
  "tika-abh06t22:88_0": "Javanāni hi jāyante, satteva paṭipāṭiyā.",
  "tika-abh06t22:89_0": "1347.",
  "tika-abh06t22:90_0": "Eseva ca nayo ñeyyo, phalādīnampi pekkhane;",
  "tika-abh06t22:91_0": "Paccavekkhaṇañāṇāni, bhavantekūnavīsati.",
  "tika-abh06t22:92_0": "1348.",
  "tika-abh06t22:93_0": "Maggo phalaṁ pahīnā ca, kilesā avasiṭṭhakā;",
  "tika-abh06t22:94_0": "Nibbānañceti pañcete, paccavekkhaṇabhūmiyo.",
  "tika-abh06t22:95_0": "1349.",
  "tika-abh06t22:96_0": "Evaṁ so paccavekkhitvā, sotāpannopapattiyā;",
  "tika-abh06t22:97_0": "Yogamārabhate dhīro, dutiyāya ca bhūmiyā.",
  "tika-abh06t22:98_0": "1350.",
  "tika-abh06t22:99_0": "Khandhapañcakasaṅkhātaṁ, taṁ saṅkhāragataṁ puna;",
  "tika-abh06t22:100_0": "Aniccaṁ dukkhamanattāti, ñāṇena parimajjati.",
  "tika-abh06t22:101_0": "1351.",
  "tika-abh06t22:102_0": "Tato vipassanāvīthi-mogāhati ca tāvade;",
  "tika-abh06t22:103_0": "Tassevaṁ paṭipannassa, heṭṭhā vuttanayena tu.",
  "tika-abh06t22:104_0": "1352.",
  "tika-abh06t22:105_0": "Tato saṅkhārupekkhāya, avasāne tatheva ca;",
  "tika-abh06t22:106_0": "Ekāvajjanavārasmiṁ, gotrabhussa anantaraṁ.",
  "tika-abh06t22:107_0": "1353.",
  "tika-abh06t22:108_0": "Byāpādakāmarāgānaṁ, tanubhāvaṁ tu sādhayaṁ;",
  "tika-abh06t22:109_0": "Sakadāgāmimaggoyaṁ, jāyate dutiyo pana.",
  "tika-abh06t22:110_0": "Dutiyamaggañāṇaṁ.",
  "tika-abh06t22:111_0": "1354.",
  "tika-abh06t22:112_0": "Imassāpi ca ñāṇassa, heṭṭhā vuttanayenidha;",
  "tika-abh06t22:113_0": "Phalacittāni ñeyyāni, viññunā dvepi tīṇi vā.",
  "tika-abh06t22:114_0": "1355.",
  "tika-abh06t22:115_0": "Ettāvatā paneso hi, sakadāgāmi nāmayaṁ;",
  "tika-abh06t22:116_0": "Sakideva imaṁ lokaṁ, āgantvāntakaro bhave.",
  "tika-abh06t22:117_0": "1356.",
  "tika-abh06t22:118_0": "Heṭṭhā vuttanayeneva, pañcadhā paccavekkhaṇaṁ;",
  "tika-abh06t22:119_0": "Evaṁ so paccavekkhitvā, sakadāgāmipattiyā.",
  "tika-abh06t22:120_0": "1357.",
  "tika-abh06t22:121_0": "Yogamārabhate dhīro, tatiyāya ca bhūmiyā;",
  "tika-abh06t22:122_0": "Byāpādakāmarāgānaṁ, pahānāya ca paṇḍito.",
  "tika-abh06t22:123_0": "1358.",
  "tika-abh06t22:124_0": "Khandhapañcakasaṅkhātaṁ, taṁ saṅkhāragataṁ pana;",
  "tika-abh06t22:125_0": "Aniccaṁ dukkhamanattāti, ñāṇena parimajjati.",
  "tika-abh06t22:126_0": "1359.",
  "tika-abh06t22:127_0": "Tato vipassanāvīthi-mogāhati ca tāvade;",
  "tika-abh06t22:128_0": "Tassevaṁ paṭipannassa, heṭṭhā vuttanayena tu.",
  "tika-abh06t22:129_0": "1360.",
  "tika-abh06t22:130_0": "Tato saṅkhārupekkhāya, avasāne tatheva ca;",
  "tika-abh06t22:131_0": "Ekāvajjanavīthimhi, gotrabhussa anantaraṁ.",
  "tika-abh06t22:132_0": "1361.",
  "tika-abh06t22:133_0": "Byāpādakāmarāgānaṁ, mūlaghātaṁ tu sādhayaṁ;",
  "tika-abh06t22:134_0": "Tassānāgāmimaggoyaṁ, jāyate tatiyo pana.",
  "tika-abh06t22:135_0": "Tatiyamaggañāṇaṁ.",
  "tika-abh06t22:136_0": "1362.",
  "tika-abh06t22:137_0": "Imassāpi ca ñāṇassa, heṭṭhā vuttanayenidha;",
  "tika-abh06t22:138_0": "Pavatti phalacittānaṁ, veditabbā vibhāvinā.",
  "tika-abh06t22:139_0": "1363.",
  "tika-abh06t22:140_0": "Ettāvatā panesopi, hotināgāmi nāmayaṁ;",
  "tika-abh06t22:141_0": "Tattheva parinibbāyī, anāvattisabhāvato.",
  "tika-abh06t22:142_0": "1364.",
  "tika-abh06t22:143_0": "Heṭṭhā vuttanayeneva, pañcadhā paccavekkhaṇaṁ;",
  "tika-abh06t22:144_0": "Evaṁ so paccavekkhitvā, anāgāmiriyasāvako.",
  "tika-abh06t22:145_0": "1365.",
  "tika-abh06t22:146_0": "Yogamārabhate dhīro, catutthāya ca bhūmiyā;",
  "tika-abh06t22:147_0": "Pattiyārūparāgādi-pahānāya ca paṇḍito.",
  "tika-abh06t22:148_0": "1366.",
  "tika-abh06t22:149_0": "Tatheva saṅkhāragataṁ, aniccādivasena so;",
  "tika-abh06t22:150_0": "Parivattati ñāṇena, tatheva parimajjati.",
  "tika-abh06t22:151_0": "1367.",
  "tika-abh06t22:152_0": "Tato vipassanāvīthi-mogāhati ca tāvade;",
  "tika-abh06t22:153_0": "Tassevaṁ paṭipannassa, heṭṭhā vuttanayena tu.",
  "tika-abh06t22:154_0": "1368.",
  "tika-abh06t22:155_0": "Tato saṅkhārupekkhāya, avasāne tatheva ca;",
  "tika-abh06t22:156_0": "Ekāvajjanavārasmiṁ, gotrabhussa anantaraṁ.",
  "tika-abh06t22:157_0": "1369.",
  "tika-abh06t22:158_0": "Tassārahattamaggoyaṁ,",
  "tika-abh06t22:159_0": "Jāyate tu tato paraṁ;",
  "tika-abh06t22:160_0": "Rūparāgādidosānaṁ,",
  "tika-abh06t22:161_0": "Viddhaṁsāya karo pana.",
  "tika-abh06t22:162_0": "Catutthamaggañāṇaṁ.",
  "tika-abh06t22:163_0": "1370.",
  "tika-abh06t22:164_0": "Imassāpi ca ñāṇassa, heṭṭhā vuttanayenidha;",
  "tika-abh06t22:165_0": "Pavatti phalacittānaṁ, veditabbā vibhāvinā.",
  "tika-abh06t22:166_0": "1371.",
  "tika-abh06t22:167_0": "Ettāvatā paneso hi,",
  "tika-abh06t22:168_0": "Arahā nāma aṭṭhamo;",
  "tika-abh06t22:169_0": "Ariyo puggalo hoti,",
  "tika-abh06t22:170_0": "Mahākhīṇāsavo ayaṁ.",
  "tika-abh06t22:171_0": "1372.",
  "tika-abh06t22:172_0": "Anuppattasadattho ca,",
  "tika-abh06t22:173_0": "Khīṇasaṁyojano muni;",
  "tika-abh06t22:174_0": "Sadevakassa lokassa,",
  "tika-abh06t22:175_0": "Dakkhiṇeyyo anuttaro.",
  "tika-abh06t22:176_0": "1373.",
  "tika-abh06t22:177_0": "Ettāvatā catassopi, ñāṇadassanasuddhiyo;",
  "tika-abh06t22:178_0": "Hitatthāya ca bhikkhūnaṁ, saṅkhepeneva dassitā.",
  "tika-abh06t22:179_0": "1374.",
  "tika-abh06t22:180_0": "Saddhena sammā pana bhāvanīyā,",
  "tika-abh06t22:181_0": "Ariyāya paññāya ca bhāvanāya;",
  "tika-abh06t22:182_0": "Visuddhikāmena tapodhanena,",
  "tika-abh06t22:183_0": "Bhavakkhayaṁ patthayatā budhena.",
  "tika-abh06t22:184_0": "Iti abhidhammāvatāre ñāṇadassanavisuddhiniddeso nāma",
  "tika-abh06t22:185_0": "Bāvīsatimo paricchedo."
}