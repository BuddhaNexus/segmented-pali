{
  "tika-vin09t25:0_0": "Pāṭidesanīyakaṇḍaṁ",
  "tika-vin09t25:1_0": "2. Telaviññāpanādisikkhāpadavaṇṇanā",
  "tika-vin09t25:2_0": "Pāḷiyaṁanāgatesu pana aṭṭhasupīti pāḷimuttakesu sappiādīsu aṭṭhasupi.",
  "tika-vin09t25:3_0": "Telaviññāpanādisikkhāpadavaṇṇanā niṭṭhitā.",
  "tika-vin09t25:4_0": "Iti kaṅkhāvitaraṇiyā pātimokkhavaṇṇanāya",
  "tika-vin09t25:5_0": "Vinayatthamañjūsāyaṁ līnatthappakāsaniyaṁ",
  "tika-vin09t25:6_0": "Bhikkhunipātimokkhe pāṭidesanīyavaṇṇanā niṭṭhitā.",
  "tika-vin09t25:7_0": "1. Parimaṇḍalādisikkhāpadavaṇṇanā",
  "tika-vin09t25:8_0": "Sekhiyāni cevāti pañcasattati sekhiyāni ceva.",
  "tika-vin09t25:8_1": "“Bhikkhupātimokkhavaṇṇanāyaṁ vuttanayeneva veditabbā”ti iminā yasmā tādisaṁyevettha atthavinicchayaṁ vidū vadanti, tasmā visuṁ tesaṁ atthavaṇṇanā na vuttā.",
  "tika-vin09t25:8_2": "Tattha yā vuttā, sā idhāpi vuttāyevāti dasseti.",
  "tika-vin09t25:9_0": "Parimaṇḍalādisikkhāpadavaṇṇanā niṭṭhitā.",
  "tika-vin09t25:10_0": "Iti kaṅkhāvitaraṇiyā pātimokkhavaṇṇanāya",
  "tika-vin09t25:11_0": "Vinayatthamañjūsāyaṁ līnatthappakāsaniyaṁ",
  "tika-vin09t25:12_0": "Bhikkhunipātimokkhavaṇṇanā niṭṭhitā.",
  "tika-vin09t25:13_0": "Nigamanakathāvaṇṇanā",
  "tika-vin09t25:14_0": "Yaṁ pātimokkhassa vaṇṇanaṁ ārabhinti sambandho.",
  "tika-vin09t25:14_1": "“Mahāvihāravāsīna”nti idaṁ purimapacchimapadehi saddhiṁ sambandhitabbaṁ, mahāvihāravāsīnaṁ porāṇaṭṭhakathāhi vāti ca.",
  "tika-vin09t25:14_2": "Pāḷiyatthañca kevalanti sakalaṁ pāḷiatthañca, ubhatovibhaṅgañcāti vuttaṁ hoti.",
  "tika-vin09t25:14_3": "Etthāti etissaṁ kaṅkhāvitaraṇiyaṁ.",
  "tika-vin09t25:14_4": "Yasmā na hi atthīti sambandho.",
  "tika-vin09t25:14_5": "Yanti yaṁ padaṁ.",
  "tika-vin09t25:14_6": "Sīhaḷaṭṭhakathānayanti sīhaḷamātikaṭṭhakathānayaṁ.",
  "tika-vin09t25:14_7": "Aṭṭhakathāsāranti sīhaḷamātikaṭṭhakathāyaṁ atthasāraṁ, atha vā vinayaṭṭhakathāsu atthasāraṁ.",
  "tika-vin09t25:14_8": "Tenetaṁ dasseti –",
  "tika-vin09t25:14_9": "sīhaḷamātikaṭṭhakathāyaṁ atthasāraṁ ādāya imaṁ kaṅkhāvitaraṇiṁ karonto vinayaṭṭhakathāsupi idha vinicchaye yogakkhamaṁ atthasāraṁ ādāyeva akāsinti.",
  "tika-vin09t25:15_0": "Idāni sadevakassa lokassa accantasukhādhigamāya attano puññaṁ pariṇāmento “yathā ca niṭṭhaṁ sampattā”tiādigāthādvayamāha.",
  "tika-vin09t25:15_1": "Kalyāṇanissitāti kusalanissitā.",
  "tika-vin09t25:15_2": "Sabbasattānanti kāmāvacarādibhedānaṁ sabbesaṁ sattānaṁ.",
  "tika-vin09t25:16_0": "Nigamanakathāvaṇṇanā niṭṭhitā.",
  "tika-vin09t25:17_0": "Nigamanakathā",
  "tika-vin09t25:18_0": "Ettāvatā ca –",
  "tika-vin09t25:19_0": "1.",
  "tika-vin09t25:20_0": "Laṅkissaro yo vijitārirājo;",
  "tika-vin09t25:21_0": "Rājā parakkantabhujo yasassī;",
  "tika-vin09t25:22_0": "Tidhāgataṁ sīhaḷamekarajjaṁ;",
  "tika-vin09t25:23_0": "Akā nikāyañca tathā samaggaṁ.",
  "tika-vin09t25:24_0": "2.",
  "tika-vin09t25:25_0": "Pure pulatthimhi vare purānaṁ;",
  "tika-vin09t25:26_0": "Majjhamhi nānāratanākarānaṁ;",
  "tika-vin09t25:27_0": "Anantasampattibharābhirāme;",
  "tika-vin09t25:28_0": "Varācaluttaṅgagharābhirāme.",
  "tika-vin09t25:29_0": "3.",
  "tika-vin09t25:30_0": "Abhejjapākārasugopurasmiṁ ;",
  "tika-vin09t25:31_0": "Nirākulānekakulākulasmiṁ;",
  "tika-vin09t25:32_0": "Munindadāṭhaṅkuravāsabhūte;",
  "tika-vin09t25:33_0": "Yo locanānandavahe vasanto.",
  "tika-vin09t25:34_0": "4.",
  "tika-vin09t25:35_0": "Suphullitabbhoruhasādusīta",
  "tika-vin09t25:36_0": "Pasannanīrehi jalāsayehi;",
  "tika-vin09t25:37_0": "Supupphitānekakadambajambu-",
  "tika-vin09t25:38_0": "Punnāganāgādihi vābhiramme.",
  "tika-vin09t25:39_0": "5.",
  "tika-vin09t25:40_0": "Sudhāvadātehi manoharehi;",
  "tika-vin09t25:41_0": "Pākārapantīhi ca gopurehi;",
  "tika-vin09t25:42_0": "Vikiṇṇamuttāphalasannibhehi;",
  "tika-vin09t25:43_0": "Vilokanīyehi sudhātalehi.",
  "tika-vin09t25:44_0": "6.",
  "tika-vin09t25:45_0": "Katvāna pāsādasahassaramme;",
  "tika-vin09t25:46_0": "Tahiṁ tahiṁ pītikare vihāre;",
  "tika-vin09t25:47_0": "Mahādayo jetavanādayopi;",
  "tika-vin09t25:48_0": "Susaṁyamānaṁ yatinaṁ adāsi.",
  "tika-vin09t25:49_0": "7.",
  "tika-vin09t25:50_0": "Yo sādubhūtaṁ catupaccayañca;",
  "tika-vin09t25:51_0": "Guṇappasanno samaṇesu tesu;",
  "tika-vin09t25:52_0": "Niccaṁ mahoghaṁ viya vattayanto;",
  "tika-vin09t25:53_0": "Yojeti te ganthavipassanāsu.",
  "tika-vin09t25:54_0": "8.",
  "tika-vin09t25:55_0": "Kāritesu vihāresu, tena tesu yasassinā;",
  "tika-vin09t25:56_0": "Rammo yo pacchimārāmo, pupphārāmādisobhito.",
  "tika-vin09t25:57_0": "9.",
  "tika-vin09t25:58_0": "Pariveṇamhi nāmena, tahiṁ coḷakulantike;",
  "tika-vin09t25:59_0": "Pāsāde dassanīyamhi, vasanto karuṇāparo.",
  "tika-vin09t25:60_0": "10.",
  "tika-vin09t25:61_0": "Sisso sasīkarasvaccha-sīlācārassa dhīmato;",
  "tika-vin09t25:62_0": "Sāriputtamahāthera-mahāsāmissa tādino.",
  "tika-vin09t25:63_0": "11.",
  "tika-vin09t25:64_0": "Dhīrānekaguṇoghena, therena sucivuttinā;",
  "tika-vin09t25:65_0": "Vinayaṭṭhitikāmena, sumedhenābhiyācito.",
  "tika-vin09t25:66_0": "12.",
  "tika-vin09t25:67_0": "So buddhanāgattherohaṁ, bhikkhūnaṁ paramaṁ hitaṁ;",
  "tika-vin09t25:68_0": "Mahāvihāravāsīnaṁ, yatīnaṁ samayānugaṁ.",
  "tika-vin09t25:69_0": "13.",
  "tika-vin09t25:70_0": "Vinayatthādimañjūsaṁ, līnatthassa pakāsaniṁ;",
  "tika-vin09t25:71_0": "Mātikaṭṭhakathāyemaṁ, akāsiṁ sādhu vaṇṇanaṁ.",
  "tika-vin09t25:72_0": "14.",
  "tika-vin09t25:73_0": "Sāyaṁ subodhā budhavaṇṇanīyā;",
  "tika-vin09t25:74_0": "Saṁvaṇṇanā sattasahassamattā;",
  "tika-vin09t25:75_0": "Nirākarontī vinayamhi mohaṁ;",
  "tika-vin09t25:76_0": "Tamaṁ carantī sasi kheva bhātu.",
  "tika-vin09t25:77_0": "15.",
  "tika-vin09t25:78_0": "Ākaṅkhamānena paratthamiṭṭhaṁ;",
  "tika-vin09t25:79_0": "Mahatthasāraṁ suvinicchayañca;",
  "tika-vin09t25:80_0": "Saṁvaṇṇanaṁ sādhu pakubbatā yaṁ;",
  "tika-vin09t25:81_0": "Citaṁ mayā puññamanappabhūtaṁ.",
  "tika-vin09t25:82_0": "16.",
  "tika-vin09t25:83_0": "Puññena tenācitadānasīla-",
  "tika-vin09t25:84_0": "Mayādinānekavidhena ceva;",
  "tika-vin09t25:85_0": "Sattā anīghā sukhino averā;",
  "tika-vin09t25:86_0": "Pappontu sabbe sugatiṁ sivañca.",
  "tika-vin09t25:87_0": "17.",
  "tika-vin09t25:88_0": "Saddhiṁ yathopaddavamantarena;",
  "tika-vin09t25:89_0": "Gatā hi līnatthapadīpanīyaṁ;",
  "tika-vin09t25:90_0": "Tathā janānaṁ api dhammayuttā;",
  "tika-vin09t25:91_0": "Manorathā siddhimupentu niccaṁ.",
  "tika-vin09t25:92_0": "18.",
  "tika-vin09t25:93_0": "Kāle pavassantu sadā payodā;",
  "tika-vin09t25:94_0": "Dhammena pālentu mahiṁ mahindā;",
  "tika-vin09t25:95_0": "Sattā pasannā ratanattayasmiṁ;",
  "tika-vin09t25:96_0": "Dānādipuññābhiratā bhavantūti.",
  "tika-vin09t25:97_0": "Vinayatthamañjūsā līnatthappakāsanīnāmikākaṅkhāvitaraṇīabhinavaṭīkā niṭṭhitā."
}