{
  "cnd13:0.1_0": "Cūḷaniddesa",
  "cnd13:0.2_0": "Pārāyanavagganiddesa",
  "cnd13:0.3_0": "Pucchāniddesa",
  "cnd13:0.4_0": "9. Todeyyamāṇavapucchāniddesa",
  "cnd13:1.1_0": "**Yasmiṁ kāmā na vasanti,**",
  "cnd13:1.2_0": "(iccāyasmā todeyyo)",
  "cnd13:1.3_0": "**Taṇhā yassa na vijjati;**",
  "cnd13:1.4_0": "**Kathaṅkathā ca yo tiṇṇo,**",
  "cnd13:1.5_0": "**Vimokkho tassa kīdiso. **",
  "cnd13:2.1_0": "**Yasmiṁ kāmā na vasantī**ti yasmiṁ kāmā na vasanti na saṁvasanti na āvasanti na parivasantīti—",
  "cnd13:2.2_0": "yasmiṁ kāmā na vasanti.",
  "cnd13:2.3_0": "**Iccāyasmā todeyyo**ti.",
  "cnd13:2.4_0": "**Iccā**ti padasandhi …pe… padānupubbatāpetaṁ—",
  "cnd13:2.5_0": "iccāti.",
  "cnd13:2.6_0": "**Āyasmā**ti piyavacanaṁ …pe….",
  "cnd13:2.7_0": "**Todeyyo**ti tassa brāhmaṇassa nāmaṁ …pe… abhilāpoti—",
  "cnd13:2.8_0": "iccāyasmā todeyyo.",
  "cnd13:3.1_0": "**Taṇhā yassa na vijjatī**ti taṇhā yassa natthi na atthi na saṁvijjati nupalabbhati ñāṇagginā daḍḍhāti—",
  "cnd13:3.2_0": "taṇhā yassa na vijjati.",
  "cnd13:4.1_0": "**Kathaṅkathā ca yo tiṇṇo**ti kathaṅkathā ca yo tiṇṇo uttiṇṇo nitthiṇṇo atikkanto samatikkanto vītivattoti—",
  "cnd13:4.2_0": "kathaṅkathā ca yo tiṇṇo.",
  "cnd13:5.1_0": "**Vimokkho tassa kīdiso**ti vimokkho tassa kīdiso kiṁsaṇṭhito kiṁpakāro kiṁpaṭibhāgo icchitabboti vimokkhaṁ pucchatīti—",
  "cnd13:5.2_0": "vimokkho tassa kīdiso.",
  "cnd13:5.3_0": "Tenāha so brāhmaṇo—",
  "cnd13:6.1_0": "“Yasmiṁ kāmā na vasanti,",
  "cnd13:6.2_0": "(iccāyasmā todeyyo)",
  "cnd13:6.3_0": "Taṇhā yassa na vijjati;",
  "cnd13:6.4_0": "Kathaṅkathā ca yo tiṇṇo,",
  "cnd13:6.5_0": "Vimokkho tassa kīdiso”ti.",
  "cnd13:7.1_0": "**Yasmiṁ kāmā na vasanti,**",
  "cnd13:7.2_0": "(todeyyāti bhagavā)",
  "cnd13:7.3_0": "**Taṇhā yassa na vijjati;**",
  "cnd13:7.4_0": "**Kathaṅkathā ca yo tiṇṇo,**",
  "cnd13:7.5_0": "**Vimokkho tassa nāparo. **",
  "cnd13:8.1_0": "**Yasmiṁ kāmā na vasantī**ti.",
  "cnd13:8.2_0": "**Yasmin**ti yasmiṁ puggale arahante khīṇāsave.",
  "cnd13:8.3_0": "**Kāmā**ti uddānato dve kāmā—",
  "cnd13:8.4_0": "vatthukāmā ca kilesakāmā ca …pe…",
  "cnd13:8.5_0": "ime vuccanti vatthukāmā …pe…",
  "cnd13:8.6_0": "ime vuccanti kilesakāmā.",
  "cnd13:8.7_0": "**Yasmiṁ kāmā na vasantī**ti yasmiṁ kāmā na vasanti na saṁvasanti na āvasanti na parivasantīti—",
  "cnd13:8.8_0": "yasmiṁ kāmā na vasanti.",
  "cnd13:9.1_0": "**Todeyyāti bhagavā**ti.",
  "cnd13:9.2_0": "**Todeyyā**ti bhagavā taṁ brāhmaṇaṁ nāmena ālapati.",
  "cnd13:9.3_0": "**Bhagavā**ti gāravādhivacanametaṁ …pe… sacchikā paññatti, yadidaṁ bhagavāti—",
  "cnd13:9.4_0": "todeyyāti bhagavā.",
  "cnd13:10.1_0": "**Taṇhā yassa na vijjatī**ti.",
  "cnd13:10.2_0": "**Taṇhā**ti rūpataṇhā saddataṇhā gandhataṇhā rasataṇhā phoṭṭhabbataṇhā dhammataṇhā.",
  "cnd13:10.3_0": "**Yassā**ti arahato khīṇāsavassa.",
  "cnd13:10.4_0": "**Taṇhā yassa na vijjatī**ti taṇhā yassa natthi na atthi na saṁvijjati nupalabbhati, pahīnā samucchinnā vūpasantā paṭippassaddhā abhabbuppattikā ñāṇagginā daḍḍhāti—",
  "cnd13:10.5_0": "taṇhā yassa na vijjati.",
  "cnd13:11.1_0": "**Kathaṅkathā ca yo tiṇṇo**ti kathaṅkathā vuccati vicikicchā.",
  "cnd13:11.2_0": "Dukkhe kaṅkhā …pe… chambhitattaṁ cittassa manovilekho.",
  "cnd13:11.3_0": "**Yo**ti yo so arahaṁ khīṇāsavo.",
  "cnd13:11.4_0": "**Kathaṅkathā ca yo tiṇṇo**ti kathaṅkathā ca yo tiṇṇo uttiṇṇo nitthiṇṇo atikkanto samatikkanto vītivattoti—",
  "cnd13:11.5_0": "kathaṅkathā ca yo tiṇṇo.",
  "cnd13:12.1_0": "**Vimokkho tassa nāparo**ti natthi tassa aparo vimokkho.",
  "cnd13:12.2_0": "Yena vimokkhena vimucceyya vimutto so.",
  "cnd13:12.3_0": "Kataṁ tassa vimokkhena karaṇīyanti—",
  "cnd13:12.4_0": "vimokkho tassa nāparo.",
  "cnd13:12.5_0": "Tenāha bhagavā—",
  "cnd13:13.1_0": "“Yasmiṁ kāmā na vasanti,",
  "cnd13:13.2_0": "(todeyyāti bhagavā)",
  "cnd13:13.3_0": "Taṇhā yassa na vijjati;",
  "cnd13:13.4_0": "Kathaṅkathā ca yo tiṇṇo,",
  "cnd13:13.5_0": "Vimokkho tassa nāparo”ti.",
  "cnd13:14.1_0": "**Nirāsaso so uda āsasāno,**",
  "cnd13:14.2_0": "**Paññāṇavā so uda paññakappī;**",
  "cnd13:14.3_0": "**Muniṁ ahaṁ sakka yathā vijaññaṁ,**",
  "cnd13:14.4_0": "**Taṁ me viyācikkha samantacakkhu. **",
  "cnd13:15.1_0": "**Nirāsaso so uda āsasāno**ti nittaṇho so, udāhu sataṇho rūpe āsīsati, sadde …pe…",
  "cnd13:15.2_0": "gandhe …",
  "cnd13:15.3_0": "rase …",
  "cnd13:15.4_0": "phoṭṭhabbe …",
  "cnd13:15.5_0": "kulaṁ …",
  "cnd13:15.6_0": "gaṇaṁ …",
  "cnd13:15.7_0": "āvāsaṁ …",
  "cnd13:15.8_0": "lābhaṁ …",
  "cnd13:15.9_0": "yasaṁ …",
  "cnd13:15.10_0": "pasaṁsaṁ …",
  "cnd13:15.11_0": "sukhaṁ …",
  "cnd13:15.12_0": "cīvaraṁ …",
  "cnd13:15.13_0": "piṇḍapātaṁ …",
  "cnd13:15.14_0": "senāsanaṁ …",
  "cnd13:15.15_0": "gilānapaccayabhesajjaparikkhāraṁ …",
  "cnd13:15.16_0": "kāmadhātuṁ …",
  "cnd13:15.17_0": "rūpadhātuṁ …",
  "cnd13:15.18_0": "arūpadhātuṁ …",
  "cnd13:15.19_0": "kāmabhavaṁ …",
  "cnd13:15.20_0": "rūpabhavaṁ …",
  "cnd13:15.21_0": "arūpabhavaṁ …",
  "cnd13:15.22_0": "saññābhavaṁ …",
  "cnd13:15.23_0": "asaññābhavaṁ …",
  "cnd13:15.24_0": "nevasaññānāsaññābhavaṁ …",
  "cnd13:15.25_0": "ekavokārabhavaṁ …",
  "cnd13:15.26_0": "catuvokārabhavaṁ …",
  "cnd13:15.27_0": "pañcavokārabhavaṁ …",
  "cnd13:15.28_0": "atītaṁ …",
  "cnd13:15.29_0": "anāgataṁ …",
  "cnd13:15.30_0": "paccuppannaṁ …",
  "cnd13:15.31_0": "diṭṭhasutamutaviññātabbe dhamme āsīsati sādiyati pattheti piheti abhijappatīti—",
  "cnd13:15.32_0": "nirāsaso so uda āsasāno.",
  "cnd13:16.1_0": "**Paññāṇavā so uda paññakappī**ti.",
  "cnd13:16.2_0": "**Paññāṇavā so**ti paṇḍito paññavā buddhimā ñāṇī vibhāvī medhāvī.",
  "cnd13:16.3_0": "**Uda paññakappī**ti udāhu aṭṭhasamāpattiñāṇena vā pañcābhiññāñāṇena vā micchāñāṇena vā taṇhākappaṁ vā diṭṭhikappaṁ vā kappeti janeti sañjaneti nibbatteti abhinibbattetīti—",
  "cnd13:16.4_0": "paññāṇavā so uda paññakappī.",
  "cnd13:17.1_0": "**Muniṁ ahaṁ sakka yathā vijaññan**ti.",
  "cnd13:17.2_0": "**Sakkā**ti sakko bhagavā.",
  "cnd13:17.3_0": "Sakyakulā pabbajitotipi sakko.",
  "cnd13:17.4_0": "Atha vā aḍḍho mahaddhano dhanavātipi sakko.",
  "cnd13:17.5_0": "Tassimāni dhanāni, seyyathidaṁ—",
  "cnd13:17.6_0": "saddhādhanaṁ sīladhanaṁ hiridhanaṁ ottappadhanaṁ sutadhanaṁ cāgadhanaṁ paññādhanaṁ satipaṭṭhānadhanaṁ sammappadhānadhanaṁ iddhipādadhanaṁ indriyadhanaṁ baladhanaṁ bojjhaṅgadhanaṁ maggadhanaṁ phaladhanaṁ nibbānadhananti.",
  "cnd13:17.7_0": "Tehi anekavidhehi dhanaratanehi aḍḍho mahaddhano dhanavātipi sakko.",
  "cnd13:17.8_0": "Atha vā sakko pahu visavī alamatto sūro vīro vikkanto abhīrū acchambhī anutrāsī apalāyī pahīnabhayabheravo vigatalomahaṁsotipi sakko.",
  "cnd13:17.9_0": "**Muniṁ ahaṁ sakka yathā vijaññan**ti sakka yathāhaṁ muniṁ jāneyyaṁ ājāneyyaṁ vijāneyyaṁ paṭivijāneyyaṁ paṭivijjheyyanti—",
  "cnd13:17.10_0": "muniṁ ahaṁ sakka yathā vijaññaṁ.",
  "cnd13:18.1_0": "**Taṁ me viyācikkha samantacakkhū**ti.",
  "cnd13:18.2_0": "**Tan**ti yaṁ pucchāmi yaṁ yācāmi yaṁ ajjhesāmi yaṁ pasādemi.",
  "cnd13:18.3_0": "**Viyācikkhā**ti ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehi.",
  "cnd13:18.4_0": "**Samantacakkhū**ti samantacakkhu vuccati sabbaññutañāṇaṁ …pe…",
  "cnd13:18.5_0": "tathāgato tena samantacakkhūti—",
  "cnd13:18.6_0": "taṁ me viyācikkha samantacakkhu.",
  "cnd13:18.7_0": "Tenāha so brāhmaṇo—",
  "cnd13:19.1_0": "“Nirāsaso so uda āsasāno,",
  "cnd13:19.2_0": "Paññāṇavā so uda paññakappī;",
  "cnd13:19.3_0": "Muniṁ ahaṁ sakka yathā vijaññaṁ,",
  "cnd13:19.4_0": "Taṁ me viyācikkha samantacakkhū”ti.",
  "cnd13:20.1_0": "**Nirāsaso so na ca āsasāno,**",
  "cnd13:20.2_0": "**Paññāṇavā so na ca paññakappī;**",
  "cnd13:20.3_0": "**Evampi todeyya muniṁ vijāna,**",
  "cnd13:20.4_0": "**Akiñcanaṁ kāmabhave asattaṁ. **",
  "cnd13:21.1_0": "**Nirāsaso so na ca āsasāno**ti nittaṇho so.",
  "cnd13:21.2_0": "Na so sataṇho rūpe nāsīsati.",
  "cnd13:21.3_0": "Sadde …pe…",
  "cnd13:21.4_0": "gandhe …",
  "cnd13:21.5_0": "diṭṭhasutamutaviññātabbe dhamme nāsīsati na icchati na sādiyati na pattheti na piheti nābhijappatīti—",
  "cnd13:21.6_0": "nirāsaso so na ca āsasāno.",
  "cnd13:22.1_0": "**Paññāṇavā so na ca paññakappī**ti.",
  "cnd13:22.2_0": "**Paññāṇavā**ti paṇḍito paññavā buddhimā ñāṇī vibhāvī medhāvī.",
  "cnd13:22.3_0": "**Na ca paññakappī**ti aṭṭhasamāpattiñāṇena vā pañcābhiññāñāṇena vā micchāñāṇena vā taṇhākappaṁ vā na kappeti diṭṭhikappaṁ vā na kappeti na janeti na sañjaneti na nibbatteti nābhinibbattetīti—",
  "cnd13:22.4_0": "paññāṇavā so na ca paññakappī.",
  "cnd13:23.1_0": "**Evampi todeyya muniṁ vijānā**ti.",
  "cnd13:23.2_0": "**Munī**ti monaṁ vuccati ñāṇaṁ …pe… saṅgajālamaticca so muni.",
  "cnd13:23.3_0": "**Evampi todeyya muniṁ vijānā**ti todeyya, evaṁ muniṁ jāna paṭijāna paṭivijāna paṭivijjhāti—",
  "cnd13:23.4_0": "evampi todeyya muniṁ vijāna.",
  "cnd13:24.1_0": "**Akiñcanaṁ kāmabhave asattan**ti.",
  "cnd13:24.2_0": "**Akiñcanan**ti rāgakiñcanaṁ dosakiñcanaṁ mohakiñcanaṁ mānakiñcanaṁ diṭṭhikiñcanaṁ kilesakiñcanaṁ duccaritakiñcanaṁ.",
  "cnd13:24.3_0": "Yassetāni kiñcanāni pahīnāni samucchinnāni vūpasantāni paṭippassaddhāni abhabbuppattikāni ñāṇagginā daḍḍhāni, so vuccati akiñcano.",
  "cnd13:24.4_0": "**Kāmā**ti uddānato dve kāmā—",
  "cnd13:24.5_0": "vatthukāmā ca kilesakāmā ca …pe…",
  "cnd13:24.6_0": "ime vuccanti vatthukāmā …pe…",
  "cnd13:24.7_0": "ime vuccanti kilesakāmā.",
  "cnd13:24.8_0": "**Bhavā**ti dve bhavā—",
  "cnd13:24.9_0": "kammabhavo ca paṭisandhiko ca punabbhavo …pe…",
  "cnd13:24.10_0": "ayaṁ paṭisandhiko punabbhavo.",
  "cnd13:25.1_0": "**Akiñcanaṁ kāmabhave asattan**ti akiñcanaṁ puggalaṁ kāme ca bhave ca asattaṁ alaggaṁ alaggitaṁ apalibuddhaṁ nikkhantaṁ nissaṭaṁ vippamuttaṁ visaññuttaṁ vimariyādikatena cetasā viharantanti—",
  "cnd13:25.2_0": "akiñcanaṁ kāmabhave asattaṁ.",
  "cnd13:25.3_0": "Tenāha bhagavā—",
  "cnd13:26.1_0": "“Nirāsaso so na ca āsasāno,",
  "cnd13:26.2_0": "Paññāṇavā so na ca paññakappī;",
  "cnd13:26.3_0": "Evampi todeyya muniṁ vijāna,",
  "cnd13:26.4_0": "Akiñcanaṁ kāmabhave asattan”ti.",
  "cnd13:27.1_0": "Saha gāthāpariyosānā …pe…",
  "cnd13:27.2_0": "satthā me bhante bhagavā, sāvakohamasmīti.",
  "cnd13:27.3_0": "Todeyyamāṇavapucchāniddeso navamo."
}