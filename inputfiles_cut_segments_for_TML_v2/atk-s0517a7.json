{
  "atk-s0517a7:0_0": "6. Gatikathā",
  "atk-s0517a7:1_0": "Gatikathāvaṇṇanā",
  "atk-s0517a7:2_0": "231.",
  "atk-s0517a7:2_1": "Idāni tassā vimokkhuppattiyā hetubhūtaṁ hetusampattiṁ dassentena kathitāya gatikathāya apubbatthānuvaṇṇanā.",
  "atk-s0517a7:2_2": "Duhetukapaṭisandhikassāpi hi “natthi jhānaṁ apaññassā”ti vacanato jhānampi na uppajjati, kiṁ pana vimokkho.",
  "atk-s0517a7:2_3": "Tattha gatisampattiyāti nirayatiracchānayonipettivisayamanussadevasaṅkhātāsu pañcasu gatīsu manussadevasaṅkhātāya gatisampattiyā.",
  "atk-s0517a7:2_4": "Etena purimā tisso gativipattiyo paṭikkhipati.",
  "atk-s0517a7:2_5": "Gatiyā sampatti gatisampatti, sugatīti vuttaṁ hoti.",
  "atk-s0517a7:2_6": "Gatīti ca sahokāsā khandhā.",
  "atk-s0517a7:2_7": "Pañcasu ca gatīsu pettivisayaggahaṇeneva asurakāyopi gahito.",
  "atk-s0517a7:2_8": "Devāti cha kāmāvacaradevā brahmāno ca.",
  "atk-s0517a7:2_9": "Devaggahaṇena asurāpi saṅgahitā.",
  "atk-s0517a7:2_10": "Ñāṇasampayutteti ñāṇasampayuttapaṭisandhikkhaṇe.",
  "atk-s0517a7:2_11": "Khaṇopi hi ñāṇasampayuttayogena teneva vohārena vuttoti veditabbo.",
  "atk-s0517a7:2_12": "Katinaṁ hetūnanti alobhādosāmohahetūsu katinaṁ hetūnaṁ.",
  "atk-s0517a7:2_13": "Upapattīti upapajjanaṁ, nibbattīti attho.",
  "atk-s0517a7:3_0": "Yasmā pana suddakulajātāpi tihetukā honti, tasmā te sandhāya paṭhamapucchā.",
  "atk-s0517a7:3_1": "Yasmā ca yebhuyyena mahāpuññā tīsu mahāsālakulesu jāyanti, tasmā tesaṁ tiṇṇaṁ kulānaṁ vasena tisso pucchā.",
  "atk-s0517a7:3_2": "Pāṭho pana saṅkhitto.",
  "atk-s0517a7:3_3": "Mahatī sālā etesanti mahāsālā, mahāgharā mahāvibhavāti attho.",
  "atk-s0517a7:3_4": "Atha vā mahā sāro etesanti mahāsārāti vattabbe ra-kārassa la-kāraṁ katvā “mahāsālā”ti vuttaṁ.",
  "atk-s0517a7:3_5": "Khattiyā mahāsālā, khattiyesu vā mahāsālāti khattiyamahāsālā.",
  "atk-s0517a7:3_6": "Sesesupi eseva nayo.",
  "atk-s0517a7:3_7": "Tattha yassa khattiyassa gehe pacchimantena koṭisataṁ dhanaṁ nidhānagataṁ hoti, kahāpaṇānañca vīsati ambaṇāni divasaṁ valañje nikkhamanti, ayaṁ khattiyamahāsālo nāma.",
  "atk-s0517a7:3_8": "Yassa brāhmaṇassa gehe pacchimantena asītikoṭidhanaṁ nidhānagataṁ hoti, kahāpaṇānañca dasa ambaṇāni divasaṁ valañje nikkhamanti, ayaṁ brāhmaṇamahāsālo nāma.",
  "atk-s0517a7:3_9": "Yassa gahapatissa gehe pacchimantena cattālīsakoṭidhanaṁ nidhānagataṁ hoti, kahāpaṇānañca pañca ambaṇāni divasaṁ valañje nikkhamanti, ayaṁ gahapatimahāsālo nāma.",
  "atk-s0517a7:4_0": "Rūpāvacarānaṁ arūpāvacarānañca ekantatihetukattā “ñāṇasampayutte”ti na vuttaṁ, manussesu pana duhetukāhetukānañca sabbhāvato, kāmāvacaresu devesu duhetukānañca sabbhāvato sesesu “ñāṇasampayutte”ti vuttaṁ.",
  "atk-s0517a7:4_1": "Ettha ca kāmāvacaradevā pañcakāmaguṇaratiyā kīḷanti, sarīrajutiyā ca jotantīti devā, rūpāvacarabrahmāno jhānaratiyā kīḷanti, sarīrajutiyā ca jotantīti devā, arūpāvacarabrahmāno jhānaratiyā kīḷanti, ñāṇajutiyā ca jotantīti devā.",
  "atk-s0517a7:5_0": "232.Kusalakammassa javanakkhaṇeti atītajātiyā idha tihetukapaṭisandhijanakassa tihetukakāmāvacarakusalakammassa ca javanavīthiyaṁ punappunaṁ uppattivasena sattavāraṁ javanakkhaṇe, pavattanakāleti attho.",
  "atk-s0517a7:5_1": "Tayo hetū kusalāti alobho kusalahetu adoso kusalahetu amoho kusalahetu.",
  "atk-s0517a7:5_2": "Tasmiṁ khaṇe jātacetanāyāti tasmiṁ vuttakkhaṇeyeva jātāya kusalacetanāya.",
  "atk-s0517a7:5_3": "Sahajātapaccayā hontīti uppajjamānā ca sahauppādanabhāvena upakārakā honti.",
  "atk-s0517a7:5_4": "Tena vuccatīti tena sahajātapaccayabhāveneva vuccati.",
  "atk-s0517a7:5_5": "Kusalamūlapaccayāpi saṅkhārāti ekacittakkhaṇikapaccayākāranayena vuttaṁ.",
  "atk-s0517a7:5_6": "“Saṅkhārā”ti ca bahuvacanena tattha saṅkhārakkhandhasaṅgahitā sabbe cetasikā gahitāti veditabbaṁ.",
  "atk-s0517a7:5_7": "Apisaddena saṅkhārapaccayāpi kusalamūlānītipi vuttaṁ hoti.",
  "atk-s0517a7:6_0": "Nikantikkhaṇeti attano vipākaṁ dātuṁ paccupaṭṭhitakamme vā tathā paccupaṭṭhitakammena upaṭṭhāpite kammanimitte vā gatinimitte vā uppajjamānānaṁ nikantikkhaṇe.",
  "atk-s0517a7:6_1": "Nikantīti nikāmanā patthanā.",
  "atk-s0517a7:6_2": "Āsannamaraṇassa hi mohena ākulacittattā avīcijālāyapi nikanti uppajjati, kiṁ pana sesesu nimittesu.",
  "atk-s0517a7:6_3": "Dve hetūti lobho akusalahetu moho akusalahetu.",
  "atk-s0517a7:6_4": "Bhavanikanti pana paṭisandhianantaraṁ pavattabhavaṅgavīthito vuṭṭhitamattasseva attano khandhasantānaṁ ārabbha sabbesampi uppajjati.",
  "atk-s0517a7:6_5": "“Yassa vā pana yattha akusalā dhammā na uppajjittha, tassa tattha kusalā dhammā na uppajjitthāti āmantā”ti evamādi idameva sandhāya vuttaṁ.",
  "atk-s0517a7:6_6": "Tasmiṁ khaṇe jātacetanāyāti akusalacetanāya.",
  "atk-s0517a7:7_0": "Paṭisandhikkhaṇeti tena kammena gahitapaṭisandhikkhaṇe.",
  "atk-s0517a7:7_1": "Tayo hetūti alobho abyākatahetu adoso abyākatahetu amoho abyākatahetu.",
  "atk-s0517a7:7_2": "Tasmiṁ khaṇe jātacetanāyāti vipākābyākatacetanāya.",
  "atk-s0517a7:7_3": "Nāmarūpapaccayāpi viññāṇanti ettha tasmiṁ paṭisandhikkhaṇe tayo vipākahetū sesacetasikā ca nāmaṁ, hadayavatthu rūpaṁ.",
  "atk-s0517a7:7_4": "Tato nāmarūpapaccayatopi paṭisandhiviññāṇaṁ pavattati.",
  "atk-s0517a7:7_5": "Viññāṇapaccayāpi nāmarūpanti etthāpi nāmaṁ vuttappakārameva, rūpaṁ pana idha sahetukamanussapaṭisandhiyā adhippetattā gabbhaseyyakānaṁ vatthudasakaṁ kāyadasakaṁ bhāvadasakanti samatiṁsa rūpāni, saṁsedajānaṁ opapātikānañca paripuṇṇāyatanānaṁ cakkhudasakaṁ sotadasakaṁ ghānadasakaṁ jivhādasakañcāti samasattati rūpāni.",
  "atk-s0517a7:7_6": "Taṁ vuttappakāraṁ nāmarūpaṁ paṭisandhikkhaṇe paṭisandhiviññāṇapaccayā pavattati.",
  "atk-s0517a7:8_0": "Pañcakkhandhāti ettha paṭisandhicittena paṭisandhikkhaṇe labbhamānāni rūpāni rūpakkhandho, sahajātā vedanā vedanākkhandho, saññā saññākkhandho, sesacetasikā saṅkhārakkhandho, paṭisandhicittaṁ viññāṇakkhandho.",
  "atk-s0517a7:8_1": "Sahajātapaccayā hontīti cattāro arūpino khandhā aññamaññaṁ sahajātapaccayā honti, rūpakkhandhe cattāro mahābhūtā aññamaññaṁ sahajātapaccayā honti, arūpino khandhā ca hadayarūpañca aññamaññaṁ sahajātapaccayā honti, mahābhūtāpi upādārūpānaṁ sahajātapaccayā honti.",
  "atk-s0517a7:8_2": "Aññamaññapaccayā hontīti aññamaññaṁ uppādanupatthambhanabhāvena upakārakā honti, cattāro arūpino khandhā ca aññamaññapaccayā honti, cattāro mahābhūtā aññamaññapaccayā honti.",
  "atk-s0517a7:8_3": "Nissayapaccayā hontīti adhiṭṭhānākārena nissayākārena ca upakārakā honti, cattāro arūpino khandhā ca aññamaññaṁ nissayapaccayā hontīti sahajātā viya vitthāretabbā.",
  "atk-s0517a7:8_4": "Vippayuttapaccayā hontīti ekavatthukādibhāvānupagamanena vippayuttabhāvena upakārakā honti, arūpino khandhā paṭisandhirūpānaṁ vippayuttapaccayā honti, hadayarūpaṁ arūpīnaṁ khandhānaṁ vippayuttapaccayo hoti.",
  "atk-s0517a7:8_5": "“Pañcakkhandhā”ti hettha evaṁ yathālābhavasena vuttaṁ.",
  "atk-s0517a7:9_0": "Cattāro mahābhūtāti ettha tayo paccayā paṭhamaṁ vuttāyeva.",
  "atk-s0517a7:9_1": "Tayo jīvitasaṅkhārāti āyu ca usmā ca viññāṇañca.",
  "atk-s0517a7:9_2": "Āyūti rūpajīvitindriyaṁ arūpajīvitindriyañca.",
  "atk-s0517a7:9_3": "Usmāti tejodhātu.",
  "atk-s0517a7:9_4": "Viññāṇanti paṭisandhiviññāṇaṁ.",
  "atk-s0517a7:9_5": "Etāni hi uparūpari jīvitasaṅkhāraṁ saṅkharonti pavattentīti jīvitasaṅkhārā.",
  "atk-s0517a7:9_6": "Sahajātapaccayā hontīti arūpajīvitindriyaṁ paṭisandhiviññāṇañca sampayuttakānaṁ khandhānañca hadayarūpassa ca aññamaññasahajātapaccayā honti, tejodhātu tiṇṇaṁ mahābhūtānaṁ aññamaññasahajātapaccayo hoti, upādārūpānaṁ sahajātapaccayova, rūpajīvitindriyaṁ sahajātarūpānaṁ pariyāyena sahajātapaccayo hotīti veditabbaṁ.",
  "atk-s0517a7:9_7": "Aññamaññapaccayā honti, nissayapaccayā hontīti dvayaṁ arūpajīvitindriyaṁ paṭisandhiviññāṇañca sampayuttakhandhānaṁ aññamaññapaccayā honti.",
  "atk-s0517a7:9_8": "Aññamaññanissayapaccayā hontīti vuttanayeneva yojetvā veditabbaṁ.",
  "atk-s0517a7:9_9": "Vippayuttapaccayā hontīti arūpajīvitindriyaṁ paṭisandhiviññāṇañca paṭisandhirūpānaṁ vippayuttapaccayā honti.",
  "atk-s0517a7:9_10": "Rūpajīvitindriyaṁ pana aññamaññanissayavippayuttapaccayatte na yujjati.",
  "atk-s0517a7:9_11": "Tasmā “tayo jīvitasaṅkhārā”ti yathālābhavasena vuttaṁ.",
  "atk-s0517a7:9_12": "Nāmañca rūpañca vuttanayeneva catupaccayatte yojetabbaṁ.",
  "atk-s0517a7:9_13": "Cuddasadhammāti pañcakkhandhā, cattāro mahābhūtā, tayo jīvitasaṅkhārā, nāmañca rūpañcāti evaṁ gaṇanāvasena cuddasa dhammā.",
  "atk-s0517a7:9_14": "Tesañca upari aññesañca sahajātādipaccayabhāvo vuttanayo eva.",
  "atk-s0517a7:9_15": "Sampayuttapaccayā hontīti puna ekavatthukaekārammaṇaekuppādaekanirodhasaṅkhātena sampayuttabhāvena upakārakā honti.",
  "atk-s0517a7:10_0": "Pañcindriyānīti saddhindriyādīni.",
  "atk-s0517a7:10_1": "Nāmañcāti idha vedanādayo tayo khandhā.",
  "atk-s0517a7:10_2": "Viññāṇañcāti paṭisandhiviññāṇaṁ.",
  "atk-s0517a7:10_3": "Puna cuddasa dhammāti cattāro khandhā, pañcindriyāni, tayo hetū, nāmañca viññāṇañcāti evaṁ gaṇanāvasena cuddasa dhammā.",
  "atk-s0517a7:10_4": "Aṭṭhavīsati dhammāti purimā ca cuddasa, ime ca cuddasāti aṭṭhavīsati.",
  "atk-s0517a7:10_5": "Idha rūpassāpi paviṭṭhattā sampayuttapaccayaṁ apanetvā vippayuttapaccayo vutto.",
  "atk-s0517a7:11_0": "Evaṁ paṭisandhikkhaṇe vijjamānassa tassa tassa paccayuppannassa dhammassa taṁ taṁ paccayabhedaṁ dassetvā paṭhamaṁ niddiṭṭhe hetū nigametvā dassento imesaṁ aṭṭhannaṁ hetūnaṁ paccayā upapatti hotīti āha.",
  "atk-s0517a7:11_1": "Kammāyūhanakkhaṇe tayo kusalahetū, nikantikkhaṇe dve akusalahetū, paṭisandhikkhaṇe tayo abyākatahetūti evaṁ aṭṭha hetū.",
  "atk-s0517a7:11_2": "Tattha tayo kusalahetū, dve akusalahetū ca idha paṭisandhikkhaṇe pavattiyā upanissayapaccayā honti.",
  "atk-s0517a7:11_3": "Tayo abyākatahetū yathāyogaṁ hetupaccayasahajātapaccayavasena paccayā honti.",
  "atk-s0517a7:11_4": "Sesavāresupi eseva nayo.",
  "atk-s0517a7:12_0": "Arūpāvacarānaṁ pana rūpābhāvā nāmapaccayāpi viññāṇaṁ, viññāṇapaccayāpi nāmanti vuttaṁ.",
  "atk-s0517a7:12_1": "Rūpamissakacuddasakopi ca parihīno.",
  "atk-s0517a7:12_2": "Tassa parihīnattā “aṭṭhavīsati dhammā”ti vāro ca na labbhati.",
  "atk-s0517a7:13_0": "233.",
  "atk-s0517a7:13_1": "Idāni vimokkhassa paccayabhūtaṁ tihetukapaṭisandhiṁ dassetvā teneva sambandhena duhetukapaṭisandhivisesañca dassetukāmo gatisampattiyā ñāṇavippayuttetiādimāha.",
  "atk-s0517a7:13_2": "Kusalakammassa javanakkhaṇeti atītajātiyā idha paṭisandhijanakassa duhetukakusalakammassa vuttanayeneva javanakkhaṇe.",
  "atk-s0517a7:13_3": "Dve hetūti ñāṇavippayuttattā alobho kusalahetu adoso kusalahetu.",
  "atk-s0517a7:13_4": "Dve abyākatahetūpi alobhādosāyeva.",
  "atk-s0517a7:14_0": "Cattāri indriyānīti paññindriyavajjāni saddhindriyādīni cattāri.",
  "atk-s0517a7:14_1": "Dvādasa dhammāti paññindriyassa amohahetussa ca parihīnattā dvādasa.",
  "atk-s0517a7:14_2": "Tesaṁ dvinnaṁyeva parihīnattā chabbīsati.",
  "atk-s0517a7:14_3": "Channaṁ hetūnanti dvinnaṁ kusalahetūnaṁ, dvinnaṁ akusalahetūnaṁ, dvinnaṁ vipākahetūnanti evaṁ channaṁ hetūnaṁ.",
  "atk-s0517a7:14_4": "Rūpārūpāvacarā panettha ekantatihetukattā na gahitā.",
  "atk-s0517a7:14_5": "Sesaṁ paṭhamavāre vuttanayeneva veditabbaṁ.",
  "atk-s0517a7:14_6": "Imasmiṁ vāre duhetukapaṭisandhiyā duhetukakammasseva vuttattā tihetukakammena duhetukapaṭisandhi na hotīti vuttaṁ hoti.",
  "atk-s0517a7:14_7": "Tasmā yaṁ dhammasaṅgahaṭṭhakathāyaṁ tipiṭakamahādhammarakkhitattheravāde “tihetukakammena paṭisandhi tihetukāva hoti, duhetukāhetukā na hoti.",
  "atk-s0517a7:14_8": "Duhetukakammena duhetukāhetukā hoti, tihetukā na hotī”ti vuttaṁ, taṁ imāya pāḷiyā sameti.",
  "atk-s0517a7:14_9": "Yaṁ pana tipiṭakacūḷanāgattherassa ca moravāpivāsimahādattattherassa ca vādesu “tihetukakammena paṭisandhi tihetukāpi hoti duhetukāpi, ahetukā na hoti.",
  "atk-s0517a7:14_10": "Duhetukakammena duhetukāpi hoti ahetukāpi, tihetukā na hotī”ti vuttaṁ, taṁ imāya pāḷiyā viruddhaṁ viya dissati.",
  "atk-s0517a7:14_11": "Imissā kathāya hetuadhikārattā ahetukapaṭisandhi na vuttāti.",
  "atk-s0517a7:15_0": "Gatikathāvaṇṇanā niṭṭhitā."
}