{
  "mil5.5.1:0.1_0": "Milindapañha",
  "mil5.5.1:0.2_0": "Meṇḍakapañha",
  "mil5.5.1:0.3_0": "Santhavavagga",
  "mil5.5.1:0.4_0": "1. Santhavapañha",
  "mil5.5.1:1.1_0": "“Bhante nāgasena, bhāsitampetaṁ bhagavatā—",
  "mil5.5.1:2.1_0": "‘Santhavato bhayaṁ jātaṁ,",
  "mil5.5.1:2.2_0": "niketā jāyate rajo;",
  "mil5.5.1:2.3_0": "Aniketamasanthavaṁ,",
  "mil5.5.1:2.4_0": "etaṁ ve munidassanan’ti.",
  "mil5.5.1:3.1_0": "Puna ca bhagavatā bhaṇitaṁ—",
  "mil5.5.1:3.2_0": "‘vihāre kāraye ramme, vāsayettha bahussute’ti.",
  "mil5.5.1:3.3_0": "Yadi, bhante nāgasena, tathāgatena bhaṇitaṁ—",
  "mil5.5.1:3.4_0": "‘santhavato bhayaṁ jātaṁ, niketā jāyate rajo.",
  "mil5.5.1:3.5_0": "Aniketamasanthavaṁ, etaṁ ve munidassanan’ti, tena hi ‘vihāre kāraye ramme, vāsayettha bahussute’ti yaṁ vacanaṁ, taṁ micchā.",
  "mil5.5.1:3.6_0": "Yadi tathāgatena bhaṇitaṁ—",
  "mil5.5.1:3.7_0": "‘vihāre kāraye ramme, vāsayettha bahussute’ti, tena hi ‘santhavato bhayaṁ jātaṁ, niketā jāyate rajo.",
  "mil5.5.1:3.8_0": "Aniketamasanthavaṁ, etaṁ ve munidassanan’ti tampi vacanaṁ micchā.",
  "mil5.5.1:3.9_0": "Ayampi ubhato koṭiko pañho tavānuppatto, so tayā nibbāhitabbo”ti.",
  "mil5.5.1:4.1_0": "“Bhāsitampetaṁ, mahārāja, bhagavatā—",
  "mil5.5.1:4.2_0": "‘santhavato bhayaṁ jātaṁ, niketā jāyate rajo.",
  "mil5.5.1:4.3_0": "Aniketamasanthavaṁ, etaṁ ve munidassanan’ti.",
  "mil5.5.1:4.4_0": "Bhaṇitañca—",
  "mil5.5.1:4.5_0": "‘vihāre kāraye ramme, vāsayettha bahussute’ti.",
  "mil5.5.1:4.6_0": "Yaṁ, mahārāja, bhagavatā bhaṇitaṁ—",
  "mil5.5.1:4.7_0": "‘santhavato bhayaṁ jātaṁ, niketā jāyate rajo.",
  "mil5.5.1:4.8_0": "Aniketamasanthavaṁ, etaṁ ve munidassanan’ti, taṁ sabhāvavacanaṁ asesavacanaṁ nissesavacanaṁ nippariyāyavacanaṁ samaṇānucchavaṁ samaṇasāruppaṁ samaṇappatirūpaṁ samaṇārahaṁ samaṇagocaraṁ samaṇappaṭipadā samaṇappaṭipatti.",
  "mil5.5.1:4.9_0": "Yathā, mahārāja, āraññako migo araññe pavane caramāno nirālayo aniketo yathicchakaṁ sayati;",
  "mil5.5.1:4.10_0": "evameva kho, mahārāja, bhikkhunā ‘santhavato bhayaṁ jātaṁ, niketā jāyate rajo.",
  "mil5.5.1:4.11_0": "Aniketamasanthavaṁ, etaṁ ve munidassanan’ti cintetabbaṁ.",
  "mil5.5.1:5.1_0": "Yaṁ pana, mahārāja, bhagavatā bhaṇitaṁ—",
  "mil5.5.1:5.2_0": "‘vihāre kāraye ramme, vāsayettha bahussute’ti, taṁ dve atthavase sampassamānena bhagavatā bhaṇitaṁ.",
  "mil5.5.1:5.3_0": "Katame dve?",
  "mil5.5.1:5.4_0": "Vihāradānaṁ nāma sabbabuddhehi vaṇṇitaṁ anumataṁ thomitaṁ pasatthaṁ, taṁ te vihāradānaṁ datvā jātijarāmaraṇā parimuccissantīti.",
  "mil5.5.1:5.5_0": "Ayaṁ tāva paṭhamo ānisaṁso vihāradāne.",
  "mil5.5.1:6.1_0": "Puna caparaṁ vihāre vijjamāne bhikkhuniyo byattasaṅketā bhavissanti, sulabhaṁ dassanaṁ dassanakāmānaṁ, anikete duddassanā bhavissantīti.",
  "mil5.5.1:6.2_0": "Ayaṁ dutiyo ānisaṁso vihāradāne.",
  "mil5.5.1:6.3_0": "Ime dve atthavase sampassamānena bhagavatā bhaṇitaṁ—",
  "mil5.5.1:6.4_0": "‘vihāre kāraye ramme, vāsayettha bahussute’ti, na tattha buddhaputtena ālayo karaṇīyo nikete”ti.",
  "mil5.5.1:6.5_0": "“Sādhu, bhante nāgasena, evametaṁ tathā sampaṭicchāmī”ti.",
  "mil5.5.1:7.1_0": "Santhavapañho paṭhamo."
}