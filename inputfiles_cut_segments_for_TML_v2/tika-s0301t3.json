{
  "tika-s0301t3:0_0": "3. Kosalasaṁyuttaṁ",
  "tika-s0301t3:1_0": "1. Paṭhamavaggo",
  "tika-s0301t3:2_0": "1. Daharasuttavaṇṇanā",
  "tika-s0301t3:3_0": "112.Bhagavatāsaddhiṁ sammodīti bhagavato guṇe ajānanto kosalarājā attano khattiyamānena kevalaṁ bhagavatā saddhiṁ sammodi.",
  "tika-s0301t3:3_1": "Paṭhamāgate hi satthari tassa sammoditākāraṁ dassetuṁ “yathā”tiādi vuttaṁ.",
  "tika-s0301t3:3_2": "Yathā khamanīyādīni pucchantoti yathā bhagavā “kacci te, mahārāja, khamanīyaṁ, kacci yāpanīya”ntiādinā tena raññā saddhiṁ paṭhamaṁ pavattamodo ahosi pubbabhāsitāya, tadanukaraṇena evaṁ sopi rājā bhagavatā saddhiṁ samappavattamodo ahosīti yojanā.",
  "tika-s0301t3:3_3": "Taṁ pana samappavattamodanaṁ upamāya dassetuṁ “sītodakaṁ viyā”tiādi vuttaṁ.",
  "tika-s0301t3:3_4": "Tattha sammoditanti saṁsanditaṁ ekībhāvanti sammodanakiriyāya samānataṁ ekarūpataṁ, khamanīyanti “idaṁ catucakkaṁ navadvāraṁ sarīrayantaṁ dukkhabahulatāya sabhāvato dussahaṁ, kacci khamituṁ sakkuṇeyya”nti pucchati.",
  "tika-s0301t3:3_5": "Yāpanīyanti paccayāyattavuttikaṁ cirapabandhasaṅkhātāya yāpanāya kacci yāpetuṁ sakkuṇeyyaṁ.",
  "tika-s0301t3:3_6": "Sīsarogādiābādhābhāvena kacci appābādhaṁ.",
  "tika-s0301t3:3_7": "Dukkhajīvikābhāvena kacci appātaṅkaṁ.",
  "tika-s0301t3:3_8": "Taṁtaṁkiccakaraṇe uṭṭhānasukhatāya kacci lahuṭṭhānaṁ.",
  "tika-s0301t3:3_9": "Tadanurūpabalayogato kacci balaṁ.",
  "tika-s0301t3:3_10": "Sukhavihārasambhavena kacci phāsuvihāro atthīti tattha tattha kacci-saddaṁ yojetvā attho veditabbo.",
  "tika-s0301t3:3_11": "Balavappattā pīti pītiyeva.",
  "tika-s0301t3:3_12": "Taruṇapīti pāmojjaṁ.",
  "tika-s0301t3:3_13": "Sammodanaṁ janeti karotīti sammodanīyaṁ.",
  "tika-s0301t3:3_14": "Sammoditabbato sammodanīyanti imaṁ pana atthaṁ dassento “sammodituṁ yuttabhāvato”ti āha.",
  "tika-s0301t3:3_15": "Saritabbabhāvatoti anussaritabbabhāvato.",
  "tika-s0301t3:3_16": "“Saraṇīya”nti vattabbe dīghaṁ katvā “sāraṇīya”nti vuttaṁ.",
  "tika-s0301t3:4_0": "Suyyamānasukhatoti āpāthamadhurataṁ āha, anussariyamānasukhatoti vimaddaramaṇīyataṁ.",
  "tika-s0301t3:4_1": "Byañjanaparisuddhatāyāti sabhāvaniruttibhāvena tassā kathāya vacanacāturiyamāha, atthaparisuddhatāyāti atthassa nirupakkilesataṁ.",
  "tika-s0301t3:4_2": "Anekehi pariyāyehīti anekehi kāraṇehi.",
  "tika-s0301t3:4_3": "Adiṭṭhattāti upasaṅkamanavasena adiṭṭhattā.",
  "tika-s0301t3:4_4": "Guṇāguṇavasenāti guṇavasena gambhīrabhāvaṁ vā aguṇavasena uttānabhāvaṁ vā.",
  "tika-s0301t3:4_5": "Ovaṭṭikasāraṁ katvāti ovaṭṭikāya gahetabbasāravatthuṁ katvā.",
  "tika-s0301t3:4_6": "Lokanissaraṇabhavokkantipañhanti lokato nissaṭabhāvapañhañceva ādito bhavokkamanapañhañca.",
  "tika-s0301t3:4_7": "Satthu sammāsambuddhataṁ pucchanto hi “kiṁ bhavaṁ gotamo sabbalokato nissaṭo, sabbasattehi ca jeṭṭho”ti?",
  "tika-s0301t3:4_8": "Pucchati nāma.",
  "tika-s0301t3:4_9": "Yathā hi satthu sammāsambuddhatāya lokato nissaṭatā viññāyati, evaṁ sabbasattehi jeṭṭhabhāvato seṭṭhabhāvato.",
  "tika-s0301t3:4_10": "Svāyamattho aggapasādasuttādīhi vibhāvetabbo.",
  "tika-s0301t3:4_11": "Kathaṁ pana sambuddhatā viññāyatīti?",
  "tika-s0301t3:4_12": "Aviparītadhammadesanato.",
  "tika-s0301t3:4_13": "Ayamettha saṅkhepo, vitthāro pana visuddhimaggasaṁvaṇṇanādīsu vuttanayena veditabbo.",
  "tika-s0301t3:5_0": "Rājā satthu aviparītadhammadesanaṁ ajānanto tato evassa sammāsambodhiṁ asaddahanto “vuḍḍhataresupi cirapabbajitesu sammāsambuddhabhāve alabbhamāne tabbiparīte kathaṁ labbheyyā”ti maññamāno “kiṁ pana bhavaṁ gotamo”tiādiṁ vakkhati.",
  "tika-s0301t3:5_1": "Rājā attano laddhiyā na pucchati attano sammukhā tehi asammāsambuddhabhāvasseva paṭiññātattā.",
  "tika-s0301t3:5_2": "Yasmā te musāvāditāya attano upaṭṭhākādīnaṁ “buddhā maya”nti paṭijāniṁsu, tasmā vuttaṁ “loke mahājanena gahitapaṭiññāvasena pucchatī”ti.",
  "tika-s0301t3:5_3": "Svāyamattho āgamissati.",
  "tika-s0301t3:5_4": "Buddhasīhanādanti buddhānaṁ eva āveṇikaṁ sīhanādaṁ.",
  "tika-s0301t3:5_5": "Kāmaṁ maggañāṇapadaṭṭhānaṁ sabbaññutaññāṇaṁ, sambodhiñāṇe pana gahite taṁ atthato gahitameva hotīti vuttaṁ “sabbaññutaññāṇasaṅkhātaṁ sammāsambodhi”nti.",
  "tika-s0301t3:6_0": "Pabbajjūpagamanenāti yāya kāyaci pabbajjāya upagamanamattena samaṇā, na samitapāpatāya.",
  "tika-s0301t3:6_1": "Jātivasenāti jātimattena brāhmaṇā, na bāhitapāpatāya.",
  "tika-s0301t3:6_2": "Pabbajitasamūhasaṅkhāto saṅghoti pabbajitasamūhatāmattena saṅgho, na niyyānikadiṭṭhivisuddhasīlasāmaññavasena saṁhatattāti adhippāyo.",
  "tika-s0301t3:6_3": "Etesaṁ atthīti etesaṁ sabbaññupaṭiññātānaṁ parivārabhūto atthi.",
  "tika-s0301t3:6_4": "Svevāti pabbajitasamūhasaṅkhāto eva.",
  "tika-s0301t3:6_5": "Keci pana “pabbajitasamūhavasena.",
  "tika-s0301t3:6_6": "Saṅghino, gahaṭṭhasamūhavasena gaṇino”ti vadanti, taṁ tesaṁ matimattaṁ gaṇe eva loke saṅghasaddassa niruḷhattā.",
  "tika-s0301t3:6_7": "Ācārasikkhāpanavasenāti acelakavatacariyādi-ācārasikkhāpanavasena.",
  "tika-s0301t3:6_8": "Pākaṭāti saṅghīādibhāvena pakāsitā.",
  "tika-s0301t3:6_9": "“Appicchā”ti vatvā tattha labbhamānaṁ appicchataṁ dassetuṁ “apicchatāya vatthampi na nivāsentī”ti vuttaṁ.",
  "tika-s0301t3:6_10": "Na hi tesu sāsanikesu viya santaguṇaniguhanā appicchā labbhatīti.",
  "tika-s0301t3:6_11": "Yasoti kittisaddo.",
  "tika-s0301t3:6_12": "Taranti etena saṁsāroghanti evaṁ sammatattā titthaṁ vuccati laddhīti āha “titthakarāti laddhikarā”ti.",
  "tika-s0301t3:6_13": "Sādhusammatāti “sādhū”ti sammatā, na sādhūhi sammatāti āha “santo…pe…",
  "tika-s0301t3:6_14": "puthujjanassā”ti.",
  "tika-s0301t3:7_0": "Kappakolāhalanti kappato kolāhalaṁ, “kappuṭṭhānaṁ bhavissatī”ti devaputtehi ugghositamahāsaddo.",
  "tika-s0301t3:7_1": "Imeti pūraṇādayo.",
  "tika-s0301t3:7_2": "Buddhakolāhalanti devatāhi ghositaṁ buddhakolāhalaṁ.",
  "tika-s0301t3:7_3": "Payirupāsitvāti purisasutiparamparāya sutvā.",
  "tika-s0301t3:7_4": "Cintāmaṇivijjā nāma paracittajānāpanavijjā.",
  "tika-s0301t3:7_5": "Sā kevaṭṭasutte “maṇikā”ti āgatā, ādi-saddena gandhārisambhavavijjādiṁ saṅgaṇhāti.",
  "tika-s0301t3:7_6": "Tattha gandhāriyā vikubbanaṁ dasseti.",
  "tika-s0301t3:7_7": "Attabhāveti sarīre.",
  "tika-s0301t3:7_8": "Rājusmāti rājatejo.",
  "tika-s0301t3:8_0": "Sukkadhammoti anavajjadhammo nikkilesatā.",
  "tika-s0301t3:8_1": "Idaṁ gahetvāti idaṁ parammukhā “mayaṁ buddhā”ti vatvā attano sammukhā “na mayaṁ buddhā”ti tehi vuttavacanaṁ gahetvā.",
  "tika-s0301t3:8_2": "Evamāhāti “yepi te, bho gotama…pe…",
  "tika-s0301t3:8_3": "navo ca pabbajjāyā”ti evaṁ avoca.",
  "tika-s0301t3:8_4": "Attano paṭiññaṁ gahetvāti “na mayaṁ buddhā”ti tesaṁ attano purato pavattitaṁ paṭiññaṁ gahetvā.",
  "tika-s0301t3:8_5": "Īdise ṭhāne kiṁ-saddo paṭisedhavācako hotīti vuttaṁ “kinti paṭikkhepavacana”nti, kasmā paṭijānātīti attho?",
  "tika-s0301t3:9_0": "Na uññātabbāti na garahitabbā.",
  "tika-s0301t3:9_1": "Garahattho hi ayaṁ u-saddo.",
  "tika-s0301t3:9_2": "“Daharo”ti adhikatattā vakkhamānattā ca “khattiyoti rājakumāro”ti vuttaṁ.",
  "tika-s0301t3:9_3": "Urasā gacchatīti urago, yo koci sappo, idha pana adhippetaṁ dassetuṁ “āsīviso”ti āha.",
  "tika-s0301t3:9_4": "Sīlavantaṁ pabbajitaṁ dasseti sāmaññato “bhikkhū”ti vadanto.",
  "tika-s0301t3:9_5": "Idha pana yasmā “bhavampi no gotamo”tiādinā bhagavantaṁ uddissa kathaṁ samuṭṭhāpesi, tasmā bhagavā attānaṁ abbhantaraṁ akāsi.",
  "tika-s0301t3:9_6": "Yadipi viseso sāmaññajotanāya vibhāvito hoti, saṁsayuppattidīpakaṁ noti vuttaggahaṇaṁ pana taṁ paricchijjatīti.",
  "tika-s0301t3:9_7": "Tenāha “desanākusalatāyā”tiādi.",
  "tika-s0301t3:9_8": "Idāni avaññāparibhave payogato vibhāvetuṁ “ettha cā”tiādi vuttaṁ.",
  "tika-s0301t3:9_9": "Tattha acittīkatākāravasena avaññāya pākaṭabhāvo, vambhanavasena paribhavassāti adhippāyena kāyapayogavasena avaññā dassitā, vacīpayogavasena paribhavo, ubhayaṁ pana ubhayatthāpi pabhedato gahitaṁ, avaññaparibhavānaṁ dvinnampi ubhayattha pariggaho.",
  "tika-s0301t3:9_10": "Taṁ sabbampīti taṁ avaññādi sabbampi.",
  "tika-s0301t3:9_11": "Catūsupi taṁ na kātabbameva sampati āyatiñca anatthāvahattā.",
  "tika-s0301t3:10_0": "Tadatthadīpanāti tassa ādito vuttassa atthassa dīpanā.",
  "tika-s0301t3:10_1": "Visesatthadīpanāti tato visiṭṭhatthadīpanā.",
  "tika-s0301t3:10_2": "Khettānaṁ adhipatīti khattiyoti niruttinayena saddasiddhi veditabbā.",
  "tika-s0301t3:10_3": "Khettato vivādā satte tāyatīti khattiyoti lokiyā kathayanti.",
  "tika-s0301t3:10_4": "“Mahāsammato, khattiyo, rājā”ti evamāgatesu imesu dutiyaṁ.",
  "tika-s0301t3:10_5": "Akkharanti samaññā.",
  "tika-s0301t3:10_6": "Sā hi udayabbayābhāvato “na kadāci kharatīti akkhara”nti vuttā.",
  "tika-s0301t3:10_7": "Tenāha “nāmagottaṁ na jīratī”ti.",
  "tika-s0301t3:10_8": "Jātisampannanti sampannajātiṁ ativisuddhajātiṁ.",
  "tika-s0301t3:10_9": "Tīṇi kulānīti brāhmaṇavessasuddakulāni.",
  "tika-s0301t3:10_10": "Atikkamitvāti attano jātisampattiyā abhibhavitvā.",
  "tika-s0301t3:11_0": "Kevalaṁ nāmapadaṁ vuttaṁ ākhyātapadaṁ apekkhatevāti āha “ṭhānaṁ hīti kāraṇaṁ vijjatī”ti.",
  "tika-s0301t3:11_1": "Uddhaṭadaṇḍenāti samantato ubbhatena daṇḍena sāsanena, balavaṁ upakkamaṁ garukaṁ rājānampi.",
  "tika-s0301t3:11_2": "Taṁ khattiyaṁ parivajjeyyāti khattiyaṁ avaññāparibhavakaraṇato vajjeyya.",
  "tika-s0301t3:11_3": "Tenāha “na ghaṭṭeyyā”ti.",
  "tika-s0301t3:12_0": "Uragassa ca nānāvidhavaṇṇaggahaṇe kāraṇaṁ vadati “yena yena hī”tiādinā.",
  "tika-s0301t3:12_1": "Bahubhakkhanti mahābhakkhaṁ sabbabhakkhakhādakaṁ.",
  "tika-s0301t3:12_2": "Pāvakaṁ sodhanatthena asuddhassapi dahanena.",
  "tika-s0301t3:12_3": "Soti maggo.",
  "tika-s0301t3:12_4": "Kaṇho vattanī imassāti kaṇhavattanī.",
  "tika-s0301t3:12_5": "Mahanto aggikkhandho hutvā.",
  "tika-s0301t3:12_6": "Yāvabrahmalokappamāṇoti kappavuṭṭhānakāle araññe agginā gahite kālantare eva kaṭṭhatiṇarukkhādisambhavoti dassetuṁ “jāyanti tattha pārohā”ti pāḷiyaṁ vuttanti dassento “tatthā”tiādimāha.",
  "tika-s0301t3:13_0": "Ḍahituṁ na sakkoti paccakkosanādinā.",
  "tika-s0301t3:13_1": "Vinassanti samaṇatejasā vināsitattā.",
  "tika-s0301t3:13_2": "“Na tassā”ti ettha na-kāraṁ “vindare”ti ettha ānetvā sambandhitabbanti āha “na vindantī”ti.",
  "tika-s0301t3:13_3": "Vatthumattāvasiṭṭhoti ṭhānameva nesaṁ avasissati, sayaṁ pana sabbaso saha dhanena vinassantīti attho.",
  "tika-s0301t3:14_0": "“Sammadeva samācare”ti ettha yathā rājādīsu sammā samācareyya, taṁ vibhāgena dassento “khattiyaṁ tāvā”tiādimāha.",
  "tika-s0301t3:14_1": "Taṁ suviññeyyameva.",
  "tika-s0301t3:14_2": "Tisso kulasampattiyoti khattiya-brāhmaṇagahapati-mahāsālakulāni vadati.",
  "tika-s0301t3:14_3": "Pañca rūpibrahmaloke, cattāro arūpībrahmaloketi evaṁ nava brahmaloke kammabhavavibhāgena, sesānaṁ gaṇanānaṁ upapattibhavavibhāgena.",
  "tika-s0301t3:15_0": "Abhikkantanti ativiya kamanīyaṁ.",
  "tika-s0301t3:15_1": "Sā panassā kantatā ativiya iṭṭhatāya manavaḍḍhanatāya sobhanatāyāti āha “atiiṭṭhaṁ atimanāpaṁ atisundaranti attho”ti.",
  "tika-s0301t3:15_2": "“Abhikkanta”nti vacanaṁ apekkhitvā napuṁsakaniddeso, vacanaṁ pana bhagavato dhammadesanāti tathā vuttaṁ.",
  "tika-s0301t3:15_3": "Atthamattadassanaṁ vā etaṁ, tasmā atthavasena liṅgavibhattivipariṇāmo veditabbo.",
  "tika-s0301t3:15_4": "Dutiyapadepi eseva nayo.",
  "tika-s0301t3:16_0": "Adhomukhaṭhapitanti kenaci adhomukhaṁ ṭhapitaṁ.",
  "tika-s0301t3:16_1": "Heṭṭhāmukhajātanti sabhāveneva heṭṭhāmukhaṁ jātaṁ.",
  "tika-s0301t3:16_2": "Ugghāṭeyyāti vivaṭaṁ kareyya.",
  "tika-s0301t3:16_3": "Hatthe gahetvāti “puratthābhimukho uttarābhimukho vā gacchā”tiādīni avatvā hatthe gahetvā nissandehaṁ katvā “esa maggo”ti evaṁ vatvā “gacchā”ti vadeyya.",
  "tika-s0301t3:16_4": "Kāḷapakkhacātuddasīti kāḷapakkhe cātuddasī.",
  "tika-s0301t3:16_5": "Nikkujjitaṁ ukkujjeyyāti ādheyyassa anādhārabhūtaṁ bhājanaṁ tassa ādhārabhāvāpādanavasena ukkujjeyya.",
  "tika-s0301t3:16_6": "Aññāṇassa abhimukhattā heṭṭhāmukhajātatāya saddhammavimukhaṁ, tato eva adhomukhabhāvena asaddhamme patitanti evaṁ padadvayaṁ yathārahaṁ yojetabbaṁ, na yathāsaṅkhayaṁ.",
  "tika-s0301t3:16_7": "Kāmaṁ kāmacchandādayopi paṭicchādakā, micchādiṭṭhi pana savisesaṁ paṭicchādikāti āha “micchādiṭṭhigahanapaṭicchanna”nti.",
  "tika-s0301t3:16_8": "Tenāha bhagavā –",
  "tika-s0301t3:16_9": "“micchādiṭṭhiparamāhaṁ, bhikkhave, vajjaṁ vadāmī”ti.",
  "tika-s0301t3:16_10": "Sabbāpāyagāmimaggo kummaggo “kucchito maggo”ti katvā.",
  "tika-s0301t3:16_11": "Sammādiṭṭhiādīnaṁ ujupaṭipakkhatāya micchādiṭṭhiādayo aṭṭha micchattadhammā micchāmaggo.",
  "tika-s0301t3:16_12": "Teneva hi tadubhayapaṭipakkhataṁ sandhāya “saggamokkhamaggaṁ āvikarontenā”ti vuttaṁ.",
  "tika-s0301t3:16_13": "Sappiādisannissayo padīpo na tathā ujjalo, yathā telasannissayoti telapajjotaggahaṇaṁ.",
  "tika-s0301t3:16_14": "Etehi pariyāyehīti etehi nikkujjitukkujjanapaṭicchannavivaraṇādiupamopamitabbappakārehi.",
  "tika-s0301t3:17_0": "Pasannākāranti pasannehi kātabbaṁ sakkāraṁ.",
  "tika-s0301t3:17_1": "Saraṇanti paṭisaraṇaṁ parāyaṇaṁ.",
  "tika-s0301t3:17_2": "Ajjatāti ajjāti padassa vaḍḍhanamattaṁ hettha tā-saddo yathā “devatā”ti.",
  "tika-s0301t3:17_3": "Pāṇehi upetanti pāṇehi saha saraṇaṁ upetaṁ.",
  "tika-s0301t3:17_4": "“Yāva me pāṇā dharanti, tāva saraṇaṁ gatameva maṁ dhāretū”ti āpāṇakoṭikaṁ attano saraṇagamanaṁ pavedeti.",
  "tika-s0301t3:17_5": "Tenāha “yāva me”tiādi.",
  "tika-s0301t3:17_6": "Yaṁ panettha atthato avibhattaṁ, taṁ suviññeyyameva.",
  "tika-s0301t3:18_0": "Daharasuttavaṇṇanā niṭṭhitā.",
  "tika-s0301t3:19_0": "2. Purisasuttavaṇṇanā",
  "tika-s0301t3:20_0": "113.Purimasutteti purimasuttadesanāyaṁ.",
  "tika-s0301t3:20_1": "Tattha hi upasaṅkamantavelāya satthu guṇe ajānanto kevalaṁ sammodanaṁ karoti.",
  "tika-s0301t3:20_2": "Desanaṁ sutvā pana satthu guṇe ñatvā saraṇaṅgatattā idha imasmiṁ samāgame abhivādesi pañcapatiṭṭhitena vandi.",
  "tika-s0301t3:20_3": "Attānaṁ adhi ajjhattaṁ, avijahena attānaṁ adhikicca uddissa pavattadhammā ajjhattaṁ ekajjhaṁ gahaṇavasena, bhummatthe cetaṁ paccattavacanaṁ.",
  "tika-s0301t3:20_4": "Kāmañcāyaṁ ajjhattasaddo gocarajjhattavisayajjhattaajjhattajjhattesu pavattati.",
  "tika-s0301t3:20_5": "Te panettha na yujjantīti vuttaṁ “niyakajjhatta”nti, niyakasaṅkhātaajjhattadhammesūti attho.",
  "tika-s0301t3:20_6": "Tenāha “attano santāne”ti.",
  "tika-s0301t3:20_7": "Lubbhanalakkhaṇoti gijjhanalakkhaṇo, ārammaṇe daḷhaggahaṇasabhāvoti attho.",
  "tika-s0301t3:20_8": "Dussanalakkhaṇoti kujjhanalakkhaṇo, byāpajjanasabhāvoti attho.",
  "tika-s0301t3:20_9": "Muyhanalakkhaṇoti aññāṇalakkhaṇo, ārammaṇe sabhāvasammohabhāvoti attho.",
  "tika-s0301t3:20_10": "Viheṭhentīti atthanāsanaanatthuppādanehi vibādhenti.",
  "tika-s0301t3:20_11": "Tato eva yathā saggamaggesu na dissati, evaṁ karontīti āha “nāsenti vināsentī”ti.",
  "tika-s0301t3:20_12": "Attani sambhūtāti santāne nibbattā.",
  "tika-s0301t3:21_0": "Purisasuttavaṇṇanā niṭṭhitā.",
  "tika-s0301t3:22_0": "3. Jarāmaraṇasuttavaṇṇanā",
  "tika-s0301t3:23_0": "114.Aññatrajarāmaraṇāti jarāmaraṇena vinā.",
  "tika-s0301t3:23_1": "Jarāmaraṇavirahito jāto nāma atthi nu khoti pucchati.",
  "tika-s0301t3:23_2": "Pāḷiyaṁ jātassāti paccatte sāmivacanaṁ.",
  "tika-s0301t3:23_3": "Mahāsālāti iminā ra-kārassa la-kāraṁ katvā “mahāsālā”ti vuttanti dasseti yathā “puratthiyoti pulatthiyo”ti.",
  "tika-s0301t3:23_4": "Mahāsārappattāti mahantaṁ vibhavasāraṁ pattā.",
  "tika-s0301t3:23_5": "Koṭisataṁ dhanaṁ, ayameva vā pāṭho.",
  "tika-s0301t3:23_6": "“Kumbhaṁ nāma dasa ambaṇānī”ti vadanti.",
  "tika-s0301t3:23_7": "Issarāti vibhavissariyena issarā.",
  "tika-s0301t3:23_8": "Suvaṇṇarajatabhājanādīnanti ādi-saddena vatthaseyyāvasathādiṁ saṅgaṇhāti.",
  "tika-s0301t3:23_9": "Asādhāraṇadhanānaṁ nidhānagatattā “anidhānagatassā”ti vuttaṁ.",
  "tika-s0301t3:23_10": "Tuṭṭhikaraṇassāti pāsādasivikādisukhasādhanassa.",
  "tika-s0301t3:24_0": "Ārakā kilesehīti niruttinayena saddasiddhimāha.",
  "tika-s0301t3:24_1": "Ārakāti ca sabbaso samucchinnattā tehi dūreti attho.",
  "tika-s0301t3:24_2": "Rāgādīnaṁ hatattā, pāpakaraṇe rahābhāvato, anuttaradakkhiṇeyyatādipaccayā ca arahaṁ.",
  "tika-s0301t3:24_3": "Kāmañcāyaṁ saṁyuttavaṇṇanā, abhidhammanayo eva pana nippariyāyoti āha “cattāro āsavā”ti brahmacariyavāsanti maggabrahmacariyavāsaṁ.",
  "tika-s0301t3:24_4": "Vuṭṭhāti vuṭṭhavanto.",
  "tika-s0301t3:24_5": "Catūhi maggehi karaṇīyanti paccekaṁ catūhi maggehi kattabbaṁ pariññāpahānasacchikiriyabhāvanābhisamayaṁ.",
  "tika-s0301t3:24_6": "Evaṁ gataṁ soḷasavidhaṁ hoti.",
  "tika-s0301t3:24_7": "Osīdāpanaṭṭhena bhārā viyāti bhārā.",
  "tika-s0301t3:24_8": "Tenāha “bhārā have pañcakkhandhā”tiādi.",
  "tika-s0301t3:24_9": "Attapaṭibaddhatāya attano avijahanato paramatthadesanāya ca paramattho arahattaṁ.",
  "tika-s0301t3:24_10": "Kāmañcāyamattho sabbasamiddhisasantatipariyāpanno anavajjadhammo sambhavati akuppasabhāvā, aparihānadhammesu pana aggabhūte arahatte sātisayo, na itaresūti “arahattasaṅkhāto”tiādi vuttaṁ.",
  "tika-s0301t3:24_11": "Orambhāgiyuddhambhāgiyavibhāgaṁ dasavidhampi bhavesu saṁyojanaṁ kilesakammavipākavaṭṭapaccayo hutvā nissarituṁ appadānavasena bandhatīti bhavasaṁyojanaṁ.",
  "tika-s0301t3:24_12": "Satipi hi aññesaṁ tappakkhiyabhāvena vinā saṁyojanāni tesaṁ tappaccayabhāvo atthi, bhavaniyāmo orambhāgiyuddhambhāgiyasaṅgahitoti taṁtaṁbhavanibbattakakammaniyāmo ca hoti, na ca upacchinnasaṁyojanassa katānipi kammāni bhavaṁ nibbattentīti tesaṁyeva saṁyojanaṭṭho daṭṭhabbo.",
  "tika-s0301t3:24_13": "Sammākāraṇehi jānitvāti ñāyena dukkhādīsu so yathā jānitabbo;",
  "tika-s0301t3:24_14": "tathā jānitvā, pubbakālakiriyāvimuttā hi aparakālakiriyā ca yathā sambhavati, taṁ dassetuṁ “maggapaññāyā”tiādi vuttaṁ.",
  "tika-s0301t3:25_0": "Bhijjanasabhāvo khaṇāyattattā.",
  "tika-s0301t3:25_1": "Nikkhipitabbasabhāvo maraṇadhammattā.",
  "tika-s0301t3:25_2": "Ayaṁ kāyo usmāyuviññāṇāpagamo chaḍḍanīyadhammo, yasmiṁ yaṁ patiṭṭhitaṁ, taṁ tassa santānagatavippayuttanti katvā vattabbataṁ arahatīti āha “khīṇāsavassa hi ajīraṇadhammopi atthī”tiādi.",
  "tika-s0301t3:25_3": "Tenāha bhagavā “imasmiṁyeva byāmamatte kaḷevare sasaññimhi samanake lokañca paññapemi lokasamudayañca lokanirodhañcā”tiādi.",
  "tika-s0301t3:25_4": "Assa khīṇāsavassa, “jīraṇadhamma”nti yathāvuttaṁ ajīraṇadhammaṁ ṭhapetvā jīraṇadhammaṁ dassento “tesaṁpāyaṁ kāyo bhedanadhammo”ti evamāha.",
  "tika-s0301t3:25_5": "Jaraṁ pattasseva hissa bhedananikkhipitabbatāniyate atthe suttadesanā pavattā.",
  "tika-s0301t3:25_6": "Atthassa uppatti aṭṭhuppatti, sā etassa atthīti aṭṭhuppattiko.",
  "tika-s0301t3:25_7": "Kira-saddo anussavattho, tena anussavāgatoyamattho, na aṭṭhakathāgatoti dīpeti.",
  "tika-s0301t3:25_8": "Tenāha “vadantī”ti.",
  "tika-s0301t3:25_9": "Yenāyaṁ attho hetunā aṭṭhuppattiko, taṁ dassetuṁ “sivikasālāyaṁ nisīditvā kathita”nti vuttaṁ.",
  "tika-s0301t3:25_10": "“Viharati jetavane”ti nidānavacanena yathā na virujjhati, tathā veditabbaṁ.",
  "tika-s0301t3:25_11": "Nanu imassa suttassa pucchāvasiko nikkhepoti?",
  "tika-s0301t3:25_12": "Saccametaṁ, suttekadesaṁ pana sandhāya aṭṭhuppattikatāvacanaṁ.",
  "tika-s0301t3:25_13": "Keci pana “yānaṁ āruhitvā rājā āgato, rañño ārohanīyarathaṁ dassetvā vutta”ntipi vadanti.",
  "tika-s0301t3:26_0": "Sarīre pheṇapiṇḍasame kiṁ vattabbaṁ?",
  "tika-s0301t3:26_1": "Sabbhi saddhinti sādhūhi saha pavedayanti.",
  "tika-s0301t3:26_2": "Na hi kadāci sādhūnaṁ sādhūhi saha kattabbā honti, tasmā sīdanasabhāvānaṁ kilesānaṁ bhijjanappattattā nibbānaṁ sabbhīti vuccati.",
  "tika-s0301t3:26_3": "Purimapadassāti “satañca dhammo na jaraṁ upetī”ti padassa.",
  "tika-s0301t3:26_4": "Kāraṇaṁ dassento byatirekavasena.",
  "tika-s0301t3:26_5": "Sataṁ dhammo nibbānaṁ kilesehi saṁsīdanabhijjanasabhāvo na hoti, tasmā taṁ āgamma jaraṁ na upeti.",
  "tika-s0301t3:26_6": "Kilesā pana tannimittakā, evamayaṁ vuttakāraṇato jaraṁ na upetīti.",
  "tika-s0301t3:26_7": "Tenāha “ida”ntiādi.",
  "tika-s0301t3:26_8": "Sundarādhivacanaṁ vā etaṁ “sabbhī”ti padaṁ apāpatādīpanato, sabbhidhammabhūtanti attho.",
  "tika-s0301t3:26_9": "Tenāha “virāgo tesaṁ aggamakkhāyati, na tena dhammena samatthi kiñcī”ti ca.",
  "tika-s0301t3:27_0": "Jarāmaraṇasuttavaṇṇanā niṭṭhitā.",
  "tika-s0301t3:28_0": "4. Piyasuttavaṇṇanā",
  "tika-s0301t3:29_0": "115.Rahasi gatassāti janasambādhato apakkantassa.",
  "tika-s0301t3:29_1": "Nilīnassa teneva janavivekena ekamantaṁ nisajjāya ekībhāvena paṭisallīnassa viya.",
  "tika-s0301t3:29_2": "Tenāha “ekībhūtassā”ti.",
  "tika-s0301t3:29_3": "Sabbaññubhāsitaṁ karonto āha tassa vacanaṁ “evameta”nti sampaṭicchitvā tassa vacanaṁ tathāpaccanubhāsanto.",
  "tika-s0301t3:29_4": "Antakenādhipannattā eva khettavatthuhiraññasuvaṇṇādi mānusaṁ bhavaṁ jahato.",
  "tika-s0301t3:29_5": "Anuganti anugataṁ, tameva anugāmīti attho.",
  "tika-s0301t3:29_6": "Nicayanti uparūpari vaḍḍhiyā nicitabhūtaṁ.",
  "tika-s0301t3:29_7": "Samparāyikanti samparāya hitaṁ.",
  "tika-s0301t3:30_0": "Piyasuttavaṇṇanā niṭṭhitā.",
  "tika-s0301t3:31_0": "5. Attarakkhitasuttavaṇṇanā",
  "tika-s0301t3:32_0": "116.Pīdahananti saṁyamanaṁ.",
  "tika-s0301t3:32_1": "Kammapathabhedaṁ appattassāti supinakālo viya pavattimattatāya kammapathavisesaṁ agatassa.",
  "tika-s0301t3:32_2": "Kammassāti akusalakammassa.",
  "tika-s0301t3:32_3": "Saṁvaranti saṁvarabhāvaṁ dasseti, itarassa pana saṁvarabhāvo purimehi tīhi padehi dassitovāti.",
  "tika-s0301t3:32_4": "Ottappampi gahitameva tadavinābhāvato.",
  "tika-s0301t3:32_5": "Na hi pāpajigucchanaṁ pāpautrāsarahitaṁ, utrāso vā pāpajigucchanarahito atthīti.",
  "tika-s0301t3:33_0": "Attarakkhitasuttavaṇṇanā niṭṭhitā.",
  "tika-s0301t3:34_0": "6. Appakasuttavaṇṇanā",
  "tika-s0301t3:35_0": "117.",
  "tika-s0301t3:35_1": "Uḷārasaddo seṭṭhe bahuke ca dissatīti āha “paṇīte ca bahuke cā”ti.",
  "tika-s0301t3:35_2": "Mānamajjanenāti mānavasena madappattiyā.",
  "tika-s0301t3:35_3": "Atikkamanti sādhumariyādavītikkamalakkhaṇaṁ dosaṁ.",
  "tika-s0301t3:35_4": "Kūṭo pāso.",
  "tika-s0301t3:36_0": "Appakasuttavaṇṇanā niṭṭhitā.",
  "tika-s0301t3:37_0": "7. Aḍḍakaraṇasuttavaṇṇanā",
  "tika-s0301t3:38_0": "118.",
  "tika-s0301t3:38_1": "Yasmā kāmanimittaṁ satto sampajānamusā bhāsati, tasmā kāmā tassa patiṭṭhā paccayo kāraṇanti āha “kāmahetū”tiādi.",
  "tika-s0301t3:38_2": "Bhadramukhasīsena viṭaṭubhaṁ bhadropacārena upacaratīti attho, vinicchayo karīyati etthāti aḍḍakaraṇaṁ, vinicchayaṭṭhānaṁ.",
  "tika-s0301t3:38_3": "Khippanti kūṭaṁ, macchakhippantipi vaṭṭati.",
  "tika-s0301t3:38_4": "Oḍḍitanti oḍḍanavasena phalaṁ pāpitaṁ.",
  "tika-s0301t3:39_0": "Aḍḍakaraṇasuttavaṇṇanā niṭṭhitā.",
  "tika-s0301t3:40_0": "8. Mallikāsuttavaṇṇanā",
  "tika-s0301t3:41_0": "119.“Kasmā pucchatī”ti?",
  "tika-s0301t3:41_1": "Pucchākāraṇaṁ codetvā samudayato paṭṭhāya dassetuṁ “ayaṁ kira mallikā”tiādi vuttaṁ.",
  "tika-s0301t3:41_2": "Mālārāmaṁ gantvāti attano pitu mālārāmaṁ rakkhaṇatthañceva avasesapupphaggahaṇatthañca gantvā.",
  "tika-s0301t3:41_3": "Kāsigāmeti kāsiraṭṭhassa gāme.",
  "tika-s0301t3:41_4": "So kira gāmo mahākosalarājena attano dhītuyā patigharaṁ gacchantiyā pupphamūlatthāya dinno, taṁnimittaṁ.",
  "tika-s0301t3:41_5": "Bhāgineyyena ajātasattunā.",
  "tika-s0301t3:41_6": "Tassāti rañño pasenadissa.",
  "tika-s0301t3:41_7": "Sāti mallikā.",
  "tika-s0301t3:41_8": "Nivattitunti tassā dhammatāya nivattituṁ tassā vacanaṁ paṭikkhipituṁ.",
  "tika-s0301t3:41_9": "Nevajjhagāti vattamānatthe atītavacananti āha “nādhigacchatī”ti.",
  "tika-s0301t3:41_10": "Puthu attāti tesaṁ sattānaṁ attā.",
  "tika-s0301t3:42_0": "Mallikāsuttavaṇṇanā niṭṭhitā.",
  "tika-s0301t3:43_0": "9. Yaññasuttavaṇṇanā",
  "tika-s0301t3:44_0": "120.Thūṇanti yaññūpatthambhaṁ.",
  "tika-s0301t3:44_1": "Upanītāni yaññaṁ yajituṁ ārambhāya.",
  "tika-s0301t3:44_2": "Ettāvatāti “idha, bhante…pe…",
  "tika-s0301t3:44_3": "rudamānā parikammāni karontī”ti ettakena pāṭhena.",
  "tika-s0301t3:44_4": "Sanniṭṭhānanti “naṁ itthiṁ labhissāmi nu kho, na nu kho labhissāmī”ti nicchayaṁ avindanto na ñāyanto.",
  "tika-s0301t3:44_5": "Pheṇuddehakanti yathā yattha kuthite pheṇaṁ uddehati na upadhīyati, evaṁ anekavāraṁ pheṇaṁ uṭṭhāpetvā.",
  "tika-s0301t3:44_6": "Taṁ divasanti tasmiṁ raññā niddaṁ alabhitvā dukkhaseyyadivase.",
  "tika-s0301t3:44_7": "Ālokaṁ oloketvāti lohakumbhimukhavaṭṭisīse patte tattha mahantaṁ ālokaṁ oloketvā.",
  "tika-s0301t3:44_8": "Attāno vacanaṁ rañño pavattiñāpanatthaṁ.",
  "tika-s0301t3:44_9": "Mahāsaddo udapādi “evarūpaṁ yaññaṁ rājā kārāpetī”ti.",
  "tika-s0301t3:44_10": "Vattukāmo ahosi, vattuñca pana avisahanto “sa” iti vatvā lohakumbhiyaṁ nimuggo.",
  "tika-s0301t3:44_11": "Imaṁ gāthaṁ vattukāmo ahosīti ayaṁ panettha sambandho.",
  "tika-s0301t3:44_12": "Esa nayo sesapadadvayepi.",
  "tika-s0301t3:44_13": "Dhammabheriṁ carāpesuṁ “koci kañci pāṇaṁ mā hanatū”ti.",
  "tika-s0301t3:44_14": "So itthisāmiko puriso sotāpattiphale patiṭṭhahi attano upanissayasampattiyā sattu ca desanāvilāsasampattiyā, rājā pana mahābodhinirujjhanasabhāvattā kiñci visesaṁ nādhigacchi.",
  "tika-s0301t3:45_0": "Saṅgahavatthūnīti lokassa saṅgahakāraṇāni.",
  "tika-s0301t3:45_1": "Nipphannasassato navabhāge kassakassa datvā raññaṁ ekabhāgaggahaṇaṁ dasamabhāgaggahaṇaṁ.",
  "tika-s0301t3:45_2": "Evaṁ kassakā haṭṭhatuṭṭhā sassāni sampādentīti āha “sassasampādane medhāvitāti attho”ti.",
  "tika-s0301t3:45_3": "Tato orabhāge kira chabhāgaggahaṇaṁ jātaṁ.",
  "tika-s0301t3:45_4": "Chamāsikanti channaṁ channaṁ māsānaṁ pahonakaṁ.",
  "tika-s0301t3:45_5": "Pāsetīti pāsagate viya karoti.",
  "tika-s0301t3:45_6": "Vācāya piyassa piyakarassa kammaṁ vācāpeyyaṁ.",
  "tika-s0301t3:45_7": "Sabbaso raṭṭhassa iddhādibhāvato khemaṁ.",
  "tika-s0301t3:45_8": "Nirabbudaṁ coriyābhāvato.",
  "tika-s0301t3:45_9": "Idañhi raṭṭhaṁ acoriyaṁ niraggaḷanti vuccati apārutagharabhāvato.",
  "tika-s0301t3:46_0": "Uddhaṁmūlakaṁ katvāti ummūlaṁ katvā.",
  "tika-s0301t3:46_1": "Dvīhi pariyaññehīti mahāyaññassa pubbabhāge pacchā ca pavattetabbehi dvīhi parivārayaññehi.",
  "tika-s0301t3:46_2": "Sattavīsati…pe…",
  "tika-s0301t3:46_3": "nassāti sattavīsādhikānaṁ tiṇṇaṁ pasusatānaṁ dvāvīsatiyā assādīhi ca saṭṭhiadhikadvisataāraññakapasūhi ca saddhiṁ sampiṇḍitānaṁ pana navādhikachasatapasūnaṁ māraṇena bheravassa pāpabhīrukānaṁ bhayāvahassa.",
  "tika-s0301t3:46_4": "Tathā hi vadanti –",
  "tika-s0301t3:47_0": "“Chasatāni niyujjanti, pasūnaṁ majjhime hani,",
  "tika-s0301t3:48_0": "Assamedhassa yaññassa, adhikāni navāpi cā”ti.",
  "tika-s0301t3:49_0": "Sammanti yugacchidde pakkhipitabbadaṇḍakaṁ.",
  "tika-s0301t3:49_1": "Pāsentīti khipanti.",
  "tika-s0301t3:49_2": "Saṁhārimehīti sakaṭehi vahitabbehi yūpehi.",
  "tika-s0301t3:49_3": "Pubbe kira eko rājā sammāpāsaṁ yajanto sarassatinadītīre pathaviyā vivare dinne nimuggoyeva ahosi.",
  "tika-s0301t3:49_4": "Andhabālabrāhmaṇā gatānugatigatā “ayaṁ tassa saggagamanamaggo”ti saññāya tattha sammāpāsayaññaṁ paṭṭhapenti.",
  "tika-s0301t3:49_5": "Tena vuttaṁ “nimuggokāsato pabhutī”ti.",
  "tika-s0301t3:49_6": "Ayūpo appakadivaso yāgo, sayūpo bahudivasaṁ sādheyyo satrayāgo.",
  "tika-s0301t3:49_7": "Mantapadābhisaṅkhatānaṁ sappimadhūnaṁ vājamiti samaññā, hiraññasuvaṇṇagomahiṁ sādisattarasakadakkhiṇassa.",
  "tika-s0301t3:49_8": "Sāragabbhakoṭṭhāgārādīsu natthettha aggaḷanti niraggaḷo.",
  "tika-s0301t3:49_9": "Tattha kira yaññe attano sāpateyyaṁ anavasesato anigūhitvā niyyātīyati.",
  "tika-s0301t3:49_10": "Mahārambhāti bahupasughātakammā.",
  "tika-s0301t3:49_11": "Aṭṭhakathāyaṁ pana “vividhā yattha haññare”ti vakkhamānattā “mahākiccā”ti attho vutto, idha “mahārambhāti papañcavasena ajeḷakā”tiādi vuttanti “bahupasughātakammā”ti attho vutto.",
  "tika-s0301t3:49_12": "Nirārambhāti etthāpi vuttanayena attho veditabbo.",
  "tika-s0301t3:49_13": "Anugataṁ kulanti anukulaṁ, kulānugatanti attho veditabbo.",
  "tika-s0301t3:49_14": "Tenāha “yaṁ niccabhattādi…pe… attho”ti.",
  "tika-s0301t3:50_0": "Yaññasuttavaṇṇanā niṭṭhitā.",
  "tika-s0301t3:51_0": "10. Bandhanasuttavaṇṇanā",
  "tika-s0301t3:52_0": "121.Idanti “idha, bhante”tiādikaṁ vacanaṁ.",
  "tika-s0301t3:52_1": "Te bhikkhū ārocesunti sambandho.",
  "tika-s0301t3:52_2": "Tesūti tesu raññā bandhāpitamanussesu.",
  "tika-s0301t3:52_3": "Sukatakāraṇanti sukāraṇakiriyaṁ ārocesuṁ, na kevalaṁ tesaṁ manussānaṁ bandhāpitabhāvaṁ.",
  "tika-s0301t3:52_4": "Idāni tamatthaṁ vitthārato dassetuṁ “rañño kirā”tiādi vuttaṁ.",
  "tika-s0301t3:52_5": "Aṭṭhavaṅkoti aṭṭhaṁso.",
  "tika-s0301t3:52_6": "Antogharacārinoti antepuravāsino.",
  "tika-s0301t3:53_0": "Ukkaṭṭheti yuddhe.",
  "tika-s0301t3:53_1": "Mantīsūti guttamantīsu.",
  "tika-s0301t3:53_2": "Akutūhalanti saññataṁ.",
  "tika-s0301t3:53_3": "Piyanti piyāyitabbaṁ.",
  "tika-s0301t3:53_4": "Annapānamhi madhure abhutte uppanne.",
  "tika-s0301t3:53_5": "Attheti atthe kicce jāte thiranti na kathenti kāyabalamattena apanetuṁ sakkuṇeyyattā.",
  "tika-s0301t3:53_6": "Suṭṭhu rattarattāti ativiya rattā eva hutvā rattā.",
  "tika-s0301t3:53_7": "Sārattenāti sārabhāvena sārabhāvasaññāya.",
  "tika-s0301t3:53_8": "Ohārinanti heṭṭhā haraṇasīlanti āha “catūsu apāyesu ākaḍḍhanaka”nti.",
  "tika-s0301t3:53_9": "Sithilanti sithilākāraṁ, na pana sithilaṁ.",
  "tika-s0301t3:53_10": "Tenāha bhagavā “duppamuñca”nti.",
  "tika-s0301t3:54_0": "Bandhanasuttavaṇṇanā niṭṭhitā.",
  "tika-s0301t3:55_0": "Paṭhamavaggavaṇṇanā niṭṭhitā.",
  "tika-s0301t3:56_0": "2. Dutiyavaggo",
  "tika-s0301t3:57_0": "1. Sattajaṭilasuttavaṇṇanā",
  "tika-s0301t3:58_0": "122.Pubbārāmasaṅkhāteti sāvatthinagarassa pubbadisāya katattā pubbārāmeti saṅkhaṁ gate.",
  "tika-s0301t3:58_1": "Tatrāti “migāramātuyā pāsāde”ti tasmiṁ saṁkhittavacane.",
  "tika-s0301t3:58_2": "Ayaṁ idāni vuccamānā anupubbikathā ādito paṭṭhāya anukkamakathā.",
  "tika-s0301t3:58_3": "Patthanaṁ akāsi tassa bhagavato aggupaṭṭhāyikaṁ ekaṁ upāsikaṁ disvā taṁ ṭhānantaraṁ ākaṅkhantī.",
  "tika-s0301t3:58_4": "Meṇḍakaputtassāti meṇḍakaseṭṭhiputtassa.",
  "tika-s0301t3:58_5": "Mātiṭṭhāneṭhapesi tassā upakāraṁ garubhāvañca disvā.",
  "tika-s0301t3:58_6": "Tāya kārite pāsādeti tāya mahāupāsikāya mahālatāpasādhanaṁ vissajjetvā navahi koṭīhi karīsamatte bhūmibhāge kārite sahassagabbhapaṭimaṇḍite pāsāde.",
  "tika-s0301t3:59_0": "Parūḷhakacchāti parūḷhakacchalomā.",
  "tika-s0301t3:59_1": "Kamaṇḍalughaṭikādiṁ pabbajitaparikkhāraṁ.",
  "tika-s0301t3:59_2": "Naggabhogganissirikānanti naggānañceva bhoggānañca nissirikānañca.",
  "tika-s0301t3:59_3": "Te hi anivatthavatthatāya naggā ceva, acelakavatādinā bhoggasarīratāya bhoggā, sobhārahitatāya nissirikā ca.",
  "tika-s0301t3:59_4": "Attanā diṭṭhasutaṁpaṭicchādetvā na katheyyunti akāraṇametaṁ tesaṁ raññā payuttacarapurisabhāvato.",
  "tika-s0301t3:59_5": "Evaṁ kate pana te “aññepi pabbajitā atthīti ayaṁ jānātī”ti maññeyyunti kohaññacitto evaṁ akāsīti sakkā viññātuṁ.",
  "tika-s0301t3:59_6": "Tathā hi tenatthena aparitosamāno “apicā”tiādimāha.",
  "tika-s0301t3:60_0": "Kāsikacandananti ujjalacandanaṁ.",
  "tika-s0301t3:60_1": "Taṁ kira vaṇṇavasena samujjalaṁ hoti pabhassaraṁ, tadatthameva naṁ saṇhataraṁ karonti.",
  "tika-s0301t3:60_2": "Tenāha “kāsikacandananti saṇhacandana”nti.",
  "tika-s0301t3:60_3": "Vaṇṇagandhatthāyāti vaṇṇasobhatthañceva sugandhabhāvatthañca.",
  "tika-s0301t3:60_4": "Vaṇṇagandhatthāyāti chavirāgakaraṇatthañceva sugandhatthāya ca.",
  "tika-s0301t3:60_5": "“Gihinā”tiādīhi padehi evaṁ pamādavihārinā tayā arahanto duviññeyyāti dasseti.",
  "tika-s0301t3:61_0": "Saṁvāso nāma idha kālena upasaṅkamananti dassento “upasaṅkamantenā”ti āha.",
  "tika-s0301t3:61_1": "Kāyavācāhi asaṁyatenapi saṁyatākāro, asaṁvutindriyenapi saṁvutindriyākāro.",
  "tika-s0301t3:61_2": "Pariggahessāmīti vīmaṁsissāmi “parisuddhaṁ nu kho, no”ti.",
  "tika-s0301t3:61_3": "Sappaññenāti sīlapariggaṇhanapaññāya sappaññena.",
  "tika-s0301t3:61_4": "Jānituṁ na sakkoti sabhāvassa sato sīlassa anupadhāraṇato.",
  "tika-s0301t3:62_0": "Kathanenāti aparāparaṁ kathanena.",
  "tika-s0301t3:62_1": "Tathā hi vakkhati “ekaccassa hī”tiādi.",
  "tika-s0301t3:62_2": "Ariyavohāroti diṭṭhādilakkhaṇena voharito “diṭṭhaṁ adiṭṭha”ntiādinā pavuttasaddavohāro.",
  "tika-s0301t3:62_3": "Tassa pana kāraṇameva gaṇhanto “ettha cetanā”ti āha.",
  "tika-s0301t3:62_4": "Esa nayo anariyavohārepi.",
  "tika-s0301t3:62_5": "Paramatthato hi saccavācādayo musāvādādayo cetanālakkhaṇāti.",
  "tika-s0301t3:62_6": "Paññattivohāro tathā tathā voharitabbato evamāha “saṁvohārena kho, mahārāja, soceyyaṁ veditabba”nti.",
  "tika-s0301t3:63_0": "Ñāṇathāmoti ñāṇaguṇabalaṁ, yena ṭhānuppattikapaṭibhānādinā accāyikakiccakaraṇīyāni niṭṭhāpeti.",
  "tika-s0301t3:63_1": "Saṁkathāyāti atthavīmaṁsanavasena pavattāya sammākathāya.",
  "tika-s0301t3:63_2": "Uppilavati lahukabhāvato.",
  "tika-s0301t3:63_3": "Heṭṭhācarakāti avacarakā.",
  "tika-s0301t3:63_4": "Ye anupavisitvā paresaṁ rahassavīmaṁsanavasena pavattā, tesu ocarakavohāroti vuttaṁ “carā hī”tiādi.",
  "tika-s0301t3:64_0": "Vaṇṇasaṇṭhānenāti vaṇṇena vā saṇṭhānena vā vaṇṇapokkharatāya vā saṇṭhānasampattiyā vā.",
  "tika-s0301t3:64_1": "Sujāno pesalo vissaseti yojanā.",
  "tika-s0301t3:64_2": "Lahukadassanenāti parittadassanena vijjukena viya.",
  "tika-s0301t3:64_3": "Parikkhārabhaṇḍakenāti pabbajitaparikkhārabhūtena bhaṇḍakena.",
  "tika-s0301t3:64_4": "Lohaḍḍhamāsoti lohamayo upaḍḍhagghanakamāso.",
  "tika-s0301t3:65_0": "Sattajaṭilasuttavaṇṇanā niṭṭhitā.",
  "tika-s0301t3:66_0": "2. Pañcarājasuttavaṇṇanā",
  "tika-s0301t3:67_0": "123.Rūpāti rūpasaṅkhātā kāmaguṇā.",
  "tika-s0301t3:67_1": "Te pana nīlādivasena anekabhedabhinnāpi rūpāyatanattā cakkhuviññeyyataṁ nātivattantīti āha “nīlapītādibhedaṁ rūpārammaṇa”nti.",
  "tika-s0301t3:67_2": "To-saddopi dā-saddo viya kālattho hotīti āha “yatoti yadā”ti.",
  "tika-s0301t3:67_3": "Manaṁ āpayati vaḍḍhetīti manāpaṁ, manoramaṁ.",
  "tika-s0301t3:67_4": "Manāpanipphattitanti tassa puggalassa manasā piyāyitaṁ, tassa aggabhāvena pariyantaṁ paramaṁ koṭiṁ katvā pavattitanti attho.",
  "tika-s0301t3:67_5": "Puggalamanāpanti ārammaṇasabhāvaṁ acintetvā puggalassa vasena manāpabhāveneva iṭṭhatāya iṭṭhanti.",
  "tika-s0301t3:67_6": "Sammutīti samaññā.",
  "tika-s0301t3:67_7": "Puggalamanāpaṁ nāma saññāvipallāsavasena viparītampi gaṇhāti itarasabhāvatoti āha “yaṁ ekassa…pe…",
  "tika-s0301t3:67_8": "iṭṭhaṁ kanta”nti.",
  "tika-s0301t3:67_9": "Idāni taṁ jivhāviññeyyavasena yojetvā dassento “paccantavāsīna”ntiādimāha.",
  "tika-s0301t3:67_10": "Idaṁ puggalamanāpanti idaṁ yathāvuttaṁ jivhāviññeyyaṁ viya aññampi evaṁjātikaṁ tena tena puggalena manāpanti gahetabbārammaṇaṁ puggalamanāpaṁ nāma.",
  "tika-s0301t3:68_0": "Loke paṭivibhattaṁ natthi, vibhajitvā dassanena lokena madhurajātenapi paṭivibhattaṁ katvā gahetuṁ na sakkuṇeyyāti adhippāyo.",
  "tika-s0301t3:68_1": "Tenāha “vibhajitvā pana dassetabba”nti.",
  "tika-s0301t3:68_2": "Dibbakappampīti devalokapariyāpannasadisampi amanāpaṁ upaṭṭhāti uḷārapaṇītārammaṇaparicayato.",
  "tika-s0301t3:68_3": "Majjhimānaṁ pana…pe…",
  "tika-s0301t3:68_4": "vibhajitabbaṁ tesaṁ manāpassa manāpato, amanāpassa amanāpato upaṭṭhānato.",
  "tika-s0301t3:68_5": "Tatthapi iṭṭhāniṭṭhaparicchedo nippariyāyato evaṁ veditabboti dassento āha “tañca paneta”ntiādi.",
  "tika-s0301t3:68_6": "Tañca panetaṁ iṭṭhāniṭṭhabhūtaṁ ārammaṇaṁ kāmāvacarajavanesu akusalassa vasena yebhuyyena pavattatīti katvā tattha “rajjati dussatī”ti akusalasseva pavatti dassitā.",
  "tika-s0301t3:68_7": "Sesakāmāvacarassapi vasena pavatti labbhateva.",
  "tika-s0301t3:68_8": "Tathā hi taṁ appaṭikūlepi paṭikūlākārato, paṭikūlepi appaṭikūlākārato pavattatīti.",
  "tika-s0301t3:68_9": "Vipākacittaṁ iṭṭhāniṭṭhaṁ paricchindati, na sakkā vipākaṁ vañcetunti.",
  "tika-s0301t3:68_10": "Kusalakammaṁ hi ekantato iṭṭhameva, akusalakammañca aniṭṭhameva, tasmā tattha uppajjamānaṁ vipākacittaṁ yathāsabhāvato pavattatīti.",
  "tika-s0301t3:69_0": "Yaṁ pana sammohavinodaniyaṁ “kusalakammajaṁ aniṭṭhaṁ nāma natthī”ti ettakameva vuttaṁ, taṁ pana nidassanamattaṁ daṭṭhabbaṁ.",
  "tika-s0301t3:69_1": "Tena sobhanaṁ akusalakammajampi ekaccānaṁ sattānaṁ iṭṭhanti anuññātaṁ siyā.",
  "tika-s0301t3:69_2": "Kusalakammajaṁ pana sabbesaṁ iṭṭhamevāti vadanti.",
  "tika-s0301t3:69_3": "Tiracchānagatānaṁ kesañci manussarūpaṁ amanāpaṁ, yato te disvāva palāyanti.",
  "tika-s0301t3:69_4": "Manussā ca devatānaṁ rūpaṁ disvā bhāyanti, tesampi vipākaviññāṇaṁ taṁ rūpaṁ ārabbha kusalavipākameva uppajjati, tādisassa pana puññassa abhāvā na tesaṁ tattha abhirati hotīti daṭṭhabbaṁ.",
  "tika-s0301t3:69_5": "Kusalakammajassa pana aniṭṭhassa abhāvo viya akusalakammajassa sobhanassa iṭṭhassa abhāvo vattabbo.",
  "tika-s0301t3:69_6": "Hatthiādīnampi hi akusalakammajaṁ manussānaṁ akusalavipākasseva ārammaṇaṁ, kusalakammajaṁ pana pavatte samuṭṭhitaṁ kusalavipākassa, iṭṭhārammaṇena vomissakattā appakaṁ akusalakammajaṁ bahulaṁ akusalavipākuppattiyā kāraṇaṁ na bhavissatīti sakkā vattuṁ.",
  "tika-s0301t3:69_7": "Idāni tameva vipākavasena iṭṭhāniṭṭhārammaṇavavatthānaṁ vibhāvetuṁ “kiñcāpi hī”tiādi vuttaṁ.",
  "tika-s0301t3:69_8": "Tayidaṁ sammutimanāpasaṁvibhāgatthaṁ vuttaṁ, idha pana na tathā vibhattanti āha “bhagavā panā”tiādi.",
  "tika-s0301t3:70_0": "So upāsako candanaṅgalagāme jātattā “candanaṅgaliko”ti paññāyati, “candanavilāso”ti keci.",
  "tika-s0301t3:70_1": "Tassa upāsakassa paṭibhānaṁ udapādīti yojanā.",
  "tika-s0301t3:70_2": "Te rājāno hatappabhe hatasobhe disvāti sambandho.",
  "tika-s0301t3:70_3": "Udakābhisitteti udakena abhisiñcite.",
  "tika-s0301t3:70_4": "Aṅgāre viyāti aṅgārakkhaṇe viya.",
  "tika-s0301t3:71_0": "Kālassevāti pageva.",
  "tika-s0301t3:71_1": "Avigatagandhaṁ taṅkhaṇavikasitatāya.",
  "tika-s0301t3:71_2": "Īdisaṁ vacananti “acchādesī”ti evarūpaṁ vacananti.",
  "tika-s0301t3:72_0": "Pañcarājasuttavaṇṇanā niṭṭhitā.",
  "tika-s0301t3:73_0": "3. Doṇapākasuttavaṇṇanā",
  "tika-s0301t3:74_0": "124.",
  "tika-s0301t3:74_1": "“Doṇapākakura”nti ettha vibhattilopaṁ katvā niddesoti āha “doṇapākaṁ kura”nti.",
  "tika-s0301t3:74_2": "Doṇassāti catunnaṁ āḷhakānaṁ, soḷasanāḷīnanti attho.",
  "tika-s0301t3:74_3": "Tadupiyanti tadanurūpaṁ, tassa vuttaparimāṇassa anucchavikanti attho.",
  "tika-s0301t3:74_4": "Pubbeti taṁdivasato purimataradivasesu.",
  "tika-s0301t3:74_5": "Balavāti mahā.",
  "tika-s0301t3:74_6": "Bhattapariḷāhoti bhattasammadahetuko.",
  "tika-s0301t3:74_7": "Assa rañño ubhosu passesu gahitatālavaṇṭā bījanti yamakatālavaṇṭehi.",
  "tika-s0301t3:74_8": "Phāsuvihāranti bhojane mattaññutāya laddhabbasukhavihāraṁ.",
  "tika-s0301t3:74_9": "Bhojanamattaññū hi sukhavihāro hoti.",
  "tika-s0301t3:74_10": "Tenāha “tanukassa bhavanti vedanā, saṇikaṁ jīrati āyu pālaya”nti.",
  "tika-s0301t3:75_0": "Tanukassāti tanukā assa puggalassa, bhuttapaccayā visabhāgavedanā na hontīti attho.",
  "tika-s0301t3:75_1": "Saṇikanti mandaṁ mudukaṁ, aparissayamevāti attho.",
  "tika-s0301t3:75_2": "Jīratīti paribhuttāhāro paccati.",
  "tika-s0301t3:75_3": "Āyupālayanti nirodho avedano jīvitaṁ rakkhanto.",
  "tika-s0301t3:75_4": "Atha vā saṇikaṁ jīratīti so bhojane mattaññū puggalo parimitāhāratāya saṇikaṁ cirena jīrati jaraṁ pāpuṇāti jīvitaṁ pālento.",
  "tika-s0301t3:76_0": "Pariyāpuṇitvāti ettha yathā sabbaṁ so pariyāpuṇi, tato parañca yathā paṭipajji, taṁ dassetuṁ “raññā saddhi”ntiādi vuttaṁ.",
  "tika-s0301t3:76_1": "Tāvatake taṇḍule hāreyyāsi tadupiyañca byañjananti ānetvā sambandho.",
  "tika-s0301t3:77_0": "Purisabhāgo esāti majjhimena purisena bhuñjitabbabhāgo eso, yadidaṁ nāḷikodanamattaṁ.",
  "tika-s0301t3:77_1": "Sallikhitasarīratāti bhamaṁ āropetvā ullikhitassa viya sabbapariḷāhavūpasamassa puthulatāpagatasarīrassa.",
  "tika-s0301t3:77_2": "Sīlaṁ samparāyikatthoti vuttaṁ, kuto panettha sīlanti āha “bhojane”tiādi.",
  "tika-s0301t3:77_3": "Sīlaṅgaṁ nāma hotīti catupārisuddhisīlassa avayavo eko bhāgo hoti.",
  "tika-s0301t3:78_0": "Doṇapākasuttavaṇṇanā niṭṭhitā.",
  "tika-s0301t3:79_0": "4. Paṭhamasaṅgāmasuttavaṇṇanā",
  "tika-s0301t3:80_0": "125.",
  "tika-s0301t3:80_1": "Vedena ñāṇena īhati iriyatīti vedehī, kosalarājabhaginī ajātasattuno mātā, sā kira sampajaññajātikā.",
  "tika-s0301t3:80_2": "Tenāha “paṇḍitādhivacana”nti, cattāri aṅgāni etissanti caturaṅginī.",
  "tika-s0301t3:80_3": "Dvinnaṁ rajjānanti kāsikarajjamagadharajjānaṁ antare, so pana gāmo kāsikarajjo.",
  "tika-s0301t3:81_0": "Pāpāti lāmakā nihīnācārā.",
  "tika-s0301t3:81_1": "Mejjati siniyhatīti metti, sā etesu atthīti mittā.",
  "tika-s0301t3:81_2": "Saha ayanti pavattantīti sahāyā.",
  "tika-s0301t3:81_3": "Sampavaṅkanti suṭṭhu onataṁ.",
  "tika-s0301t3:81_4": "Jayakāraṇaṁ disvā āha, tathā hi “ajja imaṁ rattiṁ dukkhaṁ setī”ti kālaparicchedavasena vuttaṁ.",
  "tika-s0301t3:81_5": "Verighāto nāma veripuggale satīti āha “veripuggalaṁ labhatī”ti.",
  "tika-s0301t3:82_0": "Paṭhamasaṅgāmasuttavaṇṇanā niṭṭhitā.",
  "tika-s0301t3:83_0": "5. Dutiyasaṅgāmasuttavaṇṇanā",
  "tika-s0301t3:84_0": "126.Suṇāthāti “vatvā”ti vacanaseso.",
  "tika-s0301t3:84_1": "Upakappatīti sambhavati.",
  "tika-s0301t3:84_2": "Sayhaṁ hotīti kātuṁ sakkā hoti.",
  "tika-s0301t3:84_3": "“Yadā caññe”ti ca-kāro nipātamattanti āha “yadā aññe”ti.",
  "tika-s0301t3:84_4": "Vilumpantīti vināsaṁ acchindanaṁ karonti.",
  "tika-s0301t3:84_5": "Vilumpīyatīti viluttaparasantakassa asakattā puggalo diṭṭhadhammikaṁ kammaphalaṁ paṭisaṁvedento viya sayampi parena vilumpīyati, dhanajāniṁ pāpuṇāti.",
  "tika-s0301t3:84_6": "“Kāraṇa”nti hi maññatīti pāpakiriyaṁ attano hitāvahaṁ kāraṇaṁ katvā maññati.",
  "tika-s0301t3:84_7": "Jayanto puggalo “idaṁ nāma jināmī”ti maññamāno sayampi tato parājayaṁ pāpuṇāti.",
  "tika-s0301t3:84_8": "Ghaṭṭetāranti pāpakammavipākaṁ.",
  "tika-s0301t3:84_9": "Kammavivaṭṭenāti kammassa vivaṭṭanena, paccayalābhena laddhāvasarena vivaṭṭetvā vigamitena kammenāti attho.",
  "tika-s0301t3:85_0": "Dutiyasaṅgāmasuttavaṇṇanā niṭṭhitā.",
  "tika-s0301t3:86_0": "6. Mallikāsuttavaṇṇanā",
  "tika-s0301t3:87_0": "127.Ekaccāti paṇḍitā sapaññā.",
  "tika-s0301t3:87_1": "Seyyāti varā.",
  "tika-s0301t3:87_2": "Gāthāsukhatthaṁ sasurasaddalopaṁ katvā “sassudevā”ti vuttanti āha “sassusasuradevatā”ti.",
  "tika-s0301t3:87_3": "Disājeṭṭhakāti catūsupi disāsu jeṭṭhakasīsena hi lokaṁ vadati.",
  "tika-s0301t3:87_4": "Tādisāyāti tathārūpāya medhāvitādiguṇavuttiyā.",
  "tika-s0301t3:87_5": "Subhariyāyāti sukhettabhūtāya sundaritthiyāti attho.",
  "tika-s0301t3:88_0": "Mallikāsuttavaṇṇanā niṭṭhitā.",
  "tika-s0301t3:89_0": "7. Appamādasuttavaṇṇanā",
  "tika-s0301t3:90_0": "128.Samadhiggayhāti sammā ativiya gahetvā, ñāyena visesato gaṇhitvā.",
  "tika-s0301t3:90_1": "Kārāpakaappamādoti tiṇṇaṁ puññakiriyavatthūnaṁ pavattakaappamādo.",
  "tika-s0301t3:90_2": "Samavadhānanti samavarodhaṁ antogadhaṁ.",
  "tika-s0301t3:90_3": "Upakkhepanti bahi ahutvā pakkhipitabbataṁ.",
  "tika-s0301t3:90_4": "Sesapadajātāni viya ava…pe…",
  "tika-s0301t3:90_5": "dhammā sappadesattā.",
  "tika-s0301t3:90_6": "Appamāde samodhānaṁ gacchanti tassa nippadesattā.",
  "tika-s0301t3:90_7": "Aggaṁ seṭṭhaṁ mahantaṁ sesadhammānaṁappamādo.",
  "tika-s0301t3:90_8": "Paṭilābhakaṭṭhenāti adhigamahetutāya.",
  "tika-s0301t3:90_9": "Lokiyopi samānoti kāmāvacaropi samāno.",
  "tika-s0301t3:90_10": "Mahaggatānuttarānaṁ pubbabhāge pavattaappamādo hi idhādhippeto.",
  "tika-s0301t3:91_0": "Pasaṁsanti paṇḍitāti yojanā.",
  "tika-s0301t3:91_1": "Appamādassa pāsaṁsabhāve ekantato kattabbatāya pana “etānī”tiādinā kāraṇaṁ āha.",
  "tika-s0301t3:91_2": "Imissā yojanāya “puññakiriyāsū”ti padassa “appamatto”ti iminā sambandho.",
  "tika-s0301t3:91_3": "Yasmā paṇḍitā appamādaṁ pasaṁsanti, yasmā ca puññakiriyāsu appamatto ubho atthe adhiggaṇhāti, tasmā āyuādīni patthayantena appamādova kātabboti.",
  "tika-s0301t3:91_4": "Dutiyayojanāya pana paṇḍitā appamādaṁ pasaṁsanti. Kattha?",
  "tika-s0301t3:91_5": "Puññakiriyāsu.",
  "tika-s0301t3:91_6": "Kasmāti ce?",
  "tika-s0301t3:91_7": "Appamattotiādi.",
  "tika-s0301t3:91_8": "Tenāha “yasmā…pe… attho”ti.",
  "tika-s0301t3:91_9": "Atthapaṭilābhāti diṭṭhadhammikādihitapaṭilābhā.",
  "tika-s0301t3:92_0": "Appamādasuttavaṇṇanā niṭṭhitā.",
  "tika-s0301t3:93_0": "8. Kalyāṇamittasuttavaṇṇanā",
  "tika-s0301t3:94_0": "129.",
  "tika-s0301t3:94_1": "Sīlādiguṇasamannāgato kalyāṇo bhaddako mitto etassāti kalyāṇamitto, tassa dhammo kalyāṇamittasseva svākhāto nāma hoti sutvā kattabbakiccassa sādhanato.",
  "tika-s0301t3:94_2": "Tenāha “atthaṁ pūretī”ti.",
  "tika-s0301t3:94_3": "Itarassāti pāpamittassa.",
  "tika-s0301t3:94_4": "Tenāti atthapūraṇena.",
  "tika-s0301t3:94_5": "Etanti “so ca kho kalyāṇamittassā”ti etaṁ vacanaṁ.",
  "tika-s0301t3:94_6": "Desanādhammoti pariyattidhammo.",
  "tika-s0301t3:94_7": "So hi kalyāṇamittato paccakkhato laddhabbo, itare tadupanissayā paccattapurisakārehi, tena laddhabbo kalyāṇamittoti evamattho gahetabbo.",
  "tika-s0301t3:94_8": "Sāvakabodhisattavasena hesā desanā āgatā.",
  "tika-s0301t3:94_9": "Na hi sesabodhisattānaṁ paropadesena payojanaṁ atthi.",
  "tika-s0301t3:95_0": "Upaḍḍhaṁ kalyāṇamittatoti brahmacariyaṁ carantassa upaḍḍhaguṇo kalyāṇamittato laddhabbo.",
  "tika-s0301t3:95_1": "Upaḍḍhaṁ paccattapurisakāratoti itaraṁ upaḍḍhaṁ ñāṇaṁ paṭipajjantassa attano purisakārato.",
  "tika-s0301t3:95_2": "Lokepi pākaṭoyamattho “ācariyato upaḍḍhaṁ, paccattapurisakārato upaḍḍhaṁ laddhabbā tevijjatā”ti, tasmā thero tathā cintesi.",
  "tika-s0301t3:95_3": "Nippadesanti anavasesato.",
  "tika-s0301t3:95_4": "Tatoti kalyāṇamittato.",
  "tika-s0301t3:95_5": "Upaḍḍhaṁ āgacchatīti upaḍḍhaguṇo paṭipajjantaṁ upagacchati.",
  "tika-s0301t3:95_6": "Bahūhi purisehi.",
  "tika-s0301t3:95_7": "Vinibbhogo vivecanaṁ natthi ekajjhaṁ atthassa vivecetuṁ asakkuṇeyyattā.",
  "tika-s0301t3:95_8": "Esāti paratoghosapaccattapurisakārato ca sijjhamāno attho.",
  "tika-s0301t3:95_9": "Ettakanti ettako bhāgo.",
  "tika-s0301t3:95_10": "Yadi na sakkā laddhuṁ, atha kasmā upaḍḍhanti vuttanti āha “kalyāṇamittatāyā”tiādi.",
  "tika-s0301t3:95_11": "Sammādiṭṭhiādīsu na sakkā laddhuṁ.",
  "tika-s0301t3:95_12": "Asakkuṇeyye sakalampi na sambhavati paratoghosamattena tesaṁ asijjhanato, padhānahetubhāvadīpanatthaṁ pana “sakalamevā”ti vuttaṁ.",
  "tika-s0301t3:95_13": "Pubbabhāgapaṭilābhaṅganti pubbabhāge paṭiladdhabbakāraṇaṁ kalyāṇamittassa upadesena vinā tena uttari visesato aladdhabbato.",
  "tika-s0301t3:95_14": "Atthatoti paramatthato.",
  "tika-s0301t3:95_15": "“Kalyāṇamittaṁ…pe…",
  "tika-s0301t3:95_16": "cattāro khandhā”ti vatvā sutvāti attho.",
  "tika-s0301t3:95_17": "Te pana sīlādayo saṅkhārakkhandhapariyāpannāti āha “saṅkhārakkhandhotipi vadantiyevā”ti.",
  "tika-s0301t3:96_0": "Māhevanti mā aha evanti chedo, ahāti nipātamattaṁ, māti paṭisedhe nipāto.",
  "tika-s0301t3:96_1": "Tenāha “mā evaṁ abhaṇī”ti.",
  "tika-s0301t3:96_2": "“Māhevaṁ ānandā”ti vadato bhagavato imasmiṁ ṭhāne tādisassa nāma te, ānanda, kalyāṇamittaguṇe sevato vattuṁ yuttaṁ ayāthāvatoti dhammabhaṇḍāgārikassa yathābhūtaguṇakittanamukhena paṭikkhepo yuttoti dassento “bahussuto”tiādimāha.",
  "tika-s0301t3:96_3": "Idanti idaṁ vacanaṁ bhagavā āhāti sambandho.",
  "tika-s0301t3:96_4": "Sakalameva hīti ettha hi-saddo hetuattho.",
  "tika-s0301t3:96_5": "Tena “māheva”nti tassa paṭikkhepassa kāraṇaṁ jotitaṁ, na sarūpato vuttaṁ.",
  "tika-s0301t3:96_6": "“Kalyāṇamittasseta”ntiādinā pana taṁ sarūpato dassitanti āha “idāni…pe…",
  "tika-s0301t3:96_7": "ādimāhā”ti.",
  "tika-s0301t3:96_8": "Pāṭikaṅkhitabbanti icchanaṭṭhena pāṭikaṅkhitabbaṁ, na paṭikaṅkhānimittenāti āha “avassaṁbhāvīti attho”ti.",
  "tika-s0301t3:97_0": "Idhāti antogadhāvadhāraṇapadaṁ, idhevāti attho.",
  "tika-s0301t3:97_1": "Imasmiṁyeva hi sāsane ariyamaggabhāvanā, na aññattha.",
  "tika-s0301t3:97_2": "Ādipadānaṁyevāti tasmiṁ tasmiṁ vākye ādito eva vuttasammādiṭṭhiādipadānaṁyeva.",
  "tika-s0301t3:97_3": "Sammādassanalakkhaṇāti catunnaṁ ariyasaccānaṁ pariññābhisamayādivasena sammadeva dassanasabhāvā.",
  "tika-s0301t3:97_4": "Sammāabhiropanalakkhaṇoti nibbānasaṅkhāte ārammaṇe sampayuttadhamme sammadeva āropanasabhāvo.",
  "tika-s0301t3:97_5": "Sammāpariggahaṇalakkhaṇāti musāvādādīnaṁ visaṁvādanādikiccatāya lūkhānaṁ apariggāhakānaṁ paṭipakkhabhāvato pariggāhakasabhāvā sammāvācā siniddhabhāvena sampayuttadhamme sammāvācāpaccayaṁ subhāsitasotārañca puggalaṁ pariggaṇhātīti sammāpariggahaṇalakkhaṇā.",
  "tika-s0301t3:97_6": "Yathā kāyikakiriyā kiñci kattabbaṁ samuṭṭhāpeti, sayañca samuṭṭhahanaṁ ghaṭanaṁ hoti, tathā sammākammanta saṅkhātā viratipīti samuṭṭhāpanalakkhaṇā daṭṭhabbā, sampayuttadhammānaṁ vā ukkhipanaṁ samuṭṭhāpanaṁ kāyikakiriyāya bhārukkhipanaṁ viya.",
  "tika-s0301t3:97_7": "Jīvamānassa sattassa, sampayuttadhammānaṁ vā, jīvitappavattiyā ājīvasseva vā suddhi vodānaṁ.",
  "tika-s0301t3:97_8": "Yathā uppannuppannānaṁ vajjānaṁ dhammena pahānānuppādaatthalābhādiparivuḍḍhi hoti, evaṁ sampayuttānaṁ paggahaṇasabhāvoti sammāpaggahalakkhaṇo sammāvāyāmo.",
  "tika-s0301t3:97_9": "Kāyavedanācittadhammesu subhasukhaniccaattagāhānañca vidhamanavasena sammāpatiṭṭhānasabhāvāti sammāupaṭṭhānalakkhaṇā sammāsati.",
  "tika-s0301t3:97_10": "Sampayuttadhammānaṁ sammā samādahanaṁ ekaggatākaraṇaṁ sabhāvo etassāti sammāsamādhānalakkhaṇo sammāsamādhi.",
  "tika-s0301t3:97_11": "Tīṇi kiccāni honti paṭipakkhadhammesu, ārammaṇadhammesu, sampayuttadhammesu ca ekasmiṁyeva khaṇe pavattivisesabhūtāni.",
  "tika-s0301t3:97_12": "Idāni tāni sarūpato dassetuṁ “seyyathida”ntiādi vuttaṁ.",
  "tika-s0301t3:97_13": "Saddhinti iminā “aññehī”ti vuttakilesā micchādiṭṭhiyā saha ekaṭṭhā vā anekaṭṭhā vāti dasseti.",
  "tika-s0301t3:97_14": "Pajahati pahāya naṁ paṭivijjhati.",
  "tika-s0301t3:97_15": "Nirodhanti nibbānaṁ ārammaṇaṁ karoti sacchikiriyāpaṭivedhena paṭivijjhati.",
  "tika-s0301t3:98_0": "Na kevalaṁ maggadhammā vuttanayeneva, atha kho aparenapi nayena veditabbāti dassento “apicā”tiādimāha.",
  "tika-s0301t3:98_1": "Nānākhaṇā punappunaṁ uppajjanato.",
  "tika-s0301t3:98_2": "Nānārammaṇā aniccānupassanādibhāvato.",
  "tika-s0301t3:98_3": "Ekakkhaṇā sakideva uppajjanato.",
  "tika-s0301t3:98_4": "Ekārammaṇā nibbānavisayattā.",
  "tika-s0301t3:98_5": "Cattāri nāmāni labhati pariññābhisamayādivasena pavattiyā.",
  "tika-s0301t3:98_6": "Tīṇi nāmāni labhati kāmasaṅkappādīnaṁ pahānavasena pavattiyā.",
  "tika-s0301t3:98_7": "Paṭipakkhapahānavasena hissa nāmattayalābho.",
  "tika-s0301t3:98_8": "Esa nayo sesesupi.",
  "tika-s0301t3:98_9": "Viratiyopi honti cetanāyopi pubbabhāgepi vikkhambhanavasena pavattanato.",
  "tika-s0301t3:98_10": "Maggakkhaṇe pana viratiyova paṭipakkhasamucchindanassa maggakiccattā.",
  "tika-s0301t3:98_11": "Na hi cetanā maggasabhāvā.",
  "tika-s0301t3:98_12": "Sammappadhānasatipaṭṭhānavasenāti catubbidhasammappadhānacatubbidhasatipaṭṭhānavasena cattāri nāmāni labhati anuppannākusalānuppādanādīnaṁ kusalānañca vaḍḍhanato.",
  "tika-s0301t3:98_13": "Pubbabhāgepi maggakkhaṇepīti yathā pubbabhāge paṭhamajjhānādivasena nānā.",
  "tika-s0301t3:98_14": "Evaṁ maggakkhaṇepi.",
  "tika-s0301t3:98_15": "Na hi ekopi ca maggasamādhi paṭhamajjhānasamādhiādināmāni labhati sammādiṭṭhiādīnaṁ viya kiccavasena bhedābhāvato.",
  "tika-s0301t3:98_16": "Tenāha “maggakkhaṇepi sammāsamādhiyevā”ti.",
  "tika-s0301t3:99_0": "Ñatvā ñātabbāti sambandho.",
  "tika-s0301t3:99_1": "Vuddhi nāma vepullaṁ bhiyyobhāvo punappunaṁ uppādo evāti āha “punappunaṁ janetī”ti.",
  "tika-s0301t3:99_2": "Abhinibbattetīti abhivaḍḍhaṁ pāpento nibbatteti.",
  "tika-s0301t3:99_3": "Vivittatāti vivittabhāvo.",
  "tika-s0301t3:99_4": "So hi vivecanīyato viviccati, yaṁ viviccitvā ṭhitaṁ, tadubhayampi idha vivittabhāvasāmaññena “vivittatā”ti vuttaṁ.",
  "tika-s0301t3:99_5": "Tesu purimo vivecanīyato viviccamānatāya viviccanakiriyāya samaṅgī dhammasamūho tāya eva viviccanakiriyāya vasena vivekoti gahito.",
  "tika-s0301t3:99_6": "Itaro sabbaso tato vivittasabhāvatāya.",
  "tika-s0301t3:99_7": "Tattha yasmiṁ dhammapuñje sammādiṭṭhi pavattati, taṁ yathāvuttāya viviccamānatāya vivekasaṅkhātaṁ nissāyeva pavattati, itaraṁ pana taṁninnatātaṁārammaṇatāhīti vuttaṁ “vivekaṁ nissitaṁ, viveke vā nissita”nti.",
  "tika-s0301t3:100_0": "Yathā vā vivekavasena pavattaṁ jhānaṁ “vivekaja”nti vuttaṁ, evaṁ vivekavasena pavattā sammādiṭṭhi “vivekanissitā”ti daṭṭhabbā.",
  "tika-s0301t3:100_1": "Nissayo ca vipassanāmaggānaṁ vasena maggaphalānaṁ veditabbo.",
  "tika-s0301t3:100_2": "Asatipi tāsaṁ pubbāparabhāve “paṭiccasamuppādo”ti ettha paccayānaṁ samuppādanaṁ viya abhinnadhammādhārā nissayabhāvanā sambhavanti.",
  "tika-s0301t3:100_3": "Tassa tadaṅga-samucchedanissaraṇavivekanissitataṁ vatvā paṭippassaddhivivekanissitatāya avacanaṁ ariyamaggabhāvanāya vuccamānattā.",
  "tika-s0301t3:100_4": "Bhāvitamaggassa hi ye sacchikātabbā dhammā.",
  "tika-s0301t3:100_5": "Tesaṁ kiccaṁ paṭippassaddhiviveko.",
  "tika-s0301t3:100_6": "Ajjhāsayatoti “nibbānaṁ sacchikarissāmī”ti mahantaajjhāsayato.",
  "tika-s0301t3:100_7": "Yadipi hi vipassanākkhaṇe saṅkhārārammaṇaṁ cittaṁ, saṅkhāresu pana ādīnavaṁ suṭṭhu, disvā tappaṭipakkhe nibbāne ninnatāya ajjhāsayato nissaraṇavivekanissito hoti, uṇhābhibhūtassa puggalassa sītaninnacittatā viya.",
  "tika-s0301t3:100_8": "Keci pana “yathā sabhāvato, yathā ajjhāsayato nissaraṇavivekanissitatā, evaṁ paṭippassaddhivivekanissitatāpi siyā”ti vadanti.",
  "tika-s0301t3:100_9": "Yadaggena hi nibbānaninnatā siyā, tadaggena phalaninnatāpi siyā “kudāssu nāmāhaṁ tadāyatanaṁ upasampajja vihareyya”nti ajjhāsayasampattiyā bhāvato.",
  "tika-s0301t3:100_10": "Yasmā pahānavinayo viya rāganirodhopi idhādhippetavivekena atthato nibbisiṭṭho, tasmā vuttaṁ esa nayo virāganissitādīsūti.",
  "tika-s0301t3:100_11": "Tenāha “vivekatthā eva hi virāgādayo”ti.",
  "tika-s0301t3:101_0": "Vossaggasaddo pariccāgattho pakkhandanattho cāti vossaggassa duvidhatā vuttā.",
  "tika-s0301t3:101_1": "Vossajjanañhi pahānaṁ, vissaṭṭhabhāvena nirāsaṅkapavatti ca, tasmā vipassanākkhaṇe tadaṅgavasena, maggakkhaṇe samucchedavasena paṭipakkhassa pahānaṁ vossaggo, tathā vipassanākkhaṇe taṁninnabhāvena, maggakkhaṇe ārammaṇakaraṇena vissaṭṭhasabhāvatā vossaggoti veditabbaṁ.",
  "tika-s0301t3:101_2": "Tenevāha “tattha pariccāgavossaggo”tiādi.",
  "tika-s0301t3:101_3": "Ayaṁ sammādiṭṭhīti ayaṁ missakavasena vuttā sammādiṭṭhi.",
  "tika-s0301t3:101_4": "Yathāvuttena pakārenāti tadaṅgappahānasamucchedappahānapakārena taṁninnatadārammaṇakaraṇappakārena ca.",
  "tika-s0301t3:102_0": "Pubbe vossaggavacanasseva atthassa vuttattā āha “sakalena vacanenā”ti.",
  "tika-s0301t3:102_1": "Pariṇamantaṁ vipassanākkhaṇe, pariṇataṁ maggakkhaṇe.",
  "tika-s0301t3:102_2": "Pariṇāmo nāma idha paripākoti āha “paripaccantaṁ paripakkañcā”ti.",
  "tika-s0301t3:102_3": "Paripāko ca āsevanalābhena laddhasāmatthiyassa kilese pariccajituṁ nibbānaṁ pakkhandituṁ tikkhavisadabhāvo.",
  "tika-s0301t3:102_4": "Tenāha “aya”ntiādi.",
  "tika-s0301t3:102_5": "Esa nayoti yvāyaṁ nayo “vivekanissita”ntiādinā sammādiṭṭhiyaṁ vutto, sesesu sammāsaṅkappādīsupi eseva nayo, evaṁ tattha netabbanti attho.",
  "tika-s0301t3:102_6": "Paṭiccāti nissāya.",
  "tika-s0301t3:102_7": "Jātisabhāvāti jāyanasabhāvā.",
  "tika-s0301t3:102_8": "Sakaloti anavaseso, sabboti attho.",
  "tika-s0301t3:102_9": "Na koci maggo sāvaseso hutvā sambhavati.",
  "tika-s0301t3:102_10": "Heṭṭhime magge uppanne uparimo uppanno eva nāma anantarāyena uppajjanato.",
  "tika-s0301t3:102_11": "Vavassaggattheti vacasāyatthe.",
  "tika-s0301t3:102_12": "Vaṇṇayantīti guṇavaṇṇanavasena vitthārenti.",
  "tika-s0301t3:103_0": "Kalyāṇamittasuttavaṇṇanā niṭṭhitā.",
  "tika-s0301t3:104_0": "9. Paṭhamaaputtakasuttavaṇṇanā",
  "tika-s0301t3:105_0": "130.",
  "tika-s0301t3:105_1": "Diva-saddo divā-saddo viya divasapariyāyo, tasmā visesanabhāvena vuccamāno divasaddo atthavisesaṁ dīpetīti āha “divasassa divā”tiādi.",
  "tika-s0301t3:105_2": "Saṁ vuccati dhanaṁ, tassa patīti sampati, dhanasāmiko, tassa hitāvahattā sāpateyyanti āha “sāpateyyanti dhana”nti.",
  "tika-s0301t3:105_3": "Tassa gehe katākatabhaṇḍassa atibahubhāvato vimhayappatto rājā “ko pana vādo”ti āha.",
  "tika-s0301t3:105_4": "Kāḷalohaṁ nāma ayophalaṁ.",
  "tika-s0301t3:105_5": "Kacchapādirūpehipi sovaṇṇādīni ṭhapenti.",
  "tika-s0301t3:105_6": "Sakuṇḍakabhattanti sakuṇḍehi vā sathusehi vā pakkabhattaṁ.",
  "tika-s0301t3:105_7": "Bilaṅgaṁ vuccati dhaññabilaṅgaṁ, āranālantipi vuccati, taṁ dutiyaṁ assāti bilaṅgadutiyaṁ.",
  "tika-s0301t3:105_8": "Tañhi kañjito nibbattattā kañjikaṁ nāma.",
  "tika-s0301t3:105_9": "Tīhi pakkhehi vatthakhaṇḍehi katanivāsanaṁ tipakkhavasanaṁ.",
  "tika-s0301t3:105_10": "Tenāha “tīṇi…pe…",
  "tika-s0301t3:105_11": "nivāsana”nti.",
  "tika-s0301t3:106_0": "Asanto nīco purisoti asappurisoti āha “lāmakapuriso”ti.",
  "tika-s0301t3:106_1": "Kammassa nibbattabhāvena otaraṇatāya phalaṁ aggaṁ nāma, uparibhūmigatattā uddhaṁ aggaṁ assāti uddhaggikaṁ.",
  "tika-s0301t3:106_2": "Dakkhiṇanti dānamāha.",
  "tika-s0301t3:106_3": "Saggo nāma kāmabhavūpapattibhavo, tassa nibbattanato “saggassa hitā”ti vuttaṁ.",
  "tika-s0301t3:106_4": "Tatrupapattijananatoti tatra upapattiyā jananato, uppādanatoti attho.",
  "tika-s0301t3:107_0": "Setaṁ udakaṁ etissāti setodakā.",
  "tika-s0301t3:107_1": "So yena bhāvena yattha pākaṭataro hutvā dissati, taṁ dassetuṁ “vīcīnaṁ bhinnaṭṭhāne”ti āha.",
  "tika-s0301t3:107_2": "Sukhotaraṇaṭṭhānatāya kaddamādidosavirahato ca sundaratitthā.",
  "tika-s0301t3:107_3": "Taṁ apeyyamānanti taṁ udakaṁ kenaci aparibhuñjiyamānaṁ.",
  "tika-s0301t3:107_4": "Attanā kattabbakiccakaroti attanā kātabbakammasaṅkhātakiccakaro, paribhogavasena ceva saṅgahetabbasaṅgaṇhanavasena ca niyojakoti attho.",
  "tika-s0301t3:107_5": "Kusalakiccakaroti attanā kātabbapuññakaro.",
  "tika-s0301t3:108_0": "Paṭhamaaputtakasuttavaṇṇanā niṭṭhitā.",
  "tika-s0301t3:109_0": "10. Dutiyaaputtakasuttavaṇṇanā",
  "tika-s0301t3:110_0": "131.Piṇḍapātenāti sahayoge karaṇavacanaṁ.",
  "tika-s0301t3:110_1": "Paṭipādanaṁ tena saha yojananti āha “piṇḍapātena saddhiṁ saṁyojesi, piṇḍapātaṁ adāsīti attho”ti.",
  "tika-s0301t3:110_2": "“Paṇītabhojanaṁ bhuñjitvā”ti vuttaṁ, pāḷiyaṁ pana “kaṇājakaṁ bhuñjati bilaṅgadutiya”nti.",
  "tika-s0301t3:110_3": "Taṁ taṁ pavattitaṁ yebhuyyavasena vuttanti daṭṭhabbaṁ.",
  "tika-s0301t3:110_4": "Idāni “imassa seṭṭhissa kassaci samaṇassa vā brāhmaṇassa vā dethā”ti vacanaṁ na sutapubbaṁ, yasmā paccekabuddhā nāma attano guṇānubhāvehi loke pākaṭā sañjātā eva honti, tasmā seṭṭhibhariyāya “na yassa vā tassa vā”tiādi cintitaṁ.",
  "tika-s0301t3:110_5": "Tathā hi tesaṁ dentāpi sakkaccaṁ yebhuyyena paṇītameva denti.",
  "tika-s0301t3:110_6": "Nāsāpuṭaṁ pahari attano ānubhāvena.",
  "tika-s0301t3:110_7": "So luddhatāya “bahu vata dhaññaṁ mamassā”ti cittaṁ saṁyametuṁ sandhāretuṁ asakkonto.",
  "tika-s0301t3:111_0": "Vippaṭisāruppannākāraṁ dassetuṁ “varameta”ntiādi vuttaṁ.",
  "tika-s0301t3:111_1": "“Imassa samaṇassa piṇḍapātaṁ dehī”ti vadato na ekāya eva javanavīthiyā vasena atthasiddhi.",
  "tika-s0301t3:111_2": "Atha kho tattha ādito pavattajavanavāropi atthi majjhe pavattajavanavāropi, taṁ sandhāyāha “pubbapacchimacetanāvasenā”ti.",
  "tika-s0301t3:111_3": "Ekā cetanā dve paṭisandhiyo na detīti ettha sāketapañhavasena nicchayo veditabbo.",
  "tika-s0301t3:111_4": "Cuddasannaṁ cetanānaṁ pubbe puretaraṁ katattā purāṇaṁ.",
  "tika-s0301t3:112_0": "Parigayhatīti pariggahoti āha “pariggahitaṁ vatthu”nti.",
  "tika-s0301t3:112_1": "Anvāya upanissāya jīvantīti anujīvino.",
  "tika-s0301t3:112_2": "Sabbametanti dhanadhaññādisabbaṁ etaṁ yathāvuttapariggahavatthuṁ.",
  "tika-s0301t3:112_3": "Nikkhippagāminanti nikkhipitabbatāgāminaṁ.",
  "tika-s0301t3:112_4": "Nikkhipitabbasabhāvaṁ hotīti āha “nikkhippasabhāva”nti.",
  "tika-s0301t3:112_5": "Pahāya gamanīyanti ayamettha atthoti āha “pariccajitabbasabhāvamevā”ti.",
  "tika-s0301t3:113_0": "Dutiyaaputtakasuttavaṇṇanā niṭṭhitā.",
  "tika-s0301t3:114_0": "Dutiyavaggavaṇṇanā niṭṭhitā.",
  "tika-s0301t3:115_0": "3. Tatiyavaggo",
  "tika-s0301t3:116_0": "1. Puggalasuttavaṇṇanā",
  "tika-s0301t3:117_0": "132.",
  "tika-s0301t3:117_1": "“Nīce kule paccājāto”tiādi appakāsanabhāvena tamatīti tamo, tena tamena yuttoti tamo puggalo vuccati, taṁyogato puggalassa tabbohāro yathā “maccherayogato macchero”ti.",
  "tika-s0301t3:117_2": "Tasmā tamoti appakāsanabhāvena tamo tamabhūto andhakāro viya jāto, andhakārattaṁ vā pattoti attho.",
  "tika-s0301t3:117_3": "Vuttalakkhaṇaṁ tamameva paramparato ayanaṁ gati niṭṭhā etassāti tamaparāyaṇo, tamaparāyaṇataṁ vā pattoti attho.",
  "tika-s0301t3:117_4": "Ñāyenapi tamaggahaṇena khandhatamova kathito, na andhakāratamo.",
  "tika-s0301t3:117_5": "Khandhatamoti ca sampattirahitā khandhapavattiyeva daṭṭhabbā.",
  "tika-s0301t3:117_6": "“Ucce kule paccājāto”tiādi pakāsanabhāvena jotetīti joti, tena jotinā yuttotiādi sabbaṁ tame vuttanayeneva veditabbaṁ.",
  "tika-s0301t3:117_7": "Itare dveti jotitamaparāyaṇo jotijotiparāyaṇoti itare dve puggale.",
  "tika-s0301t3:118_0": "Veṇuvettādikehi peḷādikārakā vilīvakārakā.",
  "tika-s0301t3:118_1": "Migamacchādīnaṁ nisādanato nesādā, māgavikamacchabandhādayo.",
  "tika-s0301t3:118_2": "Rathesu cammena hananakaraṇato rathakārā cammakārā vuttā.",
  "tika-s0301t3:118_3": "“Pu” iti karīsassa nāmaṁ, taṁ kusenti apanentīti pukkusā, pupphachaḍḍakā.",
  "tika-s0301t3:118_4": "Dubbaṇṇoti virūpo.",
  "tika-s0301t3:118_5": "Okoṭimakoti ārohābhāvena heṭṭhimakoṭiko, rassakāyoti attho.",
  "tika-s0301t3:118_6": "Tenāha “lakuṇḍako”ti.",
  "tika-s0301t3:118_7": "Laku viya ghaṭikā viya ḍeti pavattatīti hi lakuṇḍako, rasso.",
  "tika-s0301t3:118_8": "Kaṇati nimīlatīti kāṇo.",
  "tika-s0301t3:118_9": "Taṁ panassa nimīlanaṁ ekena akkhinā dvīhipi vāti āha “ekakkhikāṇo vā ubhayakkhikāṇo vā”ti.",
  "tika-s0301t3:118_10": "Kuṇanaṁ kuṇo, hatthavekallaṁ, so etassa atthīti kuṇī.",
  "tika-s0301t3:118_11": "Khañjo vuccati pādavikalo.",
  "tika-s0301t3:118_12": "Heṭṭhimakāyasaṅkhāto sarīrassa pakkho padeso hato assāti pakkhahato.",
  "tika-s0301t3:118_13": "Tenāha “pīṭhasampī”ti.",
  "tika-s0301t3:118_14": "Padīpe padīpane etabbaṁ netabbanti padīpeyyaṁ, telakapallādiupakaraṇaṁ.",
  "tika-s0301t3:118_15": "Vuttanti aṭṭhakathāyaṁ vuttaṁ.",
  "tika-s0301t3:119_0": "Āgamanavipattīti āgamanaṭṭhānavasena vipatti āgamo etthāti katvā.",
  "tika-s0301t3:119_1": "Pubbuppannapaccayavipattīti paṭhamuppannapaccayavasena vipatti.",
  "tika-s0301t3:119_2": "Caṇḍālādisabhāvā hissa mātāpitaro paṭhamuppannapaccayā, paṭhamuppattiyā vā paccayā, tehevassa vipatti eva, na sampatti.",
  "tika-s0301t3:119_3": "Pavattapaccayavipattīti pavatte sukhapaccayavipatti.",
  "tika-s0301t3:119_4": "Tādise nihīnakule uppannopi koci vibhavasampanno siyā, ayaṁ pana duggato durūpo hoti.",
  "tika-s0301t3:119_5": "Ājīvupāyavipattīti ājīvanupāyavasena vipatti.",
  "tika-s0301t3:119_6": "Sukhena hi jīvikaṁ pavattetuṁ upāyabhūtā hatthisippādayo imassa natthi, pupphachaḍḍakasilākoṭṭanādikammaṁ pana katvā jīvikaṁ pavatteti.",
  "tika-s0301t3:119_7": "Tenāha “kasiravuttike”ti.",
  "tika-s0301t3:119_8": "Attabhāvavipattīti upadhivipatti.",
  "tika-s0301t3:119_9": "Dukkhakāraṇasamāyogoti kāyikacetasikadukkhuppattiyā paccayasamodhānaṁ.",
  "tika-s0301t3:119_10": "Sukhakāraṇavipattīti sukhapaccayaparihāni.",
  "tika-s0301t3:119_11": "Upabhogavipattīti upabhogasukhassa vināso anupaladdhi.",
  "tika-s0301t3:119_12": "Joti ceva jotiparāyaṇabhāvo ca sukkapakkho.",
  "tika-s0301t3:120_0": "Dasahi akkosavatthūhīti lakkhaṇavacanaṁ etaṁ yathā “yadi me byādhitā honti, dātabbamidamosadha”nti, tasmā dasahi akkosavatthūhi, tattha vā yena kenaci paribhāsatīti attho.",
  "tika-s0301t3:120_1": "Ekaggacittoti dānaṁ dātuṁ apekkhitatāya samāhitacitto.",
  "tika-s0301t3:121_0": "Puggalasuttavaṇṇanā niṭṭhitā.",
  "tika-s0301t3:122_0": "2. Ayyikāsuttavaṇṇanā",
  "tika-s0301t3:123_0": "133.Jarājiṇṇāti jarāya jiṇṇā.",
  "tika-s0301t3:123_1": "Tena pākaṭajarāya matthakappattimāha.",
  "tika-s0301t3:123_2": "Vayovuḍḍhāti vayasā vuḍḍhā.",
  "tika-s0301t3:123_3": "Tena pacchimavayassa osakkasampavattiṁ vadati.",
  "tika-s0301t3:123_4": "Jātimahallikāti jātimahattagatā.",
  "tika-s0301t3:123_5": "Cirakālaṁ atikkantāti dve tayo rājaparivaṭṭe vītivattā.",
  "tika-s0301t3:123_6": "Vayo-saddo sādhāraṇavacanopi jiṇṇasaddasannidhānato osānavayaṁ eva vadatīti āha “pacchimavayaṁ sampattā”ti.",
  "tika-s0301t3:123_7": "Ayyikāti mātāmahiṁ sandhāya vadati.",
  "tika-s0301t3:123_8": "Hatthī eva ratanabhūto hatthiratananti āha “satasahassagghanakenā”tiādi.",
  "tika-s0301t3:123_9": "Sabbāni tānīti kumbhakārabhājanāni, tehi saddhiṁ sattasantānassa pamāṇaṁ dassento “tesu hī”tiādimāha, taṁ suviññeyyameva.",
  "tika-s0301t3:124_0": "Ayyikāsuttavaṇṇanā niṭṭhitā.",
  "tika-s0301t3:125_0": "4. Issattasuttavaṇṇanā",
  "tika-s0301t3:126_0": "135.Aṭṭhuppattikoti ettha kā assa aṭṭhuppatti?",
  "tika-s0301t3:126_1": "Titthiyānaṁ bhagavato bhikkhusaṅghassa ca alābhāya ayasāya parisakkanaṁ.",
  "tika-s0301t3:126_2": "Taṁ vitthārato dassetuṁ “bhagavato kirā”tiādi vuttaṁ.",
  "tika-s0301t3:126_3": "Yathā taṁ sabbadisāsu yamakamahāmegho uṭṭhahitvā mahāoghaṁ viya sabbā pāramiyo “imasmiṁyeva attabhāve vipākaṁ dassāmā”ti sampiṇḍitā viya lābhasakkāramahoghaṁ nibbattayiṁsu.",
  "tika-s0301t3:126_4": "Tato tato annapānayānavatthamālāgandhavilepanādihatthā khattiyabrāhmaṇādayo āgantvā –",
  "tika-s0301t3:126_5": "“kahaṁ bhagavā, kahaṁ devadevo narāsabho lokanātho”ti bhagavantaṁ pariyesanti, sakaṭasatehipi paccaye āharitvā okāsaṁ alabhamānā samantā gāvutappamāṇampi sakaṭadhurena sakaṭadhuraṁ āhacca tiṭṭhanti ceva anuvattanti ca andhakavindabrāhmaṇādayo viya.",
  "tika-s0301t3:126_6": "Sabbaṁ khandhake tesu tesu suttesu ca āgatanayena veditabbaṁ.",
  "tika-s0301t3:126_7": "Yathā ca bhagavato, evaṁ bhikkhusaṅghassapi.",
  "tika-s0301t3:126_8": "Vuttampi –",
  "tika-s0301t3:126_9": "“tena kho pana samayena bhagavā sakkato hoti garukato mānito pūjito apacito lābhī cīvara…pe…",
  "tika-s0301t3:126_10": "parikkhārānaṁ, bhikkhusaṅghopi kho”tiādi, tathā “yāvatā kho, cunda, etarahi saṅgho vā gaṇo vā loke uppanno, nāhaṁ, cunda, aññaṁ ekaṁ saṅghampi ekaṁ gaṇampi samanupassāmi evaṁ lābhaggayasaggappattaṁ, yatharivāyaṁ, cunda, bhikkhusaṅgho”ti.",
  "tika-s0301t3:126_11": "Evanti idāni vuccamānākārena.",
  "tika-s0301t3:126_12": "Nijjhattinti saññattiṁ.",
  "tika-s0301t3:126_13": "Nanti kathaṁ.",
  "tika-s0301t3:127_0": "Evaṁ pucchituṁ ayuttaṁ titthiyānaṁ kathā mahājanasannipāte niyyātitā hotīti.",
  "tika-s0301t3:127_1": "Tasmiṁ dātabbaṁ, cittappasādamattena dentepi hi puññaṁ pavaḍḍhati.",
  "tika-s0301t3:127_2": "Ārocitaṁ attanoti adhippāyo.",
  "tika-s0301t3:127_3": "Bhagavāti satthu āmantanaṁ.",
  "tika-s0301t3:127_4": "Cittaṁ nāma yathāpaccayaṁ pavattamānaṁ nigaṇṭhā…pe…",
  "tika-s0301t3:127_5": "pasīdati pasannassāti adhippāyo.",
  "tika-s0301t3:127_6": "Pubbe avisesato deyyadhammassa dātabbaṭṭhānaṁ nāma pucchitaṁ, idāni tassa mahapphalabhāvakaro dakkhiṇeyyavisesoti āha “aññaṁ tayā paṭhamaṁ pucchitaṁ, aññaṁ pacchā”ti.",
  "tika-s0301t3:127_7": "Sallakkhehi etaṁ.",
  "tika-s0301t3:127_8": "Pacchimaṁ purimena saddhiṁ ānehīti adhippāyo.",
  "tika-s0301t3:127_9": "Pucchitassa nāma pañhassa kathanaṁ mayhameva bhāro.",
  "tika-s0301t3:127_10": "Samupabyūḷhoti ekato senāya rāsivasena sampiṇḍitoti attho.",
  "tika-s0301t3:127_11": "Tenāha “rāsibhūto”ti.",
  "tika-s0301t3:127_12": "Asikkhitoti sattaṭṭhasaṁvaccharāni dhanusippena sikkhito.",
  "tika-s0301t3:127_13": "Dhanusippaṁ sikkhitvāpi koci katahattho na hoti, ayaṁ pana asikkhito na katahattho, poṅkhānupoṅkhabhāvoyeva byāmamuṭṭhibandho.",
  "tika-s0301t3:127_14": "Tiṇapuñjamattikāpuñjādīsūti ādi-saddena paṁsupuñjavālukapuñjasāraphalakaayoghanādike saṅgaṇhāti.",
  "tika-s0301t3:127_15": "Akataparicayoti tesaṁ santikā vijjhanaṭṭhena akataparicayo.",
  "tika-s0301t3:127_16": "Rājarājamahāmattādike upecca asanaṁ upāsanaṁ, na kataṁ upāsanaṁ etenāti akatūpāsano.",
  "tika-s0301t3:127_17": "Asikkhitatādinā bhīrubhāvena vā kāyassa chambhanaṁ saṅkampanaṁ uttāso etassa atthīti chambhīti āha “pavedhitakāyo”ti.",
  "tika-s0301t3:128_0": "Dakkhiṇeyyatāya adhippetattā “arahattamaggena kāmacchando pahīno hotī”ti āha.",
  "tika-s0301t3:128_1": "Accantappahānassa icchitattā tatiyeneva kukkuccaṁ pahīnaṁ hoti paṭighasampayogaṁ.",
  "tika-s0301t3:128_2": "Asekkhassa ayanti asekkhaṁ, sīlakkhandho.",
  "tika-s0301t3:128_3": "Tayidaṁ na aggaphalaṁ sīlameva adhippetaṁ, atha kho yaṁ kiñci asekkhasantāne pavattaṁ sīlaṁ, lokuttaro eva na adhippeto sikkhāya jātattā, evaṁ vimuttikkhandhopīti.",
  "tika-s0301t3:128_4": "Sekkhassa esoti vā, apariyositasikkhattā sayameva sikkhatīti vā sekkho, catūsu maggesu heṭṭhimesu ca tīsu phalesu sīlakkhandho.",
  "tika-s0301t3:128_5": "Upari sikkhitabbābhāvato asekkho.",
  "tika-s0301t3:128_6": "Vuḍḍhippatto sekkhoti asekkho.",
  "tika-s0301t3:128_7": "Aggaphalabhūto sīlakkhandho vucceyya, aṭṭhakathāyaṁ pana vipassakassa sīlassa adhippetattā tathā attho vutto.",
  "tika-s0301t3:128_8": "Sabbatthāti “asekkhenā”tiādīsu.",
  "tika-s0301t3:128_9": "Ettha ca yathā sīlasamādhipaññākkhandhā missakā adhippetā, evaṁ vimuttikkhandhāpīti tadaṅgavimuttiādayopi veditabbā, na paṭippassaddhivimutti eva.",
  "tika-s0301t3:129_0": "Yena sippena issāso hoti, taṁ issattanti āha “ususippa”nti.",
  "tika-s0301t3:129_1": "Yassā vāyodhātuyā vasena sarīraṁ sañjātathāmaṁ hoti, taṁ balapaccayaṁ sandhāyāha “balaṁ nāma vāyodhātū”ti.",
  "tika-s0301t3:129_2": "Samappavattito hi visamappavattinivārakadhātu balaṁ nāma, tena tato aññaṁ balarūpaṁ nāma natthi.",
  "tika-s0301t3:130_0": "Yasmā arahā eva ekantato sorato, tassa bhāvo soraccanti āha “soraccanti arahatta”nti.",
  "tika-s0301t3:130_1": "Ete dveti khanti soraccanti ete dve dhammā.",
  "tika-s0301t3:130_2": "Pānīyaṁ pivanti etthāti papā, yo koci jalāsayo yaṁ kiñci pānīyaṭṭhānanti āha “caturassapokkharaṇīādīnī”ti.",
  "tika-s0301t3:130_3": "Udakavikūlādīsu kamanti atikkamanti etehīti saṅkamanāni, setuādīni.",
  "tika-s0301t3:130_4": "Setukaraṇayuttaṭṭhāne setuṁ, caṅkamanakaraṇayuttaṭṭhāne caṅkamanaṁ, maggakaraṇayuttaṭṭhāne maggaṁ kareyyāti ayamettha adhippāyo.",
  "tika-s0301t3:130_5": "Tenāha “paṇṇāsā”tiādi.",
  "tika-s0301t3:131_0": "Bhikkhācāravattanti ariyānaṁ hitaṁ vattapaṭipattiṁ.",
  "tika-s0301t3:131_1": "Dentopīti pi-saddena akhīṇāsavassa dentopīti imamatthaṁ dasseti yassa kassacipi dentenapi kammaphalaṁ saddahitvā vippasannacitteneva dātabbattā.",
  "tika-s0301t3:131_2": "Thanayanti idaṁ tassa mahāmeghabhāvadassanaṁ, yo hi mahāvassaṁ vassati, so gajjanto vijjummālaṁ vissajjento pavassati.",
  "tika-s0301t3:131_3": "Abhisaṅkharitvā samodhānetvāti khādanīyassa vividhajātiyāni sampiṇḍetvā.",
  "tika-s0301t3:131_4": "Tenāha “rāsiṁ katvā”ti.",
  "tika-s0301t3:132_0": "Pakiraṇaṁ nāma vikiraṇampi hoti anekatthattā dhātūnanti āha “vikiratī”ti.",
  "tika-s0301t3:132_1": "Pakiranto viya vā dānaṁ detīti iminā guṇakhettameva apariyesitvā karuṇākhettepi mahādānaṁ pavattetīti dasseti.",
  "tika-s0301t3:132_2": "Tena “pakiretī”ti vadantena bhagavatā aṭṭhuppattiyaṁ āgatatitthiyavādena appaṭisedhitatāpi dīpitā hoti.",
  "tika-s0301t3:132_3": "Puññadhārāti puññamayadhārā puññābhisandā.",
  "tika-s0301t3:132_4": "Sinehayantīti thūladhārenapi sinehena siniddhaṁ karontī.",
  "tika-s0301t3:132_5": "Kiledayantīti allabhāvaṁ pāpayantī.",
  "tika-s0301t3:132_6": "Yathāyaṁ puññadhārā dātāraṁ anto sineheti pūreti abhisandeti, evaṁ paṭiggāhakānampi anto sineheti pūreti abhisandeti.",
  "tika-s0301t3:132_7": "Tenevāha “dadaṁ piyo hoti bhajanti naṁ bahū”tiādi evaṁ santepi “dātāraṁ abhivassatī”ti vuttattā aṭṭhakathāyaṁ dāyakavaseneva “sinehetī”ti vuttaṁ, yasmā vā paṭiggāhakassa sinehuppatti āmisanissitāti dāyakavaseneva vuttaṁ.",
  "tika-s0301t3:133_0": "Issattasuttavaṇṇanā niṭṭhitā.",
  "tika-s0301t3:134_0": "5. Pabbatūpamasuttavaṇṇanā",
  "tika-s0301t3:135_0": "136.Khattiyāti abhisekappattā.",
  "tika-s0301t3:135_1": "Issariyamado kāmagedho.",
  "tika-s0301t3:135_2": "Pathavimaṇḍalassa mahantatā taṁnivāsinaṁ anuyantatāti sabbamidaṁ yathicchitassa rājakiccassa sukhena samijjhanassa kāraṇakittanaṁ.",
  "tika-s0301t3:135_3": "Yādise rājakicce ussukkaṁ āpanno, taṁ vitthārato dassetuṁ “esa kirā”tiādi vuttaṁ.",
  "tika-s0301t3:135_4": "Antaragamanānīti tiṇṇaṁ nirantaragamanānaṁ antarantarā gamanāni.",
  "tika-s0301t3:135_5": "Corā cintayiṁsūti eko antarabhogiko rājāparādhiko pañcasatamanussaparivāro coriyaṁ karonto vicarati, te sandhāya vuttaṁ.",
  "tika-s0301t3:136_0": "“Ayuttaṁ te kata”nti sacāhaṁ vakkhāmīti yojanā.",
  "tika-s0301t3:136_1": "Dhuravihāreti rathassa dhuraṁ viya nagarassa dhurabhūte vihāre.",
  "tika-s0301t3:136_2": "Santhambhitunti vissāsabhāvena upaṭṭhātuṁ.",
  "tika-s0301t3:136_3": "Saddhāyikoti saddhāya ayitabbo, saddheyyoti attho.",
  "tika-s0301t3:136_4": "Tenāha “saddhātabbo”ti.",
  "tika-s0301t3:136_5": "Paccayikoti pattiyāyitabbo.",
  "tika-s0301t3:136_6": "Abbhasamaṁ puthulabhāvena.",
  "tika-s0301t3:136_7": "Nippothentoti nimmaddento.",
  "tika-s0301t3:136_8": "Saṇhakaraṇīyaṁ atisaṇhaṁ pisanto nisadapoto viya pisanto.",
  "tika-s0301t3:137_0": "Dhammacariyātiādittampi sīsaṁ celañca ajjhupekkhitvā sammāpaṭipatti eva kātabbā tassā eva paraloke patiṭṭhābhāvato.",
  "tika-s0301t3:137_1": "Ācikkhāmīti kathemi, kathento ca yathā tamatthaṁ sammadeva rājā jānāti, evaṁ jānāpemīti.",
  "tika-s0301t3:137_2": "Nipphatti yuddhena kātabbaatthasiddhi.",
  "tika-s0301t3:137_3": "Visinoti bandhati yathādhippetaṁ cittaṁ etenāti visayo, samatthabhāvo.",
  "tika-s0301t3:137_4": "Mantasampannāti sampannarājamantā.",
  "tika-s0301t3:137_5": "Mahāamaccāti mahosadhādisadisā nītisatthachekā amaccapurisā.",
  "tika-s0301t3:137_6": "Upalāpetunti paresaṁ antare virodhatthaṁ saṅgaṇhituṁ.",
  "tika-s0301t3:138_0": "Dveyeva pabbatāti pabbatasadisā dveyeva gahitā.",
  "tika-s0301t3:138_1": "Rājovādeti rājovādasutte.",
  "tika-s0301t3:138_2": "Āgatāva tattantiyā anurūpatthaṁ.",
  "tika-s0301t3:138_3": "Vilumpamānāti iti-saddo ādiattho.",
  "tika-s0301t3:138_4": "Vipattīti bhogaparihānādivināso.",
  "tika-s0301t3:138_5": "Hatthiyuddhādīhi jarāmaraṇaṁ jinituṁ na sakkā sattassa avisayabhāvato.",
  "tika-s0301t3:138_6": "Yena pana jinituṁ sakkā, taṁ dassento bhagavā “buddhe…pe…",
  "tika-s0301t3:138_7": "nivesaye”ti āha.",
  "tika-s0301t3:138_8": "Ratanattaye hi saddhā niviṭṭhā mūlajātā patiṭṭhitā ekantato jarāmaraṇavijayāya hoti.",
  "tika-s0301t3:138_9": "Tenāha “tasmā saddha”nti.",
  "tika-s0301t3:139_0": "Pabbatūpamasuttavaṇṇanā niṭṭhitā.",
  "tika-s0301t3:140_0": "Tatiyavaggavaṇṇanā niṭṭhitā.",
  "tika-s0301t3:141_0": "Sāratthappakāsiniyā saṁyuttanikāya-aṭṭhakathāya",
  "tika-s0301t3:142_0": "Kosalasaṁyuttavaṇṇanāya līnatthappakāsanā samattā."
}