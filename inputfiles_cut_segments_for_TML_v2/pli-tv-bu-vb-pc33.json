{
  "pli-tv-bu-vb-pc33:0.1_0": "Theravāda Vinaya",
  "pli-tv-bu-vb-pc33:0.2_0": "Mahāvibhaṅga",
  "pli-tv-bu-vb-pc33:0.3_0": "Pācittiyakaṇḍa",
  "pli-tv-bu-vb-pc33:0.4_0": "Bhojanavagga",
  "pli-tv-bu-vb-pc33:0.5_0": "33. Paramparabhojanasikkhāpada",
  "pli-tv-bu-vb-pc33:1.1_0": "Tena samayena buddho bhagavā vesāliyaṁ viharati mahāvane kūṭāgārasālāyaṁ.",
  "pli-tv-bu-vb-pc33:1.2_0": "Tena kho pana samayena vesāliyaṁ paṇītānaṁ bhattānaṁ bhattapaṭipāṭi adhiṭṭhitā hoti.",
  "pli-tv-bu-vb-pc33:1.3_0": "Atha kho aññatarassa daliddassa kammakārassa etadahosi—“na kho idaṁ orakaṁ bhavissati yathayime manussā sakkaccaṁ bhattaṁ karonti;",
  "pli-tv-bu-vb-pc33:1.3_1": "yannūnāhampi bhattaṁ kareyyan”ti.",
  "pli-tv-bu-vb-pc33:1.4_0": "Atha kho so daliddo kammakāro yena kirapatiko tenupasaṅkami;",
  "pli-tv-bu-vb-pc33:1.4_1": "upasaṅkamitvā taṁ kirapatikaṁ etadavoca—“icchāmahaṁ, ayyaputta, buddhappamukhassa bhikkhusaṅghassa bhattaṁ kātuṁ.",
  "pli-tv-bu-vb-pc33:1.5_0": "Dehi me vetanan”ti.",
  "pli-tv-bu-vb-pc33:1.6_0": "Sopi kho kirapatiko saddho hoti pasanno.",
  "pli-tv-bu-vb-pc33:1.7_0": "Atha kho so kirapatiko tassa daliddassa kammakārassa abbhātirekaṁ vetanaṁ adāsi.",
  "pli-tv-bu-vb-pc33:1.8_0": "Atha kho so daliddo kammakāro yena bhagavā tenupasaṅkami;",
  "pli-tv-bu-vb-pc33:1.8_1": "upasaṅkamitvā bhagavantaṁ abhivādetvā ekamantaṁ nisīdi.",
  "pli-tv-bu-vb-pc33:1.8_2": "Ekamantaṁ nisinno kho so daliddo kammakāro bhagavantaṁ etadavoca—",
  "pli-tv-bu-vb-pc33:1.9_0": "“adhivāsetu me, bhante, bhagavā svātanāya bhattaṁ saddhiṁ bhikkhusaṅghenā”ti.",
  "pli-tv-bu-vb-pc33:1.10_0": "“Mahā kho, āvuso, bhikkhusaṅgho, jānāhī”ti.",
  "pli-tv-bu-vb-pc33:1.11_0": "“Hotu, bhante, mahā bhikkhusaṅgho.",
  "pli-tv-bu-vb-pc33:1.12_0": "Bahū me badarā paṭiyattā badaramissena peyyā paripūrissantī”ti.",
  "pli-tv-bu-vb-pc33:1.13_0": "Adhivāsesi bhagavā tuṇhībhāvena.",
  "pli-tv-bu-vb-pc33:1.14_0": "Atha kho so daliddo kammakāro bhagavato adhivāsanaṁ viditvā uṭṭhāyāsanā bhagavantaṁ abhivādetvā padakkhiṇaṁ katvā pakkāmi.",
  "pli-tv-bu-vb-pc33:1.15_0": "Assosuṁ kho bhikkhū—“daliddena kira kammakārena svātanāya buddhappamukho bhikkhusaṅgho nimantito, badaramissena peyyā paripūrissantī”ti.",
  "pli-tv-bu-vb-pc33:1.16_0": "Te kālasseva piṇḍāya caritvā bhuñjiṁsu.",
  "pli-tv-bu-vb-pc33:1.17_0": "Assosuṁ kho manussā—“daliddena kira kammakārena buddhappamukho bhikkhusaṅgho nimantito”ti.",
  "pli-tv-bu-vb-pc33:1.17_1": "Te daliddassa kammakārassa pahūtaṁ khādanīyaṁ bhojanīyaṁ abhihariṁsu.",
  "pli-tv-bu-vb-pc33:1.18_0": "Atha kho so daliddo kammakāro tassā rattiyā accayena paṇītaṁ khādanīyaṁ bhojanīyaṁ paṭiyādāpetvā bhagavato kālaṁ ārocāpesi—“kālo, bhante, niṭṭhitaṁ bhattan”ti.",
  "pli-tv-bu-vb-pc33:1.19_0": "Atha kho bhagavā pubbaṇhasamayaṁ nivāsetvā pattacīvaramādāya yena tassa daliddassa kammakārassa nivesanaṁ tenupasaṅkami;",
  "pli-tv-bu-vb-pc33:1.19_1": "upasaṅkamitvā paññatte āsane nisīdi saddhiṁ bhikkhusaṅghena.",
  "pli-tv-bu-vb-pc33:1.20_0": "Atha kho so daliddo kammakāro bhattagge bhikkhū parivisati. Bhikkhū evamāhaṁsu—",
  "pli-tv-bu-vb-pc33:1.21_0": "“thokaṁ, āvuso, dehi. Thokaṁ, āvuso, dehī”ti.",
  "pli-tv-bu-vb-pc33:1.22_0": "“Mā kho tumhe, bhante, ‘ayaṁ daliddo kammakāro’ti thokaṁ thokaṁ paṭiggaṇhittha.",
  "pli-tv-bu-vb-pc33:1.23_0": "Pahūtaṁ me khādanīyaṁ bhojanīyaṁ paṭiyattaṁ.",
  "pli-tv-bu-vb-pc33:1.24_0": "Paṭiggaṇhatha, bhante, yāvadatthan”ti.",
  "pli-tv-bu-vb-pc33:1.25_0": "“Na kho mayaṁ, āvuso, etaṅkāraṇā thokaṁ thokaṁ paṭiggaṇhāma.",
  "pli-tv-bu-vb-pc33:1.26_0": "Api ca, mayaṁ kālasseva piṇḍāya caritvā bhuñjimhā; tena mayaṁ thokaṁ thokaṁ paṭiggaṇhāmā”ti.",
  "pli-tv-bu-vb-pc33:1.27_0": "Atha kho so daliddo kammakāro ujjhāyati khiyyati vipāceti—",
  "pli-tv-bu-vb-pc33:1.28_0": "“kathañhi nāma bhadantā mayā nimantitā aññatra bhuñjissanti.",
  "pli-tv-bu-vb-pc33:1.29_0": "Na cāhaṁ paṭibalo yāvadatthaṁ dātun”ti?",
  "pli-tv-bu-vb-pc33:1.30_0": "Assosuṁ kho bhikkhū tassa daliddassa kammakārassa ujjhāyantassa khiyyantassa vipācentassa.",
  "pli-tv-bu-vb-pc33:1.31_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc33:1.32_0": "“kathañhi nāma bhikkhū aññatra nimantitā aññatra bhuñjissantī”ti …pe…",
  "pli-tv-bu-vb-pc33:1.33_0": "“saccaṁ kira, bhikkhave, bhikkhū aññatra nimantitā aññatra bhuñjantī”ti?",
  "pli-tv-bu-vb-pc33:1.34_0": "“Saccaṁ, bhagavā”ti.",
  "pli-tv-bu-vb-pc33:1.35_0": "Vigarahi buddho bhagavā …pe…",
  "pli-tv-bu-vb-pc33:1.36_0": "kathañhi nāma te, bhikkhave, moghapurisā aññatra nimantitā aññatra bhuñjissanti.",
  "pli-tv-bu-vb-pc33:1.37_0": "Netaṁ, bhikkhave, appasannānaṁ vā pasādāya …pe…",
  "pli-tv-bu-vb-pc33:1.38_0": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-pc33:1.39.1_0": "“Paramparabhojane pācittiyan”ti.",
  "pli-tv-bu-vb-pc33:1.40_0": "Evañcidaṁ bhagavatā bhikkhūnaṁ sikkhāpadaṁ paññattaṁ hoti.",
  "pli-tv-bu-vb-pc33:2.1_0": "Tena kho pana samayena aññataro bhikkhu gilāno hoti.",
  "pli-tv-bu-vb-pc33:2.2_0": "Aññataro bhikkhu piṇḍapātaṁ ādāya yena so bhikkhu tenupasaṅkami;",
  "pli-tv-bu-vb-pc33:2.2_1": "upasaṅkamitvā taṁ bhikkhuṁ etadavoca—“bhuñjāhi, āvuso”ti.",
  "pli-tv-bu-vb-pc33:2.3_0": "“Alaṁ, āvuso, atthi me bhattapaccāsā”ti.",
  "pli-tv-bu-vb-pc33:2.4_0": "Tassa bhikkhuno piṇḍapāto ussūre āharīyittha. So bhikkhu na cittarūpaṁ bhuñji.",
  "pli-tv-bu-vb-pc33:2.5_0": "Bhagavato etamatthaṁ ārocesuṁ.",
  "pli-tv-bu-vb-pc33:2.6_0": "Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—",
  "pli-tv-bu-vb-pc33:2.7_0": "“anujānāmi, bhikkhave, gilānena bhikkhunā paramparabhojanaṁ bhuñjituṁ.",
  "pli-tv-bu-vb-pc33:2.8_0": "Evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-pc33:2.9.1_0": "“Paramparabhojane, aññatra samayā, pācittiyaṁ.",
  "pli-tv-bu-vb-pc33:2.10_0": "Tatthāyaṁ samayo. Gilānasamayo—ayaṁ tattha samayo”ti.",
  "pli-tv-bu-vb-pc33:2.11_0": "Evañcidaṁ bhagavatā bhikkhūnaṁ sikkhāpadaṁ paññattaṁ hoti.",
  "pli-tv-bu-vb-pc33:3.1_0": "Tena kho pana samayena manussā cīvaradānasamaye sacīvarabhattaṁ paṭiyādetvā bhikkhū nimantenti—“bhojetvā cīvarena acchādessāmā”ti.",
  "pli-tv-bu-vb-pc33:3.2_0": "Bhikkhū kukkuccāyantā nādhivāsenti—“paṭikkhittaṁ bhagavatā paramparabhojanan”ti.",
  "pli-tv-bu-vb-pc33:3.3_0": "Cīvaraṁ parittaṁ uppajjati.",
  "pli-tv-bu-vb-pc33:3.4_0": "Bhagavato etamatthaṁ ārocesuṁ …pe…",
  "pli-tv-bu-vb-pc33:3.5_0": "anujānāmi, bhikkhave, cīvaradānasamaye paramparabhojanaṁ bhuñjituṁ.",
  "pli-tv-bu-vb-pc33:3.6_0": "Evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-pc33:3.7.1_0": "“Paramparabhojane, aññatra samayā, pācittiyaṁ.",
  "pli-tv-bu-vb-pc33:3.8_0": "Tatthāyaṁ samayo. Gilānasamayo, cīvaradānasamayo—ayaṁ tattha samayo”ti.",
  "pli-tv-bu-vb-pc33:3.9_0": "Evañcidaṁ bhagavatā bhikkhūnaṁ sikkhāpadaṁ paññattaṁ hoti.",
  "pli-tv-bu-vb-pc33:3.10.1_0": "Tena kho pana samayena manussā cīvarakārake bhikkhū bhattena nimantenti.",
  "pli-tv-bu-vb-pc33:3.11_0": "Bhikkhū kukkuccāyantā nādhivāsenti—“paṭikkhittaṁ bhagavatā paramparabhojanan”ti.",
  "pli-tv-bu-vb-pc33:3.12_0": "Bhagavato etamatthaṁ ārocesuṁ …pe…",
  "pli-tv-bu-vb-pc33:3.13_0": "anujānāmi, bhikkhave, cīvarakārasamaye paramparabhojanaṁ bhuñjituṁ.",
  "pli-tv-bu-vb-pc33:3.14_0": "Evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-pc33:3.15.1_0": "“Paramparabhojane, aññatra samayā, pācittiyaṁ.",
  "pli-tv-bu-vb-pc33:3.16_0": "Tatthāyaṁ samayo. Gilānasamayo, cīvaradānasamayo, cīvarakārasamayo—ayaṁ tattha samayo”ti.",
  "pli-tv-bu-vb-pc33:3.17_0": "Evañcidaṁ bhagavatā bhikkhūnaṁ sikkhāpadaṁ paññattaṁ hoti.",
  "pli-tv-bu-vb-pc33:4.1_0": "Atha kho bhagavā pubbaṇhasamayaṁ nivāsetvā pattacīvaramādāya āyasmatā ānandena pacchāsamaṇena yena aññataraṁ kulaṁ tenupasaṅkami;",
  "pli-tv-bu-vb-pc33:4.2_0": "upasaṅkamitvā paññatte āsane nisīdi.",
  "pli-tv-bu-vb-pc33:4.2_1": "Atha kho te manussā bhagavato ca āyasmato ca ānandassa bhojanaṁ adaṁsu.",
  "pli-tv-bu-vb-pc33:4.3_0": "Āyasmā ānando kukkuccāyanto na paṭiggaṇhāti.",
  "pli-tv-bu-vb-pc33:4.4_0": "“Gaṇhāhi, ānandā”ti.",
  "pli-tv-bu-vb-pc33:4.5_0": "“Alaṁ, bhagavā, atthi me bhattapaccāsā”ti.",
  "pli-tv-bu-vb-pc33:4.6_0": "“Tenahānanda, vikappetvā gaṇhāhī”ti.",
  "pli-tv-bu-vb-pc33:4.7_0": "Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—“",
  "pli-tv-bu-vb-pc33:4.8_0": "anujānāmi, bhikkhave, vikappetvā paramparabhojanaṁ bhuñjituṁ.",
  "pli-tv-bu-vb-pc33:4.9_0": "Evañca pana, bhikkhave, vikappetabbaṁ—‘mayhaṁ bhattapaccāsaṁ itthannāmassa dammī’”ti.",
  "pli-tv-bu-vb-pc33:5.1.1_0": "Paramparabhojanaṁ nāma",
  "pli-tv-bu-vb-pc33:5.1.2_0": "pañcannaṁ bhojanānaṁ aññatarena bhojanena nimantito, taṁ ṭhapetvā aññaṁ pañcannaṁ bhojanānaṁ aññataraṁ bhojanaṁ bhuñjati, etaṁ paramparabhojanaṁ nāma.",
  "pli-tv-bu-vb-pc33:5.1.3_0": "Aññatra samayāti",
  "pli-tv-bu-vb-pc33:5.1.4_0": "ṭhapetvā samayaṁ.",
  "pli-tv-bu-vb-pc33:5.1.5_0": "Gilānasamayo nāma",
  "pli-tv-bu-vb-pc33:5.1.6_0": "na sakkoti ekāsane nisinno yāvadatthaṁ bhuñjituṁ. “Gilānasamayo”ti bhuñjitabbaṁ.",
  "pli-tv-bu-vb-pc33:5.1.7_0": "Cīvaradānasamayo nāma",
  "pli-tv-bu-vb-pc33:5.1.8_0": "anatthate kathine vassānassa pacchimo māso, atthate kathine pañca māsā.",
  "pli-tv-bu-vb-pc33:5.1.8_1": "“Cīvaradānasamayo”ti bhuñjitabbaṁ.",
  "pli-tv-bu-vb-pc33:5.1.9_0": "Cīvarakārasamayo nāma",
  "pli-tv-bu-vb-pc33:5.1.10_0": "cīvare kayiramāne. “Cīvarakārasamayo”ti bhuñjitabbaṁ.",
  "pli-tv-bu-vb-pc33:5.1.11_0": "“Aññatra samayā bhuñjissāmī”ti paṭiggaṇhāti, āpatti dukkaṭassa.",
  "pli-tv-bu-vb-pc33:5.1.12_0": "Ajjhohāre ajjhohāre āpatti pācittiyassa.",
  "pli-tv-bu-vb-pc33:5.2.1_0": "Paramparabhojane paramparabhojanasaññī, aññatra samayā, bhuñjati, āpatti pācittiyassa.",
  "pli-tv-bu-vb-pc33:5.2.2_0": "Paramparabhojane vematiko, aññatra samayā, bhuñjati, āpatti pācittiyassa.",
  "pli-tv-bu-vb-pc33:5.2.3_0": "Paramparabhojane naparamparabhojanasaññī, aññatra samayā, bhuñjati, āpatti pācittiyassa.",
  "pli-tv-bu-vb-pc33:5.2.4_0": "Naparamparabhojane paramparabhojanasaññī, āpatti dukkaṭassa.",
  "pli-tv-bu-vb-pc33:5.2.5_0": "Naparamparabhojane vematiko, āpatti dukkaṭassa.",
  "pli-tv-bu-vb-pc33:5.2.6_0": "Naparamparabhojane naparamparabhojanasaññī, anāpatti.",
  "pli-tv-bu-vb-pc33:5.3.1_0": "Anāpatti—",
  "pli-tv-bu-vb-pc33:5.3.2_0": "samaye,",
  "pli-tv-bu-vb-pc33:5.3.3_0": "vikappetvā bhuñjati,",
  "pli-tv-bu-vb-pc33:5.3.4_0": "dve tayo nimantane ekato bhuñjati,",
  "pli-tv-bu-vb-pc33:5.3.5_0": "nimantanapaṭipāṭiyā bhuñjati,",
  "pli-tv-bu-vb-pc33:5.3.6_0": "sakalena gāmena nimantito tasmiṁ gāme yattha katthaci bhuñjati,",
  "pli-tv-bu-vb-pc33:5.3.7_0": "sakalena pūgena nimantito tasmiṁ pūge yattha katthaci bhuñjati,",
  "pli-tv-bu-vb-pc33:5.3.8_0": "nimantiyamāno bhikkhaṁ gahessāmīti bhaṇati,",
  "pli-tv-bu-vb-pc33:5.3.9_0": "niccabhatte,",
  "pli-tv-bu-vb-pc33:5.3.10_0": "salākabhatte,",
  "pli-tv-bu-vb-pc33:5.3.11_0": "pakkhike,",
  "pli-tv-bu-vb-pc33:5.3.12_0": "uposathike,",
  "pli-tv-bu-vb-pc33:5.3.13_0": "pāṭipadike,",
  "pli-tv-bu-vb-pc33:5.3.14_0": "pañca bhojanāni ṭhapetvā sabbattha anāpatti,",
  "pli-tv-bu-vb-pc33:5.3.15_0": "ummattakassa,",
  "pli-tv-bu-vb-pc33:5.3.16_0": "ādikammikassāti.",
  "pli-tv-bu-vb-pc33:5.3.17_0": "Paramparabhojanasikkhāpadaṁ niṭṭhitaṁ tatiyaṁ."
}