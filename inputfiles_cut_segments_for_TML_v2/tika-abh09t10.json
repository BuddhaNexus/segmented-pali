{
  "tika-abh09t10:0_0": "4. Puggalapaññattimātikā",
  "tika-abh09t10:1_0": "Ekakamātikatthavaṇṇanā",
  "tika-abh09t10:2_0": "Idāni puggalapaññattimātikāsaṁvaṇṇanānayo hoti.",
  "tika-abh09t10:2_1": "Tattha anuttānatthato tāva cha paññattiyoti ettha “ācikkhati deseti paññapeti paṭṭhapetī”ti āgataṭṭhāne sandassanā pakāsanā paññatti nāma.",
  "tika-abh09t10:2_2": "“Supaññattaṁ mañcapīṭha”nti āgataṭṭhāne ṭhapanā nikkhipanā paññatti nāma, idha ubhayampi vaṭṭati.",
  "tika-abh09t10:2_3": "Cha paññattiyoti hi cha paññāpanā cha sandassanā pakāsanātipi, cha ṭhapanā nikkhipanātipi vuttaṁ hoti.",
  "tika-abh09t10:2_4": "Nāmapaññattiyeva hi te te vijjamānāvijjamāne dhamme sandassetītipi.",
  "tika-abh09t10:2_5": "Tena tena koṭṭhāsena ṭhapetītipi.",
  "tika-abh09t10:2_6": "Khandhapaññattītiādi pana saṅkhepato tāsaṁ paññattīnaṁ sarūpadassanaṁ.",
  "tika-abh09t10:2_7": "Tattha khandhānaṁ “khandhā”ti paññāpanā sandassanā pakāsanā ca ṭhapanā nikkhipanā ca khandhapaññatti nāma…pe…",
  "tika-abh09t10:2_8": "puggalānaṁ “puggalā”ti paññāpanā sandassanā pakāsanā ca ṭhapanā nikkhipanā ca puggalapaññatti nāma.",
  "tika-abh09t10:2_9": "Imā eva cha paññattiyo vijjanti.",
  "tika-abh09t10:2_10": "Aññāsampi sammutiparamatthakathānaṁ paññattīnaṁ anantattā, upalakkhaṇavasena pana padhānabhāvato ca etāva vuttā.",
  "tika-abh09t10:2_11": "Pāḷimuttakanayena pana sabbasaṅgāhikā vijjamānapaññattiādayo cha nāmapaññattiyo aṭṭhakathāsu āgatā, tā ca heṭṭhā vuttāti idha na vuttā.",
  "tika-abh09t10:2_12": "Tāsu idha puggalapaññattipadena avijjamānapaññatti, sesehi vijjamānapaññatti cāti dve eva labbhanti.",
  "tika-abh09t10:3_0": "Aṭṭhakathāmuttakena pana ācariyanayena aparāpi cha paññattiyo –",
  "tika-abh09t10:3_1": "upādāpaññatti upanidhāpaññatti samodhānapaññatti upanikkhittapaññatti tajjāpaññatti santatipaññattīti, yā “atthapaññattī”ti vuccati.",
  "tika-abh09t10:3_2": "Tattha yā khandhapañcakaṁ upādāya nissāya sammatā sattādikā, aṅgāni upādāya rathādikā, candādiparivattādayo upādāya kāladisādikā, taṁtaṁbhūtanimittaṁ, bhāvanāvisesañca upādāya kasiṇādiuggahapaṭibhāganimittādikāti ayaṁ evarūpā sabhāvadhammehi ekattena vā sacchikaṭṭhaparamatthena anupalabbhasabhāvā upādāpaññatti nāma.",
  "tika-abh09t10:3_3": "Paññāpetabbaṭṭhena cesā paññatti vuttā, na pana paññāpanaṭṭhena.",
  "tika-abh09t10:3_4": "Yā tassa tassatthassa paññāpanā, sā avijjamānapaññattiyeva.",
  "tika-abh09t10:4_0": "Yā pana aññaṁ paṭhamādiṁ upanidhāya apekkhitvā dutiyaṁ rassaṁ dīghaṁ dūraṁ santikantiādikā tadaññāpekkhūpanidhā, chattapāṇītiādikā hatthagatūpanidhā, kuṇḍalītiādikā sampayuttūpanidhā, dhaññasakaṭanti ādikā samāropitūpanidhā, indasālaguhātiādikā avidūragatūpanidhā, suvaṇṇavaṇṇotiādikā paṭibhāgūpanidhā, brāhmaṇagāmotiādikā tabbahulūpanidhā, maṇikaṭakantiādikā tabbisiṭṭhūpanidhāti evamādi anekappakārā paññāpanā, ayaṁ upanidhāpaññatti nāma.",
  "tika-abh09t10:5_0": "Dhaññarāsītiādikā pana samodhānapaññatti nāma.",
  "tika-abh09t10:5_1": "Purimassa purimassa upanikkhipitvā dve tīṇītiādikā upanikkhittapaññatti nāma.",
  "tika-abh09t10:5_2": "Taṁtaṁsabhāvanissitā pathavīādikā tajjāpaññatti nāma.",
  "tika-abh09t10:5_3": "Āsītikotiādikā pana santatipaññatti nāma.",
  "tika-abh09t10:6_0": "Aṭṭhakathāmuttakeneva ācariyanayena aparāpi dhammakathikādikā kiccapaññatti, kisathūlādikā saṇṭhānapaññatti, itthipurisādikā liṅgapaññatti, kāmāvacarādikā, kosalakādikā ca bhūmipaññatti, tisso nāgotiādikā paccattapaññatti, nirodhādikā asaṅkhatapaññatti cāti cha paññattiyo.",
  "tika-abh09t10:7_0": "Etāsu pana dvādasasu tajjāpaññatti, ekaccā bhūmipaññatti, asaṅkhatapaññatti ca vijjamānapaññattisaṅkhātā nāmapaññatti, tadaññā paramatthāvasesā, pana atthapaññattīti dīpitā avijjamānādipaññattiyo cāti.",
  "tika-abh09t10:7_1": "Ayaṁ tāvettha anuttānatthato saṁvaṇṇanā.",
  "tika-abh09t10:8_0": "Atthanicchayo panetthāpi pāḷinayeneva saddhiṁ hoti, na vinā pāḷiṁ tassa vattumasakkuṇeyyattā.",
  "tika-abh09t10:8_1": "Pāḷiyañca yasmā ādito pañca paññattiyo, tadatthabhūtā khandhādayo ca heṭṭhā vibhaṅgappakaraṇe nippadesato kathitāti tā idha “kittāvatā khandhānaṁ khandhapaññatti, yāvatā pañcakkhandhā rūpakkhandho”tiādinā saṅkhepeneva niddiṭṭhā, tā cetthāpi vuttatthā.",
  "tika-abh09t10:8_2": "Puggalapaññatti pana heṭṭhā na vuttāti “kittāvatā puggalānaṁ puggalapaññatti?",
  "tika-abh09t10:8_3": "Samayavimutto, asamayavimutto”tiādinā ekakādibhedena yāva dasakā dasadhā mātikaṁ ṭhapetvā vitthāreneva vibhattā, sā ca ñātabbapabhedato avuccamānā dubbiññeyyā, tasmā puggalapaññattiyā eva cettha pāḷinayānusārena saṅkhepato atthanicchayo hoti, so cettha mātikāyaṁ vutte sabbapuggale anuddharitvā ñātabbānaṁ dubbiññeyyānaṁ puggalānaṁ ekakādibhedatova mātikaṁ uddharitvā vibhajanavasena saṅkhepatova hoti. Kathaṁ?",
  "tika-abh09t10:8_4": "“Samayavimutto asamayavimutto, kuppadhammo akuppadhammo, cetanābhabbo anurakkhaṇābhabbo, bhayūparato abhayūparato, bhabbāgamano abhabbāgamano, niyato aniyato, paṭipannako phale ṭhito, samasīsī ṭhitakappī, sotāpanno sattakkhattuparamo kolaṁkolo ekabījī, sakadāgāmī, anāgāmī antarāparinibbāyī upahaccaparinibbāyī asaṅkhāraparinibbāyī sasaṅkhāraparinibbāyī uddhaṁsoto akaniṭṭhagāmī, arahā”ti ekakamātikā.",
  "tika-abh09t10:9_0": "Tattha yo appanaṁ nibbattetuṁ yuttapattakāle rūpārūpasamāpattisaṅkhātehi aṭṭhahi vimokkhehi paccanīkadhammato vimuccitvā tīsu maggesu yena kenaci yathāsakaṁ āsave khepetvā vuṭṭhito, ayaṁ samayavimutto nāma.",
  "tika-abh09t10:9_1": "“Ekacce āsavā parikkhīṇā”tiādivacanato hi aṭṭhasamāpattilābhī puthujjano vā khīṇāsavo vā idha na gahito, samāpattilābhino pana phalaṭṭhasekhāva gahitāti veditabbā.",
  "tika-abh09t10:9_2": "Sukkhavipassakakhīṇāsavo, sabbepi ca ariyā maggavimokkhaṁ sandhāya asamayavimuttā nāma.",
  "tika-abh09t10:9_3": "Bāhirānañhi aṭṭhannaṁ samāpattīnaṁ samāpajjantassa pavivekaṭṭhānalābhādisamayopi atthi, vattakaraṇakālādiasamayopi atthi.",
  "tika-abh09t10:9_4": "Maggavimokkhena vimuccanassa pana tādiso samayo vā asamayo vā natthi, yassa saddhā balavatī, vipassanā ca āraddhā, tassa gacchantassa vā bhuñjantassa vā maggaphalapaṭivedho nāma na hotīti natthi, tasmā sabbe ariyā ariyavimokkhe asamayavimuttāti veditabbā.",
  "tika-abh09t10:9_5": "Purimapadepi lokiyasamāpattiññeva sandhāya sekhā samayavimuttā nāma jātā.",
  "tika-abh09t10:10_0": "Avasibhāvā aṭṭhasamāpattilābhī pana puthujjano, sotāpannasakadāgāmino dve sekhā aṭṭhasamāpattiṁ sandhāya kuppadhammo nāma.",
  "tika-abh09t10:10_1": "Parihānadhammotipi duvidhā eva.",
  "tika-abh09t10:10_2": "Anāgāmiādayo suppahīnasamādhipāripanthikattā vasibhāvā samāpattilābhī puthujjano, ariyā ca lokuttaradhammepi sandhāya akuppadhammo nāma.",
  "tika-abh09t10:10_3": "Aparihānadhammoti te eva.",
  "tika-abh09t10:10_4": "Cetanābhabboti cetanāsaṅkhātena jhānasamāpattivaḷañjanena aparihāniṁ āpajjituṁ bhabbo.",
  "tika-abh09t10:10_5": "Yo hi rūpārūpajjhānesu āciṇṇavasitāya cetanāsaṅkhātāya jhānasamāpattiyā nirantaraṁ vaḷañjamāno tehi na parihāyati, avaḷañjamāno ca parihāyati, ayaṁ vaḷañjamāno cetanābhabbo nāma.",
  "tika-abh09t10:10_6": "Anurakkhaṇābhabboti jhānassa upakārānupakāradhamme jānitvā anurakkhaṇāya avaḷañjamānopi aparihāniṁ āpajjituṁ bhabbo, eso ca purimato balavataro, āciṇṇavasino paññāsampadāya upakārānupakāradhamme jānitvā tadanurūpaṁ paṭipajjanatoti veditabbo.",
  "tika-abh09t10:11_0": "Bhayūparatoti bhayena pāpato uparato virato sekho, kalyāṇaputhujjano ca.",
  "tika-abh09t10:11_1": "Tesu pacchimo duggativaṭṭakilesaupavādasaṅkhātehi catūhi bhayehi pāpato oramati, sekho duggativajjehi, apāyehi muttattā.",
  "tika-abh09t10:11_2": "Khīṇāsavo pana abhayūparato nāma samucchinnabhayattā, upavādato pana oramitabbo.",
  "tika-abh09t10:12_0": "Abhabbāgamanoti sammattaniyāmāgamanassa abhabbo, ye ānantariyasaṅkhātena kammāvaraṇena, niyatamicchādiṭṭhisaṅkhātena kilesāvaraṇena, ahetukaduhetukapaṭisandhisaṅkhātena vipākāvaraṇena ca samannāgatā, buddhādīsu ca saddhārahitā, maggabhāvanāya ca uttarakurukādayo viya acchandikā, pubbūpanissayarahitā ca, sabbete abhabbāgamanā nāma.",
  "tika-abh09t10:12_1": "Viparītā bhabbāgamanā nāma.",
  "tika-abh09t10:12_2": "Pañcānantariyaniyatamicchādiṭṭhikā nirayagamane, aṭṭha ariyapuggalā anupādāparinibbānādīsu niyatā nāma.",
  "tika-abh09t10:12_3": "Avasesapuggalā anibaddhagatikatāya aniyatā nāma, uttarakurukā pana sugatiniyatāpi micchattasammattaniyāmasseva idhādhippetattā “niyatā”ti na vuttā.",
  "tika-abh09t10:12_4": "Maggasamaṅgī puggalo maggakkhaṇe phalatthāya paṭipannako nāma, phalasamaṅgī phalānuppattiyampi phale ṭhito nāma.",
  "tika-abh09t10:13_0": "Yassa pana apubbācarimaṁ āsavapariyādānañca hoti jīvitapariyādānañca, ayaṁ samasīsī nāma.",
  "tika-abh09t10:13_1": "So ca tividho hoti iriyāpathasamasīsī rogasamasīsī jīvitasamasīsīti.",
  "tika-abh09t10:13_2": "Tattha yo catūsu iriyāpathesu ekasmiṁ vipassanaṁ paṭṭhapetvā arahattaṁ patvā tasmiññeva iriyāpathe parinibbāti, ayaṁ iriyāpathasamasīsī nāma.",
  "tika-abh09t10:13_3": "Yo pana ekaṁ rogaṁ patvā antoroge eva vipassanaṁ paṭṭhapetvā arahattaṁ patvā teneva rogena parinibbāti, ayaṁ rogasamasīsī nāma.",
  "tika-abh09t10:13_4": "Yassa pana kilesasīsasaṅkhātā avijjā, arahattamaggena pavattasīsasaṅkhātaṁ jīvitindriyañca cuticittena samaṁ pariyādānaṁ gacchati, ayaṁ jīvitasamasīsī nāma.",
  "tika-abh09t10:13_5": "Kathamidaṁ samaṁ hotīti?",
  "tika-abh09t10:13_6": "Vārasamatāya.",
  "tika-abh09t10:13_7": "Yasmiṁ hi vāre maggena kilese khepite paccavekkhaṇañāṇāni pavattanti, tassānantarameva parinibbāyato imāya vārasamatāya idaṁ ubhayasīsapariyādānampi samaṁ hoti nāma, ayameva jīvitasamasīsī idhādhippeto.",
  "tika-abh09t10:14_0": "Ṭhitakappīti ṭhito kappo ṭhitakappo, svāssa atthīti ṭhitakappī, kappamhi vinassamānamhi kappaṁ ṭhapetuṁ samatthoti attho.",
  "tika-abh09t10:15_0": "Sace hi yesaṁ maggasamaṅgikkhaṇe kappavināso bhaveyya, neva tāva kappo vinasseyya, yāvāyaṁ yathāsakaṁ phalaṁ na sacchikarotīti te vinassamānampi kappaṁ ṭhapentīti ṭhitakappino nāma jātāti.",
  "tika-abh09t10:15_1": "Kiñcāpi kappavināsanakāle sāsanaṁ natthi, gatakoṭike hi kāle kappavināso hoti, evaṁ santepi maggānantaraphalassa anantarāyaṁ dīpetuṁ idaṁ abhūtampi kāraṇaṁ āhaṭaṁ.",
  "tika-abh09t10:16_0": "Sotāpannoti nibbānasamuddaninnatāya sotasaṅkhātassa maggassa paṭhamasamaṅgī vuccati, idha pana phalaṭṭho adhippeto.",
  "tika-abh09t10:16_1": "Tasseva ca pabhedadassanatthaṁ “sattakkhattuparamo”tiādi vuttaṁ.",
  "tika-abh09t10:16_2": "Sattavārā paramā assa bhavūpapattīti sattakkhattuparamo, tato paraṁ aṭṭhamaṁ bhavaṁ nādiyatīti attho.",
  "tika-abh09t10:16_3": "Sotāpanno hi yo sattakkhattuṁ devesu, manussesu ca paṭisandhiṁ gahetvā sattame bhave dukkhassantaṁ karoti, ayaṁ sattakkhattuparamo nāma.",
  "tika-abh09t10:16_4": "Kulato kulaṁ bhavato bhavaṁ gacchatīti kolaṁkolo.",
  "tika-abh09t10:16_5": "So hi devamanussavasena dve gatiyo bhave saṁsaritvā dukkhassantaṁ karoti, ayaṁ kolaṁkolo nāma.",
  "tika-abh09t10:16_6": "Kammapaṭisandhiyā ekaṁ kammaṁ kilesabījaṁ assāti ekabījī.",
  "tika-abh09t10:16_7": "So hi ekasmiññeva bhave khīṇāsavo hoti.",
  "tika-abh09t10:16_8": "Kiṁ panassa bhedassa niyāmakanti?",
  "tika-abh09t10:16_9": "Vipassanābhiññābhedā.",
  "tika-abh09t10:16_10": "Sotāpannesu hi yo vipassanāya pamatto, so sattakkhattuparamo hoti.",
  "tika-abh09t10:16_11": "Yo kiñci appamatto, so kolaṁkolo.",
  "tika-abh09t10:16_12": "Yo pana vipassanāya ativiya appamatto, so ekabījī hoti.",
  "tika-abh09t10:16_13": "Ye pana abhiviya pamattā vaṭṭajjhāsayā anāthapiṇḍikavisākhāsakkādayo, te punappunaṁ vaṭṭasmiṁyeva vicarantā ādito paṭṭhāya cha devaloke osāpetvā brahmalokesupi yathākkamaṁ nibbattitvā akaniṭṭhe ṭhatvā parinibbanti, na te idha gahitā.",
  "tika-abh09t10:16_14": "Te hi manussagatiṁ punappunaṁ ādiyanti.",
  "tika-abh09t10:16_15": "Ye pana manussagatiyampi bhavaṁ ādiyanti, tesaṁ vasena sattakkhattuparamo kolaṁkolo mānusikabhavanibbattako eva ekabījī gahito.",
  "tika-abh09t10:16_16": "Te pana saddhādhurena āgatā tayo, paññādhurena āgatā tayoti sotāpanno chabbidho hotīti veditabbo.",
  "tika-abh09t10:17_0": "Paṭisandhivasena pana sakiṁ imaṁ manussagatiṁ āgacchatīti sakadāgāmī, dutiyamaggaphalasamaṅgī.",
  "tika-abh09t10:17_1": "Iminā pañcasu sakadāgāmīsu cattāro vajjetvā ekova gahito.",
  "tika-abh09t10:17_2": "Ekacco hi sakadāgāmiphale ṭhatvā puna dutiyabhave idheva parinibbāti, ekacco idha patvā devaloke parinibbāti, ekacco devaloke patvā dutiyabhave tattheva parinibbāti, ekacco devaloke patvā idhūpapajjitvā parinibbāti, ime cattāropi idha na gahitā.",
  "tika-abh09t10:17_3": "Yo pana idha patvā devaloke nibbattitvā puna idhūpapajjitvā parinibbāti, ayamekova idha gahito.",
  "tika-abh09t10:17_4": "Imassa ca dve paṭisandhiyo, ekabījissa pana ekāvāti idaṁ tesaṁ nānākaraṇanti veditabbaṁ.",
  "tika-abh09t10:18_0": "Paṭisandhivasena kāmabhavaṁ nāgacchatīti anāgāmī, tatiyamaggaphalasamaṅgī.",
  "tika-abh09t10:18_1": "Tasseva pana pabhedadassanatthaṁ “antarāparinibbāyī”tiādi vuttaṁ.",
  "tika-abh09t10:18_2": "Tattha antarāparinibbāyīti āyuvemajjhassa antarā eva arahattamaggaṁ uppādetvā kilesaparinibbānena parinibbāyanasīlo eko anāgāmī.",
  "tika-abh09t10:18_3": "So ca uppannasamanantaraṁ parinibbāyī, āyuvemajjhaṁ appatvā parinibbāyī, āyuvemajjhaṁ patvā parinibbāyīti tividho hoti.",
  "tika-abh09t10:18_4": "Upahaccaparinibbāyīti āyuvemajjhaṁ upahacca atikkamitvā, maraṇasamayaṁ vā upahacca upagantvā parinibbāyī, āyuvemajjhaṁ atikkamitvā yāva maraṇasamayā parinibbāyīti attho.",
  "tika-abh09t10:18_5": "Asaṅkhāraparinibbāyīti asaṅkhārena appadukkhena adhimattappayogaṁ akatvā parinibbāyanasīlo.",
  "tika-abh09t10:18_6": "Sasaṅkhāraparinibbāyīti sasaṅkhārena dukkhena kasirena adhimattappayogena parinibbāyanasīlo.",
  "tika-abh09t10:18_7": "Uddhaṁsototi uddhaṁvāhibhāvena uddhamassa taṇhāsotaṁ vaṭṭasotañca, uddhaṁ vā gantvā paṭilabhitabbato uddhaṁ maggasotamassātipi uddhaṁsoto.",
  "tika-abh09t10:18_8": "Akaniṭṭhaṁ gacchatīti akaniṭṭhagāmī.",
  "tika-abh09t10:18_9": "Imesaṁ pana anāgāmīnaṁ pabhedadassanatthampettha uddhaṁsoto akaniṭṭhagāmītiādi catukkaṁ veditabbaṁ.",
  "tika-abh09t10:19_0": "Tattha yo avihato paṭṭhāya catūsu yathākkamaṁ uppajjitvā yāvatāyukaṁ ṭhatvā cuto akaniṭṭhe uppajjitvā parinibbāti, ayaṁ uddhaṁsoto akaniṭṭhagāmī nāma.",
  "tika-abh09t10:19_1": "Yo pana akaniṭṭhaṁ appatvā antarā parinibbāti, ayaṁ uddhaṁsoto na akaniṭṭhagāmī nāma.",
  "tika-abh09t10:19_2": "Yo manussaloko akaniṭṭhameva gantvā parinibbāti, ayaṁ na uddhaṁsoto akaniṭṭhagāmī nāma.",
  "tika-abh09t10:19_3": "Yo pana heṭṭhā catūsu suddhāvāsesu aññatarasmiṁ uppajjitvā tattheva parinibbāti, ayaṁ na uddhaṁsoto na akaniṭṭhagāmī nāma.",
  "tika-abh09t10:19_4": "Evamete anāgāmino aṭṭhacattālīsavidhā honti. Kathaṁ?",
  "tika-abh09t10:19_5": "Avihesu tāva tayo antarāparinibbāyino, eko upahaccaparinibbāyī, eko uddhaṁsototi pañca, te asaṅkhāraparinibbāyisasaṅkhāraparinibbāyivasena dasa honti, evaṁ atappasudassasudassīsūti cattālīsaṁ, akaniṭṭhe pana uddhaṁsoto natthi, tasmā tattha taṁ sasaṅkhārāsaṅkhāravasena duvidhaṁ uddhaṁsotaṁ vajjetvā aṭṭha cāti aṭṭhacattālīsa honti.",
  "tika-abh09t10:20_0": "Arahāti kilesārīnaṁ hatattādinā khīṇāsavo arahā nāma.",
  "tika-abh09t10:20_1": "So suññatādivimokkhattayavasena tividho hutvā puna paccekaṁ paṭipadācatukkavasena dvādasavidhā honti.",
  "tika-abh09t10:20_2": "Yathā ca arahā dvādasavidho, evaṁ dvādaseva sakadāgāmino, catuvīsati sotāpannā aṭṭhacattālīsa anāgāminova paccekanti veditabbaṁ.",
  "tika-abh09t10:20_3": "Ime ca sabbe ariyā imasmiṁ sāsane eva uppajjanti, no bahiddhāti.",
  "tika-abh09t10:20_4": "Ekakanayo.",
  "tika-abh09t10:21_0": "Dukādimātikatthavaṇṇanā",
  "tika-abh09t10:22_0": "Dukādīsu “dve puggalā –",
  "tika-abh09t10:22_1": "kodhano ca upanāhī ca makkhī ca paḷāsī cā”tiādinā dukañca, “tayo puggalā –",
  "tika-abh09t10:22_2": "nirāso āsaṁso vigatāso”tiādinā tikañca, “cattāro puggalā –",
  "tika-abh09t10:22_3": "asappuriso, asappurisenaasappurisataro, sappuriso, sappurisenasappurisataro”tiādinā catukkañca, “pañca puggalā –",
  "tika-abh09t10:22_4": "atthekacco puggalo ārabhati ca vippaṭisārī ca hoti, tañca cetovimuttiṁ paññāvimuttiṁ yathābhūtaṁ nappajānāti.",
  "tika-abh09t10:22_5": "Yatthassa te uppannā pāpakā akusalā dhammā aparisesā nirujjhanti, atthekacco puggalo ārabhati na vippaṭisārī ca hoti…pe…",
  "tika-abh09t10:22_6": "aparisesā nirujjhanti, atthekacco puggalo nārabhati vippaṭisārī ca hoti…pe…",
  "tika-abh09t10:22_7": "aparisesā nirujjhanti.",
  "tika-abh09t10:22_8": "Atthekacco puggalo nārabhati na vippaṭisārī hoti…pe…",
  "tika-abh09t10:22_9": "aparisesā nirujjhantī”tiādinā pañcakañca vitthārato mātikaṁ nikkhipitvā sabbepi te puggalā niddiṭṭhā, idha pana te ganthavitthārabhayena sabbe na uddiṭṭhā, pāḷiyā eva ñātabbāti.",
  "tika-abh09t10:23_0": "Tattha tike nirāsoti arahattāsāya virahito dussīlo.",
  "tika-abh09t10:23_1": "Tassa hi attano abhabbatāya bhabbasahāyakassa sīlavato arahattappattiṁ sutvā, caṇḍālaputtassa viya kassaci rājaputtassa rajjābhisekaṁ sutvā abhisekappattiyaṁ, “kudāssu nāmāhampi arahattaṁ pāpuṇeyya”nti arahattappattiyaṁ patthanāpi na uppajjati.",
  "tika-abh09t10:23_2": "Āsaṁsoti arahattaṁ āsīsamāno patthayamāno sīlavā.",
  "tika-abh09t10:23_3": "Tassa hi arahattapatthanāya sīlasampattiyā ṭhitattā kassaci arahattappattiṁ sutvā, ubhatosujātassa rājakumārassa viya tādisassa kassaci rajjābhisekaṁ sutvā abhisekappattiyaṁ, arahattappattiyaṁ patthanā uppajjati.",
  "tika-abh09t10:23_4": "Vigatāsoti arahā.",
  "tika-abh09t10:23_5": "So hi pattaarahattatāya tattha vigatāso hoti pattābhiseko viya khattiyo abhisekappattiyanti veditabbaṁ.",
  "tika-abh09t10:24_0": "Catukke pana pāṇātipātādiakusalakammapathasamannāgato asappuriso nāma.",
  "tika-abh09t10:24_1": "Yo pana sayampi pāṇātipātādīni katvā parañca tattha samādapeti, ayaṁ asappurisenaasappurisataro, asappurisatopi asappurisataroti attho.",
  "tika-abh09t10:24_2": "Vuttapaṭipakkhakusalavasena sappuriso, sappurisenasappurisataro ca veditabbo.",
  "tika-abh09t10:25_0": "Pañcake ārabhati ca vippaṭisārī ca hotīti ettha ārambha-saddo āpattivītikkame vattati, tasmā āpattivītikkamavasena ārabhati ceva tappaccayā ca vippaṭisārī hotīti attho.",
  "tika-abh09t10:25_1": "Cetovimuttinti phalasampayuttasamādhiṁ.",
  "tika-abh09t10:25_2": "Paññāvimuttinti phalasampayuttañāṇaṁ.",
  "tika-abh09t10:25_3": "Yathābhūtaṁ nappajānātīti anadhigatattā yathāsabhāvato nappajānāti.",
  "tika-abh09t10:25_4": "Yatthassāti yasmiṁ arahattaphalasaṅkhāte jhāne adhigate assa puggalassa sabbe pāpakā akusalā dhammā niravasesā nirujjhanti, te nappajānātīti sambandho.",
  "tika-abh09t10:25_5": "Kiñcāpi te maggakkhaṇe eva nirujjhanti nāma, phalakkhaṇe pana niruddhā nāma honti, idha pana maggakiccavasena “phalakkhaṇe nirujjhantī”ti vuttāti veditabbā.",
  "tika-abh09t10:26_0": "Ārabhati na vippaṭisārī ca hotīti āpattiṁ āpajjati, taṁ pana desetuṁ sabhāgapuggalaṁ pariyesati, vuṭṭhāpeti vā, tasmā na vippaṭisārī hoti.",
  "tika-abh09t10:26_1": "Nārabhati vippaṭisārī ca hotīti āpattiṁ nāpajjati, vinayapaññattiyaṁ pana akovidattā anāpattiyā āpattisaññitāya vuṭṭhitāyapi taṁ āpattiyā vippaṭisāraṁ vinodetuṁ asakkuṇeyyatāya vippaṭisārī hoti.",
  "tika-abh09t10:26_2": "Nārabhati na vippaṭisārī hotīti nārabhati neva āpattiṁ āpajjati, na vippaṭisārī hoti.",
  "tika-abh09t10:26_3": "Arahattañca na pāpuṇāti.",
  "tika-abh09t10:26_4": "Kataro panesa puggaloti?",
  "tika-abh09t10:26_5": "Sīlavā ossaṭṭhavīriyo puggalo.",
  "tika-abh09t10:26_6": "So hi “kiṁ me imasmiṁ buddhakāle parinibbānena, anāgate metteyyasammāsambuddhakāle parinibbāyissāmī”ti visuddhasīlopi paṭipattiṁ na pūreti.",
  "tika-abh09t10:26_7": "Ime cattāropi puggalā tathā tathā ovaditvā āsavakkhaye patiṭṭhāpetabbā.",
  "tika-abh09t10:26_8": "Evaṁ hi tepi yvāyaṁ pañcamo puggalo nārabhati na vippaṭisārī āraddhavīriyo arahattaṁ pāpuṇāti, tena samasamāva bhavissantīti.",
  "tika-abh09t10:27_0": "Chakkādīsu –",
  "tika-abh09t10:28_0": "“Cha puggalā –",
  "tika-abh09t10:28_1": "atthekacco puggalo pubbe ananussutesu dhammesu sāmaṁ saccāni abhisambujjhati, tattha ca sabbaññutaṁ pāpuṇāti balesu ca vasībhāvaṁ.",
  "tika-abh09t10:28_2": "Atthekacco puggalo…pe…",
  "tika-abh09t10:28_3": "abhisambujjhati, na ca tattha sabbaññutaṁ pāpuṇāti, na ca balesu vasibhāvaṁ.",
  "tika-abh09t10:28_4": "Atthekacco puggalo…pe…",
  "tika-abh09t10:28_5": "anabhisambujjhati, diṭṭheva dhamme dukkhassantakaro hoti, sāvakapāramiñca pāpuṇāti.",
  "tika-abh09t10:28_6": "Atthekacco puggalo…pe…",
  "tika-abh09t10:28_7": "dukkhassantakaro hoti, na ca sāvakapāramiṁ pāpuṇāti.",
  "tika-abh09t10:28_8": "Atthekacco puggalo…pe…",
  "tika-abh09t10:28_9": "anabhisambujjhati, na ca diṭṭheva dhamme dukkhassantakaro hoti, anāgāmī hoti anāgantā itthattaṁ.",
  "tika-abh09t10:28_10": "Atthekacco puggalo…pe…",
  "tika-abh09t10:28_11": "anabhisambujjhati, na ca diṭṭheva dhamme dukkhassantakaro hoti, āgāmī hoti āgantā itthatta”nti –",
  "tika-abh09t10:29_0": "Chakkaṁ, “satta puggalā –",
  "tika-abh09t10:29_1": "satta udakūpamā puggalā sakiṁ nimuggo nimuggova hoti, ummujjitvā nimujjati, ummujjitvā ṭhito hoti, ummujjitvā vipassati viloketi, ummujjitvā patarati, ummujjitvā paṭigādhappatto hoti, ummujjitvā tiṇṇo hoti pāraṅgato, thale tiṭṭhati brāhmaṇo”tiādinā sattakaṁ, “aṭṭha puggalā –",
  "tika-abh09t10:29_2": "cattāro maggasamaṅgino, cattāro phalasamaṅgino puggalā”ti aṭṭhakaṁ, “nava puggalā –",
  "tika-abh09t10:29_3": "sammāsambuddho paccekasambuddho ubhatobhāgavimutto paññāvimutto kāyasakkhī diṭṭhippatto saddhāvimutto dhammānusārī saddhānusārī”ti navakaṁ, “dasa puggalā –",
  "tika-abh09t10:29_4": "pañcannaṁ idha niṭṭhā, pañcannaṁ idha vihāya niṭṭhā”ti dasakañca mātikaṁ nikkhipitvā pāḷiyaṁ niddeso kato.",
  "tika-abh09t10:29_5": "Tattha chakke paṭhamena padena sammāsambuddho daṭṭhabbo.",
  "tika-abh09t10:29_6": "So hi anācariyako attanā uppāditena sabbaññutaññāṇapadaṭṭhānena arahattamaggañāṇena sabbākārato saccāni abhisambujjhitvā sabbaññutaṁ pāpuṇi, dasañāṇabalesu ca vasibhāvanti.",
  "tika-abh09t10:29_7": "Dutiyena pana paccekasambuddho daṭṭhabbo.",
  "tika-abh09t10:29_8": "Tatiyena aggasāvako, catutthena avasesā arahanto, pañcamena anāgāmī, chaṭṭhena sotāpannasakadāgāmino daṭṭhabbā.",
  "tika-abh09t10:29_9": "Te hi “āgantā itthatta”nti vuttāti.",
  "tika-abh09t10:30_0": "Sattake paṭhamena padena sāsane aniviṭṭhasaddho niyatamicchādiṭṭhidhammehi ekantakāḷakehi samannāgato gahito.",
  "tika-abh09t10:30_1": "So hi samudde udakabhīrukapuriso viya saṁsāre apāye nimuggo nimuggova hoti, na puna bhavato vuṭṭhāti, anantampi kālaṁ bhave eva vicarati sāsanasamāyogābhāvā.",
  "tika-abh09t10:30_2": "Dutiyena padena sāsane paṭiladdhasaddhopi devadattādayo viya saddhādiparihāniyaṁ ṭhito dussīlo gahito.",
  "tika-abh09t10:30_3": "So hi samudde kenaci kāraṇena ummujjitvā puna nimuggo viya sāsanasaddhāya ummujjitvāpi apāye nimujjati eva, ayaṁ pana cirakālātikkamena buddhādīhi, attanā eva vā paccekabodhiñāṇena bhavato uddharaṇīyo hoti sāsane sakiṁ uppannāyapi saddhāya mokkhabhāvena niyamena nibbānāvahattā.",
  "tika-abh09t10:30_4": "Ayameva hissa purimapuggalato viseso, itarathā tassa visuṁ gahaṇe payojanameva na siyāti gahetabbaṁ.",
  "tika-abh09t10:30_5": "Tatiyena sāsane uppannasaddho ṭhitibhāgiyehi sīlādiguṇehi samannāgato gahito.",
  "tika-abh09t10:30_6": "So hi ummujjitvā tīraṁ adisvāva samuddamajjhe nāvādiāgamanaṁ olokento puna animujjitvā uṇṇatappadese ṭhito viya sāsanasaddhāya ummujjitvā nibbānaṁ adisvāva buddhādiṁ olokayamāno sagge, sīlādimhi ṭhito hoti.",
  "tika-abh09t10:30_7": "Catutthena pana sotāpanno gahito.",
  "tika-abh09t10:30_8": "So hi ummujjitvā ṭhito tīraṁ disvā uttaraṇūpāyaṁ vilokayamāno viya lokuttarasaddhāya ummujjitvā nibbānatīraṁ disvā uttaraṇopāyaṁ viloketi.",
  "tika-abh09t10:30_9": "Pañcamena sakadāgāmī gahito.",
  "tika-abh09t10:30_10": "So hi samudde tīraṁ disvā tadabhimukhaṁ pataramāno viya paṭhamamaggena nibbānatīraṁ disvā tadabhimukhaṁ dutiyamaggena patarati nāma.",
  "tika-abh09t10:30_11": "Chaṭṭhena anāgāmī gahito.",
  "tika-abh09t10:30_12": "So hi pataritvā tīraṁ upaggamma kaṭippamāṇe udake ṭhito viya arahattasamīpe satikavāṭapatitthe anāvattidhammatāya tatiyamaggena tiṭṭhati.",
  "tika-abh09t10:30_13": "Sattamena pana arahā gahito, so hi taritvā pāraṁ patvā ṭhitapuriso viya cattāro oghe taritvā nibbānatthale ṭhito khīṇāsavabrāhmaṇo nāma hotīti.",
  "tika-abh09t10:31_0": "Navake ubhatobhāgavimuttoti rūpārūpasamāpattiyā vikkhambhanavimokkhena, ariyamaggena samucchedavimokkhena kilesato vimutto, arūpasamāpattiyā vā rūpakāyato, maggena ca nāmakāyatoti imehi ubhatobhāgehi vimuttotipi ubhatobhāgavimutto, so catunnaṁ arūpasamāpattīnaṁ ekekato vuṭṭhāya saṅkhāre sammasitvā arahattappattānaṁ catunnaṁ, nirodhā vuṭṭhāya arahattappattaanāgāmino ca vasena pañcavidho, tesu pacchimova nippariyāyato ubhatobhāgavimutto nāma, sesā pariyāyena.",
  "tika-abh09t10:31_1": "Ettha ca rūpāvacaracatutthajjhānaṁ kilesakāyato vimuttampi rūpakāyato avimuttaṁ, arūpāvacaraṁ pana tadabhayatopi vimuttaṁ, tasmā tadeva pādakaṁ katvā arahattappattova ubhatobhāgavimutto hoti, na rūpāvacaranti veditabbaṁ.",
  "tika-abh09t10:31_2": "Paññāvimuttoti arahattamaggapaññāya āsavehi vimutto.",
  "tika-abh09t10:31_3": "So hi sukkhavipassako, catūhi rūpāvacarajjhānehi vuṭṭhāya arahattappattā cattāro cāti pañcavidho.",
  "tika-abh09t10:31_4": "Arūpāvacarajjhānesu hi ekasmimpi sati ubhatobhāgavimuttova nāma hoti.",
  "tika-abh09t10:32_0": "Kāyasakkhīti rūpārūpajjhānalābhī ariyo.",
  "tika-abh09t10:32_1": "So hi sotāpattimaggaṭṭhavajjitānaṁ channaṁ sekhānaṁ vasena chabbidho.",
  "tika-abh09t10:32_2": "Teneva hissa “ekacce āsavā parikkhīṇā”ti niddese vuttaṁ.",
  "tika-abh09t10:32_3": "Sotāpattimaggaṭṭhassa ca na kecipi āsavā parikkhīṇāti vattabbā, parikkhīyissantīti pana vattabbā, arahato pana sabbepi āsavā parikkhīṇā, na ekacceti.",
  "tika-abh09t10:32_4": "So hi phuṭṭhantaṁ sacchikarotīti kāyasakkhī, phuṭṭhānaṁ paṭiladdhānaṁ jhānānaṁ anantaraṁ nāmakāyena nirodhaṁ sacchikarotītipi kāyasakkhī, kāyenāti cettha “nāmakāyena ceva paramatthasaccaṁ sacchikaroti, paññāya ca ativijjha passatī”ti vacanato arahattaphalaṁ ṭhapetvā sesamaggaphalānametaṁ adhivacanaṁ, tena kāyena paṭhamajjhānānantaraṁ nibbānassa sacchikaraṇatopi kāyasakkhīti keci.",
  "tika-abh09t10:32_5": "Diṭṭhippattoti sukkhavipassako, rūpajjhānalābhī ca yathāvutto chabbidho sekho ca, ayaṁ diṭṭhantappattoti diṭṭhippatto.",
  "tika-abh09t10:32_6": "Dassanaṁ diṭṭhi, paṭhamamaggo, tassa anantaraṁ nirodhappattoti attho.",
  "tika-abh09t10:32_7": "Diṭṭhappattotipi pāṭho, tassa paṭhamamaggena diṭṭhaṁ nibbānaṁ puna pattoti attho.",
  "tika-abh09t10:33_0": "Saddhāvimuttoti sukkhavipassako, rūpajjhānalābhī ca yathāvutto chabbidho sekho ca.",
  "tika-abh09t10:33_1": "Ayaṁ hi saddahanto vimuttoti saddhāvimutto.",
  "tika-abh09t10:33_2": "Kathaṁ panetassa diṭṭhippattato nānattanti?",
  "tika-abh09t10:33_3": "Āgamanīyapaṭipadāya.",
  "tika-abh09t10:33_4": "Diṭṭhippatto hi paññāsampadāya pubbabhāge vipassanāya kilese appadukkhena vikkhambhento āgato, saddhāvimutto pana saddhābahulatāya kilese dukkhena vikkhambhento āgato.",
  "tika-abh09t10:33_5": "Etameva hi bhedaṁ sandhāya niddese “ekacce āsavā parikkhīṇā honti, no ca kho yathādiṭṭhippattassā”ti vuttaṁ.",
  "tika-abh09t10:34_0": "Dhammānusārīti yassa sotāpattimaggakkhaṇe paññindriyaṁ adhimattaṁ hoti, ayaṁ paññāsaṅkhātena dhammena sarati anussaratīti dhammānusārī, sotāpattimaggaṭṭhassetaṁ nāmaṁ.",
  "tika-abh09t10:34_1": "Phale pana patte diṭṭhippatto nāma hoti.",
  "tika-abh09t10:34_2": "Saddhānusārīti yassa sotāpattimaggakkhaṇe saddhindriyaṁ adhimattaṁ hoti, ayaṁ saddhāya sarati anussaratīti saddhānusārī, sotāpattimaggaṭṭhassetaṁ nāmaṁ.",
  "tika-abh09t10:34_3": "Phale pana patte saddhāvimutto nāma hoti.",
  "tika-abh09t10:35_0": "Lokuttaradhammaṁ hi nibbattentānaṁ dve dhurāni nāma, dve abhinivesā nāma, dve sīsāni nāma.",
  "tika-abh09t10:35_1": "Tattha saddhādhuraṁ paññādhuranti dve dhurāni nāma.",
  "tika-abh09t10:35_2": "Eko pana samathābhiniveso, eko vipassanābhinivesoti dve abhinivesā.",
  "tika-abh09t10:35_3": "Eko ca arahattaṁ matthakaṁ pāpuṇanto ubhatobhāgavimutto hoti, eko paññāvimuttoti imāni dve sīsāni nāma.",
  "tika-abh09t10:35_4": "Ye hi keci lokuttaraṁ dhammaṁ nibbattenti, sabbe te dve ime dhamme dhuraṁ katvā imesu dvīsu ṭhānesu abhinivisitvā imehi dvīhi ṭhānehi vimuccanti.",
  "tika-abh09t10:35_5": "Tesu yo bhikkhu aṭṭhasamāpattilābhī paññaṁ dhuraṁ katvā samathavasena abhiniviṭṭho aññataraṁ arūpasamāpattiṁ padaṭṭhānaṁ katvā vipassanaṁ paṭṭhapetvā arahattaṁ pāpuṇāti, ayaṁ sotāpattimaggakkhaṇe dhammānusārī nāma.",
  "tika-abh09t10:35_6": "Parato pana chasu ṭhānesu kāyasakkhī nāma.",
  "tika-abh09t10:35_7": "Arahattaphalaṁ patte ubhatobhāgavimutto nāma.",
  "tika-abh09t10:36_0": "Aparo paññameva dhuraṁ katvā vipassanāvasena abhiniviṭṭho suddhasaṅkhāre vā rūpāvacarajjhānesu vā aññataraṁ sammasitvā arahattaṁ pāpuṇāti, ayampi sotāpattimaggakkhaṇe dhammānusārī nāma.",
  "tika-abh09t10:36_1": "Parato pana chasu ṭhānesu diṭṭhippatto nāma, arahattaṁ patte paññāvimutto nāma.",
  "tika-abh09t10:37_0": "Aparo pana aṭṭhasamāpattilābhī saddhaṁ dhuraṁ katvā samādhivasena abhiniviṭṭho aññataraṁ arūpasamāpattiṁ padaṭṭhānaṁ katvā vipassanaṁ paṭṭhapetvā arahattaṁ pāpuṇāti, ayaṁ sotāpattimaggakkhaṇe saddhānusārī nāma, parato chasu ṭhānesu kāyasakkhīyeva nāma.",
  "tika-abh09t10:37_1": "Arahattaṁ patte ubhatobhāgavimuttoyeva nāma.",
  "tika-abh09t10:37_2": "Aparo saddhameva dhuraṁ katvā vipassanāvasena abhiniviṭṭho suddhasaṅkhāre vā rūpāvacarajjhānesu vā aññataraṁ sammasitvā arahattaṁ pāpuṇāti, ayampi sotāpattimaggakkhaṇe saddhānusārī nāma, parato chasu ṭhānesu saddhāvimutto nāma.",
  "tika-abh09t10:37_3": "Arahattappatte paññāvimutto nāma.",
  "tika-abh09t10:37_4": "Ime satta puggalā sammāsambuddhapaccekasambuddhehi saddhiṁ nava loke aggadakkhiṇeyyā nāmāti.",
  "tika-abh09t10:38_0": "Dasake pañcannaṁ idha niṭṭhāti sattakkhattuparamo, kolaṁkolo, ekabījī, sakadāgāmī kāmāvacarapaṭisandhiko, arahā cāti imesaṁ pañcannaṁ idha kāmāvacarabhūmiyaññeva anupādisesanibbānasaṅkhātā niṭṭhāti attho.",
  "tika-abh09t10:38_1": "Kāmāvacarattabhāve eva hi ete parinibbāyanti, nāññasmiṁ.",
  "tika-abh09t10:38_2": "Pañcannaṁ idha vihāya niṭṭhāti antarāparinibbāyī upahaccaparinibbāyī asaṅkhāraparinibbāyī sasaṅkhāraparinibbāyī uddhaṁsoto akaniṭṭhagāmī cāti imesaṁ pañcannaṁ idha kāmāvacare attabhāvaṁ vihāya vijahitvā brahmattabhāve ṭhitānaññeva niṭṭhāti attho.",
  "tika-abh09t10:38_3": "Sesamettha uttānatthamevāti.",
  "tika-abh09t10:38_4": "Ayamettha saṅkhepato pāḷinayena saddhiṁ atthanicchayo, vitthāro pana puggalapaññattipāḷiaṭṭhakathāsu gahetabboti.",
  "tika-abh09t10:39_0": "Mohavicchedaniyā abhidhammamātikatthavaṇṇanāya",
  "tika-abh09t10:40_0": "Puggalapaññattimātikatthavaṇṇanā niṭṭhitā."
}