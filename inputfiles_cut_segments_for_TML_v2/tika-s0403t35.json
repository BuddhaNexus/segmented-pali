{
  "tika-s0403t35:0_0": "3. Vajjisattakavaggo",
  "tika-s0403t35:1_0": "1. Sārandadasuttavaṇṇanā",
  "tika-s0403t35:2_0": "21.",
  "tika-s0403t35:2_1": "Tatiyassa paṭhame devāyatanabhāvena cittattā lokassa cittīkāraṭṭhānatāya ca cetiyaṁ ahosi.",
  "tika-s0403t35:2_2": "Yāvakīvanti ekamevetaṁ padaṁ aniyamato parimāṇavācī.",
  "tika-s0403t35:2_3": "Kālo cettha adhippetoti āha “yattakaṁ kāla”nti.",
  "tika-s0403t35:2_4": "Abhiṇhaṁ sannipātāti niccasannipātā.",
  "tika-s0403t35:2_5": "Taṁ pana niccasannipātataṁ dassetuṁ “divasassā”tiādi vuttaṁ.",
  "tika-s0403t35:2_6": "Sannipātabahulāti pacurasannipātā.",
  "tika-s0403t35:2_7": "Vosānanti saṅkocaṁ.",
  "tika-s0403t35:2_8": "“Vuddhiyevā”tiādinā vuttamatthaṁ byatirekamukhena dassetuṁ “abhiṇhaṁ asannipatantā hī”tiādi vuttaṁ.",
  "tika-s0403t35:2_9": "Ākulāti khubhitā na pasannā.",
  "tika-s0403t35:2_10": "Bhijjitvāti vaggabandhato vibhajja visuṁ visuṁ hutvā.",
  "tika-s0403t35:3_0": "Sannipātabheriyāti sannipātārocanabheriyā. Addhabhuttā vāti sāmibhuttā vā. Osīdamāneti hāyamāne.",
  "tika-s0403t35:4_0": "Suṅkanti bhaṇḍaṁ gahetvā gacchantehi pabbatakhaṇḍanādititthagāmadvārādīsu rājapurisānaṁ dātabbabhāgaṁ.",
  "tika-s0403t35:4_1": "Balinti nipphannasassādito chabhāgaṁ sattabhāgantiādinā laddhabbakaraṁ.",
  "tika-s0403t35:4_2": "Daṇḍanti dasavīsatikahāpaṇādikaṁ aparādhānurūpaṁ gahetabbadhanadaṇḍaṁ.",
  "tika-s0403t35:4_3": "Vajjidhammanti vajjirājadhammaṁ.",
  "tika-s0403t35:4_4": "Idāni apaññattapaññāpanādīsu tappaṭikkhepe ca ādīnavānisaṁse ca vitthārato dassetuṁ “tesa”ntiādi vuttaṁ.",
  "tika-s0403t35:4_5": "Pāricariyakkhamāti upaṭṭhānakkhamā.",
  "tika-s0403t35:4_6": "Porāṇaṁ vajjidhammanti ettha pubbe kira vajjirājāno “ayaṁ coro”ti ānetvā dassite “gaṇhatha naṁ cora”nti avatvā vinicchayamahāmattānaṁ denti.",
  "tika-s0403t35:4_7": "Te vinicchinitvā sace acoro hoti, vissajjenti.",
  "tika-s0403t35:4_8": "Sace coro, attanā kiñci akatvā vohārikānaṁ denti, tepi vinicchinitvā acoro ce, vissajjenti.",
  "tika-s0403t35:4_9": "Coro ce, suttadharānaṁ denti.",
  "tika-s0403t35:4_10": "Tepi vinicchinitvā acoro ce, vissajjenti.",
  "tika-s0403t35:4_11": "Coro ce, aṭṭakulikānaṁ denti, tepi tatheva katvā senāpatissa, senāpati uparājassa, uparājā rañño.",
  "tika-s0403t35:4_12": "Rājā vinicchinitvā sace acoro hoti, vissajjeti.",
  "tika-s0403t35:4_13": "Sace pana coro hoti, paveṇipaṇṇakaṁ vācāpeti.",
  "tika-s0403t35:4_14": "Tattha “yena idaṁ nāma kataṁ, tassa ayaṁ nāmadaṇḍo”ti likhitaṁ.",
  "tika-s0403t35:4_15": "Rājā tassa kiriyaṁ tena samānetvā tadanucchavikaṁ daṇḍaṁ karoti.",
  "tika-s0403t35:4_16": "Iti etaṁ porāṇaṁ vajjidhammaṁ samādāya vattantānaṁ manussā na ujjhāyanti.",
  "tika-s0403t35:4_17": "Paramparāgatesu aṭṭakulesu jātā agatigamanaviratā aṭṭamahallakapurisā aṭṭakulikā.",
  "tika-s0403t35:5_0": "Sakkāranti upakāraṁ.",
  "tika-s0403t35:5_1": "Garubhāvaṁ paccupaṭṭhapetvāti “ime amhākaṁ garuno”ti tattha garubhāvaṁ paṭi paṭi upaṭṭhapetvā.",
  "tika-s0403t35:5_2": "Mānessantīti sammānessanti.",
  "tika-s0403t35:5_3": "Taṁ pana sammānanaṁ tesu nesaṁ attamanatāpubbakanti āha “manena piyāyissantī”ti.",
  "tika-s0403t35:5_4": "Nipaccakāraṁ paṇipātaṁ.",
  "tika-s0403t35:5_5": "Dassentīti garucittabhāraṁ dassenti.",
  "tika-s0403t35:5_6": "Sandhānetunti sambandhaṁ avicchinnaṁ katvā ghaṭetuṁ.",
  "tika-s0403t35:6_0": "Pasayhakārassāti balakkārassa.",
  "tika-s0403t35:6_1": "Kāmaṁ vuddhiyā pūjanīyatāya “vuddhihāniyo”ti vuttaṁ, attho pana vuttānukkameneva yojetabbo.",
  "tika-s0403t35:6_2": "Pāḷiyaṁ vā yasmā “vuddhiyeva pāṭikaṅkhā, no parihānī”ti vuttaṁ, tasmā tadanukkamena “vuddhihāniyo”ti vuttaṁ.",
  "tika-s0403t35:7_0": "Vipaccituṁ aladdhokāse pāpakamme, tassa kammassa vipāke vā anavasarova devasopasaggo.",
  "tika-s0403t35:7_1": "Tasmiṁ pana laddhokāse siyā devatopasaggassa avasaroti āha “anuppannaṁ…pe…",
  "tika-s0403t35:7_2": "vaḍḍhentī”ti.",
  "tika-s0403t35:7_3": "Eteneva anuppannaṁ sukhanti etthāpi attho veditabbo.",
  "tika-s0403t35:7_4": "Balakāyassa diguṇatiguṇatādassanaṁ paṭibhayabhāvadassananti evamādinā devatānaṁ saṅgāmasīse sahāyatā veditabbā.",
  "tika-s0403t35:8_0": "Anicchitanti aniṭṭhaṁ.",
  "tika-s0403t35:8_1": "Āvaraṇatoti nisedhanato.",
  "tika-s0403t35:8_2": "Dhammato anapetā dhammiyāti idha “dhammikā”ti vuttā.",
  "tika-s0403t35:8_3": "Migasūkarādighātāya sunakhādīnaṁ kaḍḍhitvā vanacaraṇaṁ vājo, tattha niyuttā, te vā vājentīti vājikā, migavadhacārino.",
  "tika-s0403t35:9_0": "Sārandadasuttavaṇṇanā niṭṭhitā.",
  "tika-s0403t35:10_0": "2. Vassakārasuttavaṇṇanā",
  "tika-s0403t35:11_0": "22.",
  "tika-s0403t35:11_1": "Dutiye abhiyātukāmoti ettha abhi-saddo abhibhavanattho “anabhividitu”ntiādīsu viyāti āha “abhibhavanatthāya yātukāmo”ti.",
  "tika-s0403t35:11_2": "Vajjirājānoti “vajjetabbā ime”ti ādito pavattaṁ vacanaṁ upādāya vajjīti laddhanāmā rājāno, vajjiraṭṭhassa vā rājāno vajjirājāno.",
  "tika-s0403t35:11_3": "Raṭṭhassa pana vajjisamaññā tannivāsirājakumāravasena veditabbā.",
  "tika-s0403t35:11_4": "Rājiddhiyāti rājabhāvānugatena pabhāvena.",
  "tika-s0403t35:11_5": "So pana pabhāvo nesaṁ gaṇarājānaṁ mitho sāmaggiyā loke pākaṭo.",
  "tika-s0403t35:11_6": "Ciraṭṭhāyī ca ahosīti “samaggabhāvaṁ kathetī”ti vuttaṁ.",
  "tika-s0403t35:11_7": "Anu anu taṁsamaṅgino bhāveti vaḍḍhetīti anubhāvo, anubhāvo eva ānubhāvo, patāpo.",
  "tika-s0403t35:11_8": "So pana nesaṁ patāpo hatthiassādivāhanasampattiyā tattha ca subhikkhitabhāvena loke pākaṭo jātoti “etena…pe…",
  "tika-s0403t35:11_9": "kathetī”ti vuttaṁ.",
  "tika-s0403t35:11_10": "Tāḷacchiggaḷenāti kuñcikāchiddena.",
  "tika-s0403t35:11_11": "Asananti saraṁ.",
  "tika-s0403t35:11_12": "Atipātayissantīti atikkāmenti.",
  "tika-s0403t35:11_13": "Poṅkhānupoṅkhanti poṅkhassa anupoṅkhaṁ, purimasarassa poṅkhapadānugatapoṅkhaṁ itaraṁ saraṁ katvāti attho.",
  "tika-s0403t35:11_14": "Avirādhitanti avirajjhitaṁ.",
  "tika-s0403t35:11_15": "Ucchindissāmīti ummūlanavasena kulasantatiṁ chindissāmi.",
  "tika-s0403t35:11_16": "Ayanaṁ vaḍḍhanaṁ ayo, tappaṭipakkhena anayoti āha “avaḍḍhi”nti.",
  "tika-s0403t35:11_17": "Ñātīnaṁ byasanaṁ vināso ñātibyasanaṁ.",
  "tika-s0403t35:12_0": "Gaṅgāyāti gaṅgāsamīpe.",
  "tika-s0403t35:12_1": "Paṭṭanagāmanti sakaṭapaṭṭanagāmaṁ.",
  "tika-s0403t35:12_2": "Tatrāti tasmiṁ paṭṭane.",
  "tika-s0403t35:12_3": "Balavāghātajātoti uppannabalavakodho.",
  "tika-s0403t35:12_4": "Meti mayhaṁ.",
  "tika-s0403t35:12_5": "Gatenāti gamanena.",
  "tika-s0403t35:12_6": "Sītaṁ vā uṇhaṁ vā natthi tāya velāya.",
  "tika-s0403t35:12_7": "Abhimukhaṁ yuddhenāti abhimukhaṁ ujukameva saṅgāmakaraṇena.",
  "tika-s0403t35:12_8": "Upalāpanaṁ sāmaṁ dānañcāti dassetuṁ “ala”ntiādi vuttaṁ.",
  "tika-s0403t35:12_9": "Bhedopi idha upāyo evāti vuttaṁ “aññatra mithubhedā”ti.",
  "tika-s0403t35:12_10": "Yuddhassa pana anupāyatā pageva pakāsitā.",
  "tika-s0403t35:12_11": "Idanti “aññatra upalāpanāya aññatra mithubhedā”ti idaṁ vacanaṁ.",
  "tika-s0403t35:12_12": "Kathāya nayaṁ labhitvāti “yāvakīvañca …pe…",
  "tika-s0403t35:12_13": "parihānī”ti imāya bhagavato kathāya upāyaṁ labhitvā.",
  "tika-s0403t35:12_14": "Anukampāyāti vajjirājesu anuggahena.",
  "tika-s0403t35:13_0": "Rājāpi tameva pesetvā sabbe…pe…",
  "tika-s0403t35:13_1": "pāpesīti rājā taṁ attano santikaṁ āgataṁ “kiṁ, ācariya, bhagavā avacā”ti pucchi.",
  "tika-s0403t35:13_2": "So “yathā bho samaṇassa gotamassa vacanaṁ na sakkā vajjī kenaci gahetuṁ, apica upalāpanāya vā mithubhedena vā sakkā”ti āha.",
  "tika-s0403t35:13_3": "Tato naṁ rājā “upalāpanāya amhākaṁ hatthiassādayo nassissanti, bhedeneva te gahessāmi, kiṁ karomā”ti pucchi.",
  "tika-s0403t35:13_4": "Tena hi, mahārāja, tumhe vajjī ārabbha parisati kathaṁ samuṭṭhāpetha, tato ahaṁ “kiṁ te, mahārāja, tehi, attano santakena kasivaṇijjādīni katvā jīvantu ete rājāno”ti vatvā pakkamissāmi.",
  "tika-s0403t35:13_5": "Tato tumhe “kiṁ nu, bho, esa brāhmaṇo vajjī ārabbha pavattaṁ kathaṁ paṭibāhatī”ti vadeyyātha.",
  "tika-s0403t35:13_6": "Divasabhāge cāhaṁ tesaṁ paṇṇākāraṁ pesessāmi, tampi gāhāpetvā tumhepi mama dosaṁ āropetvā bandhanatāḷanādīni akatvāva kevalaṁ khuramuṇḍaṁ maṁ katvā nagarā nīharāpetha, athāhaṁ “mayā te nagare pākāro parikhā ca kāritā, ahaṁ thiradubbalaṭṭhānañca uttānagambhīraṭṭhānañca jānāmi, na cirassaṁ dāni taṁ ujuṁ karissāmī”ti vakkhāmi.",
  "tika-s0403t35:13_7": "Taṁ sutvā tumhe “gacchatū”ti vadeyyāthāti.",
  "tika-s0403t35:13_8": "Rājā sabbaṁ akāsi.",
  "tika-s0403t35:14_0": "Licchavī tassa nikkhamanaṁ sutvā “saṭho brāhmaṇo, mā tassa gaṅgaṁ uttāretuṁ adatthā”ti āhaṁsu.",
  "tika-s0403t35:14_1": "Tatra ekaccehi “amhe ārabbha kathitattā kira so evaṁ karotī”ti vutte “tena hi bhaṇe etū”ti vadiṁsu.",
  "tika-s0403t35:14_2": "So gantvā licchavī disvā “kimāgatatthā”ti pucchito taṁ pavattiṁ ārocesi.",
  "tika-s0403t35:14_3": "Licchavino “appamattakena nāma evaṁ garuṁ daṇḍaṁ kātuṁ na yutta”nti vatvā “kiṁ te tatra ṭhānantara”nti pucchiṁsu.",
  "tika-s0403t35:14_4": "Vinicchayamahāmaccohamasmīti.",
  "tika-s0403t35:14_5": "Tadeva te ṭhānantaraṁ hotūti.",
  "tika-s0403t35:14_6": "So suṭṭhutaraṁ vinicchayaṁ karoti.",
  "tika-s0403t35:14_7": "Rājakumārā tassa santike sippaṁ uggaṇhanti.",
  "tika-s0403t35:14_8": "So patiṭṭhitaguṇo hutvā ekadivasaṁ ekaṁ licchaviṁ gahetvā ekamantaṁ gantvā “dārakā kasantī”ti pucchi.",
  "tika-s0403t35:14_9": "Āma, kasanti.",
  "tika-s0403t35:14_10": "Dve goṇe yojetvāti.",
  "tika-s0403t35:14_11": "Āma, dve goṇe yojetvāti.",
  "tika-s0403t35:14_12": "Ettakaṁ vatvā nivatto.",
  "tika-s0403t35:14_13": "Tato tamañño “kiṁ ācariyo āhā”ti pucchitvā tena vuttaṁ –",
  "tika-s0403t35:14_14": "asaddahanto “na meso yathābhūtaṁ kathetī”ti tena saddhiṁ bhijji.",
  "tika-s0403t35:15_0": "Brāhmaṇo aparampi ekadivasaṁ ekaṁ licchaviṁ ekamantaṁ netvā “kena byañjanena bhuttosī”ti pucchitvā nivatto.",
  "tika-s0403t35:15_1": "Tampi añño pucchitvā asaddahanto tatheva bhijji.",
  "tika-s0403t35:15_2": "Brāhmaṇo aparampi divasaṁ ekaṁ licchaviṁ ekamantaṁ netvā “atiduggatosi kirā”ti pucchi.",
  "tika-s0403t35:15_3": "Ko evamāhāti.",
  "tika-s0403t35:15_4": "Asuko nāma licchavīti.",
  "tika-s0403t35:15_5": "Aparampi ekamantaṁ netvā “tvaṁ kira bhīrujātiko”ti pucchi.",
  "tika-s0403t35:15_6": "Ko evamāhāti?",
  "tika-s0403t35:15_7": "Asuko nāma licchavīti.",
  "tika-s0403t35:15_8": "Evaṁ aññena akathitameva aññassa kathento tīhi saṁvaccharehi te rājāno aññamaññaṁ bhinditvā yathā dve ekamaggena na gacchanti, tathā katvā sannipātabheriṁ carāpesi.",
  "tika-s0403t35:15_9": "Licchavino “issarā sannipatantu, sūrā sannipatantū”ti vatvā na sannipatiṁsu.",
  "tika-s0403t35:15_10": "Brāhmaṇo “ayaṁ dāni kālo, sīghaṁ āgacchatū”ti rañño sāsanaṁ peseti.",
  "tika-s0403t35:15_11": "Rājā sutvāva balabheriṁ carāpetvā nikkhami.",
  "tika-s0403t35:15_12": "Vesālikā sutvā “rañño gaṅgaṁ uttarituṁ na dassāmā”ti bheriṁ carāpesuṁ.",
  "tika-s0403t35:15_13": "Te sutvā “gacchantu sūrarājāno”tiādīni vatvā na sannipatiṁsu.",
  "tika-s0403t35:15_14": "“Nagarappavesanaṁ na dassāma, dvārāni pidahissāmā”ti bheriṁ carāpesuṁ.",
  "tika-s0403t35:15_15": "Ekopi na sannipati.",
  "tika-s0403t35:15_16": "Yathāvivaṭehi dvārehi pavisitvā sabbe anayabyasanaṁ pāpetvā gato.",
  "tika-s0403t35:15_17": "Taṁ sandhāyetaṁ vuttaṁ –",
  "tika-s0403t35:15_18": "“rājāpi tameva pesetvā sabbepi bhinditvā gantvā anayabyasanaṁ pāpesī”ti.",
  "tika-s0403t35:16_0": "Vassakārasuttavaṇṇanā niṭṭhitā.",
  "tika-s0403t35:17_0": "2. Paṭhamasattakasuttavaṇṇanā",
  "tika-s0403t35:18_0": "23.",
  "tika-s0403t35:18_1": "Tatiye aparihānāya hitāti aparihāniyā, na parihāyanti etehīti vā aparihāniyā.",
  "tika-s0403t35:18_2": "Evaṁ saṅkhepato vuttamatthaṁ vitthārato dassento “idhāpi cā”tiādimāha.",
  "tika-s0403t35:18_3": "Tattha tatotiādi disāsu āgatasāsane vuttavacanaṁ vuttakathanaṁ.",
  "tika-s0403t35:18_4": "Vihārasīmā ākulā yasmā, tasmā uposathapavāraṇā ṭhitā.",
  "tika-s0403t35:18_5": "Olīyamānakoti pāḷito atthato ca vinassamānako.",
  "tika-s0403t35:18_6": "Ukkhipāpentāti paguṇabhāvakaraṇena atthasaṁvaṇṇanāvasena ca paggaṇhantā.",
  "tika-s0403t35:19_0": "Sāvatthiyaṁ bhikkhū viya pācittiyaṁ desāpetabboti paññāpentā.",
  "tika-s0403t35:19_1": "Vajjiputtakā viya dasavatthudīpanena.",
  "tika-s0403t35:19_2": "Tathā akarontāti navaṁ katikavattaṁ vā sikkhāpadaṁ vā amaddantā dhammavinayato sāsanaṁ dīpentā khuddakampi ca sikkhāpadaṁ asamūhanantā.",
  "tika-s0403t35:19_3": "Āyasmā mahākassapo viya cāti “suṇātu me, āvuso, saṅgho, santāmhākaṁ sikkhāpadāni gihigatāni.",
  "tika-s0403t35:19_4": "Gihinopi jānanti ‘idaṁ vo samaṇānaṁ sakyaputtikānaṁ kappati, idaṁ vo na kappatī’ti.",
  "tika-s0403t35:19_5": "Sacepi hi mayaṁ khuddānukhuddakāni sikkhāpadāni samūhanissāma, bhavissanti vattāro ‘dhūmakālikaṁ samaṇena gotamena sāvakānaṁ sikkhāpadaṁ paññattaṁ, yāvimesaṁ satthā aṭṭhāsi, tāvime sikkhāpadesu sikkhiṁsu.",
  "tika-s0403t35:19_6": "Yato imesaṁ satthā parinibbuto, na dānime sikkhāpadesu sikkhantī’ti.",
  "tika-s0403t35:19_7": "Yadi saṅghassa pattakallaṁ, saṅgho apaññattaṁ na paññapeyya, paññattaṁ na samucchindeyya, yathāpaññattesu sikkhāpadesu samādāya vatteyyā”ti imaṁ tantiṁ ṭhapento āyasmā mahākassapo viya ca.",
  "tika-s0403t35:20_0": "Thirabhāvappattāti sāsane thirabhāvaṁ anivattitabhāvaṁ upagatā.",
  "tika-s0403t35:20_1": "Therakārakehīti therabhāvasādhakehi sīlādiguṇehi asekkhadhammehi.",
  "tika-s0403t35:20_2": "Bahū rattiyoti pabbajitā hutvā bahū rattiyo jānanti.",
  "tika-s0403t35:20_3": "Sīlādiguṇesu patiṭṭhāpanameva sāsane pariṇāyakatāti āha “tīsu sikkhāsu pavattentī”ti.",
  "tika-s0403t35:20_4": "Ovādaṁ na denti abhājanabhāvato.",
  "tika-s0403t35:20_5": "Paveṇikathanti ācariyaparamparābhataṁ sammāpaṭipattidīpanaṁ dhammakathaṁ.",
  "tika-s0403t35:20_6": "Sārabhūtaṁ dhammapariyāyanti samathavipassanāmaggaphalasampāpanena sāsane sārabhūtaṁ bojjhaṅgakosallaanuttarasītibhāva- adhicittasuttādidhammatantiṁ.",
  "tika-s0403t35:20_7": "Ādikaṁ ovādanti ādi-saddena “evaṁ te āloketabbaṁ, evaṁ te viloketabbaṁ, evaṁ te samiñjitabbaṁ, evaṁ te pasāretabbaṁ, evaṁ te saṅghāṭipattacīvaraṁ dhāretabba”nti ovādaṁ saṅgaṇhāti.",
  "tika-s0403t35:21_0": "Punabbhavadānaṁ punabbhavo uttarapadalopena.",
  "tika-s0403t35:21_1": "Itareti ye na paccayavasikā na āmisacakkhukā, te na gacchanti taṇhāya vasaṁ.",
  "tika-s0403t35:22_0": "Āraññakesūti araññabhāgesu araññapariyāpannesu.",
  "tika-s0403t35:22_1": "Nanu yattha katthacipi taṇhā sāvajjā evāti codanaṁ sandhāyāha “gāmantasenāsanesu hī”tiādi.",
  "tika-s0403t35:22_2": "Tena “anuttaresu vimokkhesu pihaṁ upaṭṭhāpayato”ti ettha vuttapihādayo piya āraññakasenāsanesu sālayatā sevitabbapakkhikā evāti dasseti.",
  "tika-s0403t35:23_0": "Attanāvāti sayameva.",
  "tika-s0403t35:23_1": "Tena parehi anussāhitānaṁ saraseneva anāgatānaṁ pesalānaṁ bhikkhūnaṁ āgamanaṁ, āgatānañca phāsuvihāraṁ paccāsīsantīti dasseti.",
  "tika-s0403t35:23_2": "Imināva nīhārenāti imāya paṭipattiyā.",
  "tika-s0403t35:23_3": "Aggahitadhammaggahaṇanti aggahitassa pariyattidhammassa uggahaṇaṁ.",
  "tika-s0403t35:23_4": "Gahitasajjhāyakaraṇanti uggahitassa suṭṭhu atthacintanaṁ.",
  "tika-s0403t35:23_5": "Cintarattho hi ayaṁ sajjhāyasaddo.",
  "tika-s0403t35:23_6": "Entīti upagacchanti.",
  "tika-s0403t35:23_7": "Nisīdanti āsanapaññāpanādinā.",
  "tika-s0403t35:24_0": "Paṭhamasattakasuttavaṇṇanā niṭṭhitā.",
  "tika-s0403t35:25_0": "4-6. Dutiyasattakasuttādivaṇṇanā",
  "tika-s0403t35:26_0": "24-26.",
  "tika-s0403t35:26_1": "Catutthe karontoyevāti yathāvuttaṁ tiracchānakathaṁ kathentoyeva.",
  "tika-s0403t35:26_2": "Atiracchānakathābhāvepi tassa tattha tapparabhāvadassanatthaṁ avadhāraṇavacanaṁ.",
  "tika-s0403t35:26_3": "Pariyantakārīti sapariyantaṁ katvā vattā.",
  "tika-s0403t35:26_4": "“Pariyantavatiṁ vācaṁ bhāsitā”ti hi vuttaṁ.",
  "tika-s0403t35:26_5": "Appabhassovāti parimitakathoyeva ekantena kathetabbasseva kathanato.",
  "tika-s0403t35:26_6": "Samāpattisamāpajjanaṁ ariyo tuṇhībhāvo.",
  "tika-s0403t35:26_7": "Niddāyatiyevāti niddokkamane anādīnavadassī niddāyatiyeva, iriyāpathaparivattanādinā na naṁ vinodeti.",
  "tika-s0403t35:26_8": "Evaṁ saṁsaṭṭhovāti vuttanayena gaṇasaṅgaṇikāya saṁsaṭṭho eva viharati.",
  "tika-s0403t35:26_9": "Dussīlā pāpicchā nāmāti sayaṁ nissīlā asantaguṇasambhāvanicchāya samannāgatattā pāpā lāmakā icchā etesanti pāpicchā.",
  "tika-s0403t35:26_10": "Pāpapuggalehi mittikaraṇato pāpamittā.",
  "tika-s0403t35:26_11": "Tehi sadā sahapavattanena pāpasahāyā.",
  "tika-s0403t35:26_12": "Tattha ninnatādinā tadadhimuttatāya pāpasampavaṅkā.",
  "tika-s0403t35:26_13": "Pañcamādīni uttānatthāniyeva.",
  "tika-s0403t35:27_0": "Dutiyasattakasuttādivaṇṇanā niṭṭhitā.",
  "tika-s0403t35:28_0": "7-11. Saññāsuttādivaṇṇanā",
  "tika-s0403t35:29_0": "27-31.",
  "tika-s0403t35:29_1": "Sattame aniccāti anupassati etāyāti aniccānupassanā.",
  "tika-s0403t35:29_2": "Tathāpavattavipassanā pana yasmā attanā sahagatasaññāya bhāvitāya bhāvitā eva hoti, tasmā vuttaṁ “aniccānupassanādīhi sahagatasaññā”ti.",
  "tika-s0403t35:29_3": "Imā satta lokiyavipassanāpi honti “anicca”ntiādinā pavattanato.",
  "tika-s0403t35:29_4": "“Etaṁ santaṁ etaṁ paṇītaṁ yadidaṁ sabbasaṅkhārasamatho”ti āgatavasena panettha dve lokuttarā hontīti veditabbā.",
  "tika-s0403t35:29_5": "“Virāgo nirodho”ti hi tattha nibbānaṁ vuttanti idha virāgasaññā, tā vuttasaññā nibbānārammaṇāpi siyuṁ.",
  "tika-s0403t35:29_6": "Sesamettha suviññeyyameva.",
  "tika-s0403t35:29_7": "Aṭṭhamādīni uttānatthāneva.",
  "tika-s0403t35:30_0": "Saññāsuttādivaṇṇanā niṭṭhitā.",
  "tika-s0403t35:31_0": "Vajjisattakavaggavaṇṇanā niṭṭhitā."
}