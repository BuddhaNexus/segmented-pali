{
  "anya-e0703n44:0_0": "Pañcacattālīsatima pariccheda",
  "anya-e0703n44:1_0": "1.",
  "anya-e0703n44:2_0": "Rañño tassaccaye rājā, māṇavammo ahosi so;",
  "anya-e0703n44:3_0": "Kiṁ gotto kassa putto ca, kathaṁ rajjamapāpuṇi.",
  "anya-e0703n44:4_0": "2.",
  "anya-e0703n44:5_0": "Mahāsammatavaṁsamhi, jāto jātiguṇāvaho;",
  "anya-e0703n44:6_0": "Putto kassapanāmassa, thūpārāmassa bhedino.",
  "anya-e0703n44:7_0": "3.",
  "anya-e0703n44:8_0": "Dhītā malayarājassa, saṅghanāmassa rājino;",
  "anya-e0703n44:9_0": "Taṁ labhitvā vasaṁ dese, uttare līnavuttiko.",
  "anya-e0703n44:10_0": "4.",
  "anya-e0703n44:11_0": "Hatthadāṭhanarindena, tasmiṁ attheva dhārite;",
  "anya-e0703n44:12_0": "Jambudīpamupāgamma, narasīhaṁ mahīpati.",
  "anya-e0703n44:13_0": "5.",
  "anya-e0703n44:14_0": "Gantvā vatvā sakaṁ nāmaṁ, sevituṁ tamupakkami;",
  "anya-e0703n44:15_0": "Ārādhesi ca sabbehi, payogehi narādhīpaṁ.",
  "anya-e0703n44:16_0": "6.",
  "anya-e0703n44:17_0": "Viditvā tassa sohajjaṁ, netvā bhariyamattano;",
  "anya-e0703n44:18_0": "Vāsaṁ tattheva kappesi, sevamāno divānisaṁ.",
  "anya-e0703n44:19_0": "7.",
  "anya-e0703n44:20_0": "Sopi ārādhito tena, kaṇḍuveṭṭhi naruttamo;",
  "anya-e0703n44:21_0": "Sabbaṁ nentova taṁ rajjaṁ, mahābhogamadāpayi.",
  "anya-e0703n44:22_0": "8.",
  "anya-e0703n44:23_0": "Tena saṁvāsamanvāya, bhariyā saṅghanāmikā;",
  "anya-e0703n44:24_0": "Catasso dhītaro putte, cattāropi vijāyatha.",
  "anya-e0703n44:25_0": "9.",
  "anya-e0703n44:26_0": "Athekadivasaṁ rājā, hatthikkhandhavaraṁ gato;",
  "anya-e0703n44:27_0": "Sañcaranto yathākāmaṁ, māṇavammena ekato.",
  "anya-e0703n44:28_0": "10.",
  "anya-e0703n44:29_0": "Nāḷikeraṁ pivitvāna, tatraṭṭhova pipāsito;",
  "anya-e0703n44:30_0": "Māṇavammassa pādāsi, maññanto aññameva taṁ.",
  "anya-e0703n44:31_0": "11.",
  "anya-e0703n44:32_0": "So taṁ gahetvā cintesi, sakhaṁ pesa narādhipo;",
  "anya-e0703n44:33_0": "Ucchiṭṭhaṁ nāma kiṁ hoti, sattānaṁ paramatthato.",
  "anya-e0703n44:34_0": "12.",
  "anya-e0703n44:35_0": "Tasmā yuttaṁ mayāpātu-mīti cintiya taṁ pivi;",
  "anya-e0703n44:36_0": "Evaṁ honti mahussāhā, detukāmāhi buddhino.",
  "anya-e0703n44:37_0": "13.",
  "anya-e0703n44:38_0": "Rājāpi disvā taṁ bhīto, tassapī tāva sesakaṁ;",
  "anya-e0703n44:39_0": "Sayaṁ pivi tathāhoti, kammaṁ puññavataṁ sadā.",
  "anya-e0703n44:40_0": "14.",
  "anya-e0703n44:41_0": "Ṭhapesi sakaveseva, tato paṭṭhāya attano;",
  "anya-e0703n44:42_0": "Bhojane sayane ceva, parihāre ca vāhane.",
  "anya-e0703n44:43_0": "15.",
  "anya-e0703n44:44_0": "Evaṁ tesu vasantesu, yuddhatthāyamupakkami;",
  "anya-e0703n44:45_0": "Vallabho narasīhena, narasīho vicintayi.",
  "anya-e0703n44:46_0": "16.",
  "anya-e0703n44:47_0": "Ayaṁ kho mama sevāya, rajjaṁ vaṁsa gataṁ sakaṁ;",
  "anya-e0703n44:48_0": "Labhissāmīti seveti, rattiṁ diva matandito.",
  "anya-e0703n44:49_0": "17.",
  "anya-e0703n44:50_0": "Sace sopi mayā gantvā, yujjhanto maraṇaṁ gato;",
  "anya-e0703n44:51_0": "Takkitaṁ tassa mayhañca, sabbaṁ tamaphalaṁ bhave.",
  "anya-e0703n44:52_0": "18.",
  "anya-e0703n44:53_0": "Evaṁ cintiyataṁ rājā, nivattetvā sake pure;",
  "anya-e0703n44:54_0": "Sayaṁ vallabharājena, kātuṁ saṅgāmamārasi.",
  "anya-e0703n44:55_0": "19.",
  "anya-e0703n44:56_0": "Māṇavammopi cintesi, sace’yaṁ mayi jīviti;",
  "anya-e0703n44:57_0": "Rājā mīyati yuddhamhi, kiṁ phalaṁ mama jīvite.",
  "anya-e0703n44:58_0": "20.",
  "anya-e0703n44:59_0": "Vissāso dukkato tena, bhavissati tathāsati;",
  "anya-e0703n44:60_0": "Saṅgahesi kimatthaṁ maṁ, samānattena attano.",
  "anya-e0703n44:61_0": "21.",
  "anya-e0703n44:62_0": "Tasmā yuttaṁ mayā gantuṁ, sahasaṅgāma maṇḍalaṁ;",
  "anya-e0703n44:63_0": "Sukhañhi saddhiṁ tenettha, jīvitaṁ maraṇaṁpi vā.",
  "anya-e0703n44:64_0": "22.",
  "anya-e0703n44:65_0": "Evaṁ cintiya sannaddha-balo hatthivaraṁ gato;",
  "anya-e0703n44:66_0": "Gantvā dassesi attānaṁ, so taṁ saṅgāma maṇḍale.",
  "anya-e0703n44:67_0": "23.",
  "anya-e0703n44:68_0": "Narasīhova taṁ disvā, haṭṭhatuṭṭho samuggiri;",
  "anya-e0703n44:69_0": "Saho santhavametasmiṁ, kattabbaṁ me kataṁ iti.",
  "anya-e0703n44:70_0": "24.",
  "anya-e0703n44:71_0": "Tato mānassa senā ca, senā cevassarājino;",
  "anya-e0703n44:72_0": "Senaṁ vallabharājassa, viddhaṁsesi samāgatā.",
  "anya-e0703n44:73_0": "25.",
  "anya-e0703n44:74_0": "Māṇavammopi dassesi, tahiṁ surattamattano;",
  "anya-e0703n44:75_0": "Parakkamanto devānaṁ, raṇe nārāyaṇo viya.",
  "anya-e0703n44:76_0": "26.",
  "anya-e0703n44:77_0": "Narasītopi santuṭṭho, māṇavammassa vikkame;",
  "anya-e0703n44:78_0": "Āliṅgatvā sinehena, tvaṁ kho me jayado iti.",
  "anya-e0703n44:79_0": "27.",
  "anya-e0703n44:80_0": "Attano puramāgamma, katvā vijayamaṅgalaṁ;",
  "anya-e0703n44:81_0": "Māṇavammassa senāya, kattabbaṁ sabbamācari.",
  "anya-e0703n44:82_0": "28.",
  "anya-e0703n44:83_0": "Athevaṁ cintayi rājā, kattabbaṁ me sahāyako;",
  "anya-e0703n44:84_0": "Attanā’kāsi sabbañca, anaṇo so mamajjato.",
  "anya-e0703n44:85_0": "29.",
  "anya-e0703n44:86_0": "Iṇaṁ mamāpi sodhemi, katvā kattabbamattanā;",
  "anya-e0703n44:87_0": "Kattaññū katavedīhi, purisā’tīvadullabhā.",
  "anya-e0703n44:88_0": "30.",
  "anya-e0703n44:89_0": "Amacce sannipātetvā, idaṁ vacanamabravi;",
  "anya-e0703n44:90_0": "Sahāyassa mametassa, kamme tumhepi sakkhino.",
  "anya-e0703n44:91_0": "31.",
  "anya-e0703n44:92_0": "Mayāpi tassa kattabbaṁ, kammaṁ sādhu sukhāvahaṁ;",
  "anya-e0703n44:93_0": "Upakāro hi sādhūnaṁ, dhammo pubbopakārino.",
  "anya-e0703n44:94_0": "32.",
  "anya-e0703n44:95_0": "Evaṁ vutte amaccā te, paccāhaṁsu mahīpati;",
  "anya-e0703n44:96_0": "Yaṁ yamicchati devohi, taṁ taṁ ruccati no iti.",
  "anya-e0703n44:97_0": "33.",
  "anya-e0703n44:98_0": "Atha so māṇavammassa, senaṁ datvā savāhanaṁ;",
  "anya-e0703n44:99_0": "Sabbopakaraṇañceva, sabbakammakarepi ca.",
  "anya-e0703n44:100_0": "34.",
  "anya-e0703n44:101_0": "Gacchāti vatvā taṁ yantaṁ, sahasenāyapekkhiya;",
  "anya-e0703n44:102_0": "Paridevittha bhūmindo, vippavutthaṁ’va puttakaṁ.",
  "anya-e0703n44:103_0": "35.",
  "anya-e0703n44:104_0": "Māṇavammopi āruyha, nāvāyo jaladhītaṭe;",
  "anya-e0703n44:105_0": "Na cireneva āgamma, samattikkamma vegasā.",
  "anya-e0703n44:106_0": "36.",
  "anya-e0703n44:107_0": "Saha senāya maddantho, laṅkādīpamupavisī;",
  "anya-e0703n44:108_0": "Taṁ sutvāna palāyittha, rājā dāṭhopatissako.",
  "anya-e0703n44:109_0": "37.",
  "anya-e0703n44:110_0": "Māṇavammo puraṁ gantvā, ahutvāva narādhipo;",
  "anya-e0703n44:111_0": "Palātamanubandhittha, padānupadamugato.",
  "anya-e0703n44:112_0": "38.",
  "anya-e0703n44:113_0": "Tadā sā damiḷi senā, assosi kira sāmiko;",
  "anya-e0703n44:114_0": "Mahārogā’bhibhūtoti, sutvā taṁ sā apakkami.",
  "anya-e0703n44:115_0": "39.",
  "anya-e0703n44:116_0": "Sutvā dāṭhopatisso taṁ, samādāya mahābalaṁ;",
  "anya-e0703n44:117_0": "Māṇavammaṁ upāgamma, kātumārabhi saṁyudhaṁ.",
  "anya-e0703n44:118_0": "40.",
  "anya-e0703n44:119_0": "Māṇavammo ca cintesi, sabbā senā gatā mama;",
  "anya-e0703n44:120_0": "Mate mayi samijjheyya, verino me manorathaṁ.",
  "anya-e0703n44:121_0": "41.",
  "anya-e0703n44:122_0": "Jambudīpaṁva tasmā’haṁ, gantvā’dāsa balaṁ tato;",
  "anya-e0703n44:123_0": "Puna rajjaṁ gahessaṁti, tasmā evamakāsi so.",
  "anya-e0703n44:124_0": "42.",
  "anya-e0703n44:125_0": "Gantvā puna’pi disvāna, sahāyaṁ narasīhakaṁ;",
  "anya-e0703n44:126_0": "Ārādhahanto nipuṇaṁ, sakkaccaṁ tamupaṭṭhahi.",
  "anya-e0703n44:127_0": "43.",
  "anya-e0703n44:128_0": "Yāva rājacatukkaṁso, māṇāmmo tahiṁ vasi;",
  "anya-e0703n44:129_0": "Narasīho’tha cintesi, mānatthaddho yasodhano.",
  "anya-e0703n44:130_0": "44.",
  "anya-e0703n44:131_0": "Rajjatthaṁ me sahā yo maṁ, sevantoyeva addhago;",
  "anya-e0703n44:132_0": "Vuddho hessati taṁ passaṁ, kathaṁ rajjaṁ karomahaṁ.",
  "anya-e0703n44:133_0": "45.",
  "anya-e0703n44:134_0": "Imasmiṁ pana vārasmiṁ, pesayitvā balaṁ mama;",
  "anya-e0703n44:135_0": "Rajjaṁ taṁ na gahessāmi, ko attho jīvitena me.",
  "anya-e0703n44:136_0": "46.",
  "anya-e0703n44:137_0": "Evaṁ cintiya so senaṁ, sannipātiya attano;",
  "anya-e0703n44:138_0": "Sannāhetvā yathā yogaṁ, dāpetvāna yathāruciṁ.",
  "anya-e0703n44:139_0": "47.",
  "anya-e0703n44:140_0": "Sayameva tamādāya, samuddataṭamāgato;",
  "anya-e0703n44:141_0": "Nāvāyo cittarūpāyo, kārayitvā thirā bahū.",
  "anya-e0703n44:142_0": "48.",
  "anya-e0703n44:143_0": "Amacce āha “etena, saddhiṁ gacchatha bho”iti;",
  "anya-e0703n44:144_0": "Nāvaṁ ārohituṁ sabbe, na icchiṁsu tadā janā.",
  "anya-e0703n44:145_0": "49.",
  "anya-e0703n44:146_0": "Tadā sīho vicintetvā, sayaṁ hutvā tirohito;",
  "anya-e0703n44:147_0": "Attano parihāraṁ so, rājalakkhaṇasammataṁ.",
  "anya-e0703n44:148_0": "50.",
  "anya-e0703n44:149_0": "Sabbaṁ tasseva datvāna, alaṅkārampi attano;",
  "anya-e0703n44:150_0": "Āropetvāna taṁ nāvaṁ, gaccha ṭhatvāna sāgare.",
  "anya-e0703n44:151_0": "51.",
  "anya-e0703n44:152_0": "Imaṁ bheriṁca vādehi, koṭṭhanāmanti yojayī;",
  "anya-e0703n44:153_0": "So’pi sabbaṁ tathākāsi, rājāno agamā iti.",
  "anya-e0703n44:154_0": "52.",
  "anya-e0703n44:155_0": "Āruhiṁsu janā nāvaṁ, ekaṁ katvā narādhipaṁ;",
  "anya-e0703n44:156_0": "So taṁ senaṅgamādāya, māṇo gantuṁ samārabhi.",
  "anya-e0703n44:157_0": "53.",
  "anya-e0703n44:158_0": "Kevalo’pi samuddo so, ahobhi nagarūpamo;",
  "anya-e0703n44:159_0": "Atha so paṭṭanaṁ patvā, otaritvā savāhano.",
  "anya-e0703n44:160_0": "54.",
  "anya-e0703n44:161_0": "Vissāmetvā balaṁ tattha, vasaṁ katipaye dine;",
  "anya-e0703n44:162_0": "Uttaraṁ desamādāya, katvā hatthagataṁ janaṁ.",
  "anya-e0703n44:163_0": "55.",
  "anya-e0703n44:164_0": "Akkhobbhiya mahāseno, nagaraṁ gantumārabhi;",
  "anya-e0703n44:165_0": "Potthakuṭṭhopi taṁ sutvā, paccuggañchi mahābalo.",
  "anya-e0703n44:166_0": "56.",
  "anya-e0703n44:167_0": "Saṁgacchiṁsu ubho senā, bhinnavelā’va sāgarā;",
  "anya-e0703n44:168_0": "Māṇavammo tato hatthi-māruyha gahitāyudho.",
  "anya-e0703n44:169_0": "57.",
  "anya-e0703n44:170_0": "Potthakuṭṭhañca rājānaṁ, dvedhā katvā palāpayi;",
  "anya-e0703n44:171_0": "Hatthadāṭhaṁ palāyantaṁ, disvā janapadā narā.",
  "anya-e0703n44:172_0": "58.",
  "anya-e0703n44:173_0": "Sīsamassa gahetvāna, māṇavammassa dassayuṁ;",
  "anya-e0703n44:174_0": "Potthakuṭṭhopalāyitvā, merukandaramāgami.",
  "anya-e0703n44:175_0": "59.",
  "anya-e0703n44:176_0": "Tato taṁ sāmiko disvā, sahāyo me ayaṁciraṁ;",
  "anya-e0703n44:177_0": "Tasmā na sakkā caḍḍetuṁ, āpade saraṇāgataṁ.",
  "anya-e0703n44:178_0": "60.",
  "anya-e0703n44:179_0": "Sāmino ca sahāyassa, niddosohaṁ kathaṁ bhave;",
  "anya-e0703n44:180_0": "Iti cintiya pūvaṁ so, savisaṁ khādiyā’mari.",
  "anya-e0703n44:181_0": "61.",
  "anya-e0703n44:182_0": "Kuṭṭhakopi ca teneva, khāditvā pūvakaṁ mato;",
  "anya-e0703n44:183_0": "Māṇavammassa tassevaṁ, dīpo āsi akaṇṭako.",
  "anya-e0703n44:184_0": "62.",
  "anya-e0703n44:185_0": "Māṇavammo tato dīpe, chattaṁ ussāpayi tadā;",
  "anya-e0703n44:186_0": "Vārento viya teneva, dukkhaṁ dīpe janassa so.",
  "anya-e0703n44:187_0": "63.",
  "anya-e0703n44:188_0": "Puññakammāni so’kāsi, anagghāni bahūni ca;",
  "anya-e0703n44:189_0": "Samattho kohi taṁ sabbaṁ, vattuṁ paṭipadaṁ naro.",
  "anya-e0703n44:190_0": "64.",
  "anya-e0703n44:191_0": "Kappagāmavhayañceva, tathā sepaṇṇināmakaṁ;",
  "anya-e0703n44:192_0": "Padhānarakkhe ca siriṁ, sirīsaṅghādi bodhike.",
  "anya-e0703n44:193_0": "65.",
  "anya-e0703n44:194_0": "Pāsādaṁ sova kāresi, pasādāvahamuttamo;",
  "anya-e0703n44:195_0": "Chādesi lohapāsādaṁ, thūpārāmagharaṁ tathā.",
  "anya-e0703n44:196_0": "66.",
  "anya-e0703n44:197_0": "Thūpārāme ca pāsādaṁ katvā’dā paṁsukūlinaṁ;",
  "anya-e0703n44:198_0": "Jiṇṇakaṁ paṭisaṅkhāsi chattaṁ cetiyamuddhani;",
  "anya-e0703n44:199_0": "Bahavo jiṇṇakāvāse tattheva paṭisaṅkhari.",
  "anya-e0703n44:200_0": "[Ettha māṇavammassa rajjakathāya ūnatā dissati.",
  "anya-e0703n44:200_1": "Ito paṭṭhāya aggabodhissa rajjapaṭibaddhā kathā vira khāyati.]"
}