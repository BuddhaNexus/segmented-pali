{
  "kv7.4:0.1_0": "Kathāvatthu",
  "kv7.4:0.2_0": "Mahāpaṇṇāsaka",
  "kv7.4:0.3_0": "Sattamavagga",
  "kv7.4:0.4_0": "Dānakathā",
  "kv7.4:1.1_0": "Cetasiko dhammo dānanti?",
  "kv7.4:1.2_0": "Āmantā.",
  "kv7.4:1.3_0": "Labbhā cetasiko dhammo paresaṁ dātunti?",
  "kv7.4:1.4_0": "Na hevaṁ vattabbe …pe…",
  "kv7.4:1.5_0": "labbhā cetasiko dhammo paresaṁ dātunti?",
  "kv7.4:1.6_0": "Āmantā.",
  "kv7.4:1.7_0": "Labbhā phasso paresaṁ dātunti?",
  "kv7.4:1.8_0": "Na hevaṁ vattabbe …pe…",
  "kv7.4:1.9_0": "labbhā vedanā …pe…",
  "kv7.4:1.10_0": "saññā …",
  "kv7.4:1.11_0": "cetanā …",
  "kv7.4:1.12_0": "saddhā …",
  "kv7.4:1.13_0": "vīriyaṁ …",
  "kv7.4:1.14_0": "sati …",
  "kv7.4:1.15_0": "samādhi …",
  "kv7.4:1.16_0": "paññā paresaṁ dātunti?",
  "kv7.4:1.17_0": "Na hevaṁ vattabbe …pe….",
  "kv7.4:2.1_0": "Na vattabbaṁ—",
  "kv7.4:2.2_0": "“cetasiko dhammo dānan”ti?",
  "kv7.4:2.3_0": "Āmantā.",
  "kv7.4:2.4_0": "Dānaṁ aniṭṭhaphalaṁ akantaphalaṁ amanuññaphalaṁ secanakaphalaṁ dukkhudrayaṁ dukkhavipākanti?",
  "kv7.4:2.5_0": "Na hevaṁ vattabbe …pe…",
  "kv7.4:2.6_0": "nanu dānaṁ iṭṭhaphalaṁ kantaphalaṁ manuññaphalaṁ asecanakaphalaṁ sukhudrayaṁ sukhavipākanti?",
  "kv7.4:2.7_0": "Āmantā.",
  "kv7.4:2.8_0": "Hañci dānaṁ iṭṭhaphalaṁ kantaphalaṁ manuññaphalaṁ asecanakaphalaṁ sukhudrayaṁ sukhavipākaṁ, tena vata re vattabbe—",
  "kv7.4:2.9_0": "“cetasiko dhammo dānan”ti.",
  "kv7.4:3.1_0": "Dānaṁ iṭṭhaphalaṁ vuttaṁ bhagavatā, cīvaraṁ dānanti?",
  "kv7.4:3.2_0": "Āmantā.",
  "kv7.4:3.3_0": "Cīvaraṁ iṭṭhaphalaṁ kantaphalaṁ manuññaphalaṁ asecanakaphalaṁ sukhudrayaṁ sukhavipākanti?",
  "kv7.4:3.4_0": "Na hevaṁ vattabbe …pe…",
  "kv7.4:3.5_0": "dānaṁ iṭṭhaphalaṁ vuttaṁ bhagavatā, piṇḍapāto senāsanaṁ gilānapaccayabhesajjaparikkhāro dānanti?",
  "kv7.4:3.6_0": "Āmantā.",
  "kv7.4:3.7_0": "Gilānapaccayabhesajjaparikkhāro iṭṭhaphalo kantaphalo manuññaphalo asecanakaphalo sukhudrayo sukhavipākoti?",
  "kv7.4:3.8_0": "Na hevaṁ vattabbe …pe….",
  "kv7.4:4.1_0": "Na vattabbaṁ—",
  "kv7.4:4.2_0": "“cetasiko dhammo dānan”ti?",
  "kv7.4:4.3_0": "Āmantā.",
  "kv7.4:4.4_0": "Nanu vuttaṁ bhagavatā—",
  "kv7.4:5.1_0": "“Saddhā hiriyaṁ kusalañca dānaṁ,",
  "kv7.4:5.2_0": "Dhammā ete sappurisānuyātā;",
  "kv7.4:5.3_0": "Etañhi maggaṁ diviyaṁ vadanti,",
  "kv7.4:5.4_0": "Etena hi gacchati devalokan”ti.",
  "kv7.4:6.1_0": "Attheva suttantoti?",
  "kv7.4:6.2_0": "Āmantā.",
  "kv7.4:6.3_0": "Tena hi cetasiko dhammo dānanti.",
  "kv7.4:7.1_0": "Na vattabbaṁ—",
  "kv7.4:7.2_0": "“cetasiko dhammo dānan”ti?",
  "kv7.4:7.3_0": "Āmantā.",
  "kv7.4:7.4_0": "Nanu vuttaṁ bhagavatā—",
  "kv7.4:7.5_0": "“pañcimāni, bhikkhave, dānāni mahādānāni aggaññāni rattaññāni vaṁsaññāni porāṇāni asaṅkiṇṇāni asaṅkiṇṇapubbāni, na saṅkiyanti na saṅkiyissanti, appaṭikuṭṭhāni samaṇehi brāhmaṇehi viññūhi.",
  "kv7.4:7.6_0": "Katamāni pañca?",
  "kv7.4:7.7_0": "Idha, bhikkhave, ariyasāvako pāṇātipātaṁ pahāya pāṇātipātā paṭivirato hoti.",
  "kv7.4:7.8_0": "Pāṇātipātā paṭivirato, bhikkhave, ariyasāvako aparimāṇānaṁ sattānaṁ abhayaṁ deti averaṁ deti abyābajjhaṁ deti.",
  "kv7.4:7.9_0": "Aparimāṇānaṁ sattānaṁ abhayaṁ datvā averaṁ datvā abyābajjhaṁ datvā aparimāṇassa abhayassa averassa abyābajjhassa bhāgī hoti.",
  "kv7.4:7.10_0": "Idaṁ, bhikkhave, paṭhamaṁ dānaṁ mahādānaṁ aggaññaṁ rattaññaṁ vaṁsaññaṁ porāṇaṁ asaṅkiṇṇaṁ asaṅkiṇṇapubbaṁ, na saṅkiyati na saṅkiyissati, appaṭikuṭṭhaṁ samaṇehi brāhmaṇehi viññūhi.",
  "kv7.4:7.11_0": "Puna caparaṁ, bhikkhave, ariyasāvako adinnādānaṁ pahāya …pe…",
  "kv7.4:7.12_0": "kāmesumicchācāraṁ pahāya …pe…",
  "kv7.4:7.13_0": "musāvādaṁ pahāya …pe…",
  "kv7.4:7.14_0": "surāmerayamajjapamādaṭṭhānaṁ pahāya surāmerayamajjapamādaṭṭhānā paṭivirato hoti.",
  "kv7.4:7.15_0": "Surāmerayamajjapamādaṭṭhānā paṭivirato, bhikkhave, ariyasāvako aparimāṇānaṁ sattānaṁ abhayaṁ deti averaṁ deti abyābajjhaṁ deti.",
  "kv7.4:7.16_0": "Aparimāṇānaṁ sattānaṁ abhayaṁ datvā averaṁ datvā abyābajjhaṁ datvā aparimāṇassa abhayassa averassa abyābajjhassa bhāgī hoti.",
  "kv7.4:7.17_0": "Idaṁ, bhikkhave, pañcamaṁ dānaṁ mahādānaṁ aggaññaṁ rattaññaṁ vaṁsaññaṁ porāṇaṁ asaṅkiṇṇaṁ asaṅkiṇṇapubbaṁ, na saṅkiyati na saṅkiyissati, appaṭikuṭṭhaṁ samaṇehi brāhmaṇehi viññūhi.",
  "kv7.4:7.18_0": "Imāni kho, bhikkhave, pañca dānāni mahādānāni aggaññāni rattaññāni vaṁsaññāni porāṇāni asaṅkiṇṇāni asaṅkiṇṇapubbāni, na saṅkiyanti na saṅkiyissanti, appaṭikuṭṭhāni samaṇehi brāhmaṇehi viññūhī”ti.",
  "kv7.4:7.19_0": "Attheva suttantoti?",
  "kv7.4:7.20_0": "Āmantā.",
  "kv7.4:7.21_0": "Tena hi cetasiko dhammo dānanti.",
  "kv7.4:8.1_0": "Na vattabbaṁ—",
  "kv7.4:8.2_0": "“deyyadhammo dānan”ti?",
  "kv7.4:8.3_0": "Āmantā.",
  "kv7.4:8.4_0": "Nanu vuttaṁ bhagavatā—",
  "kv7.4:8.5_0": "“idhekacco annaṁ deti, pānaṁ deti, vatthaṁ deti, yānaṁ deti, mālaṁ deti, gandhaṁ deti, vilepanaṁ deti, seyyaṁ deti, āvasathaṁ deti, padīpeyyaṁ detī”ti.",
  "kv7.4:8.6_0": "Attheva suttantoti?",
  "kv7.4:8.7_0": "Āmantā.",
  "kv7.4:8.8_0": "Tena hi deyyadhammo dānanti.",
  "kv7.4:9.1_0": "Deyyadhammo dānanti?",
  "kv7.4:9.2_0": "Āmantā.",
  "kv7.4:9.3_0": "Deyyadhammo iṭṭhaphalo kantaphalo manuññaphalo asecanakaphalo sukhudrayo sukhavipākoti?",
  "kv7.4:9.4_0": "Na hevaṁ vattabbe …pe…",
  "kv7.4:9.5_0": "dānaṁ iṭṭhaphalaṁ vuttaṁ bhagavatā, cīvaraṁ dānanti?",
  "kv7.4:9.6_0": "Āmantā.",
  "kv7.4:9.7_0": "Cīvaraṁ iṭṭhaphalaṁ kantaphalaṁ manuññaphalaṁ asecanakaphalaṁ sukhudrayaṁ sukhavipākanti?",
  "kv7.4:9.8_0": "Na hevaṁ vattabbe …pe…",
  "kv7.4:9.9_0": "dānaṁ iṭṭhaphalaṁ vuttaṁ bhagavatā, piṇḍapāto dānaṁ …",
  "kv7.4:9.10_0": "senāsanaṁ dānaṁ …",
  "kv7.4:9.11_0": "gilānapaccayabhesajjaparikkhāro dānanti?",
  "kv7.4:9.12_0": "Āmantā.",
  "kv7.4:9.13_0": "Gilānapaccayabhesajjaparikkhāro iṭṭhaphalo kantaphalo manuññaphalo asecanakaphalo sukhudrayo sukhavipākoti?",
  "kv7.4:9.14_0": "Na hevaṁ vattabbe …pe…",
  "kv7.4:9.15_0": "tena hi na vattabbaṁ—",
  "kv7.4:9.16_0": "“deyyadhammo dānan”ti.",
  "kv7.4:9.17_0": "Dānakathā niṭṭhitā."
}