{
  "pli-tv-bu-vb-np10:0.1_0": "Theravāda Vinaya",
  "pli-tv-bu-vb-np10:0.2_0": "Mahāvibhaṅga",
  "pli-tv-bu-vb-np10:0.3_0": "Nissaggiyakaṇḍa",
  "pli-tv-bu-vb-np10:0.4_0": "Cīvaravagga",
  "pli-tv-bu-vb-np10:0.5_0": "10. Rājasikkhāpada",
  "pli-tv-bu-vb-np10:1.1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bu-vb-np10:1.1.2_0": "Tena kho pana samayena āyasmato upanandassa sakyaputtassa upaṭṭhāko mahāmatto āyasmato upanandassa sakyaputtassa dūtena cīvaracetāpannaṁ pāhesi—",
  "pli-tv-bu-vb-np10:1.1.3_0": "“iminā cīvaracetāpannena cīvaraṁ cetāpetvā ayyaṁ upanandaṁ cīvarena acchādehī”ti.",
  "pli-tv-bu-vb-np10:1.1.4_0": "Atha kho so dūto yenāyasmā upanando sakyaputto tenupasaṅkami;",
  "pli-tv-bu-vb-np10:1.1.4_1": "upasaṅkamitvā āyasmantaṁ upanandaṁ sakyaputtaṁ etadavoca—",
  "pli-tv-bu-vb-np10:1.1.5_0": "“idaṁ kho, bhante, āyasmantaṁ uddissa cīvaracetāpannaṁ ābhataṁ.",
  "pli-tv-bu-vb-np10:1.1.6_0": "Paṭiggaṇhātu āyasmā cīvaracetāpannan”ti.",
  "pli-tv-bu-vb-np10:1.1.7_0": "Evaṁ vutte āyasmā upanando sakyaputto taṁ dūtaṁ etadavoca—",
  "pli-tv-bu-vb-np10:1.1.8_0": "“na kho mayaṁ, āvuso, cīvaracetāpannaṁ paṭiggaṇhāma, cīvarañca kho mayaṁ paṭiggaṇhāma kālena kappiyan”ti.",
  "pli-tv-bu-vb-np10:1.1.9_0": "Evaṁ vutte, so dūto āyasmantaṁ upanandaṁ sakyaputtaṁ etadavoca—",
  "pli-tv-bu-vb-np10:1.1.10_0": "“atthi panāyasmato koci veyyāvaccakaro”ti?",
  "pli-tv-bu-vb-np10:1.1.11_0": "Tena kho pana samayena aññataro upāsako ārāmaṁ agamāsi kenacideva karaṇīyena.",
  "pli-tv-bu-vb-np10:1.1.12_0": "Atha kho āyasmā upanando sakyaputto taṁ dūtaṁ etadavoca—",
  "pli-tv-bu-vb-np10:1.1.13_0": "“eso kho, āvuso, upāsako bhikkhūnaṁ veyyāvaccakaro”ti.",
  "pli-tv-bu-vb-np10:1.1.14_0": "Atha kho so dūto taṁ upāsakaṁ saññāpetvā yenāyasmā upanando sakyaputto tenupasaṅkami;",
  "pli-tv-bu-vb-np10:1.1.14_1": "upasaṅkamitvā āyasmantaṁ upanandaṁ sakyaputtaṁ etadavoca—",
  "pli-tv-bu-vb-np10:1.1.15_0": "“yaṁ kho, bhante, āyasmā veyyāvaccakaraṁ niddisi saññatto so mayā.",
  "pli-tv-bu-vb-np10:1.1.16_0": "Upasaṅkamatu āyasmā kālena, cīvarena taṁ acchādessatī”ti.",
  "pli-tv-bu-vb-np10:1.1.17_0": "Tena kho pana samayena so mahāmatto āyasmato upanandassa sakyaputtassa santike dūtaṁ pāhesi—",
  "pli-tv-bu-vb-np10:1.1.18_0": "“paribhuñjatu ayyo taṁ cīvaraṁ, icchāma mayaṁ ayyena taṁ cīvaraṁ paribhuttan”ti.",
  "pli-tv-bu-vb-np10:1.1.19_0": "Atha kho āyasmā upanando sakyaputto taṁ upāsakaṁ na kiñci avacāsi.",
  "pli-tv-bu-vb-np10:1.1.20_0": "Dutiyampi kho so mahāmatto āyasmato upanandassa sakyaputtassa santike dūtaṁ pāhesi—",
  "pli-tv-bu-vb-np10:1.1.21_0": "“paribhuñjatu ayyo taṁ cīvaraṁ, icchāma mayaṁ ayyena taṁ cīvaraṁ paribhuttan”ti.",
  "pli-tv-bu-vb-np10:1.1.22_0": "Dutiyampi kho āyasmā upanando sakyaputto taṁ upāsakaṁ na kiñci avacāsi.",
  "pli-tv-bu-vb-np10:1.1.23_0": "Tatiyampi kho so mahāmatto āyasmato upanandassa sakyaputtassa santike dūtaṁ pāhesi—",
  "pli-tv-bu-vb-np10:1.1.24_0": "“paribhuñjatu ayyo taṁ cīvaraṁ, icchāma mayaṁ ayyena taṁ cīvaraṁ paribhuttan”ti.",
  "pli-tv-bu-vb-np10:1.2.1_0": "Tena kho pana samayena negamassa samayo hoti.",
  "pli-tv-bu-vb-np10:1.2.2_0": "Negamena ca katikā katā hoti— “yo pacchā āgacchati paññāsaṁ baddho”ti.",
  "pli-tv-bu-vb-np10:1.2.3_0": "Atha kho āyasmā upanando sakyaputto yena so upāsako tenupasaṅkami;",
  "pli-tv-bu-vb-np10:1.2.3_1": "upasaṅkamitvā taṁ upāsakaṁ etadavoca—",
  "pli-tv-bu-vb-np10:1.2.4_0": "“attho me, āvuso, cīvarenā”ti.",
  "pli-tv-bu-vb-np10:1.2.5_0": "“Ajjaṇho, bhante, āgamehi, ajja negamassa samayo.",
  "pli-tv-bu-vb-np10:1.2.6_0": "Negamena ca katikā katā hoti—‘yo pacchā āgacchati paññāsaṁ baddho’”ti.",
  "pli-tv-bu-vb-np10:1.2.7_0": "“Ajjeva me, āvuso, cīvaraṁ dehī”ti ovaṭṭikāya parāmasi.",
  "pli-tv-bu-vb-np10:1.2.8_0": "Atha kho so upāsako āyasmatā upanandena sakyaputtena nippīḷiyamāno āyasmato upanandassa sakyaputtassa cīvaraṁ cetāpetvā pacchā agamāsi.",
  "pli-tv-bu-vb-np10:1.2.9_0": "Manussā taṁ upāsakaṁ etadavocuṁ—",
  "pli-tv-bu-vb-np10:1.2.10_0": "“kissa tvaṁ, ayyo, pacchā āgato, paññāsaṁ jīnosī”ti.",
  "pli-tv-bu-vb-np10:1.2.11_0": "Atha kho so upāsako tesaṁ manussānaṁ etamatthaṁ ārocesi.",
  "pli-tv-bu-vb-np10:1.2.12_0": "Manussā ujjhāyanti khiyyanti vipācenti—",
  "pli-tv-bu-vb-np10:1.2.13_0": "“mahicchā ime samaṇā sakyaputtiyā asantuṭṭhā.",
  "pli-tv-bu-vb-np10:1.2.14_0": "Nayimesaṁ sukaraṁ veyyāvaccampi kātuṁ.",
  "pli-tv-bu-vb-np10:1.2.15_0": "Kathañhi nāma āyasmā upanando upāsakena—",
  "pli-tv-bu-vb-np10:1.2.16_0": "‘ajjaṇho, bhante, āgamehī’ti vuccamāno nāgamessatī”ti.",
  "pli-tv-bu-vb-np10:1.2.17_0": "Assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ.",
  "pli-tv-bu-vb-np10:1.2.18_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-np10:1.2.19_0": "“kathañhi nāma āyasmā upanando sakyaputto upāsakena—",
  "pli-tv-bu-vb-np10:1.2.20_0": "‘ajjaṇho, bhante, āgamehī’ti vuccamāno nāgamessatī”ti.",
  "pli-tv-bu-vb-np10:1.2.21_0": "Atha kho te bhikkhū āyasmantaṁ upanandaṁ sakyaputtaṁ anekapariyāyena vigarahitvā bhagavato etamatthaṁ ārocesuṁ …pe…",
  "pli-tv-bu-vb-np10:1.2.22_0": "“saccaṁ kira tvaṁ, upananda, upāsakena—",
  "pli-tv-bu-vb-np10:1.2.23_0": "‘ajjaṇho, bhante, āgamehī’ti vuccamāno nāgamesī”ti?",
  "pli-tv-bu-vb-np10:1.2.24_0": "“Saccaṁ, bhagavā”ti.",
  "pli-tv-bu-vb-np10:1.2.25_0": "Vigarahi buddho bhagavā …pe…",
  "pli-tv-bu-vb-np10:1.2.26_0": "kathañhi nāma tvaṁ, moghapurisa, upāsakena—",
  "pli-tv-bu-vb-np10:1.2.27_0": "‘ajjaṇho, bhante, āgamehī’ti vuccamāno nāgamessasi.",
  "pli-tv-bu-vb-np10:1.2.28_0": "Netaṁ, moghapurisa, appasannānaṁ vā pasādāya …pe…",
  "pli-tv-bu-vb-np10:1.2.29_0": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-np10:1.3.1_0": "“Bhikkhuṁ paneva uddissa rājā vā rājabhoggo vā brāhmaṇo vā gahapatiko vā dūtena cīvaracetāpannaṁ pahiṇeyya—",
  "pli-tv-bu-vb-np10:1.3.2_0": "‘iminā cīvaracetāpannena cīvaraṁ cetāpetvā itthannāmaṁ bhikkhuṁ cīvarena acchādehī’ti.",
  "pli-tv-bu-vb-np10:1.3.3_0": "So ce dūto taṁ bhikkhuṁ upasaṅkamitvā evaṁ vadeyya—",
  "pli-tv-bu-vb-np10:1.3.4_0": "‘idaṁ kho, bhante, āyasmantaṁ uddissa cīvaracetāpannaṁ ābhataṁ, paṭiggaṇhātu āyasmā cīvaracetāpannan’ti,",
  "pli-tv-bu-vb-np10:1.3.5_0": "tena bhikkhunā so dūto evamassa vacanīyo—",
  "pli-tv-bu-vb-np10:1.3.6_0": "‘na kho mayaṁ, āvuso, cīvaracetāpannaṁ paṭiggaṇhāma.",
  "pli-tv-bu-vb-np10:1.3.6_1": "Cīvarañca kho mayaṁ paṭiggaṇhāma, kālena kappiyan’ti.",
  "pli-tv-bu-vb-np10:1.3.7_0": "So ce dūto taṁ bhikkhuṁ evaṁ vadeyya—",
  "pli-tv-bu-vb-np10:1.3.8_0": "‘atthi panāyasmato koci veyyāvaccakaro’ti,",
  "pli-tv-bu-vb-np10:1.3.9_0": "cīvaratthikena, bhikkhave, bhikkhunā veyyāvaccakaro niddisitabbo ārāmiko vā upāsako vā—",
  "pli-tv-bu-vb-np10:1.3.10_0": "‘eso kho, āvuso, bhikkhūnaṁ veyyāvaccakaro’ti.",
  "pli-tv-bu-vb-np10:1.3.11_0": "So ce dūto taṁ veyyāvaccakaraṁ saññāpetvā taṁ bhikkhuṁ upasaṅkamitvā evaṁ vadeyya—",
  "pli-tv-bu-vb-np10:1.3.12_0": "‘yaṁ kho, bhante, āyasmā veyyāvaccakaraṁ niddisi saññatto so mayā, upasaṅkamatu āyasmā kālena, cīvarena taṁ acchādessatī’ti,",
  "pli-tv-bu-vb-np10:1.3.13_0": "cīvaratthikena, bhikkhave, bhikkhunā veyyāvaccakaro upasaṅkamitvā dvattikkhattuṁ codetabbo sāretabbo—",
  "pli-tv-bu-vb-np10:1.3.14_0": "‘attho me, āvuso, cīvarenā’ti.",
  "pli-tv-bu-vb-np10:1.3.15_0": "Dvattikkhattuṁ codayamāno sārayamāno taṁ cīvaraṁ abhinipphādeyya, iccetaṁ kusalaṁ;",
  "pli-tv-bu-vb-np10:1.3.16_0": "no ce abhinipphādeyya, catukkhattuṁ pañcakkhattuṁ chakkhattuparamaṁ tuṇhībhūtena uddissa ṭhātabbaṁ.",
  "pli-tv-bu-vb-np10:1.3.17_0": "Catukkhattuṁ pañcakkhattuṁ chakkhattuparamaṁ tuṇhībhūto uddissa tiṭṭhamāno taṁ cīvaraṁ abhinipphādeyya, iccetaṁ kusalaṁ;",
  "pli-tv-bu-vb-np10:1.3.18_0": "tato ce uttari vāyamamāno taṁ cīvaraṁ abhinipphādeyya, nissaggiyaṁ pācittiyaṁ.",
  "pli-tv-bu-vb-np10:1.3.19_0": "No ce abhinipphādeyya, yatassa cīvaracetāpannaṁ ābhataṁ, tattha sāmaṁ vā gantabbaṁ dūto vā pāhetabbo—",
  "pli-tv-bu-vb-np10:1.3.20_0": "‘yaṁ kho tumhe āyasmanto bhikkhuṁ uddissa cīvaracetāpannaṁ pahiṇittha, na taṁ tassa bhikkhuno kiñci atthaṁ anubhoti,",
  "pli-tv-bu-vb-np10:1.3.21_0": "yuñjantāyasmanto sakaṁ, mā vo sakaṁ vinassā’ti,",
  "pli-tv-bu-vb-np10:1.3.22_0": "ayaṁ tattha sāmīcī”ti.",
  "pli-tv-bu-vb-np10:2.1.1_0": "Bhikkhuṁ paneva uddissāti",
  "pli-tv-bu-vb-np10:2.1.2_0": "bhikkhussatthāya, bhikkhuṁ ārammaṇaṁ karitvā, bhikkhuṁ acchādetukāmo.",
  "pli-tv-bu-vb-np10:2.1.3_0": "Rājā nāma",
  "pli-tv-bu-vb-np10:2.1.4_0": "yo koci rajjaṁ kāreti.",
  "pli-tv-bu-vb-np10:2.1.5_0": "Rājabhoggo nāma",
  "pli-tv-bu-vb-np10:2.1.6_0": "yo koci rañño bhattavetanāhāro.",
  "pli-tv-bu-vb-np10:2.1.7_0": "Brāhmaṇo nāma",
  "pli-tv-bu-vb-np10:2.1.8_0": "jātiyā brāhmaṇo.",
  "pli-tv-bu-vb-np10:2.1.9_0": "Gahapatiko nāma",
  "pli-tv-bu-vb-np10:2.1.10_0": "ṭhapetvā rājaṁ rājabhoggaṁ brāhmaṇaṁ avaseso gahapatiko nāma.",
  "pli-tv-bu-vb-np10:2.1.11_0": "Cīvaracetāpannaṁ nāma",
  "pli-tv-bu-vb-np10:2.1.12_0": "hiraññaṁ vā suvaṇṇaṁ vā muttā vā maṇi vā.",
  "pli-tv-bu-vb-np10:2.1.13_0": "Iminā cīvaracetāpannenāti",
  "pli-tv-bu-vb-np10:2.1.14_0": "paccupaṭṭhitena.",
  "pli-tv-bu-vb-np10:2.1.15_0": "Cetāpetvāti",
  "pli-tv-bu-vb-np10:2.1.16_0": "parivattetvā.",
  "pli-tv-bu-vb-np10:2.1.17_0": "Acchādehīti",
  "pli-tv-bu-vb-np10:2.1.18_0": "dajjehi.",
  "pli-tv-bu-vb-np10:2.1.19_0": "So ce dūto taṁ bhikkhuṁ upasaṅkamitvā evaṁ vadeyya—",
  "pli-tv-bu-vb-np10:2.1.20_0": "“idaṁ kho, bhante, āyasmantaṁ uddissa cīvaracetāpannaṁ ābhataṁ.",
  "pli-tv-bu-vb-np10:2.1.20_1": "Paṭiggaṇhātu āyasmā cīvaracetāpannan”ti,",
  "pli-tv-bu-vb-np10:2.1.21_0": "tena bhikkhunā so dūto evamassa vacanīyo—",
  "pli-tv-bu-vb-np10:2.1.22_0": "“na kho mayaṁ, āvuso, cīvaracetāpannaṁ paṭiggaṇhāma.",
  "pli-tv-bu-vb-np10:2.1.22_1": "Cīvarañca kho mayaṁ paṭiggaṇhāma, kālena kappiyan”ti.",
  "pli-tv-bu-vb-np10:2.1.23_0": "So ce dūto taṁ bhikkhuṁ evaṁ vadeyya—",
  "pli-tv-bu-vb-np10:2.1.24_0": "“atthi panāyasmato koci veyyāvaccakaro”ti?",
  "pli-tv-bu-vb-np10:2.1.25_0": "Cīvaratthikena, bhikkhave, bhikkhunā veyyāvaccakaro niddisitabbo ārāmiko vā upāsako vā—",
  "pli-tv-bu-vb-np10:2.1.26_0": "“eso kho, āvuso, bhikkhūnaṁ veyyāvaccakaro”ti.",
  "pli-tv-bu-vb-np10:2.1.27_0": "Na vattabbo— “tassa dehīti vā, so vā nikkhipissati, so vā parivattessati, so vā cetāpessatī”ti.",
  "pli-tv-bu-vb-np10:2.1.28_0": "So ce dūto taṁ veyyāvaccakaraṁ saññāpetvā taṁ bhikkhuṁ upasaṅkamitvā evaṁ vadeyya—",
  "pli-tv-bu-vb-np10:2.1.29_0": "“yaṁ kho, bhante, āyasmā veyyāvaccakaraṁ niddisi saññatto so mayā.",
  "pli-tv-bu-vb-np10:2.1.29_1": "Upasaṅkamatu āyasmā kālena, cīvarena taṁ acchādessatī”ti.",
  "pli-tv-bu-vb-np10:2.1.30_0": "Cīvaratthikena, bhikkhave, bhikkhunā veyyāvaccakaro upasaṅkamitvā dvattikkhattuṁ codetabbo sāretabbo—",
  "pli-tv-bu-vb-np10:2.1.31_0": "“attho me, āvuso, cīvarenā”ti.",
  "pli-tv-bu-vb-np10:2.1.32_0": "Na vattabbo— “dehi me cīvaraṁ, āhara me cīvaraṁ, parivattehi me cīvaraṁ, cetāpehi me cīvaran”ti.",
  "pli-tv-bu-vb-np10:2.1.33_0": "Dutiyampi vattabbo.",
  "pli-tv-bu-vb-np10:2.1.34_0": "Tatiyampi vattabbo.",
  "pli-tv-bu-vb-np10:2.1.35_0": "Sace abhinipphādeti, iccetaṁ kusalaṁ;",
  "pli-tv-bu-vb-np10:2.1.36_0": "no ce abhinipphādeti, tattha gantvā tuṇhībhūtena uddissa ṭhātabbaṁ.",
  "pli-tv-bu-vb-np10:2.1.37_0": "Na āsane nisīditabbaṁ. Na āmisaṁ paṭiggahetabbaṁ.",
  "pli-tv-bu-vb-np10:2.1.38_0": "Na dhammo bhāsitabbo.",
  "pli-tv-bu-vb-np10:2.1.39_0": "“Kiṁ kāraṇā āgatosī”ti pucchiyamāno “jānāhi, āvuso”ti vattabbo.",
  "pli-tv-bu-vb-np10:2.1.40_0": "Sace āsane vā nisīdati, āmisaṁ vā paṭiggaṇhāti, dhammaṁ vā bhāsati, ṭhānaṁ bhañjati.",
  "pli-tv-bu-vb-np10:2.1.41_0": "Dutiyampi ṭhātabbaṁ.",
  "pli-tv-bu-vb-np10:2.1.42_0": "Tatiyampi ṭhātabbaṁ.",
  "pli-tv-bu-vb-np10:2.1.43_0": "Catukkhattuṁ codetvā catukkhattuṁ ṭhātabbaṁ.",
  "pli-tv-bu-vb-np10:2.1.44_0": "Pañcakkhattuṁ codetvā dvikkhattuṁ ṭhātabbaṁ.",
  "pli-tv-bu-vb-np10:2.1.45_0": "Chakkhattuṁ codetvā na ṭhātabbaṁ.",
  "pli-tv-bu-vb-np10:2.2.1_0": "Tato ce uttari vāyamamāno taṁ cīvaraṁ abhinipphādeti,",
  "pli-tv-bu-vb-np10:2.2.2_0": "payoge dukkaṭaṁ.",
  "pli-tv-bu-vb-np10:2.2.3_0": "Paṭilābhena nissaggiyaṁ hoti.",
  "pli-tv-bu-vb-np10:2.2.4_0": "Nissajjitabbaṁ saṅghassa vā gaṇassa vā puggalassa vā.",
  "pli-tv-bu-vb-np10:2.2.5_0": "Evañca pana, bhikkhave, nissajjitabbaṁ.",
  "pli-tv-bu-vb-np10:2.2.6_0": "…pe…",
  "pli-tv-bu-vb-np10:2.2.7_0": "“idaṁ me, bhante, cīvaraṁ atirekatikkhattuṁ codanāya atirekachakkhattuṁ ṭhānena abhinipphāditaṁ nissaggiyaṁ.",
  "pli-tv-bu-vb-np10:2.2.8_0": "Imāhaṁ saṅghassa nissajjāmī”ti …pe…",
  "pli-tv-bu-vb-np10:2.2.9_0": "dadeyyāti …pe…",
  "pli-tv-bu-vb-np10:2.2.10_0": "dadeyyunti …pe…",
  "pli-tv-bu-vb-np10:2.2.11_0": "āyasmato dammīti.",
  "pli-tv-bu-vb-np10:2.2.12_0": "No ce abhinipphādeyya, yatassa cīvaracetāpannaṁ ābhataṁ tattha sāmaṁ vā gantabbaṁ dūto vā pāhetabbo—",
  "pli-tv-bu-vb-np10:2.2.13_0": "“yaṁ kho tumhe, āyasmanto, bhikkhuṁ uddissa cīvaracetāpannaṁ pahiṇittha na taṁ tassa bhikkhuno kiñci atthaṁ anubhoti.",
  "pli-tv-bu-vb-np10:2.2.14_0": "Yuñjantāyasmanto sakaṁ, mā vo sakaṁ vinassā”ti.",
  "pli-tv-bu-vb-np10:2.2.15_0": "Ayaṁ tattha sāmīcīti",
  "pli-tv-bu-vb-np10:2.2.16_0": "ayaṁ tattha anudhammatā.",
  "pli-tv-bu-vb-np10:2.3.1_0": "Atirekatikkhattuṁ codanāya atirekachakkhattuṁ ṭhānena atirekasaññī abhinipphādeti, nissaggiyaṁ pācittiyaṁ.",
  "pli-tv-bu-vb-np10:2.3.2_0": "Atirekatikkhattuṁ codanāya atirekachakkhattuṁ ṭhānena vematiko abhinipphādeti, nissaggiyaṁ pācittiyaṁ.",
  "pli-tv-bu-vb-np10:2.3.3_0": "Atirekatikkhattuṁ codanāya atirekachakkhattuṁ ṭhānena ūnakasaññī abhinipphādeti, nissaggiyaṁ pācittiyaṁ.",
  "pli-tv-bu-vb-np10:2.3.4_0": "Ūnakatikkhattuṁ codanāya ūnakachakkhattuṁ ṭhānena atirekasaññī, āpatti dukkaṭassa.",
  "pli-tv-bu-vb-np10:2.3.5_0": "Ūnakatikkhattuṁ codanāya ūnakachakkhattuṁ ṭhānena vematiko, āpatti dukkaṭassa.",
  "pli-tv-bu-vb-np10:2.3.6_0": "Ūnakatikkhattuṁ codanāya ūnakachakkhattuṁ ṭhānena ūnakasaññī anāpatti.",
  "pli-tv-bu-vb-np10:2.4.1_0": "Anāpatti—",
  "pli-tv-bu-vb-np10:2.4.2_0": "tikkhattuṁ codanāya, chakkhattuṁ ṭhānena,",
  "pli-tv-bu-vb-np10:2.4.3_0": "ūnakatikkhattuṁ codanāya, ūnakachakkhattuṁ ṭhānena,",
  "pli-tv-bu-vb-np10:2.4.4_0": "acodiyamāno deti,",
  "pli-tv-bu-vb-np10:2.4.5_0": "sāmikā codetvā denti,",
  "pli-tv-bu-vb-np10:2.4.6_0": "ummattakassa,",
  "pli-tv-bu-vb-np10:2.4.7_0": "ādikammikassāti.",
  "pli-tv-bu-vb-np10:2.4.8_0": "Rājasikkhāpadaṁ niṭṭhitaṁ dasamaṁ.",
  "pli-tv-bu-vb-np10:2.4.9_0": "Kathinavaggo paṭhamo.",
  "pli-tv-bu-vb-np10:2.4.10_0": "Tassuddānaṁ",
  "pli-tv-bu-vb-np10:2.4.11_0": "Ubbhataṁ kathinaṁ tīṇi,",
  "pli-tv-bu-vb-np10:2.4.12_0": "dhovanañca paṭiggaho;",
  "pli-tv-bu-vb-np10:2.4.13_0": "Aññātakāni tīṇeva,",
  "pli-tv-bu-vb-np10:2.4.14_0": "ubhinnaṁ dūtakena cāti."
}