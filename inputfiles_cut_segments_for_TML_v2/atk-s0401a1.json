{
  "atk-s0401a1:0_0": "1. Rūpādivaggavaṇṇanā",
  "atk-s0401a1:1_0": "Tattha aṅguttarāgamo nāma ekakanipāto dukanipāto tikanipāto catukkanipāto pañcakanipāto chakkanipāto sattakanipāto aṭṭhakanipāto navakanipāto dasakanipāto ekādasakanipātoti ekādasa nipātā honti. Suttato –",
  "atk-s0401a1:2_0": "“Nava suttasahassāni, pañca suttasatāni ca;",
  "atk-s0401a1:3_0": "Sattapaññāsa suttāni, honti aṅguttarāgame”.",
  "atk-s0401a1:4_0": "Tassa nipātesu ekakanipāto ādi, suttesu cittapariyādānasuttaṁ.",
  "atk-s0401a1:4_1": "Tassāpi “evaṁ me suta”ntiādikaṁ āyasmatā ānandena paṭhamamahāsaṅgītikāle vuttaṁ nidānamādi.",
  "atk-s0401a1:4_2": "Sā panesā paṭhamamahāsaṅgīti sumaṅgalavilāsiniyā dīghanikāyaṭṭhakathāya ādimhi vitthāritā, tasmā sā tattha vitthāritanayeneva veditabbā.",
  "atk-s0401a1:5_0": "Nidānavaṇṇanā",
  "atk-s0401a1:6_0": "1.",
  "atk-s0401a1:6_1": "Yaṁ panetaṁ “evaṁ me suta”ntiādikaṁ nidānaṁ, tattha evanti nipātapadaṁ, metiādīni nāmapadāni.",
  "atk-s0401a1:6_2": "Sāvatthiyaṁ viharatīti ettha vīti upasaggapadaṁ, haratīti ākhyātapadanti iminā tāva nayena padavibhāgo veditabbo.",
  "atk-s0401a1:7_0": "Atthato pana evaṁsaddo tāva upamūpadesa-sampahaṁsana-garahaṇavacana-sampaṭiggahākāranidassanāvadhāraṇādi-anekatthappabhedo.",
  "atk-s0401a1:7_1": "Tathā hesa “evaṁ jātena maccena, kattabbaṁ kusalaṁ bahu”nti evamādīsu upamāyaṁ āgato.",
  "atk-s0401a1:7_2": "“Evaṁ te abhikkamitabbaṁ, evaṁ te paṭikkamitabba”ntiādīsu upadese.",
  "atk-s0401a1:7_3": "“Evametaṁ bhagavā, evametaṁ sugatā”tiādīsu sampahaṁsane.",
  "atk-s0401a1:7_4": "“Evamevaṁ panāyaṁ vasalī yasmiṁ vā tasmiṁ vā tassa muṇḍakassa samaṇakassa vaṇṇaṁ bhāsatī”tiādīsu garahaṇe.",
  "atk-s0401a1:7_5": "“Evaṁ, bhanteti kho te bhikkhū bhagavato paccassosu”ntiādīsu vacanasampaṭiggahe.",
  "atk-s0401a1:7_6": "“Evaṁ byākho ahaṁ, bhante, bhagavatā dhammaṁ desitaṁ ājānāmī”tiādīsu ākāre.",
  "atk-s0401a1:7_7": "“Ehi tvaṁ, māṇavaka, yena samaṇo ānando tenupasaṅkama;",
  "atk-s0401a1:7_8": "upasaṅkamitvā mama vacanena samaṇaṁ ānandaṁ appābādhaṁ appātaṅkaṁ lahuṭṭhānaṁ balaṁ phāsuvihāraṁ puccha –",
  "atk-s0401a1:7_9": "‘subho māṇavo todeyyaputto bhavantaṁ ānandaṁ appābādhaṁ…pe…",
  "atk-s0401a1:7_10": "phāsuvihāraṁ pucchatī’ti, evañca vadehi “sādhu kira bhavaṁ ānando yena subhassa māṇavassa todeyyaputtassa nivesanaṁ, tenupasaṅkamatu anukampaṁ upādāyā”tiādīsu nidassane.",
  "atk-s0401a1:7_11": "“Taṁ kiṁ maññatha, kālāmā, ime dhammā kusalā vā akusalā vāti?",
  "atk-s0401a1:7_12": "Akusalā, bhante.",
  "atk-s0401a1:7_13": "Sāvajjā vā anavajjā vāti?",
  "atk-s0401a1:7_14": "Sāvajjā, bhante.",
  "atk-s0401a1:7_15": "Viññugarahitā vā viññuppasatthā vāti?",
  "atk-s0401a1:7_16": "Viññugarahitā, bhante.",
  "atk-s0401a1:7_17": "Samattā samādinnā ahitāya dukkhāya saṁvattanti no vā, kathaṁ vo ettha hotīti?",
  "atk-s0401a1:7_18": "Samattā, bhante, samādinnā ahitāya dukkhāya saṁvattanti, evaṁ no ettha hotī”tiādīsu avadhāraṇe.",
  "atk-s0401a1:7_19": "Svāyamidha ākāranidassanāvadhāraṇesu daṭṭhabbo.",
  "atk-s0401a1:8_0": "Tattha ākāratthena evaṁsaddena etamatthaṁ dīpeti –",
  "atk-s0401a1:8_1": "nānānayanipuṇaṁ anekajjhāsayasamuṭṭhānaṁ atthabyañjanasampannaṁ vividhapāṭihāriyaṁ dhammatthadesanāpaṭivedhagambhīraṁ sabbasattānaṁ sakasakabhāsānurūpato sotapathamāgacchantaṁ tassa bhagavato vacanaṁ sabbappakārena ko samattho viññātuṁ, sabbathāmena pana sotukāmataṁ janetvāpi evaṁ me sutaṁ, mayāpi ekenākārena sutanti.",
  "atk-s0401a1:9_0": "Nidassanatthena “nāhaṁ sayambhū, na mayā idaṁ sacchikata”nti attānaṁ parimocento “evaṁ me sutaṁ, mayāpi evaṁ suta”nti idāni vattabbaṁ sakalaṁ suttaṁ nidasseti.",
  "atk-s0401a1:10_0": "Avadhāraṇatthena “etadaggaṁ, bhikkhave, mama sāvakānaṁ bhikkhūnaṁ bahussutānaṁ yadidaṁ ānando, satimantānaṁ, gatimantānaṁ, dhitimantānaṁ, upaṭṭhākānaṁ yadidaṁ ānando”ti evaṁ bhagavatā, “āyasmā ānando atthakusalo dhammakusalo byañjanakusalo niruttikusalo pubbāparakusalo”ti evaṁ dhammasenāpatinā ca pasatthabhāvānurūpaṁ attano dhāraṇabalaṁ dassento sattānaṁ sotukāmataṁ janeti “evaṁ me sutaṁ, tañca kho atthato vā byañjanato vā anūnamanadhikaṁ, evameva, na aññathā daṭṭhabba”nti.",
  "atk-s0401a1:11_0": "Mesaddo tīsu atthesu dissati.",
  "atk-s0401a1:11_1": "Tathā hissa “gāthābhigītaṁ me abhojaneyya”ntiādīsu mayāti attho.",
  "atk-s0401a1:11_2": "“Sādhu me, bhante, bhagavā saṁkhittena dhammaṁ desetū”tiādīsu mayhanti attho.",
  "atk-s0401a1:11_3": "“Dhammadāyādā me, bhikkhave, bhavathā”tiādīsu mamāti attho.",
  "atk-s0401a1:11_4": "Idha pana “mayā suta”nti ca, “mama suta”nti ca atthadvaye yujjati.",
  "atk-s0401a1:12_0": "Sutanti ayaṁ sutasaddo saupasaggo ca anupasaggo ca gamana-vissuta-kilinnaupacitānuyoga-sotaviññeyya-sotadvārānusāraviññātādianekatthappabhedo.",
  "atk-s0401a1:12_1": "Tathā hissa –",
  "atk-s0401a1:12_2": "“senāya pasuto”tiādīsu gacchantoti attho.",
  "atk-s0401a1:12_3": "“Sutadhammassa passato”tiādīsu vissutadhammassāti attho.",
  "atk-s0401a1:12_4": "“Avassutā avassutassā”tiādīsu kilinnākilinnassāti attho.",
  "atk-s0401a1:12_5": "“Tumhehi puññaṁ pasutaṁ anappaka”ntiādīsu upacitanti attho.",
  "atk-s0401a1:12_6": "“Ye jhānappasutā dhīrā”tiādīsu jhānānuyuttāti attho.",
  "atk-s0401a1:12_7": "“Diṭṭhaṁ sutaṁ muta”ntiādīsu sotaviññeyyanti attho.",
  "atk-s0401a1:12_8": "“Sutadharo sutasannicayo”tiādīsu sotadvārānusāraviññātadharoti attho.",
  "atk-s0401a1:12_9": "Idha panassa sotadvārānusārena upadhāritanti vā upadhāraṇanti vāti attho.",
  "atk-s0401a1:12_10": "Me-saddassa hi mayāti atthe sati “evaṁ mayā sutaṁ sotadvārānusārena upadhārita”nti yujjati.",
  "atk-s0401a1:12_11": "Mamāti atthe sati “evaṁ mama sutaṁ sotadvārānusārena upadhāraṇa”nti yujjati.",
  "atk-s0401a1:13_0": "Evametesu tīsu padesu evanti sotaviññāṇādiviññāṇakiccanidassanaṁ.",
  "atk-s0401a1:13_1": "Meti vuttaviññāṇasamaṅgipuggalanidassanaṁ.",
  "atk-s0401a1:13_2": "Sutanti assavanabhāvapaṭikkhepato anūnādhikāviparītaggahaṇanidassanaṁ.",
  "atk-s0401a1:13_3": "Tathā evanti tassā sotadvārānusārena pavattāya viññāṇavīthiyā nānappakārena ārammaṇe pavattabhāvappakāsanaṁ.",
  "atk-s0401a1:13_4": "Meti attappakāsanaṁ.",
  "atk-s0401a1:13_5": "Sutanti dhammappakāsanaṁ.",
  "atk-s0401a1:13_6": "Ayañhettha saṅkhepo –",
  "atk-s0401a1:13_7": "“nānappakārena ārammaṇe pavattāya viññāṇavīthiyā mayā na aññaṁ kataṁ, idaṁ pana kataṁ, ayaṁ dhammo suto”ti.",
  "atk-s0401a1:14_0": "Tathā evanti niddisitabbappakāsanaṁ.",
  "atk-s0401a1:14_1": "Meti puggalappakāsanaṁ.",
  "atk-s0401a1:14_2": "Sutanti puggalakiccappakāsanaṁ.",
  "atk-s0401a1:14_3": "Idaṁ vuttaṁ hoti –",
  "atk-s0401a1:14_4": "yaṁ suttaṁ niddisissāmi, taṁ mayā evaṁ sutanti.",
  "atk-s0401a1:15_0": "Tathā evanti yassa cittasantānassa nānākārappavattiyā nānatthabyañjanaggahaṇaṁ hoti, tassa nānākāraniddeso.",
  "atk-s0401a1:15_1": "Evanti hi ayaṁ ākārapaññatti.",
  "atk-s0401a1:15_2": "Meti kattuniddeso.",
  "atk-s0401a1:15_3": "Sutanti visayaniddeso.",
  "atk-s0401a1:15_4": "Ettāvatā nānākārappavattena cittasantānena taṁsamaṅgino kattu visaye gahaṇasanniṭṭhānaṁ kataṁ hoti.",
  "atk-s0401a1:16_0": "Atha vā evanti puggalakiccaniddeso.",
  "atk-s0401a1:16_1": "Sutanti viññāṇakiccaniddeso.",
  "atk-s0401a1:16_2": "Meti ubhayakiccayuttapuggalaniddeso.",
  "atk-s0401a1:16_3": "Ayaṁ panettha saṅkhepo –",
  "atk-s0401a1:16_4": "mayā savanakiccaviññāṇasamaṅginā puggalena viññāṇavasena laddhasavanakiccavohārena sutanti.",
  "atk-s0401a1:17_0": "Tattha evanti ca meti ca saccikaṭṭhaparamatthavasena avijjamānapaññatti.",
  "atk-s0401a1:17_1": "Kiñhettha taṁ paramatthato atthi, yaṁ evanti vā meti vā niddesaṁ labhetha.",
  "atk-s0401a1:17_2": "Sutanti vijjamānapaññatti.",
  "atk-s0401a1:17_3": "Yañhi taṁ ettha sotena upaladdhaṁ, taṁ paramatthato vijjamānanti.",
  "atk-s0401a1:17_4": "Tathā evanti ca meti ca taṁ taṁ upādāya vattabbato upādāpaññatti.",
  "atk-s0401a1:17_5": "Sutanti diṭṭhādīni upanidhāya vattabbato upanidhāpaññatti.",
  "atk-s0401a1:18_0": "Ettha ca evanti vacanena asammohaṁ dīpeti.",
  "atk-s0401a1:18_1": "Na hi sammūḷho nānappakārapaṭivedhasamattho hoti.",
  "atk-s0401a1:18_2": "Sutanti vacanena sutassa asammosaṁ dīpeti.",
  "atk-s0401a1:18_3": "Yassa hi sutaṁ sammuṭṭhaṁ hoti, na so kālantarena mayā sutanti paṭijānāti.",
  "atk-s0401a1:18_4": "Iccassa asammohena paññāsiddhi, asammosena pana satisiddhi.",
  "atk-s0401a1:18_5": "Tattha paññāpubbaṅgamāya satiyā byañjanāvadhāraṇasamatthatā, satipubbaṅgamāya paññāya atthapaṭivedhasamatthatā.",
  "atk-s0401a1:18_6": "Tadubhayasamatthatāyogena atthabyañjanasampannassa dhammakosassa anupālanasamatthato dhammabhaṇḍāgārikattasiddhi.",
  "atk-s0401a1:19_0": "Aparo nayo –",
  "atk-s0401a1:19_1": "evanti vacanena yoniso manasikāraṁ dīpeti, ayoniso manasikaroto hi nānappakārapaṭivedhābhāvato.",
  "atk-s0401a1:19_2": "Sutanti vacanena avikkhepaṁ dīpeti, vikkhittacittassa savanābhāvato.",
  "atk-s0401a1:19_3": "Tathā hi vikkhittacitto puggalo sabbasampattiyā vuccamānopi “na mayā sutaṁ, puna bhaṇathā”ti bhaṇati.",
  "atk-s0401a1:19_4": "Yoniso manasikārena cettha attasammāpaṇidhiṁ pubbe ca katapuññataṁ sādheti sammā appaṇihitattassa pubbe akatapuññassa vā tadabhāvato.",
  "atk-s0401a1:19_5": "Tathā avikkhepena saddhammassavanaṁ sappurisūpanissayañca sādheti.",
  "atk-s0401a1:19_6": "Na hi vikkhittacitto sotuṁ sakkoti, na ca sappurise anupassayamānassa savanaṁ atthīti.",
  "atk-s0401a1:20_0": "Aparo nayo –",
  "atk-s0401a1:20_1": "yasmā “evanti yassa cittasantānassa nānākārappavattiyā nānatthabyañjanaggahaṇaṁ hoti, tassa nānākāraniddeso”ti vuttaṁ.",
  "atk-s0401a1:20_2": "So ca evaṁ bhaddako ākāro na sammā appaṇihitattano pubbe akatapuññassa vā hoti, tasmā evanti iminā bhaddakenākārena pacchimacakkadvayasampattimattano dīpeti.",
  "atk-s0401a1:20_3": "Sutanti savanayogena purimacakkadvayasampattiṁ.",
  "atk-s0401a1:20_4": "Na hi appatirūpadese vasato sappurisūpanissayavirahitassa vā savanaṁ atthi.",
  "atk-s0401a1:20_5": "Iccassa pacchimacakkadvayasiddhiyā āsayasuddhi siddhā hoti, purimacakkadvayasiddhiyā payogasuddhi.",
  "atk-s0401a1:20_6": "Tāya ca āsayasuddhiyā adhigamabyattisiddhi, payogasuddhiyā āgamabyattisiddhi.",
  "atk-s0401a1:20_7": "Iti payogāsayasuddhassa āgamādhigamasampannassa vacanaṁ aruṇuggaṁ viya sūriyassa udayato, yoniso manasikāro viya ca kusalakammassa, arahati bhagavato vacanassa pubbaṅgamaṁ bhavitunti ṭhāne nidānaṁ ṭhapento evaṁ me sutantiādimāha.",
  "atk-s0401a1:21_0": "Aparo nayo –",
  "atk-s0401a1:21_1": "evanti iminā nānappakārapaṭivedhadīpakena vacanena attano atthapaṭibhānapaṭisambhidāsampattisabbhāvaṁ dīpeti.",
  "atk-s0401a1:21_2": "Sutanti iminā sotabbabhedapaṭivedhadīpakena vacanena dhammaniruttipaṭisambhidāsampattisabbhāvaṁ.",
  "atk-s0401a1:21_3": "Evanti ca idaṁ yoniso manasikāradīpakavacanaṁ bhāsamāno “ete mayā dhammā manasā anupekkhitā diṭṭhiyā suppaṭividdhā”ti dīpeti.",
  "atk-s0401a1:21_4": "Sutanti idaṁ savanayogadīpakavacanaṁ bhāsamāno “bahū mayā dhammā sutā dhātā vacasā paricitā”ti dīpeti.",
  "atk-s0401a1:21_5": "Tadubhayenapi atthabyañjanapāripūriṁ dīpento savane ādaraṁ janeti.",
  "atk-s0401a1:21_6": "Atthabyañjanaparipuṇṇaṁ hi dhammaṁ ādarena assuṇanto mahatā hitā paribāhiro hotīti ādaraṁ janetvā sakkaccaṁ dhammo sotabboti.",
  "atk-s0401a1:22_0": "Evaṁ me sutanti iminā pana sakalena vacanena āyasmā ānando tathāgatappaveditaṁ dhammaṁ attano adahanto asappurisabhūmiṁ atikkamati, sāvakattaṁ paṭijānanto sappurisabhūmiṁ okkamati.",
  "atk-s0401a1:22_1": "Tathā asaddhammā cittaṁ vuṭṭhāpeti, saddhamme cittaṁ patiṭṭhāpeti.",
  "atk-s0401a1:22_2": "“Kevalaṁ sutamevetaṁ mayā, tasseva pana bhagavato vacana”nti dīpento attānaṁ parimoceti, satthāraṁ apadisati, jinavacanaṁ appeti, dhammanettiṁ patiṭṭhāpeti.",
  "atk-s0401a1:23_0": "Apica “evaṁ me suta”nti attanā uppāditabhāvaṁ appaṭijānanto purimavacanaṁ vivaranto “sammukhā paṭiggahitamidaṁ mayā tassa bhagavato catuvesārajjavisāradassa dasabaladharassa āsabhaṭṭhānaṭṭhāyino sīhanādanādino sabbasattuttamassa dhammissarassa dhammarājassa dhammādhipatino dhammadīpassa dhammasaraṇassa saddhammavaracakkavattino sammāsambuddhassa vacanaṁ, na ettha atthe vā dhamme vā pade vā byañjane vā kaṅkhā vā vimati vā kattabbā”ti sabbadevamanussānaṁ imasmiṁ dhamme assaddhiyaṁ vināseti, saddhāsampadaṁ uppādeti.",
  "atk-s0401a1:23_1": "Tenetaṁ vuccati –",
  "atk-s0401a1:24_0": "“Vināsayati assaddhaṁ, saddhaṁ vaḍḍheti sāsane;",
  "atk-s0401a1:25_0": "Evaṁ me sutamiccevaṁ, vadaṁ gotamasāvako”ti.",
  "atk-s0401a1:26_0": "Ekanti gaṇanaparicchedaniddeso.",
  "atk-s0401a1:26_1": "Samayanti paricchinnaniddeso.",
  "atk-s0401a1:26_2": "Ekaṁ samayanti aniyamitaparidīpanaṁ.",
  "atk-s0401a1:26_3": "Tattha samayasaddo –",
  "atk-s0401a1:27_0": "“Samavāye khaṇe kāle, samūhe hetudiṭṭhisu;",
  "atk-s0401a1:28_0": "Paṭilābhe pahāne ca, paṭivedhe ca dissati”.",
  "atk-s0401a1:29_0": "Tathā hissa “appeva nāma svepi upasaṅkameyyāma kālañca samayañca upādāyā”ti evamādīsu samavāyo attho.",
  "atk-s0401a1:29_1": "“Ekova kho, bhikkhave, khaṇo ca samayo ca brahmacariyavāsāyā”tiādīsu khaṇo.",
  "atk-s0401a1:29_2": "“Uṇhasamayo pariḷāhasamayo”tiādīsu kālo.",
  "atk-s0401a1:29_3": "“Mahāsamayo pavanasmi”ntiādīsu samūho.",
  "atk-s0401a1:29_4": "“Samayopi kho te bhaddāli appaṭividdho ahosi, bhagavā kho sāvatthiyaṁ viharati, bhagavāpi maṁ jānissati ‘bhaddāli nāma bhikkhu satthu sāsane sikkhāya aparipūrakārī’ti, ayampi kho te, bhaddāli, samayo appaṭividdho ahosī”tiādīsu hetu.",
  "atk-s0401a1:29_5": "“Tena kho pana samayena uggāhamāno paribbājako samaṇamuṇḍikāputto samayappavādake tindukācīre ekasālake mallikāya ārāme paṭivasatī”tiādīsu diṭṭhi.",
  "atk-s0401a1:30_0": "“Diṭṭhe dhamme ca yo attho, yo cattho samparāyiko;",
  "atk-s0401a1:31_0": "Atthābhisamayā dhīro, paṇḍitoti pavuccatī”ti. –",
  "atk-s0401a1:32_0": "Ādīsu paṭilābho.",
  "atk-s0401a1:32_1": "“Sammā mānābhisamayā antamakāsi dukkhassā”tiādīsu pahānaṁ.",
  "atk-s0401a1:32_2": "“Dukkhassa pīḷanaṭṭho saṅkhataṭṭho santāpaṭṭho vipariṇāmaṭṭho abhisamayaṭṭho”tiādīsu paṭivedho.",
  "atk-s0401a1:32_3": "Idha panassa kālo attho.",
  "atk-s0401a1:32_4": "Tena saṁvacchara-utu-māsa-aḍḍhamāsa-ratti-diva-pubbaṇha-majjhanhika-sāyanha-paṭhama-majjhima- pacchimayāma-muhuttādīsu kālappabhedabhūtesu samayesu ekaṁ samayanti dīpeti.",
  "atk-s0401a1:33_0": "Tattha kiñcāpi etesu saṁvaccharādīsu yaṁ yaṁ suttaṁ yamhi yamhi saṁvacchare utumhi māse pakkhe rattibhāge divasabhāge vā vuttaṁ, sabbaṁ taṁ therassa suviditaṁ suvavatthāpitaṁ paññāya.",
  "atk-s0401a1:33_1": "Yasmā pana “evaṁ me sutaṁ asukasaṁvacchare asukautumhi asukamāse asukapakkhe asukarattibhāge asukadivasabhāge vā”ti evaṁ vutte na sakkā sukhena dhāretuṁ vā uddisituṁ vā uddisāpetuṁ vā, bahu ca vattabbaṁ hoti, tasmā ekeneva padena tamatthaṁ samodhānetvā “ekaṁ samaya”nti āha.",
  "atk-s0401a1:34_0": "Ye vā ime gabbhokkantisamayo jātisamayo saṁvegasamayo abhinikkhamanasamayo dukkarakārikasamayo māravijayasamayo abhisambodhisamayo diṭṭhadhammasukhavihārasamayo desanāsamayo parinibbānasamayoti evamādayo bhagavato devamanussesu ativiya suppakāsā anekakālappabhedā eva samayā, tesu samayesu desanāsamayasaṅkhātaṁ ekaṁ samayanti dīpeti.",
  "atk-s0401a1:34_1": "Yo cāyaṁ ñāṇakaruṇākiccasamayesu karuṇākiccasamayo, attahitaparahita-paṭipattisamayesu parahita-paṭipattisamayo, sannipatitānaṁ karaṇīyadvayasamayesu dhammikathāsamayo, desanāpaṭipattisamayesu desanāsamayo, tesupi samayesu aññataraṁ sandhāya “ekaṁ samaya”nti āha.",
  "atk-s0401a1:35_0": "Kasmā panettha yathā abhidhamme “yasmiṁ samaye kāmāvacara”nti ca, ito aññesu ca suttapadesu “yasmiṁ samaye, bhikkhave, bhikkhu vivicceva kāmehī”ti ca bhummavacanena niddeso kato, vinaye ca “tena samayena buddho bhagavā”ti karaṇavacanena niddeso kato, tathā akatvā “ekaṁ samaya”nti upayogavacanena niddeso katoti.",
  "atk-s0401a1:35_1": "Tattha tathā, idha ca aññathā atthasambhavato.",
  "atk-s0401a1:35_2": "Tattha hi abhidhamme ito aññesu suttapadesu ca adhikaraṇattho bhāvenabhāvalakkhaṇattho ca sambhavati.",
  "atk-s0401a1:35_3": "Adhikaraṇaṁ hi kālattho samūhattho ca samayo, tattha vuttānaṁ phassādidhammānaṁ khaṇasamavāyahetusaṅkhātassa ca samayassa bhāvena tesaṁ bhāvo lakkhīyati, tasmā tadatthajotanatthaṁ tattha bhummavacanena niddeso kato.",
  "atk-s0401a1:36_0": "Vinaye ca hetuattho karaṇattho ca sambhavati.",
  "atk-s0401a1:36_1": "Yo hi so sikkhāpadapaññattisamayo sāriputtādīhipi dubbiññeyyo, tena samayena hetubhūtena karaṇabhūtena ca sikkhāpadāni paññāpayanto sikkhāpadapaññattihetuñca apekkhamāno bhagavā tattha tattha vihāsi.",
  "atk-s0401a1:36_2": "Tasmā tadatthajotanatthaṁ tattha karaṇavacanena niddeso kato.",
  "atk-s0401a1:37_0": "Idha pana aññasmiñca evaṁjātike accantasaṁyogattho sambhavati.",
  "atk-s0401a1:37_1": "Yañhi samayaṁ bhagavā imaṁ aññaṁ vā suttantaṁ desesi, accantameva taṁ samayaṁ karuṇāvihārena vihāsi.",
  "atk-s0401a1:37_2": "Tasmā tadatthajotanatthaṁ idha upayogavacananiddeso katoti.",
  "atk-s0401a1:37_3": "Tenetaṁ vuccati –",
  "atk-s0401a1:38_0": "“Taṁ taṁ atthamapekkhitvā, bhummena karaṇena ca;",
  "atk-s0401a1:39_0": "Aññatra samayo vutto, upayogena so idhā”ti.",
  "atk-s0401a1:40_0": "Porāṇā pana vaṇṇayanti –",
  "atk-s0401a1:40_1": "“tasmiṁ samaye”ti vā “tena samayenā”ti vā “ekaṁ samaya”nti vā abhilāpamattabhedo esa, sabbattha bhummamevatthoti.",
  "atk-s0401a1:40_2": "Tasmā “ekaṁ samaya”nti vuttepi “ekasmiṁ samaye”ti attho veditabbo.",
  "atk-s0401a1:41_0": "Bhagavāti garu.",
  "atk-s0401a1:41_1": "Garuñhi loke “bhagavā”ti vadanti.",
  "atk-s0401a1:41_2": "Ayañca sabbaguṇavisiṭṭhatāya sabbasattānaṁ garu, tasmā “bhagavā”ti veditabbo.",
  "atk-s0401a1:41_3": "Porāṇehipi vuttaṁ –",
  "atk-s0401a1:42_0": "“Bhagavāti vacanaṁ seṭṭhaṁ, bhagavāti vacanamuttamaṁ;",
  "atk-s0401a1:43_0": "Garu gāravayutto so, bhagavā tena vuccatī”ti.",
  "atk-s0401a1:44_0": "Apica –",
  "atk-s0401a1:45_0": "“Bhāgyavā bhaggavā yutto, bhagehi ca vibhattavā;",
  "atk-s0401a1:46_0": "Bhattavā vantagamano, bhavesu bhagavā tato”ti. –",
  "atk-s0401a1:47_0": "Imissāpi gāthāya vasenassa padassa vitthārato attho veditabbo.",
  "atk-s0401a1:47_1": "So ca visuddhimagge buddhānussatiniddese vuttoyeva.",
  "atk-s0401a1:48_0": "Ettāvatā cettha evaṁ me sutanti vacanena yathāsutaṁ dhammaṁ dassento bhagavato dhammasarīraṁ paccakkhaṁ karoti.",
  "atk-s0401a1:48_1": "Tena “na idaṁ atikkantasatthukaṁ pāvacanaṁ, ayaṁ vo satthā”ti satthu adassanena ukkaṇṭhitaṁ janaṁ samassāseti.",
  "atk-s0401a1:48_2": "Ekaṁ samayaṁ bhagavāti vacanena tasmiṁ samaye bhagavato avijjamānabhāvaṁ dassento rūpakāyaparinibbānaṁ sādheti.",
  "atk-s0401a1:48_3": "Tena “evaṁvidhassa nāma ariyadhammassa desako dasabaladharo vajirasaṅghātasamānakāyo sopi bhagavā parinibbuto, kena aññena jīvite āsā janetabbā”ti jīvitamadamattaṁ janaṁ saṁvejeti, saddhamme cassa ussāhaṁ janeti.",
  "atk-s0401a1:48_4": "Evanti ca bhaṇanto desanāsampattiṁ niddisati.",
  "atk-s0401a1:48_5": "Me sutanti sāvakasampattiṁ.",
  "atk-s0401a1:48_6": "Ekaṁ samayanti kālasampattiṁ.",
  "atk-s0401a1:48_7": "Bhagavāti desakasampattiṁ.",
  "atk-s0401a1:49_0": "Sāvatthiyanti evaṁnāmake nagare.",
  "atk-s0401a1:49_1": "Samīpatthe cetaṁ bhummavacanaṁ.",
  "atk-s0401a1:49_2": "Viharatīti avisesena iriyāpathadibbabrahmaariyavihāresu aññataravihārasamaṅgiparidīpanametaṁ.",
  "atk-s0401a1:49_3": "Idha pana ṭhānagamananisajjāsayanappabhedesu iriyāpathesu aññatarairiyāpathasamāyogaparidīpanaṁ, tena ṭhitopi gacchantopi nisinnopi sayānopi bhagavā viharaticceva veditabbo.",
  "atk-s0401a1:49_4": "So hi ekaṁ iriyāpathabādhanaṁ aññena iriyāpathena vicchinditvā aparipatantaṁ attabhāvaṁ harati pavatteti, tasmā “viharatī”ti vuccati.",
  "atk-s0401a1:50_0": "Jetavaneti jetassa rājakumārassa vane.",
  "atk-s0401a1:50_1": "Tañhi tena ropitaṁ saṁvaḍḍhitaṁ paripālitaṁ, so cassa sāmī ahosi, tasmā jetavananti saṅkhaṁ gataṁ, tasmiṁ jetavane.",
  "atk-s0401a1:50_2": "Anāthapiṇḍikassa ārāmeti anāthapiṇḍikena gahapatinā catupaññāsahiraññakoṭipariccāgena buddhappamukhassa bhikkhusaṅghassa niyyātitattā anāthapiṇḍikassāti saṅkhaṁ gate ārāme.",
  "atk-s0401a1:50_3": "Ayamettha saṅkhepo, vitthāro pana papañcasūdaniyā majjhimaṭṭhakathāya sabbāsavasuttavaṇṇanāyaṁ vutto.",
  "atk-s0401a1:51_0": "Tattha siyā –",
  "atk-s0401a1:51_1": "yadi tāva bhagavā sāvatthiyaṁ viharati, “jetavane”ti na vattabbaṁ.",
  "atk-s0401a1:51_2": "Atha tattha viharati, “sāvatthiya”nti na vattabbaṁ.",
  "atk-s0401a1:51_3": "Na hi sakkā ubhayattha ekaṁ samayaṁ viharitunti.",
  "atk-s0401a1:51_4": "Na kho panetaṁ evaṁ daṭṭhabbaṁ.",
  "atk-s0401a1:51_5": "Nanu avocumha “samīpatthe bhummavacana”nti.",
  "atk-s0401a1:51_6": "Tasmā yathā gaṅgāyamunādīnaṁ samīpe goyūthāni carantāni “gaṅgāya caranti, yamunāya carantī”ti vuccanti, evamidhāpi yadidaṁ sāvatthiyā samīpe jetavanaṁ, tattha viharanto vuccati “sāvatthiyaṁ viharati jetavane”ti.",
  "atk-s0401a1:51_7": "Gocaragāmanidassanatthaṁ hissa sāvatthivacanaṁ, pabbajitānurūpanivāsanaṭṭhānanidassanatthaṁ sesavacanaṁ.",
  "atk-s0401a1:52_0": "Tattha sāvatthivacanena āyasmā ānando bhagavato gahaṭṭhānuggahakaraṇaṁ dasseti, jetavanādikittanena pabbajitānuggahakaraṇaṁ.",
  "atk-s0401a1:52_1": "Tathā purimena paccayaggahaṇato attakilamathānuyogavivajjanaṁ, pacchimena vatthukāmappahānato kāmasukhallikānuyogavivajjanūpāyadassanaṁ.",
  "atk-s0401a1:52_2": "Purimena ca dhammadesanābhiyogaṁ, pacchimena vivekādhimuttiṁ.",
  "atk-s0401a1:52_3": "Purimena karuṇāya upagamanaṁ, pacchimena paññāya apagamanaṁ.",
  "atk-s0401a1:52_4": "Purimena sattānaṁ hitasukhanipphādanādhimuttitaṁ, pacchimena parahitasukhakaraṇe nirupalepataṁ.",
  "atk-s0401a1:52_5": "Purimena dhammikasukhāpariccāganimittaphāsuvihāraṁ, pacchimena uttarimanussadhammānuyoganimittaṁ.",
  "atk-s0401a1:52_6": "Purimena manussānaṁ upakārabahulataṁ, pacchimena devatānaṁ.",
  "atk-s0401a1:52_7": "Purimena loke jātassa loke saṁvaḍḍhabhāvaṁ, pacchimena lokena anupalittataṁ.",
  "atk-s0401a1:52_8": "Purimena “ekapuggalo, bhikkhave, loke uppajjamāno uppajjati bahujanahitāya bahujanasukhāya lokānukampāya atthāya hitāya sukhāya devamanussānaṁ.",
  "atk-s0401a1:52_9": "Katamo ekapuggalo?",
  "atk-s0401a1:52_10": "Tathāgato arahaṁ sammāsambuddho”ti vacanato yadatthaṁ bhagavā uppanno, tadatthaparinipphādanaṁ, pacchimena yattha uppanno, tadanurūpavihāraṁ.",
  "atk-s0401a1:52_11": "Bhagavā hi paṭhamaṁ lumbinivane, dutiyaṁ bodhimaṇḍeti lokiyalokuttarāya uppattiyā vaneyeva uppanno.",
  "atk-s0401a1:52_12": "Tenassa vaneyeva vihāraṁ dassetīti evamādinā nayenettha atthayojanā veditabbā.",
  "atk-s0401a1:53_0": "Tatrāti desakālaparidīpanaṁ.",
  "atk-s0401a1:53_1": "Tañhi yaṁ samayaṁ viharati, tatra samaye.",
  "atk-s0401a1:53_2": "Yasmiñca ārāme viharati, tatra ārāmeti dīpeti.",
  "atk-s0401a1:53_3": "Bhāsitabbayutte vā desakāle dīpeti.",
  "atk-s0401a1:53_4": "Na hi bhagavā ayutte dese vā kāle vā dhammaṁ bhāsati.",
  "atk-s0401a1:53_5": "“Akālo kho tāva, bāhiyā”tiādi cettha sādhakaṁ.",
  "atk-s0401a1:53_6": "Khoti padapūraṇamatte avadhāraṇe ādikālatthe vā nipāto.",
  "atk-s0401a1:53_7": "Bhagavāti lokagarudīpanaṁ.",
  "atk-s0401a1:53_8": "Bhikkhūti kathāsavanayuttapuggalavacanaṁ.",
  "atk-s0401a1:53_9": "Api cettha “bhikkhakoti bhikkhu, bhikkhācariyaṁ ajjhupagatoti bhikkhū”tiādinā nayena vacanattho veditabbo.",
  "atk-s0401a1:53_10": "Āmantesīti ālapi abhāsi sambodhesīti ayamettha attho.",
  "atk-s0401a1:53_11": "Aññatra pana ñāpanepi hoti. Yathāha –",
  "atk-s0401a1:53_12": "“āmantayāmi vo, bhikkhave, paṭivedayāmi vo, bhikkhave”ti.",
  "atk-s0401a1:53_13": "Pakkosanepi. Yathāha –",
  "atk-s0401a1:53_14": "“ehi tvaṁ, bhikkhu, mama vacanena sāriputtaṁ āmantehī”ti.",
  "atk-s0401a1:54_0": "Bhikkhavoti āmantanākāraparidīpanaṁ.",
  "atk-s0401a1:54_1": "Tañca bhikkhanasīlatādiguṇayogasiddhattā vuttaṁ.",
  "atk-s0401a1:54_2": "Bhikkhanasīlatāguṇayuttopi hi bhikkhu, bhikkhanadhammatāguṇayuttopi bhikkhu, bhikkhane sādhukāritāguṇayuttopīti saddavidū maññanti.",
  "atk-s0401a1:54_3": "Tena ca nesaṁ bhikkhanasīlatādiguṇayogasiddhena vacanena hīnādhikajanasevitaṁ vuttiṁ pakāsento uddhatadīnabhāvaniggahaṁ karoti.",
  "atk-s0401a1:54_4": "Bhikkhavoti iminā karuṇāvipphārasommahadayanayananipātapubbaṅgamena vacanena te attano mukhābhimukhe karoti.",
  "atk-s0401a1:54_5": "Teneva ca kathetukamyatādīpakena vacanena tesaṁ sotukamyataṁ janeti.",
  "atk-s0401a1:54_6": "Teneva ca sambodhanatthena sādhukaṁ savanamanasikārepi te niyojeti.",
  "atk-s0401a1:54_7": "Sādhukaṁ savanamanasikārāyattā hi sāsanasampatti.",
  "atk-s0401a1:55_0": "Aparesupi devamanussesu vijjamānesu kasmā bhikkhūyeva āmantesīti ce?",
  "atk-s0401a1:55_1": "Jeṭṭhaseṭṭhāsannasadāsannihitabhāvato.",
  "atk-s0401a1:55_2": "Sabbaparisasādhāraṇā hi bhagavato dhammadesanā.",
  "atk-s0401a1:55_3": "Parisāya ca jeṭṭhā bhikkhū paṭhamuppannattā, seṭṭhā anagāriyabhāvaṁ ādiṁ katvā satthucariyānuvidhāyakattā sakalasāsanapaṭiggāhakattā ca.",
  "atk-s0401a1:55_4": "Āsannā te tattha nisinnesu satthusantikattā.",
  "atk-s0401a1:55_5": "Sadāsannihitā satthusantikāvacarattāti.",
  "atk-s0401a1:55_6": "Apica te dhammadesanāya bhājanaṁ yathānusiṭṭhaṁ paṭipattisabbhāvatotipi te eva āmantesi.",
  "atk-s0401a1:56_0": "Kimatthaṁ pana bhagavā dhammaṁ desento paṭhamaṁ bhikkhū āmantesi, na dhammameva desesīti?",
  "atk-s0401a1:56_1": "Satijananatthaṁ.",
  "atk-s0401a1:56_2": "Bhikkhū hi aññaṁ cintentāpi vikkhittacittāpi dhammaṁ paccavekkhantāpi kammaṭṭhānaṁ manasikarontāpi nisinnā honti, te anāmantetvā dhamme desiyamāne “ayaṁ desanā kiṁnidānā kiṁpaccayā katamāya aṭṭhuppattiyā desitā”ti sallakkhetuṁ asakkontā duggahitaṁ vā gaṇheyyuṁ, na vā gaṇheyyuṁ.",
  "atk-s0401a1:56_3": "Tena nesaṁ satijananatthaṁ bhagavā paṭhamaṁ āmantetvā pacchā dhammaṁ deseti.",
  "atk-s0401a1:57_0": "Bhadanteti gāravavacanametaṁ, satthu paṭivacanadānaṁ vā.",
  "atk-s0401a1:57_1": "Api cettha “bhikkhavo”ti vadamāno bhagavā te bhikkhū ālapati.",
  "atk-s0401a1:57_2": "“Bhadante”ti vadamānā te bhagavantaṁ paccālapanti.",
  "atk-s0401a1:57_3": "Tathā “bhikkhavo”ti bhagavā ādimhi bhāsati, “bhadante”ti te paccābhāsanti.",
  "atk-s0401a1:57_4": "“Bhikkhavo”ti paṭivacanaṁ dāpeti, “bhadante”ti paṭivacanaṁ denti.",
  "atk-s0401a1:57_5": "Te bhikkhūti ye bhagavā āmantesi, te.",
  "atk-s0401a1:57_6": "Bhagavato paccassosunti bhagavato āmantanaṁ paṭiassosuṁ, abhimukhā hutvā suṇiṁsu sampaṭicchiṁsu paṭiggahesunti attho.",
  "atk-s0401a1:57_7": "Bhagavāetadavocāti bhagavā etaṁ idāni vattabbaṁ sakalaṁ suttaṁ avoca.",
  "atk-s0401a1:57_8": "Ettāvatā ca yaṁ āyasmatā ānandena imassa suttassa sukhāvagāhaṇatthaṁ kāladesadesakaparisāpadesapaṭimaṇḍitaṁ nidānaṁ bhāsitaṁ, tassa atthavaṇṇanā samattāti.",
  "atk-s0401a1:58_0": "Rūpādivaṇṇanā",
  "atk-s0401a1:59_0": "Idāni nāhaṁ, bhikkhave, aññaṁ ekarūpampi samanupassāmītiādinā nayena bhagavatā nikkhittassa suttassa vaṇṇanāya okāso anuppatto, sā panesā suttavaṇṇanā yasmā suttanikkhepaṁ vicāretvāva vuccamānā pākaṭā hoti, tasmā suttanikkhepavicāraṇā tāva veditabbā.",
  "atk-s0401a1:59_1": "Cattāro hi suttanikkhepā attajjhāsayo parajjhāsayo pucchāvasiko aṭṭhuppattikoti.",
  "atk-s0401a1:59_2": "Tattha yāni suttāni bhagavā parehi anajjhiṭṭho kevalaṁ attano ajjhāsayeneva kathesi, seyyathidaṁ –",
  "atk-s0401a1:59_3": "ākaṅkheyyasuttaṁ vatthasuttanti evamādīni, tesaṁ attajjhāsayo nikkhepo.",
  "atk-s0401a1:59_4": "Yāni pana “paripakkā kho rāhulassa vimuttiparipācanīyā dhammā, yaṁnūnāhaṁ rāhulaṁ uttari āsavānaṁ khaye vineyya”nti evaṁ paresaṁ ajjhāsayaṁ khantiṁ manaṁ abhinīhāraṁ bujjhanabhāvañca oloketvā parajjhāsayavasena kathitāni, seyyathidaṁ –",
  "atk-s0401a1:59_5": "rāhulovādasuttaṁ dhammacakkappavattananti evamādīni, tesaṁ parajjhāsayo nikkhepo.",
  "atk-s0401a1:59_6": "Bhagavantaṁ pana upasaṅkamitvā te te devamanussā tathā tathā pañhaṁ pucchanti.",
  "atk-s0401a1:59_7": "Evaṁ puṭṭhena bhagavatā yāni kathitāni devatāsaṁyuttabojjhaṅgasaṁyuttādīni, tesaṁ pucchāvasiko nikkhepo.",
  "atk-s0401a1:59_8": "Yāni pana uppannaṁ kāraṇaṁ paṭicca kathitāni dhammadāyādasuttaputtamaṁsūpamādīni, tesaṁ aṭṭhuppattiko nikkhepo.",
  "atk-s0401a1:59_9": "Evamimesu catūsu nikkhepesu imassa suttassa parajjhāsayo nikkhepo.",
  "atk-s0401a1:59_10": "Parajjhāsayavasena hetaṁ nikkhittaṁ.",
  "atk-s0401a1:59_11": "Kesaṁ ajjhāsayenāti?",
  "atk-s0401a1:59_12": "Rūpagarukānaṁ purisānaṁ.",
  "atk-s0401a1:60_0": "Tattha nāhaṁ, bhikkhavetiādīsu nakāro paṭisedhattho.",
  "atk-s0401a1:60_1": "Ahanti attānaṁ niddisati.",
  "atk-s0401a1:60_2": "Bhikkhaveti bhikkhū ālapati.",
  "atk-s0401a1:60_3": "Aññanti idāni vattabbā itthirūpato aññaṁ.",
  "atk-s0401a1:60_4": "Ekarūpampīti ekampi rūpaṁ.",
  "atk-s0401a1:60_5": "Samanupassāmīti dve samanupassanā ñāṇasamanupassanā ca diṭṭhisamanupassanā ca.",
  "atk-s0401a1:60_6": "Tattha “aniccato samanupassati, no niccato”ti ayaṁ ñāṇasamanupassanā nāma.",
  "atk-s0401a1:60_7": "“Rūpaṁ attato samanupassatī”tiādikā pana diṭṭhisamanupassanā nāma.",
  "atk-s0401a1:60_8": "Tāsu idha ñāṇasamanupassanā adhippetā.",
  "atk-s0401a1:60_9": "Imassa pana padassa nakārena sambandho veditabbo.",
  "atk-s0401a1:60_10": "Idaṁ hi vuttaṁ hoti –",
  "atk-s0401a1:60_11": "ahaṁ, bhikkhave, sabbaññutaññāṇena olokentopi aññaṁ ekarūpampi na samanupassāmīti.",
  "atk-s0401a1:60_12": "Yaṁ evaṁ purisassa cittaṁ pariyādāya tiṭṭhatīti yaṁ rūpaṁ rūpagarukassa purisassa catubhūmakakusalacittaṁ pariyādiyitvā gaṇhitvā khepetvā tiṭṭhati.",
  "atk-s0401a1:60_13": "“Sabbaṁ hatthikāyaṁ pariyādiyitvā”tiādīsu hi gahaṇaṁ pariyādānaṁ nāma.",
  "atk-s0401a1:60_14": "“Aniccasaññā, bhikkhave, bhāvitā bahulīkatā sabbaṁ kāmarāgaṁ pariyādiyatī”tiādīsu khepanaṁ.",
  "atk-s0401a1:60_15": "Idha ubhayampi vaṭṭati.",
  "atk-s0401a1:60_16": "Tattha idaṁ rūpaṁ catubhūmakakusalacittaṁ gaṇhantaṁ na nīluppalakalāpaṁ puriso viya hatthena gaṇhāti, nāpi khepayamānaṁ aggi viya uddhane udakaṁ santāpetvā khepeti.",
  "atk-s0401a1:60_17": "Uppattiñcassa nivārayamānameva catubhūmakampi kusalacittaṁ gaṇhāti ceva khepeti cāti veditabbaṁ.",
  "atk-s0401a1:60_18": "Tena vuttaṁ –",
  "atk-s0401a1:60_19": "“purisassa cittaṁ pariyādāya tiṭṭhatī”ti.",
  "atk-s0401a1:61_0": "Yathayidanti yathā idaṁ.",
  "atk-s0401a1:61_1": "Itthirūpanti itthiyā rūpaṁ.",
  "atk-s0401a1:61_2": "Tattha “kiñca, bhikkhave, rūpaṁ vadetha?",
  "atk-s0401a1:61_3": "Ruppatīti kho, bhikkhave, tasmā rūpanti vuccati.",
  "atk-s0401a1:61_4": "Kena ruppati?",
  "atk-s0401a1:61_5": "Sītenapi ruppati uṇhenapi ruppatī”ti suttānusārena rūpassa vacanattho ceva sāmaññalakkhaṇañca veditabbaṁ.",
  "atk-s0401a1:61_6": "Ayaṁ pana rūpasaddo khandhabhavanimittapaccayasarīravaṇṇasaṇṭhānādīsu anekesu atthesu vattati.",
  "atk-s0401a1:61_7": "Ayañhi “yaṁ kiñci rūpaṁ atītānāgatapaccuppanna”nti ettha rūpakkhandhe vattati.",
  "atk-s0401a1:61_8": "“Rūpūpapattiyā maggaṁ bhāvetī”ti ettha rūpabhave.",
  "atk-s0401a1:61_9": "“Ajjhattaṁ arūpasaññī bahiddhā rūpāni passatī”ti ettha kasiṇanimitte.",
  "atk-s0401a1:61_10": "“Sarūpā, bhikkhave, uppajjanti pāpakā akusalā dhammā no arūpā”ti ettha paccaye.",
  "atk-s0401a1:61_11": "“Ākāso parivārito rūpanteva saṅkhaṁ gacchatī”ti ettha sarīre.",
  "atk-s0401a1:61_12": "“Cakkhuñca paṭicca rūpe ca uppajjati cakkhuviññāṇa”nti ettha vaṇṇe.",
  "atk-s0401a1:61_13": "“Rūpappamāṇo rūpappasanno”ti ettha saṇṭhāne.",
  "atk-s0401a1:61_14": "Ādisaddena “piyarūpaṁ sātarūpaṁ, arasarūpo”tiādīnipi saṅgaṇhitabbāni.",
  "atk-s0401a1:61_15": "Idha panesa itthiyā catusamuṭṭhāne rūpāyatanasaṅkhāte vaṇṇe vattati.",
  "atk-s0401a1:61_16": "Apica yo koci itthiyā nivatthanivāsanassa vā alaṅkārassa vā gandhavaṇṇakādīnaṁ vā piḷandhanamālādīnaṁ vāti kāyappaṭibaddho ca vaṇṇo purisassa cakkhuviññāṇassa ārammaṇaṁ hutvā upakappati, sabbametaṁ itthirūpanteva veditabbaṁ.",
  "atk-s0401a1:61_17": "Itthirūpaṁ, bhikkhave, purisassa cittaṁ pariyādāya tiṭṭhatīti idaṁ purimasseva daḷhīkaraṇatthaṁ vuttaṁ.",
  "atk-s0401a1:61_18": "Purimaṁ vā “yathayidaṁ, bhikkhave, itthirūpa”nti evaṁ opammavasena vuttaṁ, idaṁ pariyādānānubhāvadassanavasena.",
  "atk-s0401a1:62_0": "Tatridaṁ itthirūpassa pariyādānānubhāve vatthu –",
  "atk-s0401a1:62_1": "mahādāṭhikanāgarājā kira cetiyagirimhi ambatthale mahāthūpaṁ kārāpetvā giribhaṇḍapūjaṁ nāma katvā kālena kālaṁ orodhagaṇaparivuto cetiyagiriṁ gantvā bhikkhusaṅghassa mahādānaṁ deti.",
  "atk-s0401a1:62_2": "Bahūnaṁ sannipātaṭṭhāne nāma na sabbesaṁ sati sūpaṭṭhitā hoti, rañño ca damiḷadevī nāma mahesī paṭhamavaye ṭhitā dassanīyā pāsādikā.",
  "atk-s0401a1:62_3": "Atheko cittatthero nāma vuḍḍhapabbajito asaṁvaraniyāmena olokento tassā rūpārammaṇe nimittaṁ gahetvā ummādappatto viya ṭhitanisinnaṭṭhānesu “handa damiḷadevī, handa damiḷadevī”ti vadanto vicarati.",
  "atk-s0401a1:62_4": "Tato paṭṭhāya cassa daharasāmaṇerā ummattakacittattherotveva nāmaṁ katvā vohariṁsu.",
  "atk-s0401a1:62_5": "Atha sā devī nacirasseva kālamakāsi.",
  "atk-s0401a1:62_6": "Bhikkhusaṅghe sivathikadassanaṁ gantvā āgate daharasāmaṇerā tassa santikaṁ gantvā evamāhaṁsu –",
  "atk-s0401a1:62_7": "“bhante cittatthera, yassatthāya tvaṁ vilapasi, mayaṁ tassā deviyā sivathikadassanaṁ gantvā āgatā”ti.",
  "atk-s0401a1:62_8": "Evaṁ vuttepi assaddahanto “yassā vā tassā vā tumhe sivathikadassanatthāya gatā, mukhaṁ tumhākaṁ dhūmaṇṇa”nti.",
  "atk-s0401a1:62_9": "Ummattakavacanameva avoca.",
  "atk-s0401a1:62_10": "Evaṁ ummattakacittattherassa cittaṁ pariyādāya aṭṭhāsi idaṁ itthirūpaṁ.",
  "atk-s0401a1:63_0": "Aparampi vatthu –",
  "atk-s0401a1:63_1": "saddhātissamahārājā kira ekadivasaṁ orodhagaṇaparivuto vihāraṁ āgato.",
  "atk-s0401a1:63_2": "Eko daharo lohapāsādadvārakoṭṭhake ṭhatvā asaṁvare ṭhito ekaṁ itthiṁ olokesi.",
  "atk-s0401a1:63_3": "Sāpi gamanaṁ pacchinditvā taṁ olokesi.",
  "atk-s0401a1:63_4": "Ubhopi abbhantare uṭṭhitena rāgagginā ḍayhitvā kālamakaṁsu.",
  "atk-s0401a1:63_5": "Evaṁ itthirūpaṁ daharassa cittaṁ pariyādāya tiṭṭhati.",
  "atk-s0401a1:64_0": "Aparampi vatthu –",
  "atk-s0401a1:64_1": "kalyāṇiyamahāvihārato kireko daharo uddesatthāya kāḷadīghavāpigāmadvāravihāraṁ gantvā niṭṭhituddesakicco atthakāmānaṁ vacanaṁ aggahetvā “gataṭṭhāne daharasāmaṇerehi puṭṭhena gāmassa niviṭṭhākāro kathetabbo bhavissatī”ti gāme piṇḍāya caranto visabhāgārammaṇe nimittaṁ gahetvā attano vasanaṭṭhānaṁ gato tāya nivatthavatthaṁ sañjānitvā “kahaṁ, bhante, idaṁ laddha”nti pucchanto tassā matabhāvaṁ ñatvā “evarūpā nāma itthī maṁ nissāya matā”ti cintento antouṭṭhitena rāgagginā ḍayhitvā jīvitakkhayaṁ pāpuṇi.",
  "atk-s0401a1:64_2": "Evampi idaṁ itthirūpaṁ purisassa cittaṁ pariyādāya tiṭṭhatīti veditabbaṁ.",
  "atk-s0401a1:65_0": "2.",
  "atk-s0401a1:65_1": "Dutiyādīni saddagarukādīnaṁ āsayavasena vuttāni.",
  "atk-s0401a1:65_2": "Tesu itthisaddoti itthiyā cittasamuṭṭhāno kathitagītavāditasaddo.",
  "atk-s0401a1:65_3": "Apica itthiyā nivatthanivāsanassāpi alaṅkatālaṅkārassāpi itthipayoganipphādito vīṇāsaṅkhapaṇavādisaddopi itthisaddotveva veditabbo.",
  "atk-s0401a1:65_4": "Sabbopi heso purisassa cittaṁ pariyādāya tiṭṭhati.",
  "atk-s0401a1:66_0": "Tattha suvaṇṇakakkaṭakasuvaṇṇamoradaharabhikkhuādīnaṁ vatthūni veditabbāni.",
  "atk-s0401a1:66_1": "Pabbatantaraṁ kira nissāya mahantaṁ hatthināgakulaṁ vasati.",
  "atk-s0401a1:66_2": "Avidūraṭṭhāne cassa mahāparibhogasaro atthi, tasmiṁ kāyūpapanno suvaṇṇakakkaṭako atthi.",
  "atk-s0401a1:66_3": "So taṁ saraṁ otiṇṇotiṇṇe saṇḍāsena viya aḷehi pāde gahetvā attano vasaṁ netvā māreti.",
  "atk-s0401a1:66_4": "Tassa otārāpekkhā hatthināgā ekaṁ mahāhatthiṁ jeṭṭhakaṁ katvā vicaranti.",
  "atk-s0401a1:66_5": "So ekadivasaṁ taṁ hatthināgaṁ gaṇhi.",
  "atk-s0401a1:66_6": "Thāmasatisampanno hatthināgo cintesi –",
  "atk-s0401a1:66_7": "“sacāhaṁ bhītaravaṁ ravissāmi, sabbe yathāruciyā akīḷitvā palāyissantī”ti niccalova aṭṭhāsi.",
  "atk-s0401a1:66_8": "Atha sabbesaṁ uttiṇṇabhāvaṁ ñatvā tena gahitabhāvaṁ attano bhariyaṁ jānāpetuṁ viravitvā evamāha –",
  "atk-s0401a1:67_0": "“Siṅgīmigo āyatacakkhunetto,",
  "atk-s0401a1:68_0": "Aṭṭhittaco vārisayo alomo;",
  "atk-s0401a1:69_0": "Tenābhibhūto kapaṇaṁ rudāmi,",
  "atk-s0401a1:70_0": "Mā heva maṁ pāṇasamaṁ jaheyyā”ti. ;",
  "atk-s0401a1:71_0": "Sā taṁ sutvā sāmikassa gahitabhāvaṁ ñatvā taṁ tamhā bhayā mocetuṁ hatthinā ca kuḷīrena ca saddhiṁ sallapantī evamāha –",
  "atk-s0401a1:72_0": "“Ayya na taṁ jahissāmi, kuñjaraṁ saṭṭhihāyanaṁ;",
  "atk-s0401a1:73_0": "Pathabyā cāturantāya, suppiyo hosi me tuvaṁ.",
  "atk-s0401a1:74_0": "“Ye kuḷīrā samuddasmiṁ, gaṅgāya yamunāya ca;",
  "atk-s0401a1:75_0": "Tesaṁ tvaṁ vārijo seṭṭho, muñca rodantiyā pati”nti. ;",
  "atk-s0401a1:76_0": "Kuḷīro saha itthisaddassavanena gahaṇaṁ sithilamakāsi.",
  "atk-s0401a1:76_1": "Atha hatthināgo “ayamevetassa okāso”ti ekaṁ pādaṁ gahitākāreneva ṭhapetvā dutiyaṁ ukkhipitvā taṁ piṭṭhikapāle akkamitvā vicuṇṇikaṁ katvā thokaṁ ākaḍḍhitvā tīre khipi.",
  "atk-s0401a1:76_2": "Atha naṁ sabbahatthino sannipatitvā “amhākaṁ verī”ti vicuṇṇayiṁsu.",
  "atk-s0401a1:76_3": "Evaṁ tāva itthisaddo suvaṇṇakakkaṭakassa cittaṁ pariyādiyitvā tiṭṭhati.",
  "atk-s0401a1:77_0": "Suvaṇṇamoropi himavantaṁ anupavisitvā mahantaṁ pabbatagahanaṁ nissāya vasanto niccakālaṁ sūriyassa udayakāle sūriyamaṇḍalaṁ ulloketvā attano rakkhaṁ karonto evaṁ vadati –",
  "atk-s0401a1:78_0": "“Udetayaṁ cakkhumā ekarājā,",
  "atk-s0401a1:79_0": "Harissavaṇṇo pathavippabhāso;",
  "atk-s0401a1:80_0": "Taṁ taṁ namassāmi harissavaṇṇaṁ pathavippabhāsaṁ,",
  "atk-s0401a1:81_0": "Tayājja guttā viharemu divasaṁ.",
  "atk-s0401a1:82_0": "“Ye brāhmaṇā vedagū sabbadhamme,",
  "atk-s0401a1:83_0": "Te me namo te ca maṁ pālayantu;",
  "atk-s0401a1:84_0": "Namatthu buddhānaṁ namatthu bodhiyā,",
  "atk-s0401a1:85_0": "Namo vimuttānaṁ namo vimuttiyā;",
  "atk-s0401a1:86_0": "Imaṁ so parittaṁ katvā,",
  "atk-s0401a1:87_0": "Moro carati esanā”ti. ;",
  "atk-s0401a1:88_0": "So divasaṁ gocaraṁ gahetvā sāyanhasamaye vasanaṭṭhānaṁ pavisanto atthaṅgataṁ sūriyamaṇḍalaṁ oloketvāpi imaṁ gāthaṁ vadati –",
  "atk-s0401a1:89_0": "“Apetayaṁ cakkhumā ekarājā,",
  "atk-s0401a1:90_0": "Harissavaṇṇo pathavippabhāso;",
  "atk-s0401a1:91_0": "Taṁ taṁ namassāmi harissavaṇṇaṁ pathavippabhāsaṁ,",
  "atk-s0401a1:92_0": "Tayājja guttā viharemu rattiṁ.",
  "atk-s0401a1:93_0": "“Ye brāhmaṇā vedagū sabbadhamme,",
  "atk-s0401a1:94_0": "Te me namo te ca maṁ pālayantu;",
  "atk-s0401a1:95_0": "Namatthu buddhānaṁ namatthu bodhiyā,",
  "atk-s0401a1:96_0": "Namo vimuttānaṁ namo vimuttiyā;",
  "atk-s0401a1:97_0": "Imaṁ so parittaṁ katvā,",
  "atk-s0401a1:98_0": "Moro vāsamakappayī”ti. ;",
  "atk-s0401a1:99_0": "Iminā niyāmena satta vassasatāni vītināmetvā ekadivasaṁ parittakammato puretarameva morakukkuṭikāya saddaṁ sutvā parittakammaṁ asaritvā raññā pesitassa luddakassa vasaṁ upagato.",
  "atk-s0401a1:99_1": "Evaṁ itthisaddo suvaṇṇamorassa cittaṁ pariyādiyitvā tiṭṭhatīti.",
  "atk-s0401a1:99_2": "Chātapabbatavāsī daharo pana sudhāmuṇḍakavāsī daharo ca itthisaddaṁ sutvā anayabyasanaṁ pattāti.",
  "atk-s0401a1:100_0": "3.",
  "atk-s0401a1:100_1": "Tatiye itthigandhoti itthiyā catusamuṭṭhānikaṁ gandhāyatanaṁ.",
  "atk-s0401a1:100_2": "Svāyaṁ itthiyā sarīragandho duggandho hoti, kāyāruḷho pana āgantukaanulepanādigandho idha adhippeto.",
  "atk-s0401a1:100_3": "Ekaccā hi itthī assagandhinī hoti, ekaccā meṇḍakagandhinī, ekaccā sedagandhinī, ekaccā soṇitagandhinī.",
  "atk-s0401a1:100_4": "Ekacco andhabālo evarūpāyapi itthiyā rajjateva.",
  "atk-s0401a1:100_5": "Cakkavattino pana itthiratanassa kāyato candanagandho vāyati, mukhato ca uppalagandho.",
  "atk-s0401a1:100_6": "Ayaṁ na sabbāsaṁ hoti, āgantukaanulepanādigandhova idha adhippeto.",
  "atk-s0401a1:100_7": "Tiracchānagatā pana hatthiassagoṇādayo tiracchānagatānaṁ sajātiitthīnaṁ utugandhena yojanadviyojanatiyojanacatuyojanampi gacchanti.",
  "atk-s0401a1:100_8": "Itthikāye gandho vā hotu itthiyā nivatthanivāsanaanulittālepanapiḷandhamālādigandho vā, sabbopi itthigandhotveva veditabbo.",
  "atk-s0401a1:101_0": "4.",
  "atk-s0401a1:101_1": "Catutthe itthirasoti itthiyā catusamuṭṭhānikaṁ rasāyatanaṁ.",
  "atk-s0401a1:101_2": "Tipiṭakacūḷanāgacūḷābhayattherā pana “svāyaṁ itthiyā kiṁkārapaṭissāvitādivasena savanaraso ceva paribhogaraso ca, ayaṁ itthiraso”ti vadanti. Kiṁ tena?",
  "atk-s0401a1:101_3": "Yo panāyaṁ itthiyā oṭṭhamaṁsasammakkhanakheḷādirasopi, sāmikassa dinnayāgubhattādīnaṁ rasopi, sabbo so itthirasotveva veditabbo.",
  "atk-s0401a1:101_4": "Aneke hi sattā attano mātugāmena yaṁkiñci sahatthā dinnameva madhuranti gahetvā anayabyasanaṁ pattāti.",
  "atk-s0401a1:102_0": "5.",
  "atk-s0401a1:102_1": "Pañcame itthiphoṭṭhabboti itthiyā kāyasamphasso, itthisarīrāruḷhānaṁ vatthālaṅkāramālādīnampi phasso itthiphoṭṭhabbotveva veditabbo.",
  "atk-s0401a1:102_2": "Sabbopesa purisassa cittaṁ pariyādiyati mahācetiyaṅgaṇe gaṇasajjhāyaṁ gaṇhantassa daharabhikkhuno visabhāgārammaṇaphasso viyāti.",
  "atk-s0401a1:103_0": "Iti satthā sattānaṁ āsayānusayavasena rūpādīsu ekekaṁ gahetvā aññaṁ īdisaṁ na passāmīti āha.",
  "atk-s0401a1:103_1": "Yathā hi rūpagarukassa purisassa itthirūpaṁ cittuppādaṁ gameti palibundhati bajjhāpeti baddhāpeti moheti saṁmoheti, na tathā sesā saddādayo.",
  "atk-s0401a1:103_2": "Yathā ca saddādigarukānaṁ saddādayo, na tathā rūpādīni ārammaṇāni.",
  "atk-s0401a1:103_3": "Ekaccassa ca rūpādīsu ekamevārammaṇaṁ cittaṁ pariyādiyati, ekaccassa dvepi tīṇipi cattāripi pañcapi.",
  "atk-s0401a1:103_4": "Iti ime pañca suttantā pañcagarukavasena kathitā, na pañcagarukajātakavasena.",
  "atk-s0401a1:103_5": "Pañcagarukajātakaṁ pana sakkhibhāvatthāya āharitvā kathetabbaṁ.",
  "atk-s0401a1:103_6": "Tatra hi amanussehi kantāramajjhe katāya āpaṇādivicāraṇāya mahāpurisassa pañcasu sahāyesu rūpagaruko rūpārammaṇe bajjhitvā anayabyasanaṁ patto, saddādigarukā saddārammaṇādīsu.",
  "atk-s0401a1:103_7": "Iti taṁ sakkhibhāvatthāya āharitvā kathetabbaṁ.",
  "atk-s0401a1:103_8": "Ime pana pañca suttantā pañcagarukavaseneva kathitā.",
  "atk-s0401a1:104_0": "6.",
  "atk-s0401a1:104_1": "Yasmā ca na kevalaṁ purisāyeva pañcagarukā honti, itthiyopi hontiyeva, tasmā tāsampi vasena puna pañca suttante kathesi.",
  "atk-s0401a1:104_2": "Tesampi attho vuttanayeneva veditabbo.",
  "atk-s0401a1:104_3": "Vatthūsupi paṭhamasutte lohapāsādadvāre ṭhitaṁ daharaṁ oloketvā matāya rājorodhāya vatthu veditabbaṁ.",
  "atk-s0401a1:104_4": "Taṁ heṭṭhā vitthāritameva.",
  "atk-s0401a1:105_0": "7.",
  "atk-s0401a1:105_1": "Dutiyasutte bārāṇasiyaṁ rūpūpajīvino mātugāmassa vatthu veditabbaṁ.",
  "atk-s0401a1:105_2": "Guttilavīṇāvādako kirekissā itthiyā sahassaṁ pahiṇi, sā taṁ uppaṇḍetvā gaṇhituṁ na icchi.",
  "atk-s0401a1:105_3": "So “karissāmettha kattabba”nti sāyanhakālasamanantare alaṅkatapaṭiyatto tassā gehassa abhimukhaṭṭhāne aññasmiṁ gehadvāre nisinno vīṇāya tantiyo same guṇe patiṭṭhāpetvā tantissarena gītassaraṁ anatikkamanto gāyi.",
  "atk-s0401a1:105_4": "Sā itthī tassa gītasaddaṁ sutvā dvāranti saññāya “vivaṭavātapānena tassa santikaṁ gamissāmī”ti ākāseyeva jīvitakkhayaṁ pattā.",
  "atk-s0401a1:106_0": "8.",
  "atk-s0401a1:106_1": "Tatiyasutte cakkavattirañño kāyato candanagandho vāyati, mukhato ca uppalagandhoti idaṁ āharitabbaṁ.",
  "atk-s0401a1:106_2": "Idaṁ cettha vatthu veditabbaṁ.",
  "atk-s0401a1:106_3": "Sāvatthiyaṁ kirekissā kuṭumbikadhītāya sāmiko satthu dhammadesanaṁ sutvā, “na sakkā mayā ayaṁ dhammo gihibhūtena pūretu”nti aññatarassa piṇḍapātikattherassa santike pabbaji.",
  "atk-s0401a1:106_4": "Athassa bhariyaṁ “assāmikā aya”nti ñatvā rājā pasenadikosalo antepuraṁ āharāpetvā ekadivasaṁ ekaṁ nīluppalakalāpaṁ ādāya antepuraṁ paviṭṭho ekekissā ekekaṁ nīluppalaṁ dāpesi.",
  "atk-s0401a1:106_5": "Pupphesu bhājiyamānesu tassā itthiyā dve hatthaṁ pattāni.",
  "atk-s0401a1:106_6": "Sā pahaṭṭhākāraṁ dassetvā upasiṅghitvā parodi.",
  "atk-s0401a1:106_7": "Rājā tassā ubhayākāraṁ disvā taṁ pakkosāpetvā pucchi.",
  "atk-s0401a1:106_8": "Sā attano pahaṭṭhakāraṇañca rodanakāraṇañca kathesi.",
  "atk-s0401a1:106_9": "Yāvatatiyaṁ kathitepi rājā assaddahanto punadivase sakalarājanivesane sabbamālāvilepanādisugandhagandhaṁ harāpetvā buddhappamukhassa bhikkhusaṅghassa āsanāni paññāpetvā buddhappamukhassa bhikkhusaṅghassa mahādānaṁ datvā bhattakiccapariyosāne taṁ itthiṁ “kataro te thero”ti pucchitvā, “aya”nti vutte ñatvā satthāraṁ vanditvā, “bhante, tumhehi saddhiṁ bhikkhusaṅgho gacchatu, amhākaṁ asukatthero anumodanaṁ karissatī”ti āha.",
  "atk-s0401a1:106_10": "Satthā taṁ bhikkhuṁ ṭhapetvā vihāraṁ gato.",
  "atk-s0401a1:106_11": "There anumodanaṁ vattuṁ āraddhamatte sakalaṁ rājanivesanaṁ gandhapūraṁ viya jātaṁ.",
  "atk-s0401a1:106_12": "Rājā “saccamevesā āhā”ti pasīditvā punadivase satthāraṁ taṁ kāraṇaṁ pucchi.",
  "atk-s0401a1:106_13": "Satthā “ayaṁ atīte dhammakathaṁ suṇanto ‘sādhu sādhū’ti sādhukāraṁ pavattento sakkaccaṁ assosi, tammūlako tena mahārāja ayamānisaṁso laddho”ti ācikkhi.",
  "atk-s0401a1:107_0": "“Saddhammadesanākāle, sādhu sādhūti bhāsato;",
  "atk-s0401a1:108_0": "Mukhato jāyate gandho, uppalaṁva yathodake”ti.",
  "atk-s0401a1:109_0": "Sesaṁ sabbattha uttānamevāti. Imasmiṁ vagge vaṭṭameva kathitaṁ.",
  "atk-s0401a1:110_0": "Rūpādivaggavaṇṇanā."
}