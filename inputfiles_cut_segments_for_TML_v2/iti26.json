{
  "iti26:0.1_0": "Itivuttaka 26",
  "iti26:0.2_0": "Ekakanipāta",
  "iti26:0.3_0": "Tatiyavagga",
  "iti26:0.4_0": "Dānasutta",
  "iti26:1.1_0": "Vuttañhetaṁ bhagavatā vuttamarahatāti me sutaṁ:",
  "iti26:2.1_0": "“Evañce, bhikkhave, sattā jāneyyuṁ dānasaṁvibhāgassa vipākaṁ yathāhaṁ jānāmi, na adatvā bhuñjeyyuṁ, na ca nesaṁ maccheramalaṁ cittaṁ pariyādāya tiṭṭheyya.",
  "iti26:2.2_0": "Yopi nesaṁ assa carimo ālopo carimaṁ kabaḷaṁ, tatopi na asaṁvibhajitvā bhuñjeyyuṁ, sace nesaṁ paṭiggāhakā assu.",
  "iti26:2.3_0": "Yasmā ca kho, bhikkhave, sattā na evaṁ jānanti dānasaṁvibhāgassa vipākaṁ yathāhaṁ jānāmi, tasmā adatvā bhuñjanti, maccheramalañca nesaṁ cittaṁ pariyādāya tiṭṭhatī”ti.",
  "iti26:2.4_0": "Etamatthaṁ bhagavā avoca.",
  "iti26:2.5_0": "Tatthetaṁ iti vuccati:",
  "iti26:3.1_0": "“Evañce sattā jāneyyuṁ,",
  "iti26:3.2_0": "yathāvuttaṁ mahesinā;",
  "iti26:3.3_0": "Vipākaṁ saṁvibhāgassa,",
  "iti26:3.4_0": "yathā hoti mahapphalaṁ.",
  "iti26:4.1_0": "Vineyya maccheramalaṁ,",
  "iti26:4.2_0": "vippasannena cetasā;",
  "iti26:4.3_0": "Dajjuṁ kālena ariyesu,",
  "iti26:4.4_0": "yattha dinnaṁ mahapphalaṁ.",
  "iti26:5.1_0": "Annañca datvā bahuno,",
  "iti26:5.2_0": "dakkhiṇeyyesu dakkhiṇaṁ;",
  "iti26:5.3_0": "Ito cutā manussattā,",
  "iti26:5.4_0": "saggaṁ gacchanti dāyakā.",
  "iti26:6.1_0": "Te ca saggagatā tattha,",
  "iti26:6.2_0": "modanti kāmakāmino;",
  "iti26:6.3_0": "Vipākaṁ saṁvibhāgassa,",
  "iti26:6.4_0": "anubhonti amaccharā”ti.",
  "iti26:7.1_0": "Ayampi attho vutto bhagavatā, iti me sutanti.",
  "iti26:7.2_0": "Chaṭṭhaṁ."
}