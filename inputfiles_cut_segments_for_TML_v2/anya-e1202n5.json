{
  "anya-e1202n5:0_0": "Caturāsīti sahassa thūpakathā",
  "anya-e1202n5:1_0": "12.",
  "anya-e1202n5:1_1": "Evaṁ asoko dhammarājā caturāsīti vihārasahassamahaṁ katvā mahāthero vaṇditvā pucchi dāyādomhi bhante buddhasāsane’ti.",
  "anya-e1202n5:1_2": "Kissa dāyādo tvaṁ mahārāja, bāhirako tvaṁ sāsanassāti.",
  "anya-e1202n5:1_3": "Bhante channavutikoṭidhanaṁ vissajjetvā caturāsīti vihārasahassāni sacetiyāni kārāpetvā ahaṁ na dāyādo, aññe ko dāyādoti, paccaya dāyako nāma tvaṁ mahārāja, yo pana attano puttañca dhītarañca pabbājeti, ayaṁ sāsane dāyādo nāmāti.",
  "anya-e1202n5:2_0": "Evaṁ vutte asoko rājā sāsane dāyādabhāvaṁ patthayamāno avidūre ṭhitaṁ mahiṇdakumāraṁ disvā sakkhissasitvaṁ tāta pabbajitunti āha.",
  "anya-e1202n5:2_1": "Kumāro pakatiyā pabbajitukāmo rañño vacanaṁ sutvā ativiya pāmojjajāto pabbjāmi deva, maṁ pabbājetvā sāsane dāyādo hothāti āha tena ca samayena rājadhītā saṅghamittāpi tasmiṁ ṭhāne ṭhitā hoti taṁ disvā āha-’tvampi amma pabbajituṁ sakkhissasī’ti, sādhu tātāti sampaṭicchi.",
  "anya-e1202n5:2_2": "Rājā putta na manaṁ labhitvā pahaṭṭhacitto bhikkhusaṅghaṁ upasaṅkamitvā bhante ime dārake pabbājetvā maṁ sāsane dāyādaṁ karothāti saṅgho rañño vacanaṁ sampaṭicchitvā kumāraṁ moggaliputta tissattherena upajjhāyena mahādevattherena ca ācariyena pabbajjāpesi.",
  "anya-e1202n5:2_3": "Majjhantikattherena ācariyena upasampādesi upasampadāmālakeyeva sahapaṭisambhidāhi arahattaṁ pāpuṇi.",
  "anya-e1202n5:3_0": "Saṅghamittāyapi rājadhītāya ācariyā āyupālattheri nāma, upajjhāyā pana dhammapālattherī nāma ahosi.",
  "anya-e1202n5:3_1": "Atha mahiṇdatthero upasampanna kālatoppabhūti attano upajjhāyasseva santike dhammañca vinayañca pariyāpuṇanto dvepi saṅgitiyo āruḷhaṁ tipiṭaka saṅgahītaṁ sāṭṭhakathaṁ theravādaṁ tiṇṇaṁ vassānaṁ abbhantare uggahetvā attano upajjhāyassa antevāsikānaṁ sahassamattānaṁ bhikkhūnaṁ pāmokkhaṁ ahosi.",
  "anya-e1202n5:4_0": "Tena kho pana samayena moggaliputtatissatthero kattha nu kho anāgate sāsanaṁ suppatiṭṭhitaṁ gaveyyāti upaparikkhanto paccantimesu janapadesu suppatiṭṭhitaṁ bhavissatīti ñatvā tesaṁ tesaṁ bhikkhūnaṁ bhāraṁ katvā te te bhikkhu tattha tattha pesesi.",
  "anya-e1202n5:5_0": "Majjhantikattheraṁ kasmīra gaṇdhāra raṭṭhaṁpesesi tvaṁ etaṁ raṭṭhaṁ gantvā tattha sāsanaṁ patiṭṭhāpehīti mahādevattheraṁ tatheva vatvā mahiṁsakamaṇḍalaṁ pesesi.",
  "anya-e1202n5:5_1": "Rakkhitattheraṁvanavāsīṁ, yonakadhammarakkhitattheraṁ aparantakaṁ, mahādhammarakkhitattheraṁ mahāraṭṭhaṁ mahārakkhitattheraṁ yonaka lokaṁ.",
  "anya-e1202n5:5_2": "Majjhimattheraṁ himavantadesa bhāgaṁ, soṇattheraṁ-uttarattherañca suvaṇṇabhūmiṁ.",
  "anya-e1202n5:5_3": "Attano saddhivihārikaṁ mahiṇdattheraṁ iṭṭiyattherena uttiyattherena bhaddasālattherena sambalattherena ca saddhiṁ tambapaṇṇidīpaṁ gantvā ettha sāsanaṁ patiṭṭhāpethāti.",
  "anya-e1202n5:5_4": "Sabbepi taṁ taṁ disābhāgaṁ gacchantā attapañcamā agamiṁsu sabbepi therā gatagataṭṭhāne manusse pasādetvā sāsanaṁ patiṭṭhāpesuṁ.",
  "anya-e1202n5:6_0": "Mahiṇdatthero pana tambapaṇṇidīpaṁ gantvā sāsanaṁ patiṭṭhāpehīti upajjhāyena bhikkhusaṅghena ca ajjhiṭṭho kālo nu kho me tambapaṇṇidīpaṁ gantuṁ noti upadhārento muṭasīvarañño mahallakabhāvaṁ cintesi.",
  "anya-e1202n5:6_1": "Ayaṁ mahārājā mahallako, na sakkā imaṁ gaṇhitvā sāsanaṁ paggahetuṁ, idāni panassa putto devānampiyatisso rajjaṁ kāressati.",
  "anya-e1202n5:6_2": "Taṁ gaṇhitvā sakkā bhavissati sāsanaṁ paggahetuṁ, haṇda yāva so samayo āgacchati tāva ñātake olokema, puna’dāni imaṁ janapadaṁ āgaccheyyāma vā na vāti.",
  "anya-e1202n5:7_0": "So evaṁ cintetvā upajjhāyañca bhikkhusaṅghañca vaṇditvā asokārāmato nikkhamma tehi iṭṭiyādīhi catūhi therehi saṅghamittāya puttena sumanasāmaṇerena bhaṇḍukenaka ca upāsakena saddhiṁ rājagahanagara upavattake dakkhiṇa girijanapade cārikaṁ caramāno ñātake olokento cha māse atikkāmesi athānupubbena mātunivesanaṭṭhānaṁ veṭisa nagaraṁ nāma sampatto sampattañca pana theraṁ disvā theramātā devī pāde sirasā vaṇditvā bhikkhaṁ datvā theraṁ attanā kataṁ veṭisagiri vihāraṁ nāma āropesi.",
  "anya-e1202n5:8_0": "Thero tasmiṁ vihāre nisanno cintesi amhākaṁ idha kattabba kiccaṁ niṭṭhitaṁ.",
  "anya-e1202n5:8_1": "Samayo nu kho idāni laṅkādipaṁ gantunti.",
  "anya-e1202n5:8_2": "Tato cintesi-anubhavatu tāva me pitarā pesitaṁ abhisekaṁ devānampiyatisso ratanattayaguṇañca suṇātu, chaṇatthañca nagarato nikkhamitvā missakapabbataṁ abhirūhatu tadā taṁ tattha dakkhissāmāti.",
  "anya-e1202n5:8_3": "Athāparaṁ ekamāsaṁ tattheva vāsaṁ kappesi.",
  "anya-e1202n5:9_0": "Māsātikkame sakkodevānamiṇdo mahiṇdattheraṁ upasaṅkamitvā etadavoca.’ Kālakato bhante muṭasīvarājā, idāni devānampiyatissa rājā rajjaṁ kāreti.",
  "anya-e1202n5:9_1": "Sammāsambuddhena ca tumhe vyākatā anāgate mahiṇdo nāma bhikkhu tambapaṇṇidīpaṁ pasādessatī’ti.",
  "anya-e1202n5:9_2": "Tasmā tiha vo bhante kālo dīpavaraṁ gamanāya, ahampi vo sahāyo bhavissāmī.",
  "anya-e1202n5:10_0": "Thero tassa vacanaṁ sampaṭicchitvāattasattamo veṭisa pabbatavihārā vehāsaṁ uppatitva anurādhapurassa puratthimāya disāya missakapabbate patiṭṭhahi yaṁ etarahi cetiyapabbatotipi sañjānanti tassamiṁ divase tambapaṇṇidipe jeṭṭhamūla nakkhattaṁ nāma hoti rājā nakkhattaṁ ghosāpetvā chaṇaṁ karothāti amacce āṇāpetvā cattālīsa purisa sahassaparivāro nagarambhā nikkhamitvā yena missakapabbato tena pāyāsi migavaṁ kīḷitukāmo atha tasmiṁ pabbate adhivatthā devatā rañño there dassessāmīti rohita migarūpaṁ gahetvā avidūre tiṇapaṇṇāni khādamānā viya carati.",
  "anya-e1202n5:11_0": "Rājā disvā ayuttaṁ dāni pamattaṁ vijjhitunti jīyaṁ poṭhesi.",
  "anya-e1202n5:11_1": "Mago ambatthalamaggaṁ gahetvā palāyituṁ ārabhi rājāpi piṭṭhito piṭṭhito anubaṇdhanto ambatthalameva āruhi.",
  "anya-e1202n5:11_2": "Migo therānaṁ avidūre antaradhāyi.",
  "anya-e1202n5:12_0": "Mahiṇdatthero rājānaṁ avidūre āgacchantaṁ’mamaṁyeva rājā passatu, mā itare’ti adhiṭṭhahitvā’tissa! Tissa! Ito ehī’ti āha.",
  "anya-e1202n5:12_1": "Rājā sutvā cintesi-imasmiṁ tambapaṇṇidīpe jāto maṁ tissoti nāmaṁ gahetvā ālapituṁ samattho nāma natthi.",
  "anya-e1202n5:12_2": "Ayampana chinnabhinnapaṭadharo bhaṇḍukāsāva vasano maṁ nāmena ālapati, ko nu kho ayaṁ bhavissati manusso vā amanusso vāti.",
  "anya-e1202n5:12_3": "Thero āha.",
  "anya-e1202n5:13_0": "Samaṇā mayaṁ mahārāja - dhammarājassa sāvakā,",
  "anya-e1202n5:14_0": "Taveva anukampāya - jambudīpā idhāgatāti;",
  "anya-e1202n5:15_0": "Tena samayena devānampiyatissa rājā ca asokadhammarājā ca adiṭṭha sahāyakā honti.",
  "anya-e1202n5:15_1": "Devānampiyatissa raññe ca puññānubhāvena chātapabbatapāde ekasmiṁ veḷugumbe tisso veḷuyaṭṭhiyo nibbattiṁsu ekā latāyaṭṭhi nāma, ekā pupphayaṭṭhi nāma ekā sakuṇayaṭṭhi nāma.",
  "anya-e1202n5:15_2": "Tāsu latāyaṭṭhi sayaṁ rajatavaṇṇā hoti taṁ alaṅkaritvā uppannalatā kañcana vaṇṇā khāyati pupphayaṭṭhiyaṁ pana nīla-pīta-lohita-odāta-kāḷavaṇṇāni pupphāni sucibhattavaṇṭa patta kiñjakkhā hutvā khāyanti sakuṇayaṭṭhiyaṁ haṁsakukkuṭa-jīvaṁjīvakādayo sakuṇā nānāppakārāni ca catuppadāni sajīvāni viya khāyanti samuddatopissa muttā-maṇi-veḷuriyādi anekavihitaṁ ratanaṁ uppajji.",
  "anya-e1202n5:16_0": "Tambapaṇṇiyaṁ pana aṭṭhamuttaṁ uppajjiṁsu-bhayamuttā gajamuttā rathamuttā āmalakamuttā calayamuttā aṅgulīveṭhakamuttā kakudhaphalamuttā pākatikamuttāti so tā ca yaṭṭhiyo tā ca muttāyo aññca bahuṁ ratanaṁ asokassa dhammarañño paṇṇākāratthāya pesesi.",
  "anya-e1202n5:16_1": "Asokopi pasīditvā pañca rājakakudhabhaṇḍāniceva aññe ca abhisekatthāya bahūpaṇṇākāre pahiṇi.",
  "anya-e1202n5:16_2": "Na kevalañca etaṁ āmisa paṇṇākāraṁ, imaṁ kira dhamma paṇṇākārampi pesesi.",
  "anya-e1202n5:17_0": "“Ahaṁ buddhañca dhammañca-saṅghañca saraṇaṁ gato,",
  "anya-e1202n5:18_0": "Upāsakattaṁ vedesiṁ-sakyaputtassa sāsane,",
  "anya-e1202n5:19_0": "Imesu tīsu vatthūsu-unnamesu naruttama,",
  "anya-e1202n5:20_0": "Cittaṁ pasādayitvāna-saddhāya saraṇaṁ vajā’ti;”",
  "anya-e1202n5:21_0": "Rājā avirasutaṁ sāsanapavattiṁ anussaramāno therassa taṁ “samaṇāmayaṁ mahārāja dhammarājassa sāvakā“ti vacanaṁ sutvā ayyā nu kho āgatāti tāvadeva āvudhaṁ nikkhipitvā ekamantaṁ nisīdi sammodanīyaṁ kathaṁ kathayamāno, sammodanīyakathaṁ kurumāneyeva tasmiṁ tānipi cattālīsa purisasahassāni āgantvā taṁ parivāresuṁ.",
  "anya-e1202n5:21_1": "Tadā thero itarepi jane dassesi.",
  "anya-e1202n5:22_0": "Rājā disvā ime kadā āgatāti pucchi mayā saddhiṁyeva mahā rājāti.",
  "anya-e1202n5:22_1": "Idāni pana jambudīpe añññopi evarūpā samaṇā santīti.",
  "anya-e1202n5:22_2": "Mahārāja etarahi jambudīpo kāsāva pajjoto isivātaparivāto, tasmiṁ-",
  "anya-e1202n5:23_0": "“Te vijjā iddhipattā ca cetopariyāya kocidā,",
  "anya-e1202n5:24_0": "Khīṇāsāva arahanto-bahū buddhassa sāvakāti”;",
  "anya-e1202n5:25_0": "Atha rājā bhante sve rathaṁ pesessāmi.",
  "anya-e1202n5:25_1": "Taṁ abhirūhitvā āgaccheyyāthāti vatvā pakkākami thero acirapakkantassa rañño sumaṇasāmaṇeraṁ āmantesi ehi tvaṁ sumana dhammasavanakālaṁ ghosehīti sāmaṇero abhiññāpādakaṁ catutthajjhānaṁ samāpajjitvā vuṭṭhāya adhiṭṭhahitvā samāhitena cittena sakalatambapaṇṇidīpaṁ sācento dhammasavanakālaṁ ghosesi.",
  "anya-e1202n5:26_0": "Sāmaṇerassa saddaṁ sutvā bhummā devatā saddamanussāvesu, etenupāyena yāva brahmalokā saddo abbhuggañchi.",
  "anya-e1202n5:26_1": "Tena saddena mahādevatā sannipāto ahosi thero mahantaṁ devatā santipātaṁ disvā samacittasuttantaṁ kathesi.",
  "anya-e1202n5:26_2": "Kathā pariyosāne asaṅkheyyānaṁ devānaṁ dhammābhisamayo ahosi.",
  "anya-e1202n5:26_3": "Bahū nāga supaṇṇā ca saraṇesu patiṭṭhahiṁsu.",
  "anya-e1202n5:26_4": "Atha tassā rattiyā accayena rājā therānaṁ rathaṁ pesesi.",
  "anya-e1202n5:26_5": "Therā na mayaṁ rathaṁ āruhāma.",
  "anya-e1202n5:26_6": "Gaccha tvaṁ, pacchā mayaṁ āgacchissāmāti vatvā vehāsaṁ abbhuggantvā anurādhapurassa pacchimadisāya paṭhamaka cetiyaṭṭhāne otariṁsu.",
  "anya-e1202n5:27_0": "Rājāpi sārathiṁ pesetvā anto nivesane maṇḍapaṁ paṭiyādetvā cintesi’ nisīdissanti nu kho ayyā āsane na nisīdissantī“ti.",
  "anya-e1202n5:27_1": "Tassevaṁ cintayantasseva sārathi nagaradvāraṁ patvā addasa there paṭhamataraṁ āgantvā kāyabaṇdhanaṁ baṇdhitvā cīvaraṁ pārupante, disvā ativiya pasannamānaso hutvā āgantvā rañño ārocesi āgatā deva therāti.",
  "anya-e1202n5:28_0": "Rājā rathaṁ āruḷhāti pucchi na ārūḷhā deva, api ca pacchato nikkhamitvā paṭhamataraṁ āgantvā pācīnadvāre ṭhitāti.",
  "anya-e1202n5:28_1": "Rājā rathaṁ na ārubhiṁsūtī sutvā tena hi bhaṇe bhummattharaṇa saṅkhepena āsanāni paññāpethāti vatvā paṭipathā āgamāsi amaccā pathaviyaṁ taṭṭikaṁ paññāpetvā upari kojavakādīni vicittattharaṇāni paññāpesuṁ rājāpi gantvā there vaṇditvā mahiṇdattherassa hatthato pattaṁ gahetvā mahatiyā pūjāya ca sakkārena ca there paṇītena khādanīyena bhojanīyena sahatthā santappetvā anulādevī pamukhā pañca itthisatāni therānaṁ abhivādanaṁ pūjāsakkārañca kāronatūti pakkosāpetvā ekamantaṁ nisīdi.",
  "anya-e1202n5:28_2": "Thero rañño saparijanassa dhammaratanavassaṁ vassento petavatthuṁ-vimānavatthuṁ-saccasaṁyuttañca kathesi.",
  "anya-e1202n5:28_3": "Taṁ sutvā tānipi pañca itthisatāni sotāpattiphalaṁ sacchikariṁsu.",
  "anya-e1202n5:29_0": "Tadā nāgarā therānaṁ guṇe sutvā there daṭṭhuṁ na labhāmāti upakkosanti atha rājā idha okāso natthīti cintetvā,’gacchatha bhaṇe hatthisālaṁ paṭijaggitvā vālukaṁ okiritvā pañcavaṇṇāni pupphāni vikiritvā vitānaṁ baṇdhitvā maṅgala hatthiṭṭhāne therānaṁ āsanāni paññāpethā’ti āha, amaccā tathā akaṁsu.",
  "anya-e1202n5:30_0": "Thero tattha gantvā nisīditvā devadūtasuttantaṁ kathesi kathā pariyosāne pāṇasahassaṁ sotāpattiphale patiṭṭhahi tathā hatthisālā sambādhāti dakkhiṇadvāre naṇdanuyyāne āsanaṁ paññāpesuṁ.",
  "anya-e1202n5:30_1": "Thero tattha nisīditvā āsivisopama suttantaṁ kathesi.",
  "anya-e1202n5:30_2": "Tampi sutvā pāṇasahassaṁ sotāpattiphalaṁ paṭilabhi evaṁ āgatadivasato dutiyadivase aḍḍhateyyānaṁ pāṇasahassānaṁ dhammābhisamayo ahosi.",
  "anya-e1202n5:31_0": "Therassa naṇdanavane āgatāgatāhi kulitthīhi kulasuṇhāhi kulakumārīhi saddhi samodamānasseva sāyaṇhasamayo jāto, thero kālaṁ sallakkhetvā gacchāmi’dāni missaka pabbatanti uṭṭhahi.",
  "anya-e1202n5:31_1": "Amaccā mahāmeghavanuyyāne there vāsesuṁ rājāpi kho tassā rattiyā accayena therassa samīpaṁ gantvā sukhasayitabhāvaṁ pucchitvā kappati bhante bhikkhusaṅghassa ārāmoti pucchi.",
  "anya-e1202n5:31_2": "Thero kappati mahārājāti āha.",
  "anya-e1202n5:32_0": "Rājā tuṭṭho suvaṇṇa bhiṁkāraṁ gahetvā therassa hatthe udakaṁ pātetvā mahāmeghavanuyyānaṁ adāsi thero punadivasepi rājageheyeva bhuñjitvā naṇdanavane anamataggiyāni kathesi.",
  "anya-e1202n5:32_1": "Puna divase aggikkhaṇdhopama suttantaṁ kathesi.",
  "anya-e1202n5:32_2": "Eteneva upāyena satta divasāni kathesi aḍḍha nacamānaṁ pāṇasahassānaṁ dhammābhisamayo ahosi.",
  "anya-e1202n5:32_3": "Sattame divase pana thero antopure rañño appamāda suttantaṁ kathayitvā cetiyagirimeva agamāsi.",
  "anya-e1202n5:33_0": "Atha kho rājā thero āyācito sayamevāgato, tasmā tassa anāpucchā gamanampi bhaveyyāti cintetvā rathaṁ abhirūhitvā, cetiyagiriṁ agamāsi mahatā rājānubhāvena gantvā therānaṁ santikaṁ upasaṅkamanto ativiya kilantarūpo hutvā upasaṅkami.",
  "anya-e1202n5:33_1": "Tato naṁ thero āha kasmā tvaṁ mahārāja evaṁ kilama māno āgatoti.",
  "anya-e1202n5:33_2": "Tumhe mama gāḷhaṁ ovādaṁ datvā idāni gantukāmā nukhoti jānanatthaṁ bhanteti.",
  "anya-e1202n5:33_3": "Na mayaṁ mahārāja gantukāmā, api ca vassupanāyika kālonamāyaṁ samaṇena nāma vassupanāyikaṁ ṭhānaṁ ñātuṁ vaṭṭatīti.",
  "anya-e1202n5:33_4": "Rājāpi kho taṁkhaṇaṁyeva karaṇḍaka cetiyaṅgaṇaṁ parikkhipitvā aṭṭhasaṭṭhiyā leṇesu kammaṁ paṭṭhapetvā nagarameva agamāsi.",
  "anya-e1202n5:34_0": "Tepi thero mahājanaṁ ovadamānā cetiyagirimhi vassaṁ vasiṁsu.",
  "anya-e1202n5:34_1": "Athāyasmā mahāmahiṇdo vutthavasso pavāretvā kattikapuṇṇamāyaṁ uposathadivase rājānaṁ etadavoca ciradiṭṭho no mahārāja sammāsambuddho abhivādana paccupaṭṭhāna añjali kamma sāmīci kamma karaṇaṭṭhānaṁ natthi, tenamhaṁ ukkaṇṭhitāti tanu bhante tumhe avocuttha parinibbuto sammāsambuddhoti kiñcāpi mahārāja parinibbuto, athassa sarīradhātuyo tiṭṭhantīti.",
  "anya-e1202n5:34_2": "Aññā tambhante thūpaṁ patiṭṭhāpemi bhūmibhāgaṁ vicinathāti.",
  "anya-e1202n5:34_3": "Api ca dhātuyo kuto lacchāmīti sumanena saddhiṁ mantehi mahārājāti rājā sumanaṁ upasaṅkamitvā pucchi’kutodāni bhantedhātuyo lacchāmā’ti sumano āha-appossukko tvaṁ mahārāja, vīthiyo sodhāpetvā dhaja patāka puṇṇaghaṭādīhi alaṅkārāpetvā saparijjano uposathaṁ samādiyitvā sabbatālāvacare upaṭṭhapetvā maṅgalahatthiṁ sabbālaṅkārehi patimaṇḍitaṁ kāretvā upari vassa setacchattaṁ ussāpetvā sāyaṇhasamaye mahānāgavanuyyānābhimukho yā hi addhā tasmiṁ ṭhāne dhātuyo lacchasiti, rājā sādhūti sampaṭicchi.",
  "anya-e1202n5:34_4": "Thero cetiyagirimeva agamiṁsu.",
  "anya-e1202n5:35_0": "Tatrāyasmā mahiṇdatthero sumana sāmaṇeramāha- gaccha tvaṁ sāmaṇera jambudīpe ayyakaṁ asokadhammarājānaṁ upasaṅkamitvā mama vacanena evaṁ vadehi’sahāyo te mahārāja devānampiya tisso buddhasāsane pasanno thūpaṁ patiṭṭhāpetukāmo tumhākaṁ kira hatthe bhagavato paribhuttapatto cevadhātu ca atthi, tamme dethā’ti taṁ gahetvā sakkaṁ devarājānaṁ upasaṅkamitvā tumhākaṁ kira mahārāja hatthe dve dhātuyo atthi dakkhiṇadāṭhā ca dakkhiṇakkhakañca, tatotumhe dakkhiṇadāṭhaṁpūjetha, dakkhiṇakkhakaṁ pana mayhaṁ dethāti, evañca naṁ vadehi kasmā tvaṁ mahārāja amhe tambapaṇṇidīpaṁ pahiṇitvā pamajjitthāti.",
  "anya-e1202n5:36_0": "Sādhu bhanteti kho sumano therassa vacanaṁ sampaṭicchitvā tāvadeva pattacīvaramādāya vehāsamabbhuggantvā pāṭaliputtadvāre oruyha rañño santikaṁ gantvā tamatthaṁ ārocesi rājā tuṭṭho sāmaṇerassa hatthato pattaṁ gahetvā bhojetvā bhagavato pattaṁ gaṇdhehi ubbaṭṭetvā varamuttasadisānaṁ dhātūnaṁ pūretvā adāsi.",
  "anya-e1202n5:37_0": "So tuṁ gahetvā sakkaṁ devarājānaṁ upasaṅkami sakko devārājā sāmaṇeraṁ disvā kiṁ bhante sumana āhiṇḍasīti āha.",
  "anya-e1202n5:37_1": "Tvaṁ mahārāja amhe tambapaṇṇidīpaṁ pahiṇitvā kasmā pamajjasīti, tappamajjāmi bhante, vadehi kiṁ karomīti.",
  "anya-e1202n5:37_2": "Tumhākaṁ kira hatthe dve dhātuyo atthi dakkhiṇadāṭhā ca dakkhiṇakkhakañca, tato tumhe dakkhiṇadāṭhaṁ pūjetha dakkhiṇakkhakaṁ pana mayhaṁ dethāti.",
  "anya-e1202n5:37_3": "Sādhu bhanteti kho sakko devānamiṇdo yojanappamānaṁ maṇithūpaṁ ugghāṭetvā dakkhiṇakkhakaṁ nīharitvā sumanassa adāsi.",
  "anya-e1202n5:38_0": "So taṁ gahetvā cetiyagirimhiyeva patiṭṭhāsi atha kho mahiṇdapamukhā sabbe te mahānāgā asokadhammarājena dinna dhātuyo cetiyagiriyamhiyeva patiṭṭhāpetvā dakkhiṇakkhakaṁ ādāya vaḍḍhamānakacchāyāya mahānāga vanuyyānamagamaṁsu.",
  "anya-e1202n5:38_1": "Rājāpi kho sumanena vuttappakāraṁ pūjāsakkāraṁ katvā hatthikkhaṇdhavaragato sāyaṁ maṅgalahatthimatthake setacchattaṁ dhārayamāno mahānāga vanuyyānaṁ sampāpuṇi.",
  "anya-e1202n5:39_0": "Athassa etadahosi- sace ayaṁ sammāsambuddhassa dhātu, chattaṁ apanamatu, maṅgalahatthi jaṇṇukehi bhūmiyaṁ patiṭṭhāhatu, dhātu caṅgoṭakaṁ mayhaṁ matthake patiṭṭhahatūti saha rañño cittuppādena chattaṁ apanami hatthijaṇṇukehi patiṭṭhahi dhātucaṅgoṭakaṁ rañño matthake patiṭṭhahi rājā amatenevābhisittagatto paramena pītipāmojjena samannāgato hutvā pucchi dhātuṁ bhante kiṁ karomīti.",
  "anya-e1202n5:39_1": "Hatthikumbhiyeva tāva mahārāja ṭhapehīti.",
  "anya-e1202n5:39_2": "Rājā dhātuvaṅgoṭakaṁ hatthikumbhe ṭhapesi.",
  "anya-e1202n5:39_3": "Pamudito nāgo kuñcanādaṁ nadi mahāmegho uṭṭhahitvā pokkharavassaṁ vasisi ukadapariyantaṁ katvā mahābhūmicālo ahosi paccantepi nāma sammāsambuddhassa dhātuyo patiṭṭhahissantīti.",
  "anya-e1202n5:40_0": "Atha so hatthināgo aneka tālāvacaraparivuto ativiya uḷārena pūjāsakkārena sakkariyamāno pacchimadisābhimukho hutvā apasakkanto yāva nagarassa puratthima dvāraṁ tāva gantvā puratthimena dvārena nagaraṁ pavisitvā sakalanagare uḷārāya pūjāya kayirāmānāya dakkhiṇadvārena nikkhamitvā thūpārāmassa pacchimadisābhāge pabhejavatthu nāma kira atthi tattha gantvā puna thūpārāmābhimukho eva paṭinivatti.",
  "anya-e1202n5:40_1": "So ca purimakānaṁ tiṇṇaṁ sammāsambuddhānaṁ dhammakarakaṁ kāyabaṇdhanaṁ udakasāṭīkaṁ patiṭṭhāpetvā katacetiyaṭṭhānaṁ hotī.",
  "anya-e1202n5:40_2": "Tadetaṁ vinaṭṭhesupi cetiyesu devatānubhāvena kaṇṭaka samākiṇṇasākhāhi nānāgacchehi parivutaṁ tiṭṭhati.",
  "anya-e1202n5:40_3": "Mā naṁ koci ucciṭṭhā suvimala kacavarehi saṇdusesīti.",
  "anya-e1202n5:41_0": "Atha tassa hatthino purato gantvā rājapurisā sabba gacche chiṇditvā bhūmiṁ sodhetvā taṁ hatthatalasadisaṁ akaṁsu.",
  "anya-e1202n5:41_1": "Hatthināgo gantvā taṁ ṭhānaṁ purato katvā tassa pacchimadisābhāge bodhirukkhaṭṭhane aṭṭhāsi.",
  "anya-e1202n5:41_2": "Athassa matthakato dhātuṁ oropetuṁ ārabhiṁsu nāgo oropetuṁ na deti.",
  "anya-e1202n5:41_3": "Theraṁ pucchi, kasmā bhante nāgo dhātuṁ oropetuṁ na detīti",
  "anya-e1202n5:42_0": "Āruḷhaṁ mahārāja oropetuṁ na vaṭṭatiti.",
  "anya-e1202n5:42_1": "Tasmiñca kāle abhayavāpiyā udakaṁ jinnaṁ hoti samantā bhūmi phalitā suuddharā mattikapiṇḍā.",
  "anya-e1202n5:42_2": "Tato mahājano sīghasīghaṁ mattikaṁ āharitvā hatthakumbhappamāṇaṁ vatthumakāsi.",
  "anya-e1202n5:42_3": "Tāvadeva thūpakaraṇatthaṁ iṭṭhikā kātuṁ ārabhiṁsu.",
  "anya-e1202n5:42_4": "Yāva iṭṭhikā pariniṭṭhanti tāva hatthināgo katipāhaṁ divā bodhirukkhaṭṭhāne hatthisālāyaṁ tiṭṭhati.",
  "anya-e1202n5:42_5": "Rattiyaṁ thūpapatiṭṭhāna bhūmiyaṁ pariyāyati.",
  "anya-e1202n5:43_0": "Atha vatthuṁ vināpetvā rājā theraṁ pucchi, kīdiso bhante thūpo kātabboti.",
  "anya-e1202n5:43_1": "Vīhirāsi sadiso mahārājāti, sādhu bhanteti rājā jaṅghappamāṇaṁ thūpaṁ cināpetvā dhātuoropanatthāya mahāsakkāraṁ kāresi.",
  "anya-e1202n5:44_0": "Tato sakalanāgarā ca jānapadā ca dhātumha dassanatthaṁ santipatiṁsu sannipatite ca tasmiṁ mahājane dasabalassa dhātu hatthikumbhato sattatālappamānaṁ vehāsamabbhuggantvā yamakapāṭihāriyaṁ dassesi.",
  "anya-e1202n5:44_1": "Tehi tehi dhātuppadesehi chabbaṇṇaraṁsiyo udakadharā ca aggikkhaṇdhā ca pavattanti.",
  "anya-e1202n5:44_2": "Sāvatthiyaṁ gaṇḍambamūle bhagavatā dassita pāṭihāriya sadisaṁ eva pāṭihāriyaṁ ahosi.",
  "anya-e1202n5:44_3": "Tañca kho neva therānubhāvenana devatānubhāvena, api ca kho buddhānaṁyeva ānubhāvena bhagavā kira dharamānova adhiṭṭhāsi - tambapaṇṇidīpe anurādhapurassa dakkhiṇadisābhāge purimakānaṁ tiṇṇaṁ buddhānaṁ cetiyaṭṭhāne mama dakkhiṇakkhakadhātu patiṭṭhāna divase yamakapāṭihāriyaṁ hotūti.",
  "anya-e1202n5:45_0": "Evaṁ acintiyā buddhā-buddhadhammā acintiyā,",
  "anya-e1202n5:46_0": "Acintiyesu pasannānaṁ-vipāko hoti acintiyoti;",
  "anya-e1202n5:47_0": "Dhātusarīrato nikkhanta udakaphusitehi sakalehi tambapaṇṇidīpatale na koci aphuṭṭhokāso nāma ahosi.",
  "anya-e1202n5:47_1": "Evamassa taṁ dhātu sarīraṁ udakaphusitehi tambapaṇṇitthalassa paridāhaṁ vūpasametvā mahājanassa pāṭihāriyaṁ dassetvā otaritvā rañño matthake patiṭṭhāsi rājā saphalaṁ manussattapaṭilābhaṁ maññamāno mahantaṁ sakkāraṁ katvā dhātuṁ patiṭṭhāpesi.",
  "anya-e1202n5:47_2": "Saha dhātupatiṭṭhānena mahābhūmicālo ahosi niṭṭhite pana thūpe rājā ca rājā bhātikā ca deviyo ca de-nāga-yakkhānaṁ vimbhayakaraṁ paccekaṁ thūpamakaṁsu.",
  "anya-e1202n5:48_0": "Evaṁ jino dhātusarīrakena",
  "anya-e1202n5:49_0": "Gatopi santiṁ janatāhitañca,",
  "anya-e1202n5:50_0": "Sukhañca dhammā bahudhā kareyya",
  "anya-e1202n5:51_0": "Ṭhito hi nāthonukaraṁ kareyya;",
  "anya-e1202n5:52_0": "Sādhujana manopasādanatthāya kate thūpavaṁse thūpārāma kathā,",
  "anya-e1202n5:53_0": "13.",
  "anya-e1202n5:53_1": "Niṭṭhitāya pana dhātupūjāya patiṭṭhite dhātuvare mahiṇdatthero mahāmeghavanuyyānameva gantvāvāsaṁ kappesi.",
  "anya-e1202n5:53_2": "Tasmiṁ kho pana samaye anulādevī pabbajitukāmā hutvā rañño ārocesi.",
  "anya-e1202n5:53_3": "Rājā tassā vacanaṁ sutvā theraṁ etadavoca?",
  "anya-e1202n5:53_4": "Bhante anulādevī pabbajitukāmā, pabbājetha nanta na mahārāja amhākaṁ mātugāmaṁ pabbājetuṁ kappati.",
  "anya-e1202n5:53_5": "Pāṭaliputte pana mayhaṁ bhagini saṅghamittā therī nāma atthi, taṁ pakkosāpehi mahārāja, imasmiñca dīpe purimakānañca tiṇṇaṁ sammāsambuddhānaṁ bodhi patiṭṭhaṁsi amhākampi bhagavato sarasa raṁsijāla vissajjanakena bodhinā patiṭṭhātabbaṁ, tasmā sāsanaṁ pahiṇeyyasi yathā saṅghamittā bodhiṁ gahetvā āgaccheyyāti.",
  "anya-e1202n5:54_0": "Rājā therassa vacanaṁ sampaṭicchitvā amaccehi saddhiṁ mantento ariṭṭhaṁ nāma attano bhāgineyyaṁ āha sakkhissasi tvaṁ tāta pāṭalīputtaṁ gantvā mahābodhinā saddhiṁ ayyaṁ saṅghamittattheriṁ ānetunti sakkhissāmi deva sace me pabbajjaṁ anujānissasīti.",
  "anya-e1202n5:55_0": "Gaccha tāta theriṁ ānetvā pabbajjāhīti.",
  "anya-e1202n5:55_1": "So rañño ca therissa ca sāsanaṁ gahetvā therassa adhiṭṭhānavasena ekadivase na jambukolapaṭṭanaṁ gantvā nāvaṁ abhirūhitva samuddaṁ atikkamitvā pāṭalīputtaṁ gantvā rañño sāsanaṁ ācikkhi-putto te deva mahiṇdathero evamāha.",
  "anya-e1202n5:55_2": "Sahāyassa kira te devānampiyatissassa bhātujāyā anulādevī nāma pabbajitukāmā, taṁ pabbājetuṁ ayyaṁ saṅghamittattheriṁ pahiṇeyyātha, ayyāya eva ca saddhiṁ mahābodhinti.",
  "anya-e1202n5:56_0": "Therassa sāsanaṁ ārocetvā saṅghamittattheriṁ upasaṅkamitvā evamāha.",
  "anya-e1202n5:56_1": "Ayye tumhākaṁ bhātā mahiṇdatthero maṁ tumhākaṁ santikaṁ pesesi devānampiyatissa rañño bhātujāyā anulādevī nāma pañcahi kaññāsatehi pañcahi ca antepurisā satehi saddhiṁ pabbajitukāmāti, taṁ kira āgantvā pabbājethāti.",
  "anya-e1202n5:57_0": "Sā tāva deva turita turitā gantvā raññā tैmatthaṁ ārocetvā gacchāmahaṁ mahārāja tambapaṇṇidīpanti āha.",
  "anya-e1202n5:58_0": "Tena hi amma mahābodhiṁ gahetvā gacchāhīti vatvā pāṭalīputtato yāva mahābodhi tāva maggaṁ paṭijaggāpetvā sattayojanāyāmaya tiyojana vitthatāya mahatiyā senāya pāṭaliputtato nikkhamitvā ariyasaṅghaṁ ādāya mahābodhisamīpaṁ agamāsi.",
  "anya-e1202n5:59_0": "Senāya samussita dhajapatākaṁ nānāratana vicittaṁ anekālaṅkāra patimaṇḍitaṁ nānāvidha kusuma samākiṇṇaṁ aneka turiya saṁghraṭṭhaṁ mahābodhiṁ parikkhipi tato rājā puppha-gaṇdha-mālādīhi pūjetvā tikkhattuṁ padakkhiṇaṁ katvā aṭṭhasu ṭhānesu vaṇditvā uṭṭhāya añjalimpaggayha ṭhatvā saccavacanakiriyāya bodhiṁ gaṇhitukāmo ratanapīṭhaṁ āruyha tulikaṁ gahetvā manosilāya lekhaṁ katvā yadi mahābodhinā laṅkādīpe patiṭṭhātabbaṁ, yadi cāhaṁ buddhasāsane nibbematiko bhaveyyaṁ, mahābodhi sayameva imasmiṁ suvaṇṇakaṭāhe patiṭṭhahatūti saccakiriyamakāsi saha saccakiriyāya bodhisākhā manosilāya paricchinnaṭṭhānehi chiṇditvā gaṇdha kalala pūrassa suvaṇṇakaṭāhassa upari aṭṭhāsi.",
  "anya-e1202n5:60_0": "Tato rājā mahābodhiṁ bodhimaṇḍato mahantena sakkārena pāṭalīputtaṁ ānetvā sabbaparihārāni datvā mahābodhiṁ gaṅgāya nāvaṁ āropetvā sayampi nagarato nikkhamitvā viñjhāṭaviṁ samatikkamma anupubbena sattadivasehi tāmalittiṁ anuppatto antaramagge deva-nāga-manussā uḷāraṁ mahābodhi pūjamakaṁsu.",
  "anya-e1202n5:61_0": "Rājāpi samuddatīre sattadivasāni mahābodhiṁ ṭhapetvā mahantaṁ sakkāraṁ katvā bodhimpi saṁṅghamittattherimpi saparivāraṁ nāvaṁ āropetvā gacchati vatare dasabalassa sarasa raṁsijālā muñcamāno mahābodhi rukkhoti kaṇditvā añjalimpaggahetvā assūni pavattayamāno aṭṭhāsi sāpi kho mahābodhi samarūḷhanāvā passato passato mahārājassa mahāsamuddatalaṁ pakkhaṇdi mahāsamuddepi samantā yojanaṁ vīci vūpasantā pañcavaṇṇāni padumāni pupphitāni antalikkhe dibbaturiyāni vajjiṁsu ākāse jala thala sannissitāhi devatāhi pavattitā ativiya uḷāra pūjā ahosi.",
  "anya-e1202n5:61_1": "Evaṁ mahatiyā pūjāya sā nāvā jambukolapaṭṭanaṁ pāvisi.",
  "anya-e1202n5:62_0": "Devānampiyatissa mahārājāpi uttaradvārato paṭṭhāya yāva jambukolapaṭṭanā maggaṁ sodhāpetvā alaṅkārāpetvā nagarato nikkhamana divase uttaradvāra samīpe saddasālāvatthusmiṁ ṭhito tāya vibhūtiyā mahāsamudde āgacchantaṁyeva mahābodhiṁ therassānubhāvena disvā tuṭṭhamānaso nikkhamitvā sabbaṁ maggaṁ pañcavaṇṇehi pupphehi okiranto antarantarā pupphaagghiyāni ṭhapento ekāheneva jambukolapaṭṭanaṁ gantvā sabbatālāvacara parivuto puppha dhūpagaṇdhādīhi pūjayamāno galappamaṁnaṁ udakaṁ oruyha āgato vata redasabalassa sarasa raṁsijālaṁ vissajjanako bodhirukkhoti pasannacitto mahābodhiṁ ukkhipitvā uttamaṅge sirasmiṁ patiṭṭhapetvā mahābodhiṁ parivāretvā āgatehi soḷasahi jātisampannakulehi saddhiṁ samuddato paccuttaritvā samuddatīre bodhiṁ ṭhapetvā tīṇi divasāni sakala tambapaṇṇi rajjena pūjesi.",
  "anya-e1202n5:63_0": "Atha catutthe divase mahābodhiṁ ādāya uḷāraṁ pūjaṁ kurumāno anupubbena anurādhapuraṁ sampatte anurādhapurepi mahāsakkāraṁ katvā cātuddasī divase vaḍḍhamānakacchāyāya mahābodhiṁ uttaradvārena pavesetvā nagaramajjhana atiharitvā dakkhiṇadvārena nikkhamitvā dakkhiṇadvārato pañcadhanu satike ṭhāne yattha amhākaṁ sammāsambuddho nirodha samāpattiṁ samāpajjitvā nisīdi.",
  "anya-e1202n5:63_1": "Purimakā ca tayo sammāsambuddhā samāpattiṁ appetvā nisīdiṁsu.",
  "anya-e1202n5:63_2": "Yattha ca kakusaṇdhassa bhagavato sirīsabodhi, konāgamanassa bhagavato udumbarabodhi, kassapassa bhagavato nigrodhabodhi, patiṭṭhāpesi -tasmiṁ mahāmeghavanuyyānassa tilakabhūte katabhūmi parikamme rājavatthudvārakoṭṭhakaṭṭhāne mahābodhiṁ patiṭṭhāpesi.",
  "anya-e1202n5:64_0": "Evaṁ laṅkāhitatthāya-sāsanassaca vuddhiyā,",
  "anya-e1202n5:65_0": "Mahāmeghavane ramme-mahābodhi patiṭṭhitoti;"
}