{
  "mil6.2.3:0.1_0": "Milindapañha",
  "mil6.2.3:0.2_0": "Anumānapañha",
  "mil6.2.3:0.3_0": "Nippapañcavagga",
  "mil6.2.3:0.4_0": "3. Khīṇāsavasatisammosapañha",
  "mil6.2.3:1.1_0": "“Bhante nāgasena, atthi arahato satisammoso”ti?",
  "mil6.2.3:1.2_0": "“Vigatasatisammosā kho, mahārāja, arahanto, natthi arahantānaṁ satisammoso”ti.",
  "mil6.2.3:1.3_0": "“Āpajjeyya pana, bhante, arahā āpattin”ti?",
  "mil6.2.3:1.4_0": "“Āma, mahārājā”ti.",
  "mil6.2.3:1.5_0": "“Kismiṁ vatthusmin”ti?",
  "mil6.2.3:1.6_0": "“Kuṭikāre, mahārāja, sañcaritte, vikāle kālasaññāya, pavārite appavāritasaññāya, anatiritte atirittasaññāyā”ti.",
  "mil6.2.3:2.1_0": "“Bhante nāgasena, tumhe bhaṇatha—",
  "mil6.2.3:2.2_0": "‘ye āpattiṁ āpajjanti, te dvīhi kāraṇehi āpajjanti anādariyena vā ajānanena vā’ti.",
  "mil6.2.3:2.3_0": "Api nu kho, bhante, arahato anādariyaṁ hoti, yaṁ arahā āpattiṁ āpajjatī”ti?",
  "mil6.2.3:2.4_0": "“Na hi, mahārājā”ti.",
  "mil6.2.3:3.1_0": "“Yadi, bhante nāgasena, arahā āpattiṁ āpajjati, natthi ca arahato anādariyaṁ, tena hi atthi arahato satisammoso”ti?",
  "mil6.2.3:3.2_0": "“Natthi, mahārāja, arahato satisammoso, āpattiñca arahā āpajjatī”ti.",
  "mil6.2.3:4.1_0": "“Tena hi, bhante, kāraṇena maṁ saññāpehi, kiṁ tattha kāraṇan”ti?",
  "mil6.2.3:4.2_0": "“Dveme, mahārāja, kilesā lokavajjaṁ paṇṇattivajjañcāti.",
  "mil6.2.3:4.3_0": "Katamaṁ, mahārāja, lokavajjaṁ?",
  "mil6.2.3:4.4_0": "Dasa akusalakammapathā, idaṁ vuccati lokavajjaṁ.",
  "mil6.2.3:4.5_0": "Katamaṁ paṇṇattivajjaṁ?",
  "mil6.2.3:4.6_0": "Yaṁ loke atthi samaṇānaṁ ananucchavikaṁ ananulomikaṁ, gihīnaṁ anavajjaṁ.",
  "mil6.2.3:4.7_0": "Tattha bhagavā sāvakānaṁ sikkhāpadaṁ paññapeti ‘yāvajīvaṁ anatikkamanīyan’ti.",
  "mil6.2.3:4.8_0": "Vikālabhojanaṁ, mahārāja, lokassa anavajjaṁ, taṁ jinasāsane vajjaṁ.",
  "mil6.2.3:4.9_0": "Bhūtagāmavikopanaṁ, mahārāja, lokassa anavajjaṁ, taṁ jinasāsane vajjaṁ.",
  "mil6.2.3:4.10_0": "Udake hassadhammaṁ, mahārāja, lokassa anavajjaṁ, taṁ jinasāsane vajjaṁ.",
  "mil6.2.3:4.11_0": "Iti evarūpāni evarūpāni, mahārāja, jinasāsane vajjāni, idaṁ vuccati paṇṇattivajjaṁ.",
  "mil6.2.3:4.12_0": "Lokavajjaṁ abhabbo khīṇāsavo taṁ ajjhācarituṁ.",
  "mil6.2.3:5.1_0": "Yaṁ kilesaṁ paṇṇattivajjaṁ, taṁ ajānanto āpajjeyya.",
  "mil6.2.3:5.2_0": "Avisayo, mahārāja, ekaccassa arahato sabbaṁ jānituṁ, na hi tassa balaṁ atthi sabbaṁ jānituṁ.",
  "mil6.2.3:5.3_0": "Anaññātaṁ, mahārāja, arahato itthipurisānaṁ nāmampi gottampi, maggopi tassa mahiyā anaññāto;",
  "mil6.2.3:5.4_0": "vimuttiṁyeva, mahārāja, ekacco arahā jāneyya;",
  "mil6.2.3:5.5_0": "chaḷabhiñño arahā sakavisayaṁ jāneyya;",
  "mil6.2.3:5.6_0": "sabbaññū, mahārāja, tathāgatova sabbaṁ jānātī”ti.",
  "mil6.2.3:5.7_0": "“Sādhu, bhante nāgasena, evametaṁ tathā sampaṭicchāmī”ti.",
  "mil6.2.3:6.1_0": "Khīṇāsavasatisammosapañho tatiyo."
}