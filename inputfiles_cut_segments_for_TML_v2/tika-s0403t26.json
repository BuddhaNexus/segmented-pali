{
  "tika-s0403t26:0_0": "4. Devatāvaggo",
  "tika-s0403t26:1_0": "1-4. Sekhasuttādivaṇṇanā",
  "tika-s0403t26:2_0": "31-34.",
  "tika-s0403t26:2_1": "Catutthassa paṭhame sekhānaṁ paṭiladdhaguṇassa parihāni nāma natthīti āha “uparūpariguṇaparihānāyā”ti, uparūpariladdhabbānaṁ maggaphalānaṁ parihānāya anuppādāyāti attho.",
  "tika-s0403t26:2_2": "Tatiyādīni uttānatthāneva.",
  "tika-s0403t26:3_0": "Sekhasuttādivaṇṇanā niṭṭhitā.",
  "tika-s0403t26:4_0": "5. Vijjābhāgiyasuttavaṇṇanā",
  "tika-s0403t26:5_0": "35.",
  "tika-s0403t26:5_1": "Pañcame sampayogavasena vijjaṁ bhajanti, sahajātaaññamaññanissayasampayuttaatthiavigatādipaccayavasena tāya saha ekībhāvaṁ gacchantīti vijjābhāgiyā.",
  "tika-s0403t26:5_2": "Atha vā vijjābhāge vijjākoṭṭhāse vattanti vijjāsabhāgatāya tadekadese vijjākoṭṭhāse pavattantīti vijjābhāgiyā.",
  "tika-s0403t26:5_3": "Tattha vipassanāñāṇaṁ, manomayiddhi, cha abhiññāti aṭṭha vijjā.",
  "tika-s0403t26:5_4": "Purimena atthena tāhi sampayuttadhammā vijjābhāgiyā.",
  "tika-s0403t26:5_5": "Pacchimena atthena tāsu yā kāci ekāva vijjā vijjā, sesā vijjābhāgiyā.",
  "tika-s0403t26:5_6": "Evaṁ vijjāpi vijjāya sampayuttadhammāpi “vijjābhāgiyā”tveva veditabbā.",
  "tika-s0403t26:5_7": "Idha pana vipassanāñāṇasampayuttā saññāva vijjābhāgiyāti āgatā, saññāsīsena sesasampayuttadhammāpi vuttā evāti daṭṭhabbaṁ.",
  "tika-s0403t26:5_8": "Aniccānupassanāñāṇeti aniccānupassanāñāṇe nissayapaccayabhūte uppannasaññā, tena sahagatāti attho.",
  "tika-s0403t26:5_9": "Sesesupi eseva nayo.",
  "tika-s0403t26:6_0": "Vijjābhāgiyasuttavaṇṇanā niṭṭhitā.",
  "tika-s0403t26:7_0": "6. Vivādamūlasuttavaṇṇanā",
  "tika-s0403t26:8_0": "36.",
  "tika-s0403t26:8_1": "Chaṭṭhe kodhanoti kujjhanasīlo.",
  "tika-s0403t26:8_2": "Yasmā so appahīnakodhatāya adhigatakodho nāma hoti, tasmā “kodhena samannāgato”ti āha.",
  "tika-s0403t26:8_3": "Upanāho etassa atthīti upanāhī, upanayhanasīloti vā upanāhī.",
  "tika-s0403t26:8_4": "Vivādo nāma uppajjamāno yebhuyyena paṭhamaṁ dvinnaṁ vasena uppajjatīti vuttaṁ “dvinnaṁ bhikkhūnaṁ vivādo”ti.",
  "tika-s0403t26:8_5": "So pana yathā bahūnaṁ anatthāvaho hoti, taṁ nidassanamukhena nidassento “katha”ntiādimāha.",
  "tika-s0403t26:8_6": "Abbhantaraparisāyāti parisabbhantare.",
  "tika-s0403t26:9_0": "Guṇamakkhanāya pavattopi attano kārakaṁ gūthena paharantiṁ gūtho viya paṭhamataraṁ makkhetīti makkho, so etassa atthīti makkhī.",
  "tika-s0403t26:9_1": "Paḷāsatīti paḷāso, parassa guṇe ḍaṁsitvā viya apanetīti attho.",
  "tika-s0403t26:9_2": "So etassa atthīti paḷāsī.",
  "tika-s0403t26:9_3": "Paḷāsī puggalo hi dutiyassa dhuraṁ na deti, samaṁ haritvā ativadati.",
  "tika-s0403t26:9_4": "Tenāha “yugaggāhalakkhaṇena paḷāsena samannāgato”ti.",
  "tika-s0403t26:9_5": "Issatīti issukī.",
  "tika-s0403t26:9_6": "Maccharāyatīti maccharaṁ, taṁ etassa atthīti maccharī.",
  "tika-s0403t26:9_7": "Saṭhayati na sammā bhāsatīti saṭho aññathā santaṁ attānaṁ aññathā pavedanato.",
  "tika-s0403t26:9_8": "Māyā etassa atthī māyāvī.",
  "tika-s0403t26:9_9": "Micchā pāpikā viññugarahitā etassa diṭṭhīti micchādiṭṭhi, kammapathapariyāpannāya “natthi dinna”ntiādivatthukāya micchattapariyāpannāya aniyyānikāya diṭṭhiyā samannāgatoti attho.",
  "tika-s0403t26:9_10": "Tenāha “natthikavādī”tiādi.",
  "tika-s0403t26:10_0": "Saṁ attano diṭṭhiṁ, sayaṁ vā attanā yathāgahitaṁ parāmasati, sabhāvaṁ atikkamitvā parato āmasatīti sandiṭṭhīparāmāsī.",
  "tika-s0403t26:10_1": "Ādhānaṁ daḷhaṁ gaṇhātīti ādhānaggāhī, daḷhaggāhī, “idameva sacca”nti thiraggāhīti attho.",
  "tika-s0403t26:10_2": "Yuttaṁ kāraṇaṁ disvāva laddhiṁ paṭinissajjatīti paṭinissaggī, dukkhena kicchena kasirena bahumpi kāraṇaṁ dassetvā na sakkā paṭinissaggaṁ kātunti duppaṭinissaggī.",
  "tika-s0403t26:10_3": "Yo attano uppannadiṭṭhiṁ “idameva sacca”nti daḷhaṁ gaṇhitvā api buddhādīhi kāraṇaṁ dassetvā vuccamāno na paṭinissajjati.",
  "tika-s0403t26:10_4": "Tassetaṁ adhivacanaṁ.",
  "tika-s0403t26:10_5": "Tādiso hi puggalo yaṁ yadeva dhammaṁ vā adhammaṁ vā suṇāti, taṁ sabbaṁ “evaṁ amhākaṁ ācariyehi kathitaṁ, evaṁ amhehi suta”nti kummova aṅgāni sake kapāle antoyeva samodahati.",
  "tika-s0403t26:10_6": "Yathā hi kacchapo attano hatthapādādike aṅge kenaci ghaṭite sabbāni aṅgāni attano kapāleyeva samodahati, na bahi nīharati, evamayampi “na sundaro tava gāho, chaḍḍehi na”nti vutto taṁ na vissajjati, antoyeva attano hadaye eva ṭhapetvā vicarati, kumbhīlaggāhaṁ gaṇhāti.",
  "tika-s0403t26:10_7": "Yathā susumārā gahitaṁ na paṭinissajjanti, evaṁ gaṇhāti.",
  "tika-s0403t26:11_0": "Vivādamūlasuttavaṇṇanā niṭṭhitā.",
  "tika-s0403t26:12_0": "7. Chaḷaṅgadānasuttavaṇṇanā",
  "tika-s0403t26:13_0": "37.",
  "tika-s0403t26:13_1": "Sattame dakkhanti vaḍḍhanti etāyāti dakkhiṇā, pariccāgamayaṁ puññaṁ, tassūpakaraṇabhūto deyyadhammo ca.",
  "tika-s0403t26:13_2": "Idha pana deyyadhammo adhippeto.",
  "tika-s0403t26:13_3": "Tenevāha “dakkhiṇaṁ patiṭṭhāpetī”ti.",
  "tika-s0403t26:13_4": "Ito uṭṭhitenāti ito khettato uppannena.",
  "tika-s0403t26:13_5": "Rāgo vinayati etenāti rāgavinayo, rāgassa samucchedikā paṭipadā.",
  "tika-s0403t26:13_6": "Tenāha “rāgavinayapaṭipadaṁ paṭipannā”ti.",
  "tika-s0403t26:14_0": "“Pubbeva dānā sumano”tiādigāthāya pubbeva dānā muñcacetanāya pubbe dānūpakaraṇasambharaṇato paṭṭhāya sumano “sampattīnaṁ nidānaṁ anugāmikadānaṁ dassāmī”ti somanassito bhaveyya.",
  "tika-s0403t26:14_1": "Dadaṁ cittaṁ pasādayeti dadanto deyyadhammaṁ dakkhiṇeyyahatthe patiṭṭhāpento “asārato dhanato sārādānaṁ karomī”ti attano cittaṁ pasādeyya.",
  "tika-s0403t26:14_2": "Datvā attamano hotīti dakkhiṇeyyānaṁ deyyadhammaṁ pariccajitvā “paṇḍitapaññattaṁ nāma mayā anuṭṭhitaṁ, aho sādhu suṭṭhū”ti attamano pamudito pītisomanassajāto hoti.",
  "tika-s0403t26:14_3": "Esāti yā ayaṁ pubbacetanā muñcacetanā aparacetanāti imāsaṁ kammaphalānaṁ saddhānugatānaṁ somanassapariggahitānaṁ tividhānaṁ cetanānaṁ pāripūrī, esā.",
  "tika-s0403t26:15_0": "Sīlasaññamenāti kāyikavācasikasaṁvarena.",
  "tika-s0403t26:15_1": "Hatthapādeti dakkhiṇeyyānaṁ hatthapāde.",
  "tika-s0403t26:15_2": "Mukhaṁ vikkhāletvāti tesaṁyeva mukhaṁ vikkhāletvā, attanāva mukhodakaṁ datvāti adhippāyo.",
  "tika-s0403t26:16_0": "Chaḷaṅgadānasuttavaṇṇanā niṭṭhitā.",
  "tika-s0403t26:17_0": "8-11. Attakārīsuttādivaṇṇanā",
  "tika-s0403t26:18_0": "38-41.",
  "tika-s0403t26:18_1": "Aṭṭhame kusalakiriyāya ādiārambhabhāvena pavattavīriyaṁ ṭhitasabhāvatāya sabhāvadhāraṇaṭṭhena dhātūti vuttanti āha –",
  "tika-s0403t26:18_2": "“ārambhadhātūti ārabhanavasena pavattavīriya”nti.",
  "tika-s0403t26:18_3": "Laddhāsevanaṁ vīriyaṁ balappattaṁ hutvā paṭipakkhe vidhamatīti āha “nikkamadhātūti kosajjato nikkhamanasabhāvaṁ vīriya”nti.",
  "tika-s0403t26:18_4": "Parakkamanasabhāvoti adhimattatarānaṁ paṭipakkhadhammānaṁ vidhamanasamatthatāya paṭupaṭutarabhāvena paraṁ paraṁ ṭhānaṁ akkamanasabhāvo.",
  "tika-s0403t26:18_5": "Navamādīsu natthi vattabbaṁ.",
  "tika-s0403t26:19_0": "Attakārīsuttādivaṇṇanā niṭṭhitā.",
  "tika-s0403t26:20_0": "12. Nāgitasuttavaṇṇanā",
  "tika-s0403t26:21_0": "42.",
  "tika-s0403t26:21_1": "Dvādasame māhaṁ nāgita yasena samāgamanti mā ahaṁ yasena samāgamanaṁ patthemi.",
  "tika-s0403t26:21_2": "Mā ca mayā yasoti yaso ca mayā mā samāgacchatūti attho.",
  "tika-s0403t26:21_3": "Iminā attano lābhasakkārena anatthikataṁ vibhāveti.",
  "tika-s0403t26:21_4": "Pañcahi vimuttīhīti tadaṅgavimuttiādīhi pañcahi vimuttīhi.",
  "tika-s0403t26:21_5": "Sesamettha uttānameva.",
  "tika-s0403t26:22_0": "Nāgitasuttavaṇṇanā niṭṭhitā.",
  "tika-s0403t26:23_0": "Devatāvaggavaṇṇanā niṭṭhitā."
}