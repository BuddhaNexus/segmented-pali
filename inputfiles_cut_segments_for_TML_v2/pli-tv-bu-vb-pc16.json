{
  "pli-tv-bu-vb-pc16:0.1_0": "Theravāda Vinaya",
  "pli-tv-bu-vb-pc16:0.2_0": "Mahāvibhaṅga",
  "pli-tv-bu-vb-pc16:0.3_0": "Pācittiyakaṇḍa",
  "pli-tv-bu-vb-pc16:0.4_0": "Bhūtagāmavagga",
  "pli-tv-bu-vb-pc16:0.5_0": "16. Anupakhajjasikkhāpada",
  "pli-tv-bu-vb-pc16:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bu-vb-pc16:1.2_0": "Tena kho pana samayena chabbaggiyā bhikkhū varaseyyāyo palibundhenti, therā bhikkhū vuṭṭhāpenti.",
  "pli-tv-bu-vb-pc16:1.3_0": "Atha kho chabbaggiyānaṁ bhikkhūnaṁ etadahosi—",
  "pli-tv-bu-vb-pc16:1.4_0": "“kena nu kho mayaṁ upāyena idheva vassaṁ vaseyyāmā”ti?",
  "pli-tv-bu-vb-pc16:1.5_0": "Atha kho chabbaggiyā bhikkhū there bhikkhū anupakhajja seyyaṁ kappenti—",
  "pli-tv-bu-vb-pc16:1.6_0": "“yassa sambādho bhavissati so pakkamissatī”ti.",
  "pli-tv-bu-vb-pc16:1.7_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc16:1.8_0": "“kathañhi nāma chabbaggiyā bhikkhū there bhikkhū anupakhajja seyyaṁ kappessantī”ti.",
  "pli-tv-bu-vb-pc16:1.9_0": "Atha kho te bhikkhū chabbaggiye bhikkhū anekapariyāyena vigarahitvā bhagavato etamatthaṁ ārocesuṁ …pe…",
  "pli-tv-bu-vb-pc16:1.10_0": "“saccaṁ kira tumhe, bhikkhave, there bhikkhū anupakhajja seyyaṁ kappethā”ti?",
  "pli-tv-bu-vb-pc16:1.11_0": "“Saccaṁ, bhagavā”ti.",
  "pli-tv-bu-vb-pc16:1.12_0": "Vigarahi buddho bhagavā …pe…",
  "pli-tv-bu-vb-pc16:1.13_0": "kathañhi nāma tumhe, moghapurisā, there bhikkhū anupakhajja seyyaṁ kappessatha.",
  "pli-tv-bu-vb-pc16:1.14_0": "Netaṁ, moghapurisā, appasannānaṁ vā pasādāya …pe…",
  "pli-tv-bu-vb-pc16:1.15_0": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-pc16:1.16.1_0": "“Yo pana bhikkhu saṅghike vihāre jānaṁ pubbupagataṁ bhikkhuṁ anupakhajja seyyaṁ kappeyya— yassa sambādho bhavissati so pakkamissatī’ti, etadeva paccayaṁ karitvā anaññaṁ, pācittiyan”ti.",
  "pli-tv-bu-vb-pc16:2.1.1_0": "Yo panāti",
  "pli-tv-bu-vb-pc16:2.1.2_0": "yo yādiso …pe…",
  "pli-tv-bu-vb-pc16:2.1.3_0": "bhikkhūti",
  "pli-tv-bu-vb-pc16:2.1.4_0": "…pe… ayaṁ imasmiṁ atthe adhippeto bhikkhūti.",
  "pli-tv-bu-vb-pc16:2.1.5_0": "Saṅghiko nāma vihāro",
  "pli-tv-bu-vb-pc16:2.1.6_0": "saṅghassa dinno hoti pariccatto.",
  "pli-tv-bu-vb-pc16:2.1.7_0": "Jānāti nāma",
  "pli-tv-bu-vb-pc16:2.1.8_0": "vuḍḍhoti jānāti, gilānoti jānāti, saṅghena dinnoti jānāti.",
  "pli-tv-bu-vb-pc16:2.1.9_0": "Anupakhajjāti",
  "pli-tv-bu-vb-pc16:2.1.10_0": "anupavisitvā.",
  "pli-tv-bu-vb-pc16:2.1.11_0": "Seyyaṁ kappeyyāti",
  "pli-tv-bu-vb-pc16:2.1.12_0": "mañcassa vā pīṭhassa vā pavisantassa vā nikkhamantassa vā upacāre seyyaṁ santharati vā santharāpeti vā, āpatti dukkaṭassa.",
  "pli-tv-bu-vb-pc16:2.1.13_0": "Abhinisīdati vā abhinipajjati vā, āpatti pācittiyassa.",
  "pli-tv-bu-vb-pc16:2.1.14_0": "Etadeva paccayaṁ karitvā anaññanti",
  "pli-tv-bu-vb-pc16:2.1.15_0": "na añño koci paccayo hoti anupakhajja seyyaṁ kappetuṁ.",
  "pli-tv-bu-vb-pc16:2.2.1_0": "Saṅghike saṅghikasaññī anupakhajja seyyaṁ kappeti, āpatti pācittiyassa.",
  "pli-tv-bu-vb-pc16:2.2.2_0": "Saṅghike vematiko anupakhajja seyyaṁ kappeti, āpatti pācittiyassa.",
  "pli-tv-bu-vb-pc16:2.2.3_0": "Saṅghike puggalikasaññī anupakhajja seyyaṁ kappeti, āpatti pācittiyassa.",
  "pli-tv-bu-vb-pc16:2.2.4_0": "Mañcassa vā pīṭhassa vā pavisantassa vā nikkhamantassa vā upacāraṁ ṭhapetvā seyyaṁ santharati vā santharāpeti vā, āpatti dukkaṭassa.",
  "pli-tv-bu-vb-pc16:2.2.5_0": "Abhinisīdati vā abhinipajjati vā, āpatti dukkaṭassa.",
  "pli-tv-bu-vb-pc16:2.2.6_0": "Vihārassa upacāre vā upaṭṭhānasālāyaṁ vā maṇḍape vā rukkhamūle vā ajjhokāse vā seyyaṁ santharati vā santharāpeti vā, āpatti dukkaṭassa.",
  "pli-tv-bu-vb-pc16:2.2.7_0": "Abhinisīdati vā abhinipajjati vā, āpatti dukkaṭassa.",
  "pli-tv-bu-vb-pc16:2.2.8_0": "Puggalike saṅghikasaññī, āpatti dukkaṭassa.",
  "pli-tv-bu-vb-pc16:2.2.9_0": "Puggalike vematiko, āpatti dukkaṭassa.",
  "pli-tv-bu-vb-pc16:2.2.10_0": "Puggalike puggalikasaññī aññassa puggalike āpatti dukkaṭassa.",
  "pli-tv-bu-vb-pc16:2.2.11_0": "Attano puggalike anāpatti.",
  "pli-tv-bu-vb-pc16:2.3.1_0": "Anāpatti—",
  "pli-tv-bu-vb-pc16:2.3.2_0": "gilāno pavisati,",
  "pli-tv-bu-vb-pc16:2.3.3_0": "sītena vā uṇhena vā pīḷito pavisati,",
  "pli-tv-bu-vb-pc16:2.3.4_0": "āpadāsu,",
  "pli-tv-bu-vb-pc16:2.3.5_0": "ummattakassa,",
  "pli-tv-bu-vb-pc16:2.3.6_0": "ādikammikassāti.",
  "pli-tv-bu-vb-pc16:2.3.7_0": "Anupakhajjasikkhāpadaṁ niṭṭhitaṁ chaṭṭhaṁ."
}