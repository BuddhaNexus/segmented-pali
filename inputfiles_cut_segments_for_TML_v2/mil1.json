{
  "mil1:0.1_0": "Milindapañha",
  "mil1:0.2_0": "1. Ārambhakathā",
  "mil1:1.1_0": "Namo tassa Bhagavato Arahato Sammāsambuddhassa.",
  "mil1:2.1_0": "Milindo nāma so rājā,",
  "mil1:2.2_0": "sāgalāyaṁ puruttame;",
  "mil1:2.3_0": "Upagañchi nāgasenaṁ,",
  "mil1:2.4_0": "gaṅgā ca yathā sāgaraṁ.",
  "mil1:3.1_0": "Āsajja rājā citrakathiṁ,",
  "mil1:3.2_0": "ukkādhāraṁ tamonudaṁ;",
  "mil1:3.3_0": "Apucchi nipuṇe pañhe,",
  "mil1:3.4_0": "ṭhānāṭṭhānagate puthū.",
  "mil1:4.1_0": "Pucchā visajjanā ceva,",
  "mil1:4.2_0": "gambhīratthūpanissitā;",
  "mil1:4.3_0": "Hadayaṅgamā kaṇṇasukhā,",
  "mil1:4.4_0": "abbhutā lomahaṁsanā.",
  "mil1:5.1_0": "Abhidhammavinayogāḷhā,",
  "mil1:5.2_0": "suttajālasamattitā;",
  "mil1:5.3_0": "Nāgasenakathā citrā,",
  "mil1:5.4_0": "opammehi nayehi ca.",
  "mil1:6.1_0": "Tattha ñāṇaṁ paṇidhāya,",
  "mil1:6.2_0": "hāsayitvāna mānasaṁ;",
  "mil1:6.3_0": "Suṇātha nipuṇe pañhe,",
  "mil1:6.4_0": "kaṅkhāṭṭhānavidālaneti.",
  "mil1:7.1_0": "Taṁ yathānusūyate—",
  "mil1:7.2_0": "atthi yonakānaṁ nānāpuṭabhedanaṁ sāgalaṁ nāma nagaraṁ nadīpabbatasobhitaṁ ramaṇīyabhūmippadesabhāgaṁ ārāmuyyānopavanataḷākapokkharaṇisampannaṁ nadīpabbatavanarāmaṇeyyakaṁ sutavantanimmitaṁ nihatapaccatthikaṁ paccāmittānupapīḷitaṁ vividhavicitradaḷhamaṭṭālakoṭṭhakaṁ varapavaragopuratoraṇaṁ gambhīraparikhāpaṇḍarapākāraparikkhittantepuraṁ.",
  "mil1:7.3_0": "Suvibhattavīthicaccaracatukkasiṅghāṭakaṁ suppasāritānekavidhavarabhaṇḍaparipūritantarāpaṇaṁ vividhadānaggasatasamupasobhitaṁ himagirisikharasaṅkāsavarabhavanasatasahassappaṭimaṇḍitaṁ gajahayarathapattisamākulaṁ abhirūpanaranārigaṇānucaritaṁ ākiṇṇajanamanussaṁ puthukhattiyabrāhmaṇavessasuddaṁ vividhasamaṇabrāhmaṇasabhājanasaṅghaṭitaṁ bahuvidhavijjāvanta naraciranisevitaṁ kāsikakoṭumbarikādinānāvidhavatthāpaṇasampannaṁ suppasāritarucirabahuvidhapupphagandhāpaṇaṁ gandhagandhitaṁ āsīsanīyabahuratanaparipūritaṁ disāmukhasuppasāritāpaṇaṁ siṅgāravāṇijagaṇānucaritaṁ kahāpaṇarajatasuvaṇṇakaṁsapattharaparipūraṁ pajjotamānanidhiniketaṁ pahūtadhanadhaññavittūpakaraṇaṁ paripuṇṇakosakoṭṭhāgāraṁ bahvannapānaṁ bahuvidhakhajjabhojjaleyyapeyyasāyanīyaṁ uttarakurusaṅkāsaṁ sampannasassaṁ āḷakamandā viya devapuraṁ.",
  "mil1:8.1_0": "Ettha ṭhatvā tesaṁ pubbakammaṁ kathetabbaṁ, kathentena ca chadhā vibhajitvā kathetabbaṁ.",
  "mil1:8.2_0": "Seyyathidaṁ—",
  "mil1:8.3_0": "pubbayogo milindapañhaṁ lakkhaṇapañhaṁ meṇḍakapañhaṁ anumānapañhaṁ opammakathāpañhanti.",
  "mil1:9.1_0": "Tattha milindapañho lakkhaṇapañho, vimaticchedanapañhoti duvidho.",
  "mil1:9.2_0": "Meṇḍakapañhopi mahāvaggo, yogikathāpañhoti duvidho."
}