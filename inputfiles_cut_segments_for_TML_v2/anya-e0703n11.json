{
  "anya-e0703n11:0_0": "Dvādasama pariccheda",
  "anya-e0703n11:1_0": "Nānādesapasādo",
  "anya-e0703n11:2_0": "1.",
  "anya-e0703n11:3_0": "Thero moggaliputto so, jinasāsana jotako;",
  "anya-e0703n11:4_0": "Niṭṭhāpetvāna saṁgītiṁ, pekkhamāno anāgataṁ.",
  "anya-e0703n11:5_0": "2.",
  "anya-e0703n11:6_0": "Sāsanassa patiṭṭhānaṁ, paccantesu avekkhiya;",
  "anya-e0703n11:7_0": "Pesesi kattike māse, tete there tahiṁ tahiṁ.",
  "anya-e0703n11:8_0": "3.",
  "anya-e0703n11:9_0": "Theraṁ kasmīragandhāraṁ, majjhantikamapesayi;",
  "anya-e0703n11:10_0": "Apesayī mahādeva-ttheraṁ mahisamaṇḍalaṁ.",
  "anya-e0703n11:11_0": "4.",
  "anya-e0703n11:12_0": "Vanavāsiṁ apesayi, theraṁ rakkhitanāmakaṁ;",
  "anya-e0703n11:13_0": "Tathā’parantakaṁ yona-dhammarakkhitanāmakaṁ.",
  "anya-e0703n11:14_0": "5.",
  "anya-e0703n11:15_0": "Mahāraṭṭhaṁ mahādhamma-rakkhitatthera nāmakaṁ;",
  "anya-e0703n11:16_0": "Mahārakkhita theraṁ taṁ, yona lokamapesayi.",
  "anya-e0703n11:17_0": "6.",
  "anya-e0703n11:18_0": "Pesesi majjhimaṁ theraṁ, himavantapadesakaṁ;",
  "anya-e0703n11:19_0": "Suvaṇṇabhūmiṁ there dve, soṇamuttara meva ca.",
  "anya-e0703n11:20_0": "7.",
  "anya-e0703n11:21_0": "Mahāmahindattheraṁ taṁ, thera iṭṭiyamuttiyaṁ;",
  "anya-e0703n11:22_0": "Sambalaṁ bhaddasālañca, sake saddhivihārike.",
  "anya-e0703n11:23_0": "8.",
  "anya-e0703n11:24_0": "Laṁkādīpe manuññamhi, manuññaṁ jinasāsanaṁ;",
  "anya-e0703n11:25_0": "Patiṭṭhāpetha tumhe’ti, pañca there apesayi.",
  "anya-e0703n11:26_0": "9.",
  "anya-e0703n11:27_0": "Tadā kasmīragandhāre, pakkaṁ sassaṁ mahiddhiko;",
  "anya-e0703n11:28_0": "Aravālo nāgarājā, vassaṁ karakasaññitaṁ.",
  "anya-e0703n11:29_0": "10.",
  "anya-e0703n11:30_0": "Vassā petvā samuddasmiṁ, sabbaṁ khipatidāruṇo;",
  "anya-e0703n11:31_0": "Tatra majjhantikatthero, khippaṁ gantvā vihāyasā.",
  "anya-e0703n11:32_0": "11.",
  "anya-e0703n11:33_0": "Aravāladahevāri-piṭṭhe caṅkamanādike;",
  "anya-e0703n11:34_0": "Akāsi disvā taṁnāgā, ruṭṭhārañño nivedayuṁ.",
  "anya-e0703n11:35_0": "12.",
  "anya-e0703n11:36_0": "Nāgarājā’tharuṭṭho so, vividhā bhisikā’kari;",
  "anya-e0703n11:37_0": "Vātā mahantā vāyanti, megho gajjati vassati.",
  "anya-e0703n11:38_0": "13.",
  "anya-e0703n11:39_0": "Phalantya’saniyo vijju, niccharanti tato tato;",
  "anya-e0703n11:40_0": "Mahiruhā pabbatānaṁ, kūṭāni papatanti ca.",
  "anya-e0703n11:41_0": "14.",
  "anya-e0703n11:42_0": "Virūparūpā nāgā ca, bhiṁsāpenti samantato;",
  "anya-e0703n11:43_0": "Sayaṁ dhupāyati jalati, akkosanto anekadhā.",
  "anya-e0703n11:44_0": "15.",
  "anya-e0703n11:45_0": "Sabbaṁ taṁ iddhiyā thero, paṭibāhiya bhiṁsanaṁ;",
  "anya-e0703n11:46_0": "Avoca nāgarājaṁ taṁ, dassento balamuttamaṁ.",
  "anya-e0703n11:47_0": "16.",
  "anya-e0703n11:48_0": "Sadeva kopi ce loko, āgantvā tāsayeyya maṁ;",
  "anya-e0703n11:49_0": "Na me paṭibalo assa, janetuṁ bhayabheravaṁ.",
  "anya-e0703n11:50_0": "17.",
  "anya-e0703n11:51_0": "Sace’pi tvaṁ mahiṁ sabbaṁ, sasamuddaṁ sapabbataṁ;",
  "anya-e0703n11:52_0": "Ukkhipitvā mahānāga, khipeyyāsi mamo’pari.",
  "anya-e0703n11:53_0": "18.",
  "anya-e0703n11:54_0": "Neva me sakkuṇeyyāsi, janetuṁ bhayabheravaṁ;",
  "anya-e0703n11:55_0": "Aññadatthu tave‘va’ssa, vighāto uragādhipa.",
  "anya-e0703n11:56_0": "19.",
  "anya-e0703n11:57_0": "Taṁsutvā nimmadassa’ssa, thero dhammamadesayi;",
  "anya-e0703n11:58_0": "Tato saraṇasīlesu, nāgarājā patiṭṭhahi.",
  "anya-e0703n11:59_0": "20.",
  "anya-e0703n11:60_0": "Tatheva caturāsīti-sahassāni bhujaṅgamā;",
  "anya-e0703n11:61_0": "Himavanteva gandhabbā, yakkhā kumbhaṇḍakā bahū.",
  "anya-e0703n11:62_0": "21.",
  "anya-e0703n11:63_0": "Paṇḍako nāma yakkho tu, saddhiṁhārita yakkhiyā;",
  "anya-e0703n11:64_0": "Pañcasatehi puttehi, phalaṁ pāpuṇi ādikaṁ.",
  "anya-e0703n11:65_0": "22.",
  "anya-e0703n11:66_0": "“Mā”dāni kodhaṁ janiyittha, ito uddhaṁ yathāpure;",
  "anya-e0703n11:67_0": "Sasaghātañca mā’kattha, sukhakāmāhi pāṇino.",
  "anya-e0703n11:68_0": "23.",
  "anya-e0703n11:69_0": "Karotha mettaṁ sattesu, vasantu manujā sukhaṁ;",
  "anya-e0703n11:70_0": "Iti tenā’nusiṭṭhā te, tatheva paṭipajjisuṁ.",
  "anya-e0703n11:71_0": "24.",
  "anya-e0703n11:72_0": "Tato ratanapallaṅke, theraṁ so uragādhipo;",
  "anya-e0703n11:73_0": "Nisīdāpiya aṭṭhāsi, bījamāno tadantike.",
  "anya-e0703n11:74_0": "25.",
  "anya-e0703n11:75_0": "Tadā kasmīragandhāra-vāsino manujā’gatā;",
  "anya-e0703n11:76_0": "Nāgarājassa pūjatthaṁ, mantvā theraṁ mahiddhikaṁ.",
  "anya-e0703n11:77_0": "26.",
  "anya-e0703n11:78_0": "Theramevā’bhi vādetvā, ekamantaṁ nisīdisuṁ;",
  "anya-e0703n11:79_0": "Tesaṁ dhammamadesesi, thero āsivisopamaṁ.",
  "anya-e0703n11:80_0": "27.",
  "anya-e0703n11:81_0": "Asītiyā sahassānaṁ, dhammābhisamayo ahu;",
  "anya-e0703n11:82_0": "Satasahassa purisā, pabbajuṁ therasantike.",
  "anya-e0703n11:83_0": "28.",
  "anya-e0703n11:84_0": "Tatoppabhupati kasmira-gandhāraṁ te idānipi;",
  "anya-e0703n11:85_0": "Āsuṁ kāsāva pajjotā, vatthuttayaparāyanā.",
  "anya-e0703n11:86_0": "29.",
  "anya-e0703n11:87_0": "Gantvā mahādevatthero, desaṁ mahisamaṇḍalaṁ;",
  "anya-e0703n11:88_0": "Suttantaṁ devadūtaṁ so, kathesi janamajjhago.",
  "anya-e0703n11:89_0": "30.",
  "anya-e0703n11:90_0": "Cattālīsa sahassāni, dhammacakkhuṁ visodhayuṁ;",
  "anya-e0703n11:91_0": "Cattālīsa sahassāni, pabbajiṁsu tadantike.",
  "anya-e0703n11:92_0": "31.",
  "anya-e0703n11:93_0": "Gantvā’tha rakkhitatthero, vanavāsiṁ nabhe ṭhito;",
  "anya-e0703n11:94_0": "Saṁyuttamanamataggaṁ, kathesi janamajjhago.",
  "anya-e0703n11:95_0": "32.",
  "anya-e0703n11:96_0": "Saṭṭhi narasahassānaṁ, dhammābhisamayo ahu;",
  "anya-e0703n11:97_0": "Sattatiṁsa sahassāni, pabbajiṁsu tadantike.",
  "anya-e0703n11:98_0": "33.",
  "anya-e0703n11:99_0": "Vihārānaṁ pañcasataṁ, tasmiṁdese patiṭṭhahi;",
  "anya-e0703n11:100_0": "Patiṭṭhāpesi tatthevaṁ, thero so jinasāsanaṁ.",
  "anya-e0703n11:101_0": "34.",
  "anya-e0703n11:102_0": "Gantvā’parantakaṁ thero, yonako dhammarakkhito;",
  "anya-e0703n11:103_0": "Aggikkhandhopamaṁ suttaṁ, kathetvā janamajjhago.",
  "anya-e0703n11:104_0": "35.",
  "anya-e0703n11:105_0": "Sattatiṁsa sahassāni, pāṇe tattha samāgate;",
  "anya-e0703n11:106_0": "Dhammāmatamapāyesi, dhammā dhammesu kovido.",
  "anya-e0703n11:107_0": "36.",
  "anya-e0703n11:108_0": "Purisānañca sahassañca, itthiyo ca tato’dhikā;",
  "anya-e0703n11:109_0": "Khattiyānaṁ kulāyeva, nikkhamitvāna pabbajuṁ.",
  "anya-e0703n11:110_0": "37.",
  "anya-e0703n11:111_0": "Mahāraṭṭhamisī gantvā, so mahādhammarakkhito;",
  "anya-e0703n11:112_0": "Mahānāradakassapavhaṁ, jātakaṁ kathayī tahiṁ.",
  "anya-e0703n11:113_0": "38.",
  "anya-e0703n11:114_0": "Maggaphalaṁ pāpuṇiṁsu, caturāsīti sahassakā;",
  "anya-e0703n11:115_0": "Terasantu sahassāni, pabbajiṁsu tadantike.",
  "anya-e0703n11:116_0": "39.",
  "anya-e0703n11:117_0": "Gantvāna yonavisayaṁ, so mahādhammarakkhito isi;",
  "anya-e0703n11:118_0": "Kāḷakārāma suttantaṁ, kathesi janamajjhago.",
  "anya-e0703n11:119_0": "40.",
  "anya-e0703n11:120_0": "Pāṇasata sahassāni, sahassāni ca sattati;",
  "anya-e0703n11:121_0": "Maggaphalaṁ pāpuṇiṁsu, dasa sahassāni pabbajuṁ.",
  "anya-e0703n11:122_0": "41.",
  "anya-e0703n11:123_0": "Gantvā catūhi therehi, desesi majjhimo isi;",
  "anya-e0703n11:124_0": "Himavantapadesasmiṁ, dhammacakkapavattanaṁ.",
  "anya-e0703n11:125_0": "42.",
  "anya-e0703n11:126_0": "Maggaphalapāpuṇiṁsu, asītipāṇa koṭiyo;",
  "anya-e0703n11:127_0": "Visuṁ te pañcaraṭṭhāni, pañcatherā pasādayuṁ.",
  "anya-e0703n11:128_0": "43.",
  "anya-e0703n11:129_0": "Purisasatasahassāni, ekekasseva santike;",
  "anya-e0703n11:130_0": "Pabbajiṁsu pasādena, sammāsambuddha sāsane.",
  "anya-e0703n11:131_0": "44.",
  "anya-e0703n11:132_0": "Saddhiṁ uttaratherena, soṇatthero mahiddhiko;",
  "anya-e0703n11:133_0": "Suvaṇṇabhūmiṁ agamā, tasmiṁ tu samaye pana.",
  "anya-e0703n11:134_0": "45.",
  "anya-e0703n11:135_0": "Jāte jāte rājagehe, dārake ruddarakkhasī;",
  "anya-e0703n11:136_0": "Samuddato nikkhamitvā, bhakkhitvā pana gacchati.",
  "anya-e0703n11:137_0": "46.",
  "anya-e0703n11:138_0": "Tasmiṁ khaṇe rājagehe,",
  "anya-e0703n11:139_0": "Jāto hoti kumārako;",
  "anya-e0703n11:140_0": "There manussā passitvā,",
  "anya-e0703n11:141_0": "Rakkhasānaṁ sahāyakā.",
  "anya-e0703n11:142_0": "47.",
  "anya-e0703n11:143_0": "Iti cintiya māretuṁ, sā yuvā upasaṅkamuṁ;",
  "anya-e0703n11:144_0": "“Kimetanti”ca pucchitvā, theraṁ te eva māhute.",
  "anya-e0703n11:145_0": "48.",
  "anya-e0703n11:146_0": "Samaṇā mayaṁ himavantā, na rakkhasi sahāyakā;",
  "anya-e0703n11:147_0": "Rakkhasī sā saparisā, nikkhantā hoti sāgarā.",
  "anya-e0703n11:148_0": "49.",
  "anya-e0703n11:149_0": "Taṁ disvāna mahārāvaṁ, viraviṁsu mahājanā;",
  "anya-e0703n11:150_0": "Diguṇe rakkhase thero, māpayitvā bhayānake.",
  "anya-e0703n11:151_0": "50.",
  "anya-e0703n11:152_0": "Taṁ rakkhasiṁ saparisaṁ, parikkhipi samantato;",
  "anya-e0703n11:153_0": "Idaṁ imehi uddhanti, mantvā bhītā palāyisā.",
  "anya-e0703n11:154_0": "51.",
  "anya-e0703n11:155_0": "Tassa desassa ārakkhaṁ, ṭhapetvāna samantato;",
  "anya-e0703n11:156_0": "Tasmiṁ samāgame thero, brahmajālamadesayi.",
  "anya-e0703n11:157_0": "52.",
  "anya-e0703n11:158_0": "Saraṇesu ca sīlesu, aṭṭhaṁsu bahavo janā;",
  "anya-e0703n11:159_0": "Saṭṭhiyā tu sahassānaṁ, dhammābhisamayo ahu.",
  "anya-e0703n11:160_0": "53.",
  "anya-e0703n11:161_0": "Aḍḍhuḍḍhāni sahassāni, pabbajuṁ kuladārakā;",
  "anya-e0703n11:162_0": "Pabbajiṁsu diyaḍḍhantu, sahassaṁ kuladhītaro.",
  "anya-e0703n11:163_0": "54.",
  "anya-e0703n11:164_0": "Tatoppabhuti sañjāte, rājagehe kumārake;",
  "anya-e0703n11:165_0": "Nāmaṁ kariṁsu rājāno, soṇuttara sanāmake.",
  "anya-e0703n11:166_0": "55.",
  "anya-e0703n11:167_0": "Mahājanassāpi jinassa kaḍḍhanaṁ;",
  "anya-e0703n11:168_0": "Vihāya pattaṁ amataṁ sukhampite;",
  "anya-e0703n11:169_0": "Kariṁsu lokassa hitaṁ tahiṁ tahiṁ;",
  "anya-e0703n11:170_0": "Bhaveyya yo lokahite pamādavāti.",
  "anya-e0703n11:171_0": "Sujanappasāda saṁvegatthāya kate mahāvaṁse",
  "anya-e0703n11:172_0": "Nānādesapasādo nāma dvādasamo paricchedo."
}