{
  "tika-s0301t5:0_0": "5. Bhikkhunīsaṁyuttaṁ",
  "tika-s0301t5:1_0": "1. Āḷavikāsuttavaṇṇanā",
  "tika-s0301t5:2_0": "162.Āḷaviyaṁjātāti āḷaviyaṁ vijāyitvā saṁvaḍḍhamānā.",
  "tika-s0301t5:2_1": "Tenāha “āḷavinagaratoyeva ca nikkhamma pabbajitā”ti.",
  "tika-s0301t5:2_2": "Dhanaṁ samādapetvāti cetiyassa rājā ekaṁ mukhaṁ, rājaputto ekaṁ, amaccānaṁ jeṭṭhako hutvā senāpati ekaṁ, janapadānaṁ jeṭṭhako hutvā seṭṭhi ekanti evaṁ catūsu mukhesu navakamme kayiramāne seṭṭhinā gahitamukhe kamme olīyamāne eko upāsako ariyasāvako pañca sakaṭasatāni yojāpetvā janapadaṁ gantvā “yo yaṁ dātuṁ ussahati hiraññaṁ vā suvaṇṇaṁ vā sattavidharatanaṁ vā haritālaṁ vā manosilaṁ vā, so dhanaṁ detū”ti samādapetvā yathāladdhaṁ paṭhamaṁ kammaṭṭhānaṁ pesetvā “navakammaṁ niṭṭhita”nti sutvā ekakaṁ āgacchantaṁ antarāmagge corā palibundhitvā tato kiñcipi dhanaṁ alabhantā “sace naṁ muñcissāma, anatthaṁ no kareyyā”ti jīvitā voropesuṁ.",
  "tika-s0301t5:2_3": "Anaparādhe ariyasāvake aparādhakā te corā andhā jātā, tasmā taṁ ṭhānaṁ “andhavana”nti paññāyitthāti aṭṭhakathāyaṁ vuttaṁ.",
  "tika-s0301t5:2_4": "Khīṇāsavānaṁ yasmā yattha katthaci cittaviveko hotiyeva upadhivivekassa siddhattā.",
  "tika-s0301t5:2_5": "Tasmā “kāyavivekatthinī”ti vuttaṁ.",
  "tika-s0301t5:3_0": "Nissaraṇanti nibbānaṁ sabbasaṅkhatassa nissaṭattā.",
  "tika-s0301t5:3_1": "Paccavekkhaṇañāṇenāti paccavekkhaṇañāṇena, pageva maggaphalañāṇehīti adhippāyo.",
  "tika-s0301t5:3_2": "Nibbānapadanti nibbānasaṅkhātaṁ dhammakoṭṭhāsaṁ.",
  "tika-s0301t5:3_3": "Vinivijjhanaṭṭhenāti hadayaṁ vinividdhena hadayamhi vijjhitvā dukkhuppādanena khandhānaṁ ete pañca kāmā sattisūlasadisā.",
  "tika-s0301t5:3_4": "Adhikuṭṭanabhaṇḍikāti āghātanaghaṭikā.",
  "tika-s0301t5:4_0": "Āḷavikāsuttavaṇṇanā niṭṭhitā.",
  "tika-s0301t5:5_0": "2. Somāsuttavaṇṇanā",
  "tika-s0301t5:6_0": "163.Ṭhānanti issariyaṭṭhānaṁ visayajjhattaṁ.",
  "tika-s0301t5:6_1": "Duppasahaṁ akampiyabhāvattā.",
  "tika-s0301t5:6_2": "Dvaṅgulapaññāyāti ettha itthiyo hi daharakumārikākālato paṭṭhāya odanapacanavidhiṁ anutiṭṭhantiyo ukkhaliyaṁ udakaṁ tāpetvā taṇḍule pakkhipitvā attano buddhiyā tesaṁ pākakālappamāṇaṁ paricchindituṁ tāni dabbiyā uddharitvāpi vaṇṇasaṇṭhānaggahaṇamattena pakkāpakkabhāvaṁ jānituṁ na sakkonti, kevalaṁ pana dvīhi aṅgulīhi uppīḷitakāle eva jānanti, tasmā dvīhaṅgulikehi dubbalapaññattā “dvaṅgulapaññā”ti vuccanti.",
  "tika-s0301t5:6_3": "Phalasamāpattiñāṇappavattikittanena catūsu saccesu asammohavihāro dīpito hotīti āha “ñāṇamhi vattamānamhīti phalasamāpattiñāṇe pavattamāne”ti.",
  "tika-s0301t5:6_4": "Vipassantassāti asammohapaṭivedhato visesena passantassa khandhapañcakameva saccābhisamayato pubbabhāge vipassantassa.",
  "tika-s0301t5:6_5": "Aññaṁ vāti itthipurisato aññaṁ vā kiñci vatthuṁ.",
  "tika-s0301t5:6_6": "“Ahaṁ asmī”ti mānadiṭṭhigāhataṇhāgāhavasena gahitavatthusmiṁ yevāti āha “ahaṁ asmīti taṇhāmānadiṭṭhivasenā”ti.",
  "tika-s0301t5:7_0": "Somāsuttavaṇṇanā niṭṭhitā.",
  "tika-s0301t5:8_0": "3. Kisāgotamīsuttavaṇṇanā",
  "tika-s0301t5:9_0": "164.",
  "tika-s0301t5:9_1": "“Kisāgotamī”ti ettha kā panāyaṁ kisāgotamī, kissa ayaṁ bhikkhunī hutvā samaṇadhammaṁ matthakaṁ pāpesīti tamatthaṁ vibhāvetuṁ “pubbe kirā”tiādimāraddhaṁ.",
  "tika-s0301t5:9_2": "Aṅgārāvāti addāriṭṭhakavaṇṇaaṅgārā eva jātā.",
  "tika-s0301t5:9_3": "Dārusākanti addhamāsakena dāruṁ sākañca āharissāmīti antarāpaṇe antaravīthiṁ gatā.",
  "tika-s0301t5:10_0": "Siddhatthakanti sāsapaṁ.",
  "tika-s0301t5:10_1": "Sālāyanti anāthasālāyaṁ.",
  "tika-s0301t5:10_2": "Khuraggeyevāti khurasikhe eva, kesorohanakkhaṇe evāti attho.",
  "tika-s0301t5:11_0": "Ekamāsīti ettha ma-kāro padasandhikaro.",
  "tika-s0301t5:11_1": "Saṁhitāvasena ca purimapade vā rassattaṁ.",
  "tika-s0301t5:11_2": "Parapade vā dīghattanti āha “ekā āsī”ti.",
  "tika-s0301t5:11_3": "Bhāvanapuṁsakametaṁ “ekamantaṁ nisīdī”tiādīsu viya.",
  "tika-s0301t5:11_4": "Puttamaraṇaṁ antaṁ atītaṁ idāni puttamaraṇassa abhāvato.",
  "tika-s0301t5:11_5": "Tenevāha “puttamaraṇaṁ nāma natthī”ti.",
  "tika-s0301t5:11_6": "Purisaṁ gavesitunti yathā mayhaṁ purisagavesanā nāma sabbaso natthi, tathā eva puttagavesanāpi natthi, tasmā me puttamaraṇaṁ etadantaṁ, sabbesu khandhādīsu bhavādīsu ca taṇhānandiyā abhāvakathanena sabbasattesu taṇhā sabbaso visositā, tassāyeva kārakaavijjākkhandho padālitoti attano nikkilesataṁ pavedentī therī sīhanādaṁ nadīti.",
  "tika-s0301t5:12_0": "Kisāgotamīsuttavaṇṇanā niṭṭhitā.",
  "tika-s0301t5:13_0": "4. Vijayāsuttavaṇṇanā",
  "tika-s0301t5:14_0": "165.",
  "tika-s0301t5:14_1": "Pañca aṅgāni etassāti pañcaṅgaṁ, pañcaṅgameva pañcaṅgikaṁ, tena pañcaṅgikena.",
  "tika-s0301t5:14_2": "Ātatantiādīsu ātataṁ nāma cammapariyonaddhesu bheriādīsu ekatalaṁ tūriyaṁ.",
  "tika-s0301t5:14_3": "Vitataṁ nāma ubhayatalaṁ.",
  "tika-s0301t5:14_4": "Ātatavitataṁ nāma tantibaddhavīṇādi.",
  "tika-s0301t5:14_5": "Susiraṁ vaṁsādi.",
  "tika-s0301t5:14_6": "Ghanaṁ sammādi.",
  "tika-s0301t5:14_7": "Tataādivisesopi ātatamevāti “cammapariyonaddhesū”ti visesanaṁ.",
  "tika-s0301t5:14_8": "Ekatalaṁ kumbhathūṇadaddarādi.",
  "tika-s0301t5:14_9": "Ubhayatalaṁ bherimudiṅgādi.",
  "tika-s0301t5:14_10": "Cammapariyonaddhaṁ sesaṁ tantibaddhaṁ sabbaṁ ātatavitataṁ nāma, gomukhīādīnampi ettheva saṅgaho daṭṭhabbo.",
  "tika-s0301t5:14_11": "Vaṁsādīti ādisaddena saṅkhasiṅgānampi saṅgaho.",
  "tika-s0301t5:14_12": "Sammatāḷa-kaṁsatāḷa-silātāḷa-salākatāḷādi sammādi nāma.",
  "tika-s0301t5:14_13": "Tattha sammatāḷaṁ nāma daṇḍamayatāḷaṁ, kaṁsamayatāḷaṁ kaṁsatāḷaṁ, silāyaṁ ayopattena ca tāḷanatāḷaṁ.",
  "tika-s0301t5:14_14": "Sabbe kāmaguṇe.",
  "tika-s0301t5:14_15": "Uggharitapaggharitaṭṭhenāti upari gharaṇena ca vissandanena ca.",
  "tika-s0301t5:14_16": "Evanti “iminā pūtikāyenā”ti.",
  "tika-s0301t5:14_17": "Arūpaṭṭhāyinoti sattādhiṭṭhānenāyaṁ dhammadesanāti āha “sabbatthāti sabbesu rūpārūpabhavesū”ti.",
  "tika-s0301t5:14_18": "Tesaṁ dvinnaṁ rūpārūpabhavānaṁ gahitattā.",
  "tika-s0301t5:14_19": "Bhavabhāvasāmaññato, tadadhiṭṭhānato gahite kāmabhave.",
  "tika-s0301t5:14_20": "Avijjātamo vihato aggamaggena samugghātitattā.",
  "tika-s0301t5:15_0": "Vijayāsuttavaṇṇanā niṭṭhitā.",
  "tika-s0301t5:16_0": "5. Uppalavaṇṇāsuttavaṇṇanā",
  "tika-s0301t5:17_0": "166.Aggatopaṭṭhāyāti sabbaaggato pabhuti yāva mūlā antarāyuttaṁ sammadeva pupphitaṁ sālarukkhaṁ.",
  "tika-s0301t5:17_1": "Vaṇṇadhātusīsena vaṇṇadhātusampannaṁ dutiyaṁ bhikkhuniṁ vadatīti āha “tayā sadisā aññā bhikkhunī natthī”ti.",
  "tika-s0301t5:17_2": "Pakhumasīsena akkhibhaṇḍaṁ vuccatīti āha “pakhumantarikāyanti dvinnaṁ akkhīnaṁ majjhe”ti.",
  "tika-s0301t5:17_3": "Nāsavaṁseti nāsavaṁsamūle.",
  "tika-s0301t5:17_4": "“Na passasī”ti vatvā adassane kāraṇaṁ āha “vasībhūtamhī”ti.",
  "tika-s0301t5:18_0": "Uppalavaṇṇāsuttavaṇṇanā niṭṭhitā.",
  "tika-s0301t5:19_0": "6. Cālāsuttavaṇṇanā",
  "tika-s0301t5:20_0": "167.Idanti idaṁ dassanaṁ.",
  "tika-s0301t5:20_1": "Gāhāpesīti samādāpesi “jātiṁ mā rocā”ti.",
  "tika-s0301t5:20_2": "Aññanti bandhavadhato aññaṁ chedanādiṁ.",
  "tika-s0301t5:20_3": "Nivesesīti pavisāpesi.",
  "tika-s0301t5:21_0": "Cālāsuttavaṇṇanā niṭṭhitā.",
  "tika-s0301t5:22_0": "7. Upacālāsuttavaṇṇanā",
  "tika-s0301t5:23_0": "168.Punappunaṁ…pe… āgacchanti kāraṇassa asamūhatattā. Santāpito kilesasantāpehi. Agatīti avisayo.",
  "tika-s0301t5:24_0": "Upacālāsuttavaṇṇanā niṭṭhitā.",
  "tika-s0301t5:25_0": "8. Sīsupacālāsuttavaṇṇanā",
  "tika-s0301t5:26_0": "169.Samaṇisadisāti samaṇaliṅgassa dhāraṇena samaṇisadisā, kassacipi pāsaṇḍassa aruccanato monamaggassa appaṭipajjanato tava samaṇibhāvaṁ nānupassāmīti adhippāyo.",
  "tika-s0301t5:26_1": "Pāsaṁ ḍentīti pāsaṁ sajjenti, yathā tattha diṭṭhipāse sattānaṁ cittaṁ paṭimukkaṁ hoti, evaṁ sajjentīti attho.",
  "tika-s0301t5:26_2": "Tathābhūtā ca te sattānaṁ citte khittā viya hontīti āha “cittesu diṭṭhipāsaṁ khipantīti attho”ti.",
  "tika-s0301t5:26_3": "Pāse mocetīti diṭṭhipāse sattānaṁ cittasantānato nīharati dhammasudhammatāya.",
  "tika-s0301t5:26_4": "Tasmāti pāsamocanato pāsaṇḍoti na vuccati.",
  "tika-s0301t5:26_5": "“Ito bahiddhāyeva pāsaṇḍā hontī”ti vuttassa atthassa nigamanaṁ.",
  "tika-s0301t5:26_6": "Evañca katvā sabbepi bāhirakasamaye sandhāya cūḷasīhanādasutte “channavuti pāsaṇḍā”ti vuttaṁ.",
  "tika-s0301t5:26_7": "Pasīdantīti diṭṭhipaṅke saṁsārapaṅke ca pakārehi agādhā osīdanti.",
  "tika-s0301t5:27_0": "Abhibhavitvāti sabbasaṁkilesappahānena abhibhuyya atikkamitvā.",
  "tika-s0301t5:27_1": "Ajitoti ajini avijayattā.",
  "tika-s0301t5:27_2": "Sabbāni akusalakammāni kusalakammāni ca khīṇāni etthāti sabbakammakkhayo, arahattaṁ.",
  "tika-s0301t5:27_3": "Upadhayo sammadeva khīyanti etthāti upadhisaṅkhayo, nibbānaṁ.",
  "tika-s0301t5:28_0": "Sīsupacālāsuttavaṇṇanā niṭṭhitā.",
  "tika-s0301t5:29_0": "9. Selāsuttavaṇṇanā",
  "tika-s0301t5:30_0": "170.Kenidaṁpakataṁ bimbanti idaṁ attabhāvasaññitaṁ bimbaṁ brahmā-visaṇupurisa-pajāpatiādīsu kena kataṁ nimmitaṁ nibbattitanti kattabbamohaṁ nāma kātukāmo pucchati.",
  "tika-s0301t5:30_1": "Aghanti aghavatthu.",
  "tika-s0301t5:30_2": "Tenāha “dukkhapatiṭṭhānattā”ti.",
  "tika-s0301t5:30_3": "Hetunirodhenāti taṇhāsaṅkhatassa hetuno anuppādanirodhena.",
  "tika-s0301t5:30_4": "Paccayavekallenāti tadavasiṭṭhakilesābhisaṅkhārādipaccayassa vekallabhāvena, apaccayabhāvūpagamanenāti attho.",
  "tika-s0301t5:31_0": "Selāsuttavaṇṇanā niṭṭhitā.",
  "tika-s0301t5:32_0": "10. Vajirāsuttavaṇṇanā",
  "tika-s0301t5:33_0": "171.Suddhasaṅkhārapuñjeti rūpārūpavibhāge kilesasaṅkhārasamūhe.",
  "tika-s0301t5:33_1": "Paramatthatoti sabhāvena.",
  "tika-s0301t5:33_2": "Yathā na hi sattasaññitasaṅkhārapuñjo nāma paramatthato upalabbhati, evaṁ tabbinimutto nāma koci na upalabbhati avijjamānattā.",
  "tika-s0301t5:33_3": "Vijjamānesūti yathāpaccayasampattiyā labbhamānesu.",
  "tika-s0301t5:33_4": "Tenākārenāti itthipurisādiākārena.",
  "tika-s0301t5:33_5": "Vavatthitesūti paccekaṁ paccayavisesasamuṭṭhitaṁ saṇṭhānavisesaṁ upādāya “puriso hatthī asso”tiādinā abhisaṅgato pavattesu.",
  "tika-s0301t5:33_6": "Sammutīti sattoti vohāro.",
  "tika-s0301t5:33_7": "Tenāha “samaññāmattamevā”ti.",
  "tika-s0301t5:33_8": "Pañcakkhandhadukkhanti pañcakkhandhasaññitaṁ dukkhaṁ.",
  "tika-s0301t5:33_9": "Vuttaṁ hetaṁ bhagavatā “saṁkhittena pañcupādānakkhandhā dukkhā”ti añño neva sambhoti yathāvuttadukkhato aññassa saṅkhatadhammassa abhāvato.",
  "tika-s0301t5:33_10": "Na nirujjhatīti tato aññaṁ na nirujjhati, uppādato hoti nirodhoti.",
  "tika-s0301t5:34_0": "Vajirāsuttavaṇṇanā niṭṭhitā.",
  "tika-s0301t5:35_0": "Sāratthappakāsiniyā saṁyuttanikāya-aṭṭhakathāya",
  "tika-s0301t5:36_0": "Bhikkhunīsaṁyuttavaṇṇanāya līnatthappakāsanā samattā."
}