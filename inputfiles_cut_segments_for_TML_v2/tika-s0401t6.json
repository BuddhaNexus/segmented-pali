{
  "tika-s0401t6:0_0": "6. Accharāsaṅghātavaggavaṇṇanā",
  "tika-s0401t6:1_0": "51.",
  "tika-s0401t6:1_1": "Chaṭṭhassa paṭhame assutavāti ettha “sādhu paññāṇavā naro”tiādīsu atthitāmattassa bodhako vā-saddo.",
  "tika-s0401t6:1_2": "“Sīlavā hoti kalyāṇadhammo”tiādīsu pasaṁsāvisiṭṭhāya atthitāya.",
  "tika-s0401t6:1_3": "“Paññavā hoti udayatthagāminiyā paññāya samannāgato”tiādīsu atisayatthavisiṭṭhāya atthitāya, tasmā yassa pasatthaṁ atisayena vā sutaṁ atthi, so sutavā, saṁkilesaviddhaṁsanasamatthaṁ pariyattidhammassavanaṁ, taṁ sutvā tathattāya paṭipatti ca “sutavā”ti iminā padena pakāsitā.",
  "tika-s0401t6:1_4": "Sotabbayuttaṁ sutvā kattabbanipphattivasena suṇīti vā sutavā, tappaṭikkhepena na sutavāti assutavā.",
  "tika-s0401t6:2_0": "Ayañhi akāro “ahetukā dhammā, abhikkhuko āvāso”tiādīsu taṁsamāyoganivattiyaṁ diṭṭho.",
  "tika-s0401t6:2_1": "“Appaccayā dhammā”ti taṁsambandhibhāvanivattiyaṁ.",
  "tika-s0401t6:2_2": "Paccayuppannañhi paccayasambandhīti apaccayuppannattā ataṁsambandhitā ettha jotitā.",
  "tika-s0401t6:2_3": "“Anidassanā dhammā”ti taṁsabhāvanivattiyaṁ.",
  "tika-s0401t6:2_4": "Nidassanañhi ettha daṭṭhabbatā.",
  "tika-s0401t6:2_5": "Atha vā passatīti nidassanaṁ, cakkhuviññāṇaṁ.",
  "tika-s0401t6:2_6": "Taggahetabbatānivattiyaṁ, tathā “anāsavā dhammā”ti.",
  "tika-s0401t6:2_7": "“Appaṭighā dhammā anārammaṇā dhammā”ti taṁkiccanivattiyaṁ.",
  "tika-s0401t6:2_8": "“Arūpino dhammā acetasikādhammā”ti taṁsabhāvanivattiyaṁ.",
  "tika-s0401t6:2_9": "Tadaññatā hi idha pakāsitā.",
  "tika-s0401t6:2_10": "“Amanusso”ti tabbhāvamattanivattiyaṁ.",
  "tika-s0401t6:2_11": "Manussattamattaṁ natthi, aññaṁ taṁsadisanti.",
  "tika-s0401t6:2_12": "Sadisatā hi ettha sūcitā.",
  "tika-s0401t6:2_13": "“Assamaṇo samaṇapaṭiñño abrahmacārī brahmacāripaṭiñño”ti ca taṁsambhāvanīyaguṇanivattiyaṁ.",
  "tika-s0401t6:2_14": "Garahā hi idha ñāyati.",
  "tika-s0401t6:2_15": "“Kacci bhoto anāmayaṁ anudarā kaññā”ti ca tadanappabhāvanivattiyaṁ.",
  "tika-s0401t6:2_16": "“Anuppannā dhammā”ti taṁsadisabhāvanivattiyaṁ.",
  "tika-s0401t6:2_17": "Atītānañhi uppannapubbattā uppādidhammānañca paccayekadesasiddhiyā āraddhuppādabhāvato kālavinimuttassa ca vijjamānattā uppannānukūlatā, pageva paccuppannānanti tabbidhuratā hettha viññāyati.",
  "tika-s0401t6:2_18": "“Asekkhā dhammā”ti tadapariyosānanivattiyaṁ.",
  "tika-s0401t6:2_19": "Tanniṭṭhānañhettha pakāsitanti evaṁ anekesaṁ atthānaṁ jotako.",
  "tika-s0401t6:2_20": "Idha pana “arūpino dhammā, acetasikā dhammā”tiādīsu viya taṁsabhāvanivattiyaṁ daṭṭhabbo, aññattheti attho.",
  "tika-s0401t6:2_21": "Etenassa sutādiñāṇavirahaṁ dasseti.",
  "tika-s0401t6:2_22": "Tena vuttaṁ –",
  "tika-s0401t6:2_23": "“āgamādhigamābhāvā ñeyyo assutavā itī”ti.",
  "tika-s0401t6:3_0": "Idāni tassatthaṁ vivaranto “yo hī”tiādimāha.",
  "tika-s0401t6:3_1": "Tattha yasmā khandhadhātādikosallenapi upakkilesaupakkiliṭṭhānaṁ jānanahetubhūtaṁ bāhusaccaṁ hoti. Yathāha –",
  "tika-s0401t6:3_2": "“kittāvatā nu kho, bhante, bahussuto hoti?",
  "tika-s0401t6:3_3": "Yato kho, bhikkhu, khandhakusalo hoti.",
  "tika-s0401t6:3_4": "Dhātu…pe…",
  "tika-s0401t6:3_5": "āyatana…pe…",
  "tika-s0401t6:3_6": "paṭiccasamuppādakusalo hoti.",
  "tika-s0401t6:3_7": "Ettāvatā kho, bhikkhu, bahussuto hotī”ti.",
  "tika-s0401t6:3_8": "Tasmā “yassa ca khandhadhātuāyatanapaccayākārasatipaṭṭhānādīsū”tiādi vuttaṁ.",
  "tika-s0401t6:3_9": "Tattha vācuggatakaraṇaṁ uggaho.",
  "tika-s0401t6:3_10": "Atthaparipucchanaṁ puripucchā.",
  "tika-s0401t6:3_11": "Kusalehi saha codanāpariharaṇavasena vinicchayakaraṇaṁ vinicchayo.",
  "tika-s0401t6:3_12": "Ācariye pana payirupāsitvā atthadhammānaṁ āgamanaṁ sutamayañāṇavasena avabujjhanaṁ āgamo.",
  "tika-s0401t6:3_13": "Maggaphalanibbānānaṁ sacchikiriyā adhigamo.",
  "tika-s0401t6:4_0": "Bahūnaṁ nānappakārānaṁ sakkāyadiṭṭhādīnaṁ avihatattā tā janenti, tāhi vā janitāti puthujjanā.",
  "tika-s0401t6:4_1": "Avighātameva vā jana-saddo vadati.",
  "tika-s0401t6:4_2": "Puthu satthārānaṁ mukhullokikāti ettha puthū janā satthupaṭiññā etesanti puthujjanā.",
  "tika-s0401t6:4_3": "Sabbagatīhi avuṭṭhitāti ettha janetabbā, jāyanti vā ettha sattāti janā, gatiyo, tā puthū etesanti puthujjanā.",
  "tika-s0401t6:4_4": "Ito pare jāyanti etehīti janā, abhisaṅkhārādayo, te etesaṁ puthū vijjantīti puthujjanā.",
  "tika-s0401t6:4_5": "Abhisaṅkhārādiattho eva vā jana-saddo daṭṭhabbo.",
  "tika-s0401t6:4_6": "Oghā kāmoghādayo.",
  "tika-s0401t6:4_7": "Rāgaggiādayo santāpā.",
  "tika-s0401t6:4_8": "Te eva sabbepi vā kilesā pariḷāhā.",
  "tika-s0401t6:4_9": "Puthu pañcasu kāmaguṇesu rattāti ettha jāyatīti jano, rāgo gedhoti evamādiko, puthu jano etesanti puthujjanā.",
  "tika-s0401t6:4_10": "Puthūsu janā jātā rattāti evaṁ rāgādiattho eva vā jana-saddo daṭṭhabbo.",
  "tika-s0401t6:5_0": "Rattāti vatthaṁ viya raṅgajātena cittassa vipariṇāmakarena chandarāgena rattā sārattā.",
  "tika-s0401t6:5_1": "Giddhāti abhikaṅkhanasabhāvena abhigijjhanena giddhā gedhaṁ āpannā.",
  "tika-s0401t6:5_2": "Gadhitāti ganthitā viya dummocanīyabhāvena tattha paṭibaddhā.",
  "tika-s0401t6:5_3": "Mucchitāti kilesavasena visaññibhūtā viya anaññakiccā mohamāpannā.",
  "tika-s0401t6:5_4": "Ajjhopannāti anaññasādhāraṇe viya katvā gilitvā pariniṭṭhāpetvā ṭhitā.",
  "tika-s0401t6:5_5": "Laggāti vaṅkakaṇṭake viya āsattā, mahāpalipe yāva nāsikaggā palipannapuriso viya uddharituṁ asakkuṇeyyabhāvena nimuggā.",
  "tika-s0401t6:5_6": "Laggitāti makkaṭālepe ālaggabhāvena sammasito viya makkaṭo pañcannaṁ indriyānaṁ vasena ālaggitā.",
  "tika-s0401t6:5_7": "Palibuddhāti sambaddhā, upaddutā vā.",
  "tika-s0401t6:5_8": "Āvutāti āvaritā.",
  "tika-s0401t6:5_9": "Nivutāti nivāritā.",
  "tika-s0401t6:5_10": "Ovutāti paliguṇṭhitā, pariyonaddhā vā.",
  "tika-s0401t6:5_11": "Pihitāti pidahitā.",
  "tika-s0401t6:5_12": "Paṭicchannāti chāditā.",
  "tika-s0401t6:5_13": "Paṭikujjitāti heṭṭhāmukhajātā.",
  "tika-s0401t6:6_0": "“Assutavā”ti etena avijjandhatā vuttāti āha –",
  "tika-s0401t6:6_1": "“andhaputhujjano vutto”ti.",
  "tika-s0401t6:6_2": "Cittaṭṭhiti cittapariggaho natthīti yāya paṭipattiyā cittassa upakkilesaṁ tato vippamuttiñca yathāsabhāvato jāneyya, sā cittabhāvanā cittaṭṭhiti.",
  "tika-s0401t6:6_3": "Ekārammaṇe suṭṭhu samādhānavasena avaṭṭhitiṁ pādakaṁ katvā pavattitā sampayuttadhammehi nissayārammaṇehi ca saddhiṁ cittassa pariggahasaññitā vipassanābhāvanāpi natthi, yāya vuttamatthaṁ yathāsabhāvato jāneyya.",
  "tika-s0401t6:7_0": "52.",
  "tika-s0401t6:7_1": "Dutiye sutavāti padassa attho anantarasutte vuttoyeva.",
  "tika-s0401t6:7_2": "Ariyasāvakoti ettha catukkaṁ sambhavatīti taṁ dassetuṁ –",
  "tika-s0401t6:7_3": "“atthi ariyo”tiādi āraddhaṁ.",
  "tika-s0401t6:7_4": "Paccekaṁ saccāni buddhavantoti paccekabuddhā.",
  "tika-s0401t6:7_5": "Nanu sabbepi ariyā paccekameva saccāni paṭivijjhanti dhammassa paccattavedanīyabhāvato?",
  "tika-s0401t6:7_6": "Nayidamīdisaṁ paṭivedhaṁ sandhāya vuttaṁ.",
  "tika-s0401t6:7_7": "Yathā pana sāvakā aññesaṁ nissayena saccāni paṭivijjhanti paratoghosena vinā tesaṁ dassanamaggassa anuppajjanato.",
  "tika-s0401t6:7_8": "Yathā ca sammāsambuddhā aññesaṁ nissayabhāvena saccāni abhisambujjhanti, na evamete, ete pana aparaneyyā hutvā aparanāyakabhāvena saccāni paṭivijjhanti.",
  "tika-s0401t6:7_9": "Tena vuttaṁ –",
  "tika-s0401t6:7_10": "“paccekaṁ saccāni buddhavantoti paccekabuddhā”ti.",
  "tika-s0401t6:8_0": "Atthi sāvako na ariyoti ettha pothujjanikāya saddhāya ratanattaye abhippasanno saddhopi gahito eva.",
  "tika-s0401t6:8_1": "Gihī anāgataphaloti idaṁ pana nidassanamattaṁ daṭṭhabbaṁ.",
  "tika-s0401t6:8_2": "Yathāvuttapuggalo hi saraṇagamanato paṭṭhāya sotāpattiphalasacchikiriyāya paṭipannoicceva vattabbataṁ labhati.",
  "tika-s0401t6:8_3": "Svāyamattho dakkhiṇāvisuddhisuttena dīpetabbo.",
  "tika-s0401t6:8_4": "Sutavāti ettha vuttaattho nāma attahitaparahitappaṭipatti, tassa vasena sutasampanno.",
  "tika-s0401t6:8_5": "Yaṁ sandhāya vuttaṁ –",
  "tika-s0401t6:8_6": "“so ca hoti sutena upapanno, appampi ce sahitaṁ bhāsamāno”ti ca ādi.",
  "tika-s0401t6:8_7": "Ariyasāvakoti veditabboti ariyassa bhagavato dhammassavanakicce yuttappayuttabhāvato vuttaṁ.",
  "tika-s0401t6:8_8": "Upakkilesehi vippamutti anupakkiliṭṭhatā, tassā yathāsabhāvajānanaṁ daḷhatarāya eva cittabhāvanāya sati hoti, na aññathāti “balavavipassanā kathitā”ti vuttaṁ.",
  "tika-s0401t6:9_0": "53.",
  "tika-s0401t6:9_1": "Tatiye aggikkhandhopamasuttantaaṭṭhuppattiyanti aggikkhandhopamasutte desanāaṭṭhuppattiyaṁ.",
  "tika-s0401t6:9_2": "Taṁdesanāhetukañhi ekaccānaṁ bhikkhūnaṁ micchāpaṭipattiṁ nimittaṁ katvā bhagavā imaṁ suttaṁ desesi.",
  "tika-s0401t6:9_3": "Avijahitameva hoti sabbakālaṁ suppatiṭṭhitasatisampajaññattā.",
  "tika-s0401t6:9_4": "Yasmā buddhānaṁ rūpakāyo bāhirabbhantarehi malehi anupakkiliṭṭho sudhotajātimaṇisadiso, tasmā vuttaṁ –",
  "tika-s0401t6:9_5": "“upaṭṭhākānuggahatthaṁ sarīraphāsukatthañcā”ti.",
  "tika-s0401t6:9_6": "Vītināmetvāti phalasamāpattīhi vītināmetvā.",
  "tika-s0401t6:9_7": "Kālaparicchedavasena vivittāsane vītināmanaṁ vivekaninnatāya ceva paresaṁ diṭṭhānugatiāpajjanatthañca.",
  "tika-s0401t6:9_8": "Nivāsetvāti vihāranivāsanaparivattanavasena nivāsetvā.",
  "tika-s0401t6:9_9": "Kadāci ekakassa, kadāci bhikkhusaṅghaparivutassa, kadāci pakatiyā, kadāci pāṭihāriyehi vattamānehi ca gāmappaveso tathā tathā vinetabbapuggalavasena.",
  "tika-s0401t6:9_10": "Upasaṁharitvāti himavantādīsu pupphitarukkhādito ānetvā.",
  "tika-s0401t6:9_11": "Oṇatuṇṇatāya bhūmiyā satthu padanikkhepasamaye samabhāvāpatti, sukhasamphassavikasitapadumasampaṭicchanañca suppatiṭṭhitapādatāya nissandaphalaṁ, na iddhinimmānaṁ.",
  "tika-s0401t6:9_12": "Nidassanamattañcetaṁ sakkharākaṭhalakaṇṭakasaṅkukalalādiapagamo sucibhāvāpattīti evamādīnampi tadā labbhanato.",
  "tika-s0401t6:10_0": "Indakhīlassa anto ṭhapitamatteti idaṁ yāvadeva veneyyajanavinayatthāya satthu pāṭihāriyaṁ pavattanti katvā vuttaṁ.",
  "tika-s0401t6:10_1": "Dakkhiṇapādeti idaṁ buddhānaṁ sabbapadakkhiṇatāya.",
  "tika-s0401t6:10_2": "“Chabbaṇṇarasmiyo”ti vatvāpi “suvaṇṇarasapiñjarāni viyā”ti idaṁ buddhānaṁ sarīre pītābhāya yebhuyyatāya vuttaṁ.",
  "tika-s0401t6:10_3": "Madhurenākārena saddaṁ karonti daṭṭhabbasārassa diṭṭhatāya.",
  "tika-s0401t6:10_4": "Bheriādīnaṁ pana saddāyanaṁ dhammatāva.",
  "tika-s0401t6:10_5": "Paṭimānentīti “sudullabhaṁ idaṁ ajja amhehi labbhati, ye mayaṁ īdisena paṇītena āhārena bhagavantaṁ upaṭṭhahāmā”ti patītamānasā mānenti pūjenti.",
  "tika-s0401t6:10_6": "Tesaṁ santānāni oloketvāti tesaṁ tathā upaṭṭhākānaṁ puggalānaṁ atīte etarahi ca pavattacittasantānāni oloketvā.",
  "tika-s0401t6:10_7": "Arahatte patiṭṭhahantīti sambandho.",
  "tika-s0401t6:10_8": "Tatthāti vihāre.",
  "tika-s0401t6:10_9": "Gandhamaṇḍalamāḷeti catujjātiyagandhena kataparibhaṇḍe maṇḍalamāḷe.",
  "tika-s0401t6:11_0": "Dullabhā khaṇasampattīti satipi manussattappaṭilābhe patirūpadesavāsaindriyāvekallasaddhāpaṭilābhādayo guṇā dullabhāti attho.",
  "tika-s0401t6:11_1": "Cātumahārājika…pe…",
  "tika-s0401t6:11_2": "vasavattibhavanaṁ gacchantīti idaṁ tattha suññavimānāni sandhāya vuttaṁ.",
  "tika-s0401t6:11_3": "Bhagavā gandhakuṭiṁ pavisitvā pacchābhattaṁ tayo bhāge katvā paṭhamabhāge sace ākaṅkhati, dakkhiṇena passena sīhaseyyaṁ kappeti.",
  "tika-s0401t6:11_4": "Sace ākaṅkhati, buddhāciṇṇaphalasamāpattiṁ samāpajjati.",
  "tika-s0401t6:11_5": "Atha yathākālaparicchedaṁ tato vuṭṭhahitvā dutiyabhāge pacchimayāme tatiyakoṭṭhāse viya lokaṁ voloketi veneyyānaṁ ñāṇaparipākaṁ passituṁ. Tenāha –",
  "tika-s0401t6:11_6": "“sace ākaṅkhatī”tiādi.",
  "tika-s0401t6:12_0": "Kālayuttanti pattakallaṁ, “imissā velāya imassa evaṁ vattabba”nti taṁkālānurūpaṁ.",
  "tika-s0401t6:12_1": "Samayayuttanti tasseva vevacanaṁ, aṭṭhuppattianurūpaṁ vā.",
  "tika-s0401t6:12_2": "Samayayuttanti vā ariyasamayasaṁyuttaṁ.",
  "tika-s0401t6:12_3": "Desakālānurūpameva hi buddhā bhagavanto dhammaṁ desenti, desentā ca ariyasammataṁ paṭiccasamuppādanayaṁ dīpentāva desenti.",
  "tika-s0401t6:12_4": "Atha vā samayayuttanti hetūdāharaṇasahitaṁ.",
  "tika-s0401t6:12_5": "Kālena sāpadesañhi bhagavā dhammaṁ deseti, kālaṁ viditvā parisaṁ uyyojeti, na yāva samandhakārā dhammaṁ deseti.",
  "tika-s0401t6:13_0": "Utuṁ gaṇhāpeti, na pana malaṁ pakkhāletīti adhippāyo.",
  "tika-s0401t6:13_1": "Na hi bhagavato kāye rajojallaṁ upalimpatīti.",
  "tika-s0401t6:13_2": "Tato tatoti attano attano divāṭṭhānādito.",
  "tika-s0401t6:13_3": "Okāsaṁ labhamānāti purebhattapacchābhattapurimayāmesu okāsaṁ alabhitvā idāni majjhimayāme okāsaṁ labhamānā, bhagavatā vā katokāsatāya okāsaṁ labhamānā.",
  "tika-s0401t6:13_4": "Pacchābhattassa tīsu bhāgesu paṭhamabhāge sīhaseyyakappanaṁ ekantikaṁ na hotīti āha –",
  "tika-s0401t6:13_5": "“purebhattato paṭṭhāya nisajjāpīḷitassa sarīrassā”ti.",
  "tika-s0401t6:13_6": "Teneva hi tattha “sace ākaṅkhatī”ti tadā sīhaseyyakappanassa anibaddhatā vibhāvitā.",
  "tika-s0401t6:13_7": "Kilāsubhāvo parissamo.",
  "tika-s0401t6:13_8": "Sīhaseyyaṁ kappeti sarīrassa kilāsubhāvamocanatthanti yojetabbaṁ.",
  "tika-s0401t6:13_9": "Buddhacakkhunā lokaṁ voloketīti idaṁ pacchimayāme bhagavato bahulaṁ āciṇṇavasena vuttaṁ.",
  "tika-s0401t6:13_10": "Appekadā avasiṭṭhabalañāṇehi sabbaññutaññāṇeneva ca bhagavā tamatthaṁ sādhetīti.",
  "tika-s0401t6:14_0": "Imasmiṁyeva kicceti pacchimayāmakicce.",
  "tika-s0401t6:14_1": "Balavatā paccanutāpena saṁvaḍḍhamānena karajakāye mahāpariḷāho uppajjatīti āha –",
  "tika-s0401t6:14_2": "“nāmakāye santatte karajakāyo santatto”ti.",
  "tika-s0401t6:14_3": "Nidhānagatanti sannicitalohitaṁ sandhāya vuttaṁ.",
  "tika-s0401t6:14_4": "Uṇhaṁ lohitaṁ mukhato uggañchīti lohitaṁ uṇhaṁ hutvā mukhato uggañchi.",
  "tika-s0401t6:14_5": "Ṭhānanti bhikkhupaṭiññaṁ.",
  "tika-s0401t6:14_6": "Taṁ pāpaṁ vaḍḍhamānanti bhikkhupaṭiññāya avijahitattā tathā pavaḍḍhamānapāpaṁ.",
  "tika-s0401t6:14_7": "Antimavatthuajjhāpannānampi upāyena pavattiyamāno yonisomanasikāro sātthako hotiyevāti dassento “jātasaṁvegā”tiādimāha.",
  "tika-s0401t6:14_8": "Aho sallekhitanti aho ativiya sallekhena itaṁ pavattaṁ.",
  "tika-s0401t6:14_9": "Kāsāvapajjototi bhikkhūnaṁ bahubhāvato ito cito ca vicarantānaṁ tesaṁ kāsāvajutiyā pajjotito.",
  "tika-s0401t6:14_10": "Isivātaparivātoti sīlakkhandhādīnaṁ nibbānassa ca esanato isīnaṁ bhikkhūnaṁ guṇagandhena ceva guṇagandhavāsitena sarīragandhena ca parito samantato vāyito.",
  "tika-s0401t6:15_0": "Dhammasaṁvego uppajji anāvajjanena pubbe tassa atthassa asaṁviditattā.",
  "tika-s0401t6:15_1": "Dhammasaṁvegoti ca tādise atthe dhammatāvasena uppajjanakaṁ sahottappañāṇaṁ.",
  "tika-s0401t6:15_2": "Assāsaṭṭhānanti cittassāsakāraṇaṁ kammaṭṭhānaṁ.",
  "tika-s0401t6:15_3": "Sabbesaṁ kiccānaṁ pubbabhāgo sabbapubbabhāgo.",
  "tika-s0401t6:15_4": "“Sabbe sattā averā hontū”tiādinā hi cittassa paṭṭhānaṁ upaṭṭhānaṁ hitapharaṇaṁ.",
  "tika-s0401t6:15_5": "Itaraṁ ito thokaṁ mahantanti katvā idaṁ “cūḷaccharāsaṅghātasutta”nti vuttaṁ.",
  "tika-s0401t6:15_6": "Accharāsaṅghāto vuccati aṅguliphoṭanakkhaṇo akkhinimisakālo, yo ekassa akkharassa uccāraṇakkhaṇo. Tenāha –",
  "tika-s0401t6:15_7": "“dve aṅguliyo paharitvā saddakaraṇamatta”nti.",
  "tika-s0401t6:15_8": "Sabbasattānaṁ hitapharaṇacittanti sabbesampi sattānaṁ sammadeva hitesitavasena pavattacittaṁ.",
  "tika-s0401t6:15_9": "Āvajjento āsevatīti hitesitavasena āvajjento.",
  "tika-s0401t6:15_10": "Āvajjanena ābhujantopi āsevati nāma ñāṇavippayuttena.",
  "tika-s0401t6:15_11": "Jānantoti tathā ñāṇamattaṁ uppādentopi.",
  "tika-s0401t6:15_12": "Passantoti tathā ñāṇacakkhunā paccakkhato viya vipassantopi.",
  "tika-s0401t6:15_13": "Paccavekkhantoti tamatthaṁ pati pati avekkhantopi.",
  "tika-s0401t6:15_14": "Saddhāya adhimuccantotiādi pañcannaṁ indriyānaṁ vasena vuttaṁ.",
  "tika-s0401t6:15_15": "Abhiññeyyantiādi catusaccavasena vuttaṁ.",
  "tika-s0401t6:15_16": "Sabbameva cetaṁ vitthārato, sāmaññena āsevanadassanamevāti idhādhippetameva āsevanatthaṁ dassetuṁ –",
  "tika-s0401t6:15_17": "“idha panā”tiādi vuttaṁ.",
  "tika-s0401t6:16_0": "Arittajjhānoti avirahitajjhāno.",
  "tika-s0401t6:16_1": "Atucchajjhānoti jhānena atuccho.",
  "tika-s0401t6:16_2": "Cāgo vā vevacananti āha –",
  "tika-s0401t6:16_3": "“apariccattajjhāno”ti.",
  "tika-s0401t6:16_4": "Viharatīti padassa vibhaṅge āgatanayena atthaṁ dassento “viharatīti iriyatī”tiādimāha.",
  "tika-s0401t6:16_5": "Ayaṁ panettha saddattho –",
  "tika-s0401t6:16_6": "viharatīti ettha vi-saddo vicchedatthajotano.",
  "tika-s0401t6:16_7": "Haratīti neti, pavattetīti attho, vicchinditvā harati viharatīti vuttaṁ hoti.",
  "tika-s0401t6:16_8": "So hi ekaṁ iriyāpathabādhanaṁ aññena iriyāpathena vicchinditvā aparipatantaṁ attabhāvaṁ harati pavatteti, tasmā “viharatī”ti vuccati.",
  "tika-s0401t6:16_9": "Iriyatīti ṭhānanisajjādikiriyaṁ karonto pavattati.",
  "tika-s0401t6:16_10": "Pavattatīti ṭhānādisamaṅgī hutvā pavattati.",
  "tika-s0401t6:16_11": "Pāletīti ekaṁ iriyāpathabādhanaṁ iriyāpathantarehi rakkhanto pāleti.",
  "tika-s0401t6:16_12": "Yapeti yāpetīti tasseva vevacanaṁ.",
  "tika-s0401t6:16_13": "Ekañhi iriyāpathabādhanaṁ aññena iriyāpathena vicchinditvā aparipatantaṁ attabhāvaṁ pālento yapeti yāpetīti vuccati.",
  "tika-s0401t6:16_14": "Caratīti ṭhānanisajjādīsu aññatarasamaṅgī hutvā pavattati.",
  "tika-s0401t6:16_15": "Iminā padenāti “viharatī”ti iminā padena.",
  "tika-s0401t6:17_0": "Iriyāpathavihāroti ettha iriyanaṁ pavattanaṁ iriyā, kāyappayogo kāyikakiriyā.",
  "tika-s0401t6:17_1": "Tassā pavattanūpāyabhāvato iriyāya patho iriyāpatho, ṭhānanisajjādi.",
  "tika-s0401t6:17_2": "Na hi ṭhānanisajjādīhi avatthāhi vinā kiñci kāyikakiriyaṁ pavattetuṁ sakkā.",
  "tika-s0401t6:17_3": "Ṭhānasamaṅgī vā hi kāyena kiñci kareyya, gamanādīsu aññatarasamaṅgī vā.",
  "tika-s0401t6:17_4": "Viharaṇaṁ, viharati etenāti vā vihāro, iriyāpathova vihāro iriyāpathavihāro, so ca atthato ṭhānanisajjādiākārappavatto catusantatirūpappabandho eva.",
  "tika-s0401t6:17_5": "Ovādānusāsanīnaṁ ekānekavārādivisiṭṭhoyeva bhedo, na pana paramatthato tesaṁ nānākaraṇanti dassetuṁ –",
  "tika-s0401t6:17_6": "“paramatthato panā”tiādimāha.",
  "tika-s0401t6:17_7": "Tattha ese eke ekaṭṭhetiādīsu eso eko ekatthotiādinā attho veditabbo.",
  "tika-s0401t6:18_0": "Raṭṭhassa, raṭṭhato vā laddho piṇḍo raṭṭhapiṇḍo. Tenāha –",
  "tika-s0401t6:18_1": "“ñātiparivaṭṭaṁ pahāyā”tiādi.",
  "tika-s0401t6:18_2": "Tattha “amhākamete”ti viññāyantīti ñātī, pitāmahapituputtādivasena parivaṭṭanaṭṭhena parivaṭṭo, ñātiyeva parivaṭṭo ñātiparivaṭṭo.",
  "tika-s0401t6:18_3": "Theyyaparibhogo nāma anarahassa paribhogo.",
  "tika-s0401t6:18_4": "Bhagavatā hi attano sāsane sīlavato paccayā anuññātā, na dussīlassa.",
  "tika-s0401t6:18_5": "Dāyakānampi sīlavato eva pariccāgo, na dussīlassa attano kārānaṁ mahapphalabhāvassa paccāsīsanato.",
  "tika-s0401t6:18_6": "Iti satthārā ananuññātattā dāyakehi ca apariccattattā saṅghamajjhepi nisīditvā paribhuñjantassa dussīlassa paribhogo theyyāya paribhogo theyyaparibhogo.",
  "tika-s0401t6:18_7": "Iṇavasena paribhogo iṇaparibhogo paṭiggāhakato dakkhiṇāvisuddhiyā abhāvato iṇaṁ gahetvā paribhogo viyāti attho.",
  "tika-s0401t6:19_0": "Dātabbaṭṭhena dāyaṁ, taṁ ādiyantīti dāyādā, puttānametaṁ adhivacanaṁ, tesaṁ bhāvo dāyajjaṁ, dāyajjavasena paribhogo dāyajjaparibhogo, puttabhāvena paribhogoti vuttaṁ hoti.",
  "tika-s0401t6:19_1": "Sekkhā hi bhikkhū bhagavato orasaputtā, te pitu santakānaṁ dāyādā hutvā te paccaye paribhuñjanti.",
  "tika-s0401t6:19_2": "Kiṁ pana te bhagavato paccaye paribhuñjanti, udāhu gihīnanti?",
  "tika-s0401t6:19_3": "Gihīhi dinnāpi bhagavatā anuññātattā bhagavato santakā ananuññātesu sabbena sabbaṁ paribhogābhāvato, anuññātesuyeva ca paribhogasambhavato.",
  "tika-s0401t6:19_4": "Dhammadāyādasuttañcettha sādhakaṁ.",
  "tika-s0401t6:20_0": "Vītarāgā eva taṇhāya dāsabyaṁ atītattā sāmino hutvā paribhuñjantīti āha –",
  "tika-s0401t6:20_1": "“khīṇāsavassa paribhogo sāmiparibhogo nāmā”ti.",
  "tika-s0401t6:20_2": "Avītarāgānañhi taṇhāparavasatāya paccayaparibhoge sāmibhāvo natthi, tadabhāvena vītarāgānaṁ tattha sāmibhāvo yathāruciparibhogasambhavato.",
  "tika-s0401t6:20_3": "Tathā hi te paṭikūlampi appaṭikūlākārena, appaṭikūlampi paṭikūlākārena, tadubhayampi vajjetvā ajjhupekkhanākārena paccaye paribhuñjanti, dāyakānañca manorathaṁ pūrenti.",
  "tika-s0401t6:20_4": "Yo panāyaṁ sīlavato paccavekkhitaparibhogo, so iṇaparibhogassa paccanīkattā āṇaṇyaparibhogo nāma hoti.",
  "tika-s0401t6:20_5": "Yathā hi iṇāyiko attano ruciyā icchitaṁ desaṁ gantuṁ na labhati, evaṁ iṇaparibhogayutto lokato nissarituṁ na labhatīti tappaṭipakkhattā sīlavato paccavekkhitaparibhogo “āṇaṇyaparibhogo”ti vuccati, tasmā nippariyāyato catuparibhogavinimutto visuṁyevāyaṁ paribhogoti veditabbo.",
  "tika-s0401t6:20_6": "So idha visuṁ na vutto, dāyajjaparibhogeyeva vā saṅgahaṁ gacchati.",
  "tika-s0401t6:20_7": "Sīlavāpi hi imāya sikkhāya samannāgatattā “sekho”tveva vuccati.",
  "tika-s0401t6:20_8": "Imesu paribhogesu sāmiparibhogo dāyajjaparibhogo ca ariyānaṁ puthujjanānañca vaṭṭati, iṇaparibhogo na vaṭṭati.",
  "tika-s0401t6:20_9": "Theyyaparibhoge kathāyeva natthi.",
  "tika-s0401t6:20_10": "Kathaṁ panettha sāmiparibhogo dāyajjaparibhogo ca puthujjanānaṁ sambhavati?",
  "tika-s0401t6:20_11": "Upacāravasena.",
  "tika-s0401t6:20_12": "Yo hi puthujjanassapi sallekhappaṭipattiyaṁ ṭhitassa paccayagedhaṁ pahāya tattha anupalittena cittena paribhogo, so sāmiparibhogo viya hoti.",
  "tika-s0401t6:20_13": "Sīlavato pana paccavekkhitaparibhogo dāyajjaparibhogo viya hoti dāyakānaṁ manorathassa avirādhanato.",
  "tika-s0401t6:20_14": "Kalyāṇaputhujjanassa paribhoge vattabbameva natthi tassa sekkhasaṅgahato.",
  "tika-s0401t6:20_15": "Sekkhasuttaṁ hetassa atthassa sādhakaṁ.",
  "tika-s0401t6:21_0": "Imassa bhikkhunoti accharāsaṅghātamattampi kālaṁ mettacittaṁ āsevantassa bhikkhuno.",
  "tika-s0401t6:21_1": "Amogho raṭṭhapiṇḍaparibhogoti “ayaṁ pabbajito samaṇo bhikkhūti āmisaṁ dentānaṁ tāya mettāsevanāya attano santāne dosamalassa vā tadekaṭṭhānañca pāpadhammānaṁ pabbājanato vūpasamanato saṁsāre ca bhayassa sammāva ikkhaṇato ajjhāsayassa avisaṁvādanenassa amogho raṭṭhapiṇḍaparibhogo.",
  "tika-s0401t6:21_2": "Mahaṭṭhiyanti mahatthikaṁ mahāpayojanaṁ.",
  "tika-s0401t6:21_3": "Mahapphalanti vipulapphalaṁ.",
  "tika-s0401t6:21_4": "Mahānisaṁsanti mahānissandapphalaṁ.",
  "tika-s0401t6:21_5": "Mahājutikanti mahānubhāvaṁ.",
  "tika-s0401t6:21_6": "Mahāvipphāranti mahāvitthāraṁ.",
  "tika-s0401t6:21_7": "Ettha ca paṭhamaṁ kāraṇaṁ mettāsevanāya tassa bhikkhuno sāmiādibhāvena raṭṭhapiṇḍaparibhogārahatā, dutiyaṁ parehi dinnassa dānassa mahaṭṭhiyabhāvakaraṇaṁ.",
  "tika-s0401t6:21_8": "Ko pana vādoti mettāya āsevanamattampi evaṁmahānubhāvaṁ, ko pana vādo bahulīkāre, ettha vattabbameva natthī”ti attho.",
  "tika-s0401t6:22_0": "54. Catutthe uppādeti vaḍḍhetīti ettha bhāvanāsaddassa uppādanavaḍḍhanatthatā pubbe vuttā eva.",
  "tika-s0401t6:23_0": "55.",
  "tika-s0401t6:23_1": "Pañcame imesu dvīsūti catutthapañcamesu.",
  "tika-s0401t6:23_2": "“Tatiye vuttanayeneva veditabba”nti vatvā tathā veditabbataṁ dassetuṁ –",
  "tika-s0401t6:23_3": "“yo hi āsevatī”tiādi vuttaṁ.",
  "tika-s0401t6:23_4": "Tena āsevanābhāvanāmanasikārānaṁ atthavisesābhāvamāha.",
  "tika-s0401t6:23_5": "Yadi evaṁ suttantassa desanā kathanti āha –",
  "tika-s0401t6:23_6": "“sammāsambuddho panā”tiādi.",
  "tika-s0401t6:23_7": "Yāya dhammadhātuyāti sabbaññutaññāṇamāha.",
  "tika-s0401t6:23_8": "Tena hi dhammānaṁ ākārabhedaṁ ñatvā tadanurūpaṁ ekampi dhammaṁ tathā vibhajitvā bhagavā dasseti.",
  "tika-s0401t6:23_9": "Tīhi koṭṭhāsehīti āsevanābhāvanāmanasikārabhāgehi.",
  "tika-s0401t6:23_10": "Mettā hi sabbavatthuno mettāyanavasena ānītā sevanā āsevanā, tassā vaḍḍhanā bhāvanā, avissajjetvā manasi ṭhapanaṁ manasikāro.",
  "tika-s0401t6:24_0": "56.",
  "tika-s0401t6:24_1": "Chaṭṭhe aniyamitavacanaṁ “ime nāmā”ti niyametvā avuttattā.",
  "tika-s0401t6:24_2": "Niyamitavacanaṁ “akusalā”ti sarūpeneva vuttattā.",
  "tika-s0401t6:24_3": "Asesato pariyādinnā honti appakassapi akusalabhāgassa aggahitassa abhāvato.",
  "tika-s0401t6:24_4": "Akusalaṁ bhajantīti akusalabhāgiyā.",
  "tika-s0401t6:24_5": "Akusalapakkhe bhavāti akusalapakkhikā. Tenāha –",
  "tika-s0401t6:24_6": "“akusalāyevā”tiādi.",
  "tika-s0401t6:24_7": "Paṭhamataraṁ gacchatīti paṭhamataraṁ pavattati, paṭhamo padhāno hutvā vattatīti attho.",
  "tika-s0401t6:24_8": "Ekuppādādivasena hi ekajjhaṁ pavattamānesu catūsu arūpakkhandhesu ayameva paṭhamaṁ uppajjatīti idaṁ natthi, lokuttaramaggesu viya pana paññindriyassa, lokiyadhammesu manindriyassa puretarassa bhāvo sātisayoti “sabbete manopubbaṅgamā”ti vuttaṁ.",
  "tika-s0401t6:24_9": "Tathā hi abhidhammepi “yasmiṁ samaye kāmāvacaraṁ kusalaṁ cittaṁ uppannaṁ hotī”ti cittaṁ pubbaṅgamaṁ jeṭṭhaṁ katvā desanā pavattā.",
  "tika-s0401t6:24_10": "Suttesupi vuttaṁ –",
  "tika-s0401t6:24_11": "“manopubbaṅgamā dhammā, chadvārādhipati rājā”ti. Tenāha –",
  "tika-s0401t6:24_12": "“ete hī”tiādi.",
  "tika-s0401t6:24_13": "Tesaṁ mano uppādakoti ca yadaggena mano sampayuttadhammānaṁ jeṭṭhako hutvā pavattati, tadaggena te attānaṁ anuvattāpento te tathā uppādento nāma hotīti katvā vuttaṁ.",
  "tika-s0401t6:24_14": "Aṭṭhakathāyaṁ pana cittassa jeṭṭhakabhāvameva sandhāya rājagamanaññāyena sahuppattipi paṭhamuppatti viya katvā vuttāti ayamattho dassito.",
  "tika-s0401t6:24_15": "Anvadevāti eteneva cittassa khaṇavasena paṭhamuppattiyā abhāvo dīpitoti daṭṭhabbo.",
  "tika-s0401t6:24_16": "Tenevāha –",
  "tika-s0401t6:24_17": "“ekatoyevāti attho”ti.",
  "tika-s0401t6:25_0": "57.",
  "tika-s0401t6:25_1": "Sattame catubhūmakāpi kusalā dhammā kathitāti “ye keci kusalā dhammā”ti anavasesapariyādānato vuttaṁ.",
  "tika-s0401t6:26_0": "58.",
  "tika-s0401t6:26_1": "Aṭṭhame idanti liṅgavipallāsena niddeso, nipātapadaṁ vā etaṁ “yadida”ntiādīsu viyāti āha –",
  "tika-s0401t6:26_2": "“ayaṁ pamādoti attho”ti.",
  "tika-s0401t6:26_3": "Pamajjanākāroti pamādāpatti.",
  "tika-s0401t6:26_4": "Cittassa vossaggoti imesu ettakesu ṭhānesu satiyā aniggaṇhitvā cittassa vossajjanaṁ sativiraho.",
  "tika-s0401t6:26_5": "Vossaggānuppadānanti vossaggassa anu anu padānaṁ punappunaṁ vissajjanaṁ.",
  "tika-s0401t6:26_6": "Asakkaccakiriyatāti etesaṁ dānādīnaṁ kusaladhammānaṁ pavattane puggalassa vā deyyadhammassa vā asakkaccakiriyā.",
  "tika-s0401t6:26_7": "Satatabhāvo sātaccaṁ, sātaccena kiriyā sātaccakiriyā, sāyeva sātaccakiriyatā, na sātaccakiriyatā asātaccakiriyatā.",
  "tika-s0401t6:26_8": "Anaṭṭhitakiriyatāti aniṭṭhitakiriyatā nirantaraṁ na anuṭṭhitakiriyatā ca.",
  "tika-s0401t6:26_9": "Olīnavuttitāti nirantarakaraṇasaṅkhātassa vipphārassa abhāvena olīnavuttitā.",
  "tika-s0401t6:26_10": "Nikkhittachandatāti kusalakiriyāya vīriyachandassa nikkhittabhāvo.",
  "tika-s0401t6:26_11": "Nikkhittadhuratāti vīriyadhurassa oropanaṁ, osakkitamānasatāti attho.",
  "tika-s0401t6:26_12": "Anadhiṭṭhānanti kusalakaraṇe appatiṭṭhitabhāvo.",
  "tika-s0401t6:26_13": "Ananuyogoti ananuyuñjanaṁ.",
  "tika-s0401t6:26_14": "Kusaladhammesu āsevanādīnaṁ abhāvo anāsevanādayo.",
  "tika-s0401t6:26_15": "Pamādoti sarūpaniddeso.",
  "tika-s0401t6:26_16": "Pamajjanāti ākāraniddeso.",
  "tika-s0401t6:26_17": "Pamajjitattanti bhāvaniddeso.",
  "tika-s0401t6:26_18": "Parihāyantīti iminā pamādassa sāvajjataṁ dasseti.",
  "tika-s0401t6:26_19": "Tayidaṁ lokiyānaṁ vasena, na lokuttarānanti āha –",
  "tika-s0401t6:26_20": "“uppannā…pe…",
  "tika-s0401t6:26_21": "ida”ntiādi.",
  "tika-s0401t6:27_0": "59.",
  "tika-s0401t6:27_1": "Navame na pamajjati etenāti appamādo, pamādassa paṭipakkho satiyā avippavāso.",
  "tika-s0401t6:27_2": "Atthato niccaṁ upaṭṭhitāya satiyā etaṁ nāmaṁ.",
  "tika-s0401t6:27_3": "Pamādo pana satiyā satisampajaññassa vā paṭipakkhabhūto akusalacittuppādo daṭṭhabbo. Tenāha –",
  "tika-s0401t6:27_4": "“pamādassa paṭipakkhavasena vitthārato veditabbo”ti.",
  "tika-s0401t6:28_0": "60.",
  "tika-s0401t6:28_1": "Dasame kucchitaṁ sīdatīti kusīto da-kārassa ta-kāraṁ katvā, tassa bhāvo kosajjaṁ, ālasiyanti attho.",
  "tika-s0401t6:29_0": "Accharāsaṅghātavaggavaṇṇanā niṭṭhitā."
}