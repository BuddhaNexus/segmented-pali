{
  "pli-tv-pvr16:0.1_0": "Parivāra",
  "pli-tv-pvr16:0.2_0": "Kathinabheda",
  "pli-tv-pvr16:0.3_0": "1. Kathinaatthatādi",
  "pli-tv-pvr16:1.1_0": "Kassa kathinaṁ anatthataṁ?",
  "pli-tv-pvr16:1.2_0": "Kassa kathinaṁ atthataṁ?",
  "pli-tv-pvr16:1.3_0": "Kinti kathinaṁ anatthataṁ?",
  "pli-tv-pvr16:1.4_0": "Kinti kathinaṁ atthataṁ?",
  "pli-tv-pvr16:2.1_0": "Kassa kathinaṁ anatthatanti?",
  "pli-tv-pvr16:2.2_0": "Dvinnaṁ puggalānaṁ anatthataṁ hoti kathinaṁ—",
  "pli-tv-pvr16:2.3_0": "anatthārakassa ca ananumodakassa ca.",
  "pli-tv-pvr16:2.4_0": "Imesaṁ dvinnaṁ puggalānaṁ anatthataṁ hoti kathinaṁ.",
  "pli-tv-pvr16:3.1_0": "Kassa kathinaṁ atthatanti?",
  "pli-tv-pvr16:3.2_0": "Dvinnaṁ puggalānaṁ atthataṁ hoti kathinaṁ—",
  "pli-tv-pvr16:3.3_0": "atthārakassa ca anumodakassa ca.",
  "pli-tv-pvr16:3.4_0": "Imesaṁ dvinnaṁ puggalānaṁ atthataṁ hoti kathinaṁ.",
  "pli-tv-pvr16:4.1_0": "Kinti kathinaṁ anatthatanti?",
  "pli-tv-pvr16:4.2_0": "Catuvīsatiyā ākārehi anatthataṁ hoti kathinaṁ,",
  "pli-tv-pvr16:4.3_0": "na ullikhitamattena atthataṁ hoti kathinaṁ,",
  "pli-tv-pvr16:4.4_0": "na dhovanamattena atthataṁ hoti kathinaṁ,",
  "pli-tv-pvr16:4.5_0": "na cīvaravicāraṇamattena atthataṁ hoti kathinaṁ,",
  "pli-tv-pvr16:4.6_0": "na chedanamattena atthataṁ hoti kathinaṁ,",
  "pli-tv-pvr16:4.7_0": "na bandhanamattena atthataṁ hoti kathinaṁ,",
  "pli-tv-pvr16:4.8_0": "na ovaṭṭiyakaraṇamattena atthataṁ hoti kathinaṁ,",
  "pli-tv-pvr16:4.9_0": "na kaṇḍusakaraṇamattena atthataṁ hoti kathinaṁ,",
  "pli-tv-pvr16:4.10_0": "na daḷhīkammakaraṇamattena atthataṁ hoti kathinaṁ,",
  "pli-tv-pvr16:4.11_0": "na anuvātakaraṇamattena atthataṁ hoti kathinaṁ,",
  "pli-tv-pvr16:4.12_0": "na paribhaṇḍakaraṇamattena atthataṁ hoti kathinaṁ,",
  "pli-tv-pvr16:4.13_0": "na ovaddheyyakaraṇamattena atthataṁ hoti kathinaṁ,",
  "pli-tv-pvr16:4.14_0": "na kambalamaddanamattena atthataṁ hoti kathinaṁ,",
  "pli-tv-pvr16:4.15_0": "na nimittakatena atthataṁ hoti kathinaṁ,",
  "pli-tv-pvr16:4.16_0": "na parikathākatena atthataṁ hoti kathinaṁ,",
  "pli-tv-pvr16:4.17_0": "na kukkukatena atthataṁ hoti kathinaṁ,",
  "pli-tv-pvr16:4.18_0": "na sannidhikatena atthataṁ hoti kathinaṁ,",
  "pli-tv-pvr16:4.19_0": "na nissaggiyena atthataṁ hoti kathinaṁ,",
  "pli-tv-pvr16:4.20_0": "na akappakatena atthataṁ hoti kathinaṁ,",
  "pli-tv-pvr16:4.21_0": "na aññatra saṅghāṭiyā atthataṁ hoti kathinaṁ,",
  "pli-tv-pvr16:4.22_0": "na aññatra uttarāsaṅgena atthataṁ hoti kathinaṁ,",
  "pli-tv-pvr16:4.23_0": "na aññatra antaravāsakena atthataṁ hoti kathinaṁ,",
  "pli-tv-pvr16:4.24_0": "na aññatra pañcakena vā atirekapañcakena vā tadaheva sañchinnena samaṇḍalīkatena atthataṁ hoti kathinaṁ,",
  "pli-tv-pvr16:4.25_0": "na aññatra puggalassa atthārā atthataṁ hoti kathinaṁ,",
  "pli-tv-pvr16:4.26_0": "sammā ce atthataṁ hoti kathinaṁ, tañce nissīmaṭṭho anumodati.",
  "pli-tv-pvr16:4.27_0": "Evampi anatthataṁ hoti kathinaṁ.",
  "pli-tv-pvr16:5.1_0": "Nimittakammaṁ nāma nimittaṁ karoti—",
  "pli-tv-pvr16:5.2_0": "“iminā dussena kathinaṁ attharissāmī”ti.",
  "pli-tv-pvr16:5.3_0": "Parikathā nāma parikathaṁ karoti—",
  "pli-tv-pvr16:5.4_0": "“imāya parikathāya kathinadussaṁ nibbattessāmī”ti.",
  "pli-tv-pvr16:5.5_0": "Kukkukataṁ nāma anādiyadānaṁ vuccati.",
  "pli-tv-pvr16:5.6_0": "Sannidhi nāma dve sannidhiyo—",
  "pli-tv-pvr16:5.7_0": "karaṇasannidhi vā nicayasannidhi vā.",
  "pli-tv-pvr16:5.8_0": "Nissaggiyaṁ nāma kayiramāne aruṇaṁ uṭṭhahati.",
  "pli-tv-pvr16:5.9_0": "Imehi catuvīsatiyā ākārehi anatthataṁ hoti kathinaṁ.",
  "pli-tv-pvr16:6.1_0": "Kinti kathinaṁ atthatanti?",
  "pli-tv-pvr16:6.2_0": "Sattarasahi ākārehi atthataṁ hoti kathinaṁ.",
  "pli-tv-pvr16:6.3_0": "Ahatena atthataṁ hoti kathinaṁ, ahatakappena atthataṁ hoti kathinaṁ, pilotikāya atthataṁ hoti kathinaṁ, paṁsukūlena atthataṁ hoti kathinaṁ, pāpaṇikena atthataṁ hoti kathinaṁ, animittakatena atthataṁ hoti kathinaṁ, aparikathākatena atthataṁ hoti kathinaṁ, akukkukatena atthataṁ hoti kathinaṁ, asannidhikatena atthataṁ hoti kathinaṁ, anissaggiyena atthataṁ hoti kathinaṁ, kappakatena atthataṁ hoti kathinaṁ, saṅghāṭiyā atthataṁ hoti kathinaṁ, uttarāsaṅgena atthataṁ hoti kathinaṁ, antaravāsakena atthataṁ hoti kathinaṁ, pañcakena vā atirekapañcakena vā tadaheva sañchinnena samaṇḍalīkatena atthataṁ hoti kathinaṁ, puggalassa atthārā atthataṁ hoti kathinaṁ, sammā ce atthataṁ hoti kathinaṁ, tañce sīmaṭṭho anumodati, evampi atthataṁ hoti kathinaṁ.",
  "pli-tv-pvr16:6.4_0": "Imehi sattarasahi ākārehi atthataṁ hoti kathinaṁ.",
  "pli-tv-pvr16:7.1_0": "Saha kathinassa atthārā kati dhammā jāyanti?",
  "pli-tv-pvr16:7.2_0": "Saha kathinassa atthārā pannarasa dhammā jāyanti—",
  "pli-tv-pvr16:7.3_0": "aṭṭha mātikā, dve palibodhā, pañcānisaṁsā.",
  "pli-tv-pvr16:7.4_0": "Saha kathinassa atthārā ime pannarasa dhammā jāyanti.",
  "pli-tv-pvr16:8.0_0": "2. Kathinaanantarapaccayādi",
  "pli-tv-pvr16:8.1_0": "Payogassa katame dhammā anantarapaccayena paccayo, samanantarapaccayena paccayo, nissayapaccayena paccayo, upanissayapaccayena paccayo, purejātapaccayena paccayo, pacchājātapaccayena paccayo, sahajātapaccayena paccayo?",
  "pli-tv-pvr16:8.2_0": "Pubbakaraṇassa katame dhammā anantarapaccayena paccayo …pe…",
  "pli-tv-pvr16:8.3_0": "paccuddhārassa katame dhammā …",
  "pli-tv-pvr16:8.4_0": "adhiṭṭhānassa katame dhammā …",
  "pli-tv-pvr16:8.5_0": "atthārassa katame dhammā …",
  "pli-tv-pvr16:8.6_0": "mātikānañca palibodhānañca katame dhammā …",
  "pli-tv-pvr16:8.7_0": "vatthussa katame dhammā anantarapaccayena paccayo, samanantarapaccayena paccayo, nissayapaccayena paccayo, upanissayapaccayena paccayo, purejātapaccayena paccayo, pacchājātapaccayena paccayo, sahajātapaccayena paccayo?",
  "pli-tv-pvr16:9.1_0": "Pubbakaraṇaṁ payogassa anantarapaccayena paccayo, samanantarapaccayena paccayo, nissayapaccayena paccayo, upanissayapaccayena paccayo.",
  "pli-tv-pvr16:9.2_0": "Payogo pubbakaraṇassa purejātapaccayena paccayo.",
  "pli-tv-pvr16:9.3_0": "Pubbakaraṇaṁ payogassa pacchājātapaccayena paccayo.",
  "pli-tv-pvr16:9.4_0": "Pannarasa dhammā sahajātapaccayena paccayo.",
  "pli-tv-pvr16:9.5_0": "Paccuddhāro pubbakaraṇassa anantarapaccayena paccayo, samanantarapaccayena paccayo, nissayapaccayena paccayo, upanissayapaccayena paccayo.",
  "pli-tv-pvr16:9.6_0": "Pubbakaraṇaṁ paccuddhārassa purejātapaccayena paccayo.",
  "pli-tv-pvr16:9.7_0": "Paccuddhāro pubbakaraṇassa pacchājātapaccayena paccayo.",
  "pli-tv-pvr16:9.8_0": "Pannarasa dhammā sahajātapaccayena paccayo.",
  "pli-tv-pvr16:9.9_0": "Adhiṭṭhānaṁ paccuddhārassa anantarapaccayena paccayo, samanantarapaccayena paccayo, nissayapaccayena paccayo, upanissayapaccayena paccayo.",
  "pli-tv-pvr16:9.10_0": "Paccuddhāro adhiṭṭhānassa purejātapaccayena paccayo.",
  "pli-tv-pvr16:9.11_0": "Adhiṭṭhānaṁ paccuddhārassa pacchājātapaccayena paccayo.",
  "pli-tv-pvr16:9.12_0": "Pannarasa dhammā sahajātapaccayena paccayo.",
  "pli-tv-pvr16:9.13_0": "Atthāro adhiṭṭhānassa anantarapaccayena paccayo, samanantarapaccayena paccayo, nissayapaccayena paccayo, upanissayapaccayena paccayo.",
  "pli-tv-pvr16:9.14_0": "Adhiṭṭhānaṁ atthārassa purejātapaccayena paccayo.",
  "pli-tv-pvr16:9.15_0": "Atthāro adhiṭṭhānassa pacchājātapaccayena paccayo.",
  "pli-tv-pvr16:9.16_0": "Pannarasa dhammā sahajātapaccayena paccayo.",
  "pli-tv-pvr16:9.17_0": "Mātikā ca palibodhā ca atthārassa anantarapaccayena paccayo, samanantarapaccayena paccayo, nissayapaccayena paccayo, upanissayapaccayena paccayo.",
  "pli-tv-pvr16:9.18_0": "Atthāro mātikānañca palibodhānañca purejātapaccayena paccayo.",
  "pli-tv-pvr16:9.19_0": "Mātikā ca palibodhā ca atthārassa pacchājātapaccayena paccayo.",
  "pli-tv-pvr16:9.20_0": "Pannarasa dhammā sahajātapaccayena paccayo.",
  "pli-tv-pvr16:9.21_0": "Āsā ca anāsā ca vatthussa anantarapaccayena paccayo, samanantarapaccayena paccayo, nissayapaccayena paccayo, upanissayapaccayena paccayo.",
  "pli-tv-pvr16:9.22_0": "Vatthu āsānañca anāsānañca purejātapaccayena paccayo.",
  "pli-tv-pvr16:9.23_0": "Āsā ca anāsā ca vatthussa pacchājātapaccayena paccayo.",
  "pli-tv-pvr16:9.24_0": "Pannarasa dhammā sahajātapaccayena paccayo.",
  "pli-tv-pvr16:10.0_0": "3. Pubbakaraṇanidānādivibhāga",
  "pli-tv-pvr16:10.1_0": "Pubbakaraṇaṁ kiṁnidānaṁ, kiṁsamudayaṁ, kiṁjātikaṁ, kiṁpabhavaṁ, kiṁsambhāraṁ, kiṁsamuṭṭhānaṁ?",
  "pli-tv-pvr16:10.2_0": "Paccuddhāro kiṁnidāno, kiṁsamudayo, kiṁjātiko, kiṁpabhavo, kiṁsambhāro, kiṁsamuṭṭhāno?",
  "pli-tv-pvr16:10.3_0": "Adhiṭṭhānaṁ kiṁnidānaṁ, kiṁsamudayaṁ, kiṁjātikaṁ, kiṁpabhavaṁ, kiṁsambhāraṁ, kiṁsamuṭṭhānaṁ?",
  "pli-tv-pvr16:10.4_0": "Atthāro kiṁnidāno, kiṁsamudayo, kiṁjātiko, kiṁpabhavo, kiṁsambhāro, kiṁsamuṭṭhāno?",
  "pli-tv-pvr16:10.5_0": "Mātikā ca palibodhā ca kiṁnidānā, kiṁsamudayā, kiṁjātikā, kiṁpabhavā, kiṁsambhārā kiṁsamuṭṭhānā?",
  "pli-tv-pvr16:10.6_0": "Āsā ca anāsā ca kiṁnidānā, kiṁsamudayā, kiṁjātikā, kiṁpabhavā, kiṁsambhārā, kiṁsamuṭṭhānā?",
  "pli-tv-pvr16:11.1_0": "Pubbakaraṇaṁ payoganidānaṁ, payogasamudayaṁ, payogajātikaṁ, payogapabhavaṁ, payogasambhāraṁ, payogasamuṭṭhānaṁ.",
  "pli-tv-pvr16:11.2_0": "Paccuddhāro pubbakaraṇanidāno, pubbakaraṇasamudayo, pubbakaraṇajātiko, pubbakaraṇapabhavo, pubbakaraṇasambhāro, pubbakaraṇasamuṭṭhāno.",
  "pli-tv-pvr16:11.3_0": "Adhiṭṭhānaṁ paccuddhāranidānaṁ, paccuddhārasamudayaṁ, paccuddhārajātikaṁ, paccuddhārapabhavaṁ, paccuddhārasambhāraṁ, paccuddhārasamuṭṭhānaṁ.",
  "pli-tv-pvr16:11.4_0": "Atthāro adhiṭṭhānanidāno, adhiṭṭhānasamudayo, adhiṭṭhānajātiko, adhiṭṭhānapabhavo, adhiṭṭhānasambhāro, adhiṭṭhānasamuṭṭhāno.",
  "pli-tv-pvr16:11.5_0": "Mātikā ca palibodhā ca atthāranidānā, atthārasamudayā, atthārajātikā, atthārapabhavā, atthārasambhārā, atthārasamuṭṭhānā.",
  "pli-tv-pvr16:11.6_0": "Āsā ca anāsā ca vatthunidānā, vatthusamudayā, vatthujātikā, vatthupabhavā, vatthusambhārā, vatthusamuṭṭhānā.",
  "pli-tv-pvr16:12.1_0": "Payogo kiṁnidāno, kiṁsamudayo, kiṁjātiko, kiṁpabhavo, kiṁsambhāro, kiṁsamuṭṭhāno,",
  "pli-tv-pvr16:12.2_0": "pubbakaraṇaṁ …pe…",
  "pli-tv-pvr16:12.3_0": "paccuddhāro …",
  "pli-tv-pvr16:12.4_0": "adhiṭṭhānaṁ …",
  "pli-tv-pvr16:12.5_0": "atthāro …",
  "pli-tv-pvr16:12.6_0": "mātikā ca palibodhā ca …",
  "pli-tv-pvr16:12.7_0": "vatthu …",
  "pli-tv-pvr16:12.8_0": "āsā ca anāsā ca kiṁnidānā, kiṁsamudayā, kiṁjātikā, kiṁpabhavā, kiṁsambhārā, kiṁsamuṭṭhānā?",
  "pli-tv-pvr16:13.1_0": "Payogo hetunidāno, hetusamudayo, hetujātiko, hetupabhavo, hetusambhāro, hetusamuṭṭhāno.",
  "pli-tv-pvr16:13.2_0": "Pubbakaraṇaṁ …pe…",
  "pli-tv-pvr16:13.3_0": "paccuddhāro …",
  "pli-tv-pvr16:13.4_0": "adhiṭṭhānaṁ …",
  "pli-tv-pvr16:13.5_0": "atthāro …",
  "pli-tv-pvr16:13.6_0": "mātikā ca palibodhā ca …",
  "pli-tv-pvr16:13.7_0": "vatthu …",
  "pli-tv-pvr16:13.8_0": "āsā ca anāsā ca hetunidānā, hetusamudayā, hetujātikā, hetupabhavā, hetusambhārā, hetusamuṭṭhānā.",
  "pli-tv-pvr16:14.1_0": "Payogo kiṁnidāno, kiṁsamudayo, kiṁjātiko, kiṁpabhavo, kiṁsambhāro, kiṁsamuṭṭhāno?",
  "pli-tv-pvr16:14.2_0": "Pubbakaraṇaṁ …pe…",
  "pli-tv-pvr16:14.3_0": "paccuddhāro …",
  "pli-tv-pvr16:14.4_0": "adhiṭṭhānaṁ …",
  "pli-tv-pvr16:14.5_0": "atthāro …",
  "pli-tv-pvr16:14.6_0": "mātikā ca palibodhā ca …",
  "pli-tv-pvr16:14.7_0": "vatthu …",
  "pli-tv-pvr16:14.8_0": "āsā ca anāsā ca kiṁnidānā, kiṁsamudayā, kiṁjātikā, kiṁpabhavā, kiṁsambhārā, kiṁsamuṭṭhānā?",
  "pli-tv-pvr16:15.1_0": "Payogo paccayanidāno, paccayasamudayo, paccayajātiko, paccayapabhavo, paccayasambhāro, paccayasamuṭṭhāno.",
  "pli-tv-pvr16:15.2_0": "Pubbakaraṇaṁ …pe…",
  "pli-tv-pvr16:15.3_0": "paccuddhāro …",
  "pli-tv-pvr16:15.4_0": "adhiṭṭhānaṁ …",
  "pli-tv-pvr16:15.5_0": "atthāro …",
  "pli-tv-pvr16:15.6_0": "mātikā ca palibodhā ca …",
  "pli-tv-pvr16:15.7_0": "vatthu …",
  "pli-tv-pvr16:15.8_0": "āsā ca anāsā ca paccayanidānā, paccayasamudayā, paccayajātikā, paccayapabhavā, paccayasambhārā, paccayasamuṭṭhānā.",
  "pli-tv-pvr16:16.1_0": "Pubbakaraṇaṁ katihi dhammehi saṅgahitaṁ?",
  "pli-tv-pvr16:16.2_0": "Pubbakaraṇaṁ sattahi dhammehi saṅgahitaṁ.",
  "pli-tv-pvr16:16.3_0": "Dhovanena, vicāraṇena, chedanena, bandhanena, sibbanena, rajanena, kappakaraṇena—",
  "pli-tv-pvr16:16.4_0": "pubbakaraṇaṁ imehi sattahi dhammehi saṅgahitaṁ.",
  "pli-tv-pvr16:17.1_0": "Paccuddhāro katihi dhammehi saṅgahito?",
  "pli-tv-pvr16:17.2_0": "Paccuddhāro tīhi dhammehi saṅgahito—",
  "pli-tv-pvr16:17.3_0": "saṅghāṭiyā, uttarāsaṅgena, antaravāsakena.",
  "pli-tv-pvr16:18.1_0": "Adhiṭṭhānaṁ katihi dhammehi saṅgahitaṁ?",
  "pli-tv-pvr16:18.2_0": "Adhiṭṭhānaṁ tīhi dhammehi saṅgahitaṁ—",
  "pli-tv-pvr16:18.3_0": "saṅghāṭiyā, uttarāsaṅgena, antaravāsakena.",
  "pli-tv-pvr16:19.1_0": "Atthāro katihi dhammehi saṅgahito?",
  "pli-tv-pvr16:19.2_0": "Atthāro ekena dhammena saṅgahito—",
  "pli-tv-pvr16:19.3_0": "vacībhedena.",
  "pli-tv-pvr16:20.1_0": "Kathinassa kati mūlāni, kati vatthūni, kati bhūmiyo?",
  "pli-tv-pvr16:20.2_0": "Kathinassa ekaṁ mūlaṁ—",
  "pli-tv-pvr16:20.3_0": "saṅgho;",
  "pli-tv-pvr16:20.4_0": "tīṇi vatthūni—",
  "pli-tv-pvr16:20.5_0": "saṅghāṭi, uttarāsaṅgo, antaravāsako;",
  "pli-tv-pvr16:20.6_0": "cha bhūmiyo—",
  "pli-tv-pvr16:20.7_0": "khomaṁ, kappāsikaṁ, koseyyaṁ, kambalaṁ, sāṇaṁ, bhaṅgaṁ.",
  "pli-tv-pvr16:21.1_0": "Kathinassa ko ādi, kiṁ majjhe, kiṁ pariyosānaṁ?",
  "pli-tv-pvr16:21.2_0": "Kathinassa pubbakaraṇaṁ ādi, kriyā majjhe, atthāro pariyosānaṁ.",
  "pli-tv-pvr16:22.1_0": "Katihaṅgehi samannāgato puggalo abhabbo kathinaṁ attharituṁ?",
  "pli-tv-pvr16:22.2_0": "Katihaṅgehi samannāgato puggalo bhabbo kathinaṁ attharituṁ?",
  "pli-tv-pvr16:22.3_0": "Aṭṭhahaṅgehi samannāgato puggalo abhabbo kathinaṁ attharituṁ.",
  "pli-tv-pvr16:22.4_0": "Aṭṭhahaṅgehi samannāgato puggalo bhabbo kathinaṁ attharituṁ.",
  "pli-tv-pvr16:22.5_0": "Katamehi aṭṭhahaṅgehi samannāgato puggalo abhabbo kathinaṁ attharituṁ?",
  "pli-tv-pvr16:22.6_0": "Pubbakaraṇaṁ na jānāti, paccuddhāraṁ na jānāti, adhiṭṭhānaṁ na jānāti, atthāraṁ na jānāti, mātikaṁ na jānāti, palibodhaṁ na jānāti, uddhāraṁ na jānāti, ānisaṁsaṁ na jānāti—",
  "pli-tv-pvr16:22.7_0": "imehi aṭṭhahaṅgehi samannāgato puggalo abhabbo kathinaṁ attharituṁ.",
  "pli-tv-pvr16:22.8_0": "Katamehi aṭṭhahaṅgehi samannāgato puggalo bhabbo kathinaṁ attharituṁ?",
  "pli-tv-pvr16:22.9_0": "Pubbakaraṇaṁ jānāti, paccuddhāraṁ jānāti, adhiṭṭhānaṁ jānāti, atthāraṁ jānāti, mātikaṁ jānāti, palibodhaṁ jānāti, uddhāraṁ jānāti, ānisaṁsaṁ jānāti—",
  "pli-tv-pvr16:22.10_0": "imehi aṭṭhahaṅgehi samannāgato puggalo bhabbo kathinaṁ attharituṁ.",
  "pli-tv-pvr16:23.1_0": "Katinaṁ puggalānaṁ kathinatthārā na ruhanti?",
  "pli-tv-pvr16:23.2_0": "Katinaṁ puggalānaṁ kathinatthārā ruhanti?",
  "pli-tv-pvr16:23.3_0": "Tiṇṇaṁ puggalānaṁ kathinatthārā na ruhanti.",
  "pli-tv-pvr16:23.4_0": "Tiṇṇaṁ puggalānaṁ kathinatthārā ruhanti.",
  "pli-tv-pvr16:23.5_0": "Katamesaṁ tiṇṇaṁ puggalānaṁ kathinatthārā na ruhanti?",
  "pli-tv-pvr16:23.6_0": "Nissīmaṭṭho anumodati, anumodento na vācaṁ bhindati, vācaṁ bhindanto na paraṁ viññāpeti—",
  "pli-tv-pvr16:23.7_0": "imesaṁ tiṇṇaṁ puggalānaṁ kathinatthārā na ruhanti.",
  "pli-tv-pvr16:23.8_0": "Katamesaṁ tiṇṇaṁ puggalānaṁ kathinatthārā ruhanti?",
  "pli-tv-pvr16:23.9_0": "Sīmaṭṭho anumodati, anumodento vācaṁ bhindati, vācaṁ bhindanto paraṁ viññāpeti—",
  "pli-tv-pvr16:23.10_0": "imesaṁ tiṇṇaṁ puggalānaṁ kathinatthārā ruhanti.",
  "pli-tv-pvr16:24.1_0": "Kati kathinatthārā na ruhanti?",
  "pli-tv-pvr16:24.2_0": "Kati kathinatthārā ruhanti?",
  "pli-tv-pvr16:24.3_0": "Tayo kathinatthārā na ruhanti.",
  "pli-tv-pvr16:24.4_0": "Tayo kathinatthārā ruhanti.",
  "pli-tv-pvr16:24.5_0": "Katame tayo kathinatthārā na ruhanti?",
  "pli-tv-pvr16:24.6_0": "Vatthuvipannañceva hoti, kālavipannañca, karaṇavipannañca—",
  "pli-tv-pvr16:24.7_0": "ime tayo kathinatthārā na ruhanti.",
  "pli-tv-pvr16:24.8_0": "Katame tayo kathinatthārā ruhanti?",
  "pli-tv-pvr16:24.9_0": "Vatthusampannañceva hoti, kālasampannañca, karaṇasampannañca—",
  "pli-tv-pvr16:24.10_0": "ime tayo kathinatthārā ruhanti.",
  "pli-tv-pvr16:25.0_0": "4. Kathinādijānitabbavibhāga",
  "pli-tv-pvr16:25.1_0": "Kathinaṁ jānitabbaṁ, kathinatthāro jānitabbo, kathinassa atthāramāso jānitabbo, kathinassa atthāravipatti jānitabbā, kathinassa atthārasampatti jānitabbā, nimittakammaṁ jānitabbaṁ, parikathā jānitabbā, kukkukataṁ jānitabbaṁ, sannidhi jānitabbā, nissaggiyaṁ jānitabbaṁ.",
  "pli-tv-pvr16:26.1_0": "Kathinaṁ jānitabbanti",
  "pli-tv-pvr16:26.2_0": "tesaññeva dhammānaṁ saṅgaho samavāyo nāmaṁ nāmakammaṁ nāmadheyyaṁ nirutti byañjanaṁ abhilāpo yadidaṁ kathinanti.",
  "pli-tv-pvr16:27.1_0": "Kathinassa atthāramāso jānitabboti",
  "pli-tv-pvr16:27.2_0": "vassānassa pacchimo māso jānitabbo.",
  "pli-tv-pvr16:28.1_0": "Kathinassa atthāravipatti jānitabbāti",
  "pli-tv-pvr16:28.2_0": "catuvīsatiyā ākārehi kathinassa atthāravipatti jānitabbā.",
  "pli-tv-pvr16:29.1_0": "Kathinassa atthārasampatti jānitabbāti",
  "pli-tv-pvr16:29.2_0": "sattarasahi ākārehi kathinassa atthārasampatti jānitabbā.",
  "pli-tv-pvr16:30.1_0": "Nimittakammaṁ jānitabbanti",
  "pli-tv-pvr16:30.2_0": "nimittaṁ karoti iminā dussena kathinaṁ attharissāmīti.",
  "pli-tv-pvr16:31.1_0": "Parikathā jānitabbāti",
  "pli-tv-pvr16:31.2_0": "parikathaṁ karoti imāya parikathāya kathinadussaṁ nibbattessāmīti.",
  "pli-tv-pvr16:32.1_0": "Kukkukataṁ jānitabbanti",
  "pli-tv-pvr16:32.2_0": "anādiyadānaṁ jānitabbaṁ.",
  "pli-tv-pvr16:33.1_0": "Sannidhi jānitabbāti",
  "pli-tv-pvr16:33.2_0": "dve sannidhiyo jānitabbā—karaṇasannidhi vā nicayasannidhi vā.",
  "pli-tv-pvr16:34.1_0": "Nissaggiyaṁ jānitabbanti",
  "pli-tv-pvr16:34.2_0": "kariyamāne aruṇaṁ uṭṭhahati.",
  "pli-tv-pvr16:35.1_0": "Kathinatthāro jānitabboti",
  "pli-tv-pvr16:35.2_0": "sace saṅghassa kathinadussaṁ uppannaṁ hoti, saṅghena kathaṁ paṭipajjitabbaṁ, atthārakena kathaṁ paṭipajjitabbaṁ, anumodakena kathaṁ paṭipajjitabbaṁ.",
  "pli-tv-pvr16:36.1_0": "Saṅghena ñattidutiyena kammena kathinatthārakassa bhikkhuno dātabbaṁ, tena kathinatthārakena bhikkhunā tadaheva dhovitvā vimajjitvā vicāretvā chinditvā sibbetvā rajitvā kappaṁ katvā kathinaṁ attharitabbaṁ.",
  "pli-tv-pvr16:36.2_0": "Sace saṅghāṭiyā kathinaṁ attharitukāmo hoti, porāṇikā saṅghāṭi paccuddharitabbā, navā saṅghāṭi adhiṭṭhātabbā.",
  "pli-tv-pvr16:36.3_0": "Imāya saṅghāṭiyā kathinaṁ attharāmīti vācā bhinditabbā.",
  "pli-tv-pvr16:36.4_0": "Sace uttarāsaṅgena kathinaṁ attharitukāmo hoti, porāṇako uttarāsaṅgo paccuddharitabbo, navo uttarāsaṅgo adhiṭṭhātabbo.",
  "pli-tv-pvr16:36.5_0": "Iminā uttarāsaṅgena kathinaṁ attharāmīti vācā bhinditabbā.",
  "pli-tv-pvr16:36.6_0": "Sace antaravāsakena kathinaṁ attharitukāmo hoti, porāṇako antaravāsako paccuddharitabbo, navo antaravāsako adhiṭṭhātabbo.",
  "pli-tv-pvr16:36.7_0": "Iminā antaravāsakena kathinaṁ attharāmīti vācā bhinditabbā.",
  "pli-tv-pvr16:36.8_0": "Tena kathinatthārakena bhikkhunā saṅghaṁ upasaṅkamitvā ekaṁsaṁ uttarāsaṅgaṁ karitvā añjaliṁ paggahetvā evamassa vacanīyo—",
  "pli-tv-pvr16:36.9_0": "“atthataṁ, bhante, saṅghassa kathinaṁ, dhammiko kathinatthāro, anumodathā”ti.",
  "pli-tv-pvr16:36.10_0": "Tehi anumodakehi bhikkhūhi ekaṁsaṁ uttarāsaṅgaṁ karitvā añjaliṁ paggahetvā evamassa vacanīyo—",
  "pli-tv-pvr16:36.11_0": "“atthataṁ, āvuso, saṅghassa kathinaṁ, dhammiko kathinatthāro, anumodāmā”ti.",
  "pli-tv-pvr16:36.12_0": "Tena kathinatthārakena bhikkhunā sambahule bhikkhū upasaṅkamitvā ekaṁsaṁ uttarāsaṅgaṁ karitvā añjaliṁ paggahetvā evamassu vacanīyā—",
  "pli-tv-pvr16:36.13_0": "“atthataṁ, bhante, saṅghassa kathinaṁ, dhammiko kathinatthāro, anumodathā”ti.",
  "pli-tv-pvr16:36.14_0": "Tehi anumodakehi bhikkhūhi ekaṁsaṁ uttarāsaṅgaṁ karitvā añjaliṁ paggahetvā evamassa vacanīyo—",
  "pli-tv-pvr16:36.15_0": "“atthataṁ, āvuso, saṅghassa kathinaṁ, dhammiko kathinatthāro anumodāmā”ti.",
  "pli-tv-pvr16:36.16_0": "Tena kathinatthārakena bhikkhunā ekaṁ bhikkhuṁ upasaṅkamitvā ekaṁsaṁ uttarāsaṅgaṁ karitvā añjaliṁ paggahetvā evamassa vacanīyo—",
  "pli-tv-pvr16:36.17_0": "“atthataṁ, āvuso, saṅghassa kathinaṁ, dhammiko kathinatthāro, anumodāhī”ti.",
  "pli-tv-pvr16:36.18_0": "Tena anumodakena bhikkhunā ekaṁsaṁ uttarāsaṅgaṁ karitvā añjaliṁ paggahetvā evamassa vacanīyo—",
  "pli-tv-pvr16:36.19_0": "“atthataṁ, āvuso, saṅghassa kathinaṁ, dhammiko kathinatthāro, anumodāmī”ti.",
  "pli-tv-pvr16:37.0_0": "5. Puggalassevakathinatthāra",
  "pli-tv-pvr16:37.1_0": "Saṅgho kathinaṁ attharati, gaṇo kathinaṁ attharati, puggalo kathinaṁ attharatīti?",
  "pli-tv-pvr16:37.2_0": "Na saṅgho kathinaṁ attharati, na gaṇo kathinaṁ attharati, puggalo kathinaṁ attharatīti.",
  "pli-tv-pvr16:37.3_0": "Hañci na saṅgho kathinaṁ attharati, na gaṇo kathinaṁ attharati, puggalo kathinaṁ attharati.",
  "pli-tv-pvr16:37.4_0": "Saṅghassa anatthataṁ hoti kathinaṁ, gaṇassa anatthataṁ hoti kathinaṁ, puggalassa atthataṁ hoti kathinaṁ.",
  "pli-tv-pvr16:37.5_0": "Saṅgho pātimokkhaṁ uddisati gaṇo pātimokkhaṁ uddisati puggalo pātimokkhaṁ uddisatīti?",
  "pli-tv-pvr16:37.6_0": "Na saṅgho pātimokkhaṁ uddisati, na gaṇo pātimokkhaṁ uddisati, puggalo pātimokkhaṁ uddisatīti.",
  "pli-tv-pvr16:37.7_0": "Hañci na saṅgho pātimokkhaṁ uddisati, na gaṇo pātimokkhaṁ uddisati, puggalo pātimokkhaṁ uddisati.",
  "pli-tv-pvr16:37.8_0": "Saṅghassa anuddiṭṭhaṁ hoti pātimokkhaṁ, gaṇassa anuddiṭṭhaṁ hoti pātimokkhaṁ, puggalassa uddiṭṭhaṁ hoti pātimokkhaṁ.",
  "pli-tv-pvr16:37.9_0": "Saṅghassa sāmaggiyā gaṇassa sāmaggiyā puggalassa uddesā saṅghassa uddiṭṭhaṁ hoti pātimokkhaṁ, gaṇassa uddiṭṭhaṁ hoti pātimokkhaṁ, puggalassa uddiṭṭhaṁ hoti pātimokkhaṁ.",
  "pli-tv-pvr16:37.10_0": "Evameva na saṅgho kathinaṁ attharati, na gaṇo kathinaṁ attharati, puggalo kathinaṁ attharati.",
  "pli-tv-pvr16:37.11_0": "Saṅghassa anumodanāya gaṇassa anumodanāya puggalassa atthārā saṅghassa atthataṁ hoti kathinaṁ, gaṇassa atthataṁ hoti kathinaṁ, puggalassa atthataṁ hoti kathinanti.",
  "pli-tv-pvr16:38.0_0": "6. Palibodhapañhābyākaraṇa",
  "pli-tv-pvr16:38.1_0": "Pakkamanantiko kathinuddhāro,",
  "pli-tv-pvr16:38.2_0": "Vutto ādiccabandhunā;",
  "pli-tv-pvr16:38.3_0": "Etañca tāhaṁ pucchāmi,",
  "pli-tv-pvr16:38.4_0": "Katamo palibodho paṭhamaṁ chijjati.",
  "pli-tv-pvr16:39.1_0": "Pakkamanantiko kathinuddhāro,",
  "pli-tv-pvr16:39.2_0": "Vutto ādiccabandhunā;",
  "pli-tv-pvr16:39.3_0": "Etañca tāhaṁ vissajjissaṁ,",
  "pli-tv-pvr16:39.4_0": "Cīvarapalibodho paṭhamaṁ chijjati;",
  "pli-tv-pvr16:39.5_0": "Tassa saha bahisīmagamanā,",
  "pli-tv-pvr16:39.6_0": "Āvāsapalibodho chijjati.",
  "pli-tv-pvr16:40.1_0": "Niṭṭhānantiko kathinuddhāro,",
  "pli-tv-pvr16:40.2_0": "Vutto ādiccabandhunā;",
  "pli-tv-pvr16:40.3_0": "Etañca tāhaṁ pucchāmi,",
  "pli-tv-pvr16:40.4_0": "Katamo palibodho paṭhamaṁ chijjati.",
  "pli-tv-pvr16:41.1_0": "Niṭṭhānantiko kathinuddhāro,",
  "pli-tv-pvr16:41.2_0": "Vutto ādiccabandhunā;",
  "pli-tv-pvr16:41.3_0": "Etañca tāhaṁ vissajjissaṁ,",
  "pli-tv-pvr16:41.4_0": "Āvāsapalibodho paṭhamaṁ chijjati;",
  "pli-tv-pvr16:41.5_0": "Cīvare niṭṭhite cīvarapalibodho chijjati.",
  "pli-tv-pvr16:42.1_0": "Sanniṭṭhānantiko kathinuddhāro,",
  "pli-tv-pvr16:42.2_0": "Vutto ādiccabandhunā;",
  "pli-tv-pvr16:42.3_0": "Etañca tāhaṁ pucchāmi,",
  "pli-tv-pvr16:42.4_0": "Katamo palibodho paṭhamaṁ chijjati.",
  "pli-tv-pvr16:43.1_0": "Sanniṭṭhānantiko kathinuddhāro,",
  "pli-tv-pvr16:43.2_0": "Vutto ādiccabandhunā;",
  "pli-tv-pvr16:43.3_0": "Etañca tāhaṁ vissajjissaṁ,",
  "pli-tv-pvr16:43.4_0": "Dve palibodhā apubbaṁ acarimaṁ chijjanti.",
  "pli-tv-pvr16:44.1_0": "Nāsanantiko kathinuddhāro,",
  "pli-tv-pvr16:44.2_0": "Vutto ādiccabandhunā;",
  "pli-tv-pvr16:44.3_0": "Etañca tāhaṁ pucchāmi,",
  "pli-tv-pvr16:44.4_0": "Katamo palibodho paṭhamaṁ chijjati.",
  "pli-tv-pvr16:45.1_0": "Nāsanantiko kathinuddhāro,",
  "pli-tv-pvr16:45.2_0": "Vutto ādiccabandhunā;",
  "pli-tv-pvr16:45.3_0": "Etañca tāhaṁ vissajjissaṁ,",
  "pli-tv-pvr16:45.4_0": "Āvāsapalibodho paṭhamaṁ chijjati;",
  "pli-tv-pvr16:45.5_0": "Cīvare naṭṭhe cīvarapalibodho chijjati.",
  "pli-tv-pvr16:46.1_0": "Savanantiko kathinuddhāro,",
  "pli-tv-pvr16:46.2_0": "Vutto ādiccabandhunā;",
  "pli-tv-pvr16:46.3_0": "Etañca tāhaṁ pucchāmi,",
  "pli-tv-pvr16:46.4_0": "Katamo palibodho paṭhamaṁ chijjati.",
  "pli-tv-pvr16:47.1_0": "Savanantiko kathinuddhāro,",
  "pli-tv-pvr16:47.2_0": "Vutto ādiccabandhunā;",
  "pli-tv-pvr16:47.3_0": "Etañca tāhaṁ vissajjissaṁ,",
  "pli-tv-pvr16:47.4_0": "Cīvarapalibodho paṭhamaṁ chijjati;",
  "pli-tv-pvr16:47.5_0": "Tassa saha savanena,",
  "pli-tv-pvr16:47.6_0": "Āvāsapalibodho chijjati.",
  "pli-tv-pvr16:48.1_0": "Āsāvacchediko kathinuddhāro,",
  "pli-tv-pvr16:48.2_0": "Vutto ādiccabandhunā;",
  "pli-tv-pvr16:48.3_0": "Etañca tāhaṁ pucchāmi,",
  "pli-tv-pvr16:48.4_0": "Katamo palibodho paṭhamaṁ chijjati.",
  "pli-tv-pvr16:49.1_0": "Āsāvacchediko kathinuddhāro,",
  "pli-tv-pvr16:49.2_0": "Vutto ādiccabandhunā;",
  "pli-tv-pvr16:49.3_0": "Etañca tāhaṁ vissajjissaṁ,",
  "pli-tv-pvr16:49.4_0": "Āvāsapalibodho paṭhamaṁ chijjati;",
  "pli-tv-pvr16:49.5_0": "Cīvarāsāya upacchinnāya cīvarapalibodho chijjati.",
  "pli-tv-pvr16:50.1_0": "Sīmātikkamanantiko kathinuddhāro,",
  "pli-tv-pvr16:50.2_0": "Vutto ādiccabandhunā;",
  "pli-tv-pvr16:50.3_0": "Etañca tāhaṁ pucchāmi,",
  "pli-tv-pvr16:50.4_0": "Katamo palibodho paṭhamaṁ chijjati.",
  "pli-tv-pvr16:51.1_0": "Sīmātikkamanantiko kathinuddhāro,",
  "pli-tv-pvr16:51.2_0": "Vutto ādiccabandhunā;",
  "pli-tv-pvr16:51.3_0": "Etañca tāhaṁ vissajjissaṁ,",
  "pli-tv-pvr16:51.4_0": "Cīvarapalibodho paṭhamaṁ chijjati;",
  "pli-tv-pvr16:51.5_0": "Tassa bahisīme āvāsapalibodho chijjati.",
  "pli-tv-pvr16:52.1_0": "Sahubbhāro kathinuddhāro,",
  "pli-tv-pvr16:52.2_0": "Vutto ādiccabandhunā;",
  "pli-tv-pvr16:52.3_0": "Etañca tāhaṁ pucchāmi,",
  "pli-tv-pvr16:52.4_0": "Katamo palibodho paṭhamaṁ chijjati.",
  "pli-tv-pvr16:53.1_0": "Sahubbhāro kathinuddhāro,",
  "pli-tv-pvr16:53.2_0": "Vutto ādiccabandhunā;",
  "pli-tv-pvr16:53.3_0": "Etañca tāhaṁ vissajjissaṁ,",
  "pli-tv-pvr16:53.4_0": "Dve palibodhā apubbaṁ acarimaṁ chijjantīti.",
  "pli-tv-pvr16:54.1_0": "Kati kathinuddhārā saṅghādhīnā?",
  "pli-tv-pvr16:54.2_0": "Kati kathinuddhārā puggalādhīnā?",
  "pli-tv-pvr16:54.3_0": "Kati kathinuddhārā neva saṅghādhīnā na puggalādhīnā?",
  "pli-tv-pvr16:54.4_0": "Eko kathinuddhāro saṅghādhīno—",
  "pli-tv-pvr16:54.5_0": "antarubbhāro.",
  "pli-tv-pvr16:54.6_0": "Cattāro kathinuddhārā puggalādhīnā—",
  "pli-tv-pvr16:54.7_0": "pakkamanantiko, niṭṭhānantiko, sanniṭṭhānantiko, sīmātikkamanantiko.",
  "pli-tv-pvr16:54.8_0": "Cattāro kathinuddhārā neva saṅghādhīnā na puggalādhīnā—",
  "pli-tv-pvr16:54.9_0": "nāsanantiko, savanantiko, āsāvacchediko, sahubbhāro.",
  "pli-tv-pvr16:54.10_0": "Kati kathinuddhārā antosīmāya uddhariyyanti?",
  "pli-tv-pvr16:54.11_0": "Kati kathinuddhārā bahisīmāya uddhariyyanti?",
  "pli-tv-pvr16:54.12_0": "Kati kathinuddhārā siyā antosīmāya uddhariyyanti siyā bahisīmāya uddhariyyanti?",
  "pli-tv-pvr16:54.13_0": "Dve kathinuddhārā antosīmāya uddhariyyanti—",
  "pli-tv-pvr16:54.14_0": "antarubbhāro, sahubbhāro.",
  "pli-tv-pvr16:54.15_0": "Tayo kathinuddhārā bahisīmāya uddhariyyanti—",
  "pli-tv-pvr16:54.16_0": "pakkamanantiko, savanantiko, sīmātikkamanantiko.",
  "pli-tv-pvr16:54.17_0": "Cattāro kathinuddhārā siyā antosīmāya uddhariyyanti siyā bahisīmāya uddhariyyanti—",
  "pli-tv-pvr16:54.18_0": "niṭṭhānantiko, sanniṭṭhānantiko, nāsanantiko, āsāvacchediko.",
  "pli-tv-pvr16:55.1_0": "Kati kathinuddhārā ekuppādā ekanirodhā?",
  "pli-tv-pvr16:55.2_0": "Kati kathinuddhārā ekuppādā nānānirodhā?",
  "pli-tv-pvr16:55.3_0": "Dve kathinuddhārā ekuppādā ekanirodhā—",
  "pli-tv-pvr16:55.4_0": "antarubbhāro, sahubbhāro.",
  "pli-tv-pvr16:55.5_0": "Avasesā kathinuddhārā ekuppādā nānānirodhāti.",
  "pli-tv-pvr16:56.1_0": "Kathinabhedo niṭṭhito.",
  "pli-tv-pvr16:57.1_0": "Tassuddānaṁ",
  "pli-tv-pvr16:58.1_0": "Kassa kinti pannarasa,",
  "pli-tv-pvr16:58.2_0": "dhammā nidānahetu ca;",
  "pli-tv-pvr16:58.3_0": "Paccayasaṅgahamūlā,",
  "pli-tv-pvr16:58.4_0": "ādi ca atthārapuggalā.",
  "pli-tv-pvr16:59.1_0": "Tiṇṇaṁ tayo jānitabbaṁ,",
  "pli-tv-pvr16:59.2_0": "atthāraṁ uddesena ca;",
  "pli-tv-pvr16:59.3_0": "Palibodhādhinā sīmāya,",
  "pli-tv-pvr16:59.4_0": "uppādanirodhena cāti."
}