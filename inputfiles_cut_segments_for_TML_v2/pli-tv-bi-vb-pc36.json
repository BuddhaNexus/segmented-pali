{
  "pli-tv-bi-vb-pc36:0.1_0": "Theravāda Vinaya",
  "pli-tv-bi-vb-pc36:0.2_0": "Bhikkhunivibhaṅga",
  "pli-tv-bi-vb-pc36:0.3_0": "Pācittiyakaṇḍa",
  "pli-tv-bi-vb-pc36:0.4_0": "Tuvaṭṭavagga",
  "pli-tv-bi-vb-pc36:0.5_0": "36. Saṁsaṭṭhasikkhāpada",
  "pli-tv-bi-vb-pc36:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bi-vb-pc36:1.2_0": "Tena kho pana samayena caṇḍakāḷī bhikkhunī saṁsaṭṭhā viharati gahapatināpi gahapatiputtenapi.",
  "pli-tv-bi-vb-pc36:1.3_0": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-pc36:1.4_0": "“kathañhi nāma ayyā caṇḍakāḷī saṁsaṭṭhā viharissati gahapatināpi gahapatiputtenapī”ti …pe…",
  "pli-tv-bi-vb-pc36:1.5_0": "“saccaṁ kira, bhikkhave, caṇḍakāḷī bhikkhunī saṁsaṭṭhā viharati gahapatināpi gahapatiputtenapī”ti?",
  "pli-tv-bi-vb-pc36:1.6_0": "“Saccaṁ, bhagavā”ti.",
  "pli-tv-bi-vb-pc36:1.7_0": "Vigarahi buddho bhagavā …pe…",
  "pli-tv-bi-vb-pc36:1.8_0": "kathañhi nāma, bhikkhave, caṇḍakāḷī bhikkhunī saṁsaṭṭhā viharissati gahapatināpi gahapatiputtenapi.",
  "pli-tv-bi-vb-pc36:1.9_0": "Netaṁ, bhikkhave, appasannānaṁ vā pasādāya …pe…",
  "pli-tv-bi-vb-pc36:1.10_0": "evañca pana, bhikkhave, bhikkhuniyo imaṁ sikkhāpadaṁ uddisantu—",
  "pli-tv-bi-vb-pc36:1.11.1_0": "“Yā pana bhikkhunī saṁsaṭṭhā vihareyya gahapatinā vā gahapatiputtena vā sā bhikkhunī bhikkhunīhi evamassa vacanīyā—",
  "pli-tv-bi-vb-pc36:1.12_0": "‘māyye, saṁsaṭṭhā vihari gahapatināpi gahapatiputtenapi.",
  "pli-tv-bi-vb-pc36:1.12_1": "Viviccāyye;",
  "pli-tv-bi-vb-pc36:1.12_2": "vivekaññeva bhaginiyā saṅgho vaṇṇetī’ti.",
  "pli-tv-bi-vb-pc36:1.13_0": "Evañca sā bhikkhunī bhikkhunīhi vuccamānā tatheva paggaṇheyya, sā bhikkhunī bhikkhunīhi yāvatatiyaṁ samanubhāsitabbā tassa paṭinissaggāya.",
  "pli-tv-bi-vb-pc36:1.14_0": "Yāvatatiyañce samanubhāsīyamānā taṁ paṭinissajjeyya, iccetaṁ kusalaṁ;",
  "pli-tv-bi-vb-pc36:1.14_1": "no ce paṭinissajjeyya, pācittiyan”ti.",
  "pli-tv-bi-vb-pc36:2.1.1_0": "Yā panāti",
  "pli-tv-bi-vb-pc36:2.1.2_0": "yā yādisā …pe…",
  "pli-tv-bi-vb-pc36:2.1.3_0": "bhikkhunīti",
  "pli-tv-bi-vb-pc36:2.1.4_0": "…pe… ayaṁ imasmiṁ atthe adhippetā bhikkhunīti.",
  "pli-tv-bi-vb-pc36:2.1.5_0": "Saṁsaṭṭhā nāma",
  "pli-tv-bi-vb-pc36:2.1.6_0": "ananulomikena kāyikavācasikena saṁsaṭṭhā.",
  "pli-tv-bi-vb-pc36:2.1.7_0": "Gahapati nāma",
  "pli-tv-bi-vb-pc36:2.1.8_0": "yo koci agāraṁ ajjhāvasati.",
  "pli-tv-bi-vb-pc36:2.1.9_0": "Gahapatiputto nāma",
  "pli-tv-bi-vb-pc36:2.1.10_0": "ye keci puttabhātaro.",
  "pli-tv-bi-vb-pc36:2.1.11_0": "Sā bhikkhunīti",
  "pli-tv-bi-vb-pc36:2.1.12_0": "yā sā saṁsaṭṭhā bhikkhunī.",
  "pli-tv-bi-vb-pc36:2.1.13_0": "Bhikkhunīhīti",
  "pli-tv-bi-vb-pc36:2.1.14_0": "aññāhi bhikkhunīhi. Yā passanti yā suṇanti tāhi vattabbā—",
  "pli-tv-bi-vb-pc36:2.1.15_0": "“māyye, saṁsaṭṭhā vihari gahapatināpi gahapatiputtenapi.",
  "pli-tv-bi-vb-pc36:2.1.16_0": "Viviccāyye;",
  "pli-tv-bi-vb-pc36:2.1.17_0": "vivekaññeva bhaginiyā saṅgho vaṇṇetī”ti.",
  "pli-tv-bi-vb-pc36:2.1.18_0": "Dutiyampi vattabbā.",
  "pli-tv-bi-vb-pc36:2.1.19_0": "Tatiyampi vattabbā.",
  "pli-tv-bi-vb-pc36:2.1.20_0": "Sace paṭinissajjati, iccetaṁ kusalaṁ;",
  "pli-tv-bi-vb-pc36:2.1.21_0": "no ce paṭinissajjati, āpatti dukkaṭassa.",
  "pli-tv-bi-vb-pc36:2.1.22_0": "Sutvā na vadanti, āpatti dukkaṭassa.",
  "pli-tv-bi-vb-pc36:2.1.23_0": "Sā bhikkhunī saṅghamajjhampi ākaḍḍhitvā vattabbā—",
  "pli-tv-bi-vb-pc36:2.1.24_0": "“māyye, saṁsaṭṭhā vihari gahapatināpi gahapatiputtenapi.",
  "pli-tv-bi-vb-pc36:2.1.25_0": "Viviccāyye;",
  "pli-tv-bi-vb-pc36:2.1.26_0": "vivekaññeva bhaginiyā saṅgho vaṇṇetī”ti.",
  "pli-tv-bi-vb-pc36:2.1.27_0": "Dutiyampi vattabbā.",
  "pli-tv-bi-vb-pc36:2.1.28_0": "Tatiyampi vattabbā.",
  "pli-tv-bi-vb-pc36:2.1.29_0": "Sace paṭinissajjati, iccetaṁ kusalaṁ;",
  "pli-tv-bi-vb-pc36:2.1.30_0": "no ce paṭinissajjati, āpatti dukkaṭassa.",
  "pli-tv-bi-vb-pc36:2.1.31_0": "Sā bhikkhunī samanubhāsitabbā.",
  "pli-tv-bi-vb-pc36:2.1.32_0": "“Evañca pana, bhikkhave, samanubhāsitabbā.",
  "pli-tv-bi-vb-pc36:2.1.33_0": "Byattāya bhikkhuniyā paṭibalāya saṅgho ñāpetabbo—",
  "pli-tv-bi-vb-pc36:2.1.34_0": "‘Suṇātu me, ayye, saṅgho.",
  "pli-tv-bi-vb-pc36:2.1.35_0": "Ayaṁ itthannāmā bhikkhunī saṁsaṭṭhā viharati gahapatināpi gahapatiputtenapi.",
  "pli-tv-bi-vb-pc36:2.1.36_0": "Sā taṁ vatthuṁ na paṭinissajjati.",
  "pli-tv-bi-vb-pc36:2.1.37_0": "Yadi saṅghassa pattakallaṁ, saṅgho itthannāmaṁ bhikkhuniṁ samanubhāseyya tassa vatthussa paṭinissaggāya.",
  "pli-tv-bi-vb-pc36:2.1.38_0": "Esā ñatti.",
  "pli-tv-bi-vb-pc36:2.1.39_0": "Suṇātu me, ayye, saṅgho.",
  "pli-tv-bi-vb-pc36:2.1.40_0": "Ayaṁ itthannāmā bhikkhunī saṁsaṭṭhā viharati gahapatināpi gahapatiputtenapi.",
  "pli-tv-bi-vb-pc36:2.1.41_0": "Sā taṁ vatthuṁ na paṭinissajjati.",
  "pli-tv-bi-vb-pc36:2.1.42_0": "Saṅgho itthannāmaṁ bhikkhuniṁ samanubhāsati tassa vatthussa paṭinissaggāya.",
  "pli-tv-bi-vb-pc36:2.1.43_0": "Yassā ayyāya khamati itthannāmāya bhikkhuniyā samanubhāsanā tassa vatthussa paṭinissaggāya, sā tuṇhassa;",
  "pli-tv-bi-vb-pc36:2.1.44_0": "yassā nakkhamati, sā bhāseyya.",
  "pli-tv-bi-vb-pc36:2.1.45_0": "Dutiyampi etamatthaṁ vadāmi …pe…",
  "pli-tv-bi-vb-pc36:2.1.46_0": "tatiyampi etamatthaṁ vadāmi …pe….",
  "pli-tv-bi-vb-pc36:2.1.47_0": "Samanubhaṭṭhā saṅghena itthannāmā bhikkhunī tassa vatthussa paṭinissaggāya;",
  "pli-tv-bi-vb-pc36:2.1.48_0": "khamati saṅghassa, tasmā tuṇhī, evametaṁ dhārayāmī’”ti.",
  "pli-tv-bi-vb-pc36:2.1.49_0": "Ñattiyā dukkaṭaṁ.",
  "pli-tv-bi-vb-pc36:2.1.50_0": "Dvīhi kammavācāhi dukkaṭā.",
  "pli-tv-bi-vb-pc36:2.1.51_0": "Kammavācāpariyosāne āpatti pācittiyassa.",
  "pli-tv-bi-vb-pc36:2.2.1_0": "Dhammakamme dhammakammasaññā na paṭinissajjati, āpatti pācittiyassa.",
  "pli-tv-bi-vb-pc36:2.2.2_0": "Dhammakamme vematikā na paṭinissajjati, āpatti pācittiyassa.",
  "pli-tv-bi-vb-pc36:2.2.3_0": "Dhammakamme adhammakammasaññā na paṭinissajjati, āpatti pācittiyassa.",
  "pli-tv-bi-vb-pc36:2.2.4_0": "Adhammakamme dhammakammasaññā, āpatti dukkaṭassa.",
  "pli-tv-bi-vb-pc36:2.2.5_0": "Adhammakamme vematikā, āpatti dukkaṭassa.",
  "pli-tv-bi-vb-pc36:2.2.6_0": "Adhammakamme adhammakammasaññā, āpatti dukkaṭassa.",
  "pli-tv-bi-vb-pc36:2.3.1_0": "Anāpatti—",
  "pli-tv-bi-vb-pc36:2.3.2_0": "asamanubhāsantiyā,",
  "pli-tv-bi-vb-pc36:2.3.3_0": "paṭinissajjantiyā,",
  "pli-tv-bi-vb-pc36:2.3.4_0": "ummattikāya,",
  "pli-tv-bi-vb-pc36:2.3.5_0": "ādikammikāyāti.",
  "pli-tv-bi-vb-pc36:2.3.6_0": "Chaṭṭhasikkhāpadaṁ niṭṭhitaṁ."
}