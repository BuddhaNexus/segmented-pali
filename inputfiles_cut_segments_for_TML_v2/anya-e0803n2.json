{
  "anya-e0803n2:0_0": "2. Bhavatikriyāpadamālāvibhāga",
  "anya-e0803n2:1_0": "Ito paraṁ pavakkhāmi, sotūnaṁ mativaḍḍhanaṁ;",
  "anya-e0803n2:2_0": "Kriyāpadakkamaṁ nāma, vibhattādīni dīpayaṁ.",
  "anya-e0803n2:3_0": "Tatra ākhyātikassa kriyālakkhaṇattasūcikā tyādayo vibhattiyo, tā aṭṭhavidhā vattamānāpañcamīsattamīparokkhāhiyyattanajjatanībhavissantī kālātipattivasena.",
  "anya-e0803n2:4_0": "Tatthati anti, si tha, mi ma, te ante, se vhe, e mhe iccetā vattamānāvibhattiyo nāma.",
  "anya-e0803n2:5_0": "Tu antu, hi tha, mi ma, taṁ antaṁ, su vho, e āmase iccetā pañcamīvibhattiyo nāma.",
  "anya-e0803n2:6_0": "Eyya eyyuṁ, eyyāsi eyyātha, eyyāmi eyyāma, etha eraṁ, etho eyyāvho, eyyaṁ eyyāmhe iccetā sattamīvibhattiyo nāma.",
  "anya-e0803n2:7_0": "A u, e ttha, aṁ mha, ttha re, ttho vho, iṁ mhe iccetā parokkhāvibhattiyo nāma.",
  "anya-e0803n2:8_0": "Ā ū, o ttha, aṁ mhā, ttha tthuṁ, se vhaṁ, iṁ mhase iccetā hiyyattanīvibhattiyo nāma.",
  "anya-e0803n2:9_0": "Ī uṁ, o ttha, iṁ mhā, ā ū, se vhaṁ, aṁ mhe iccetā ajjatanīvibhattiyo nāma.",
  "anya-e0803n2:10_0": "Ssati ssanti, ssasi ssatha, ssāmi ssāma, ssate ssante, ssase ssavhe, ssaṁ ssāmhe iccetā bhavissantīvibhattiyo nāma.",
  "anya-e0803n2:11_0": "Ssā ssaṁsu, sse ssatha, ssaṁ ssāmhā, ssatha ssisu, ssase ssavhe, ssiṁ ssāmhase iccetā kālātipattivibhattiyo nāma.",
  "anya-e0803n2:12_0": "Sabbāsametāsaṁ vibhattīnaṁ yāni yāni pubbakāni cha padāni, tāni tāni parassapadāni nāma.",
  "anya-e0803n2:12_1": "Yāni yāni pana parāni cha padāni, tāni tāni attanopadāni nāma.",
  "anya-e0803n2:12_2": "Tattha parassapadāni vattamānā cha, pañcamiyo cha, sattamiyo cha, parokkhā cha, hiyyattaniyo cha, ajjataniyo cha, bhavissantiyo cha, kālātipattiyo chāti aṭṭhacattālīsavidhāni honti, tathā itarāni, sabbāni tāni piṇḍitāni channavutividhāni.",
  "anya-e0803n2:13_0": "Parassapadānamattanopadānañca dve dve padāni paṭhamamajjhimuttamapurisā nāma.",
  "anya-e0803n2:13_1": "Te vattamānādīsu cattāro cattāro, aṭṭhannaṁ vibhattīnaṁ vasena dvattiṁsa, piṇḍitāni parimāṇāneva.",
  "anya-e0803n2:14_0": "Dvīsu dvīsu padesu paṭhamaṁ paṭhamaṁ ekavacanaṁ, dutiyaṁ dutiyaṁ bahuvacanaṁ.",
  "anya-e0803n2:15_0": "Tatra vattamānavibhattīnanti anti, si tha, mi ma iccetāni parassapadāni.",
  "anya-e0803n2:15_1": "Te ante, se vhe, e mhe iccetāni attanopadāni.",
  "anya-e0803n2:15_2": "Parassapadattanopadesupiti anti iti paṭhamapurisā, sitha iti majjhimapurisā, mi ma iti uttamapurisā, te ante iti paṭhamapurisā, se vhe iti majjhimapurisā, e mhe iti uttamapurisā.",
  "anya-e0803n2:16_0": "Paṭhamamajjhimuttamapurisesupi ti-iti ekavacanaṁ, anti-iti bahuvacananti evaṁ ekavacanabahuvacanāni kamato ñeyyāni.",
  "anya-e0803n2:16_1": "Evaṁ sesāsu vibhattīsu parassapadattanopadapaṭhamamajjhimuttamapurisekavacanabahuvacanāni ñeyyāni.",
  "anya-e0803n2:17_0": "Tattha vibhattīti kenaṭṭhena vibhatti?",
  "anya-e0803n2:17_1": "Kālādivasena dhātvatthaṁ vibhajatīti vibhatti, syādīhi nāmikavibhattīhi saha sabbasaṅgāhakavasena pana sakatthaparatthādibhede atthe vibhajatīti vibhatti, kammādayo vā kārake ekavacanabahuvacanavasena vibhajatīti vibhatti, vibhajitabbā ñāṇenātipi vibhatti, vibhajanti atthe etāyātipi vibhatti, atha vā satipi jinasāsane avibhattikaniddese sabbena sabbaṁ vibhattīhi vinā atthassā’niddisitabbato visesena vividhena vā ākārena bhajanti sevanti naṁ paṇḍitātipi vibhatti.",
  "anya-e0803n2:17_2": "Tattha avibhattikaniddesalakkhaṇaṁ vadāma saha payoganidassanādīhi.",
  "anya-e0803n2:18_0": "Avibhattikaniddeso, nāmikesupalabbhati;",
  "anya-e0803n2:19_0": "Nākhyātesūti viññeyya-midamettha nidassanaṁ.",
  "anya-e0803n2:20_0": "Nigrodhova mahārukkho, thera vādānamuttamo;",
  "anya-e0803n2:21_0": "Anūnaṁ anadhikañca, kevalaṁ jinasāsanaṁ.",
  "anya-e0803n2:22_0": "Tatra thera-iti avibhattiko niddeso, therānaṁ ayanti thero. Ko so? Vādo.",
  "anya-e0803n2:22_1": "Theravādo aññesaṁ vādānaṁ uttamoti ayamattho veditabbo.",
  "anya-e0803n2:23_0": "“Kāyo te sabba sovaṇṇo”, iccādimhipi nāmike;",
  "anya-e0803n2:24_0": "Avibhattikaniddeso, gahetabbo nayaññunā.",
  "anya-e0803n2:25_0": "Avibhattikaniddeso, nanvākhyātepi dissati;",
  "anya-e0803n2:26_0": "“Bho khāda piva”iccatra, vade yo koci codako.",
  "anya-e0803n2:27_0": "Yadi evaṁ matenassa, bhaveyya avibhattikaṁ;",
  "anya-e0803n2:28_0": "“Bhikkhu, bho purisi”ccādi, padampi, na hidaṁ tathā.",
  "anya-e0803n2:29_0": "“Bhikkhu, bho purisi”ccādi, si ga lopena vuccati;",
  "anya-e0803n2:30_0": "Tathā “khādā”tiādīni, hi lopena pavuccare.",
  "anya-e0803n2:31_0": "Evaṁ avibhattikaniddeso ākhyātesu na labbhati, nāmesuyeva labbhati.",
  "anya-e0803n2:31_1": "Tatrāpi “aṭṭha ca puggala dhammadasā te”ti ettha chandavasena puggala iti rassakaraṇaṁ daṭṭhabbaṁ, na “kakusandha koṇāgamano ca kassapo”ti ettha kakusandha iti avibhattikaniddeso viya avibhattikaniddeso daṭṭhabbo.",
  "anya-e0803n2:31_2": "“Bhikkhu nisinne mātugāmo upanisinno vā hoti upanipanno vā”ti ettha pana bhikkhūti idaṁ bhikkhumhīti vattabbatthattā bhumme paccattantipi adiṭṭhavibhattikaniddesotipi vattuṁ yujjati.",
  "anya-e0803n2:31_3": "Tattha pana chandavasena katarassattā tāni padāni avibhattikaniddesapakkhampi bhajantīti vattuṁ na yujjati.",
  "anya-e0803n2:32_0": "Tattha parassapadānīti parassa atthabhūtāni padāni parassapadāni.",
  "anya-e0803n2:32_1": "Etthuttamapurisesu attano atthesupi attanopadavohāro na kariyati.",
  "anya-e0803n2:33_0": "Kiñcāpi attano atthā, purisā uttamavhayā;",
  "anya-e0803n2:34_0": "Tathāpi itaresāna-mussannattāva tabbasā;",
  "anya-e0803n2:35_0": "Tabbohāro imesānaṁ, porāṇehi niropito.",
  "anya-e0803n2:36_0": "Attanopadānīti attano atthabhūtāni padāni attanopadāni.",
  "anya-e0803n2:36_1": "Ettha pana paṭhamamajjhimapurisesu parassatthesupi parassapadavohāro na kariyati.",
  "anya-e0803n2:37_0": "Paṭhamamajjhimā cete, parassatthā tathāpi ca;",
  "anya-e0803n2:38_0": "Itaresaṁ nirūḷhattā, tabbohārassa saccato.",
  "anya-e0803n2:39_0": "Imassa panimesānaṁ, pubbavohāratāya ca;",
  "anya-e0803n2:40_0": "Tathā saṅkaradosassa, haraṇatthāya so ayaṁ;",
  "anya-e0803n2:41_0": "Attanopadavohāro, esamāropito dhuvaṁ.",
  "anya-e0803n2:42_0": "Parassapadasaññādi-saññāyo bahukā idha;",
  "anya-e0803n2:43_0": "Porāṇehi katattātā, saññā porāṇikā matā.",
  "anya-e0803n2:44_0": "Tasmā idha paṭhamapurisādīnaṁ tiṇṇaṁ purisānaṁ vacanatthaṁ na pariyesāma.",
  "anya-e0803n2:44_1": "Rūḷhiyā hi porāṇehi tyādīnaṁ purisasaññā vihitā.",
  "anya-e0803n2:45_0": "Ekavacanabahuvacanesu pana ekassatthassa vacanaṁ ekavacanaṁ.",
  "anya-e0803n2:45_1": "Bahūnamatthānaṁ vacanaṁ bahuvacanaṁ.",
  "anya-e0803n2:45_2": "Atha vā bahuttepi sati samudāyavasena jātivasena vā cittena sampiṇḍetvā ekīkatassatthassa ekassa viya vacanampi ekavacanaṁ, bahutte nissitassa nissayavohārena vuttassa nissayavasena ekassa viya vacanampi ekavacanaṁ, ekattalakkhaṇena bavhatthānaṁ ekavacanaṁ viya vacanampi ekavacanaṁ.",
  "anya-e0803n2:45_3": "Abahuttepi sati attagarukārāparicchedamātikānusandhinayapucchāsabhāgaputhucitta- samāyogaputhuārammaṇavasena ekatthassa bahūnaṁ viya vacanaṁ bahuvacanaṁ, tathā ye ye bahavo tannivāsataṁputtasaṅkhātassekassatthassa rūḷhīvasena bahūnaṁ viya vacanampi bahuvacanaṁ, ekassatthassa aññenatthena ekābhidhānavasena bahūnaṁ viya vacanampi bahuvacanaṁ, ekassatthassa nissitavasena bahūnaṁ viya vacanampi bahuvacanaṁ, ekassatthassa ārammaṇabhedakiccabhedavasena bahūnaṁ viya vacanampi bahuvacanaṁ.",
  "anya-e0803n2:45_4": "Evamimehi ākārehi ekamhi vattabbe, ekamhi viya ca vattabbe ekavacanaṁ, bahumhi vattabbe, bahumhi viya ca vattabbe bahuvacanaṁ hotīti daṭṭhabbaṁ.",
  "anya-e0803n2:45_5": "Puthuvacanaṁ, anekavacananti ca imasseva nāmaṁ.",
  "anya-e0803n2:46_0": "Vacanesu ayaṁ attho, nāmākhyātavibhattinaṁ;",
  "anya-e0803n2:47_0": "Vasena adhigantabbo, sāsanatthagavesinā.",
  "anya-e0803n2:48_0": "Tasmā tadatthaviññāpanatthaṁ idha nāmikapayogehi sahevākhyātapayoge pavakkhāma –",
  "anya-e0803n2:48_1": "“rājā āgacchati, sahāyo me āgacchati, ekaṁ citta” miccevamādayo ekassatthassa ekavacanapayogā.",
  "anya-e0803n2:48_2": "“Rājāno āgacchanti, sahāyā me āgacchanti, na me dessā ubho puttā, dve tīṇi” iccevamādayo bavhatthānaṁ bahuvacanapayogā.",
  "anya-e0803n2:49_0": "“Sā senā mahatī āsi, bahujjano pasannosi, sabbo taṁ jano ojināyatu, itthigumbassa pavarā, buddhassāhaṁ vatthayugaṁ adāsiṁ, dvayaṁ vo bhikkhave desessāmi, pemaṁ mahantaṁ ratanattayassa, kare pasādañca naro avassaṁ, bhikkhusaṅgho, balakāyo, devanikāyo, ariyagaṇo”- iccevamādayo, “dvikaṁ tika”miccādayo ca samudāyavasena bavhatthānaṁ ekavacanapayogā.",
  "anya-e0803n2:50_0": "Katthaci pana īdisesu ṭhānesu bahuvacanapayogāpi dissanti.",
  "anya-e0803n2:50_1": "Tathā hi “pūjitā ñātisaṅghehi, devakāyā samāgatā, sabbete devanikāyā, dve devasaṅghā, tīṇi dukāni, cattāri navakāni” iccevamādayo payogāpi dissanti.",
  "anya-e0803n2:50_2": "Ime ekavacanavasena vattabbassa samudāyassa bahusamudāyavasena bahuvacanapayogāti gahetabbā, saṅgayhamānā ca bavhatthabahuvacane saṅgahaṁ gacchanti visuṁyeva vā, tasmā bahusamudāyāpekkhabahuvacananti etesaṁ nāmaṁ veditabbaṁ.",
  "anya-e0803n2:51_0": "“Pāṇaṁ na hane, sasso sampajjati” iccevamādayo jātivasena bavhatthānaṁ ekavacanapayogā, tabbhāvasāmaññena bavhatthānaṁ ekavacanapayogātipi vattuṁ vaṭṭati.",
  "anya-e0803n2:52_0": "“Nāgaṁ raṭṭhassa pūjitaṁ, sāvatthī saddhā ahosi pasannā” iccevamādayo nissayavasena pavattānaṁ nissayavohārena vuttānamekavacanapayogā.",
  "anya-e0803n2:53_0": "“Tilakkhaṇaṁ, kusalākusalaṁ, viññāṇapaccayā nāmarūpaṁ, nāmarūpapaccayā saḷāyatanaṁ, dhammavinayo, cittaseno ca gandhabbo, natiyā asati āgatigati na hoti, āgatigatiyā asati cutūpapāto na hoti” iccevamādayo ekattalakkhaṇe bavhatthānaṁ ekavacanapayogā.",
  "anya-e0803n2:54_0": "“Evaṁ mayaṁ gaṇhāma, amhākaṁ pakati, padhānanti kho meghiya vadamānaṁ kinti vadeyyāma” iccevamādayo ekassatthassa attavasena bahuvacanapayogā.",
  "anya-e0803n2:55_0": "“Te manussā taṁ bhikkhuṁ etadavocuṁ ‘bhuñjatha bhante’ti, ahaṁ manussesu manussabhūtā, abbhāgatānā’sanakaṁ adāsiṁ” iccevamādayo ekassatthassa garukāravasena bahuvacanapayogā.",
  "anya-e0803n2:56_0": "“Appaccayā dhammā, asaṅkhatā dhammā” iccevamādayo ekassatthassa aparicchedavasena bahuvacanapayogā, aniyamitasaṅkhāvasena bahuvacanapayogā vā.",
  "anya-e0803n2:57_0": "Keci pana “desanāsotapātavasena bahuvacanapayogā”tipi vadanti, taṁ na gahetabbaṁ.",
  "anya-e0803n2:57_1": "Na hi tathāgato satisampajaññarahito dhammaṁ deseti, yutti ca na dissati “mātikāyaṁ pucchāyaṁ vissajjane cāti tīsupi ṭhānesu appaccayādidhamme desento satthā punappunaṁ bahuvacanavasena desanāsote patitvā dhammaṁ desetī”ti.",
  "anya-e0803n2:58_0": "“Katame dhammā appaccayā” iccevamādayo ekassatthassa mātikānusandhinayena bahuvacanapayogā.",
  "anya-e0803n2:59_0": "“Ime dhammā appaccayā” iccevamādayo ekassatthassa pucchānusandhinayena bahuvacanapayogā.",
  "anya-e0803n2:60_0": "“Katame dhammā no parāmāsā, te dhamme ṭhapetvā avasesā kusalākusalābyākatā dhammā” iccevamādayo ekassatthassa pucchāsabhāgena bahuvacanapayogā.",
  "anya-e0803n2:61_0": "“Atthi bhikkhave aññeva dhammā gambhīrā duddasā duranubodhā santā paṇītā atakkāvacarā nipuṇā paṇḍitavedanīyā, ye tathāgato sayaṁ abhiññā sacchikatvā pavedetī”ti ayamekassatthassa puthucittasamāyogaputhuārammaṇavasena bahuvacanapayogo.",
  "anya-e0803n2:62_0": "“Ekaṁ samayaṁ bhagavā sakkesu viharati kapilavatthusmiṁ mahāvane,",
  "anya-e0803n2:63_0": "Santi puttā videhānaṁ, dīghāvu raṭṭhavaḍḍhano;",
  "anya-e0803n2:64_0": "Te rajjaṁ kārayissanti, mithilāyaṁ pajāpati” –",
  "anya-e0803n2:65_0": "Iccevamādayo saddā ye ye bahavo, tannivāsataṁputtasaṅkhātassekatthassa rūḷhīvasena bahuvacanapayogā.",
  "anya-e0803n2:66_0": "“Sāriputtamoggallāne āmantesi ‘gacchatha tumhe sāriputtā kīṭāgiriṁ gantvā assajipunabbasukānaṁ bhikkhūnaṁ kīṭāgirismā pabbājanīyakammaṁ karotha, tumhākaṁ ete saddhivihārino’ti”, “kacci vo kulaputtā, etha byagghā nivattavho” iccevamādayo ekassatthassa aññenatthena ekābhidhānavasena bahuvacanapayogā.",
  "anya-e0803n2:67_0": "“Mañcā ukkuṭṭhiṁ karonti” iccevamādayo ekassatthassa nissitavasena bahuvacanapayogā.",
  "anya-e0803n2:68_0": "“Cattāro satipaṭṭhānā”ti ayamārammaṇabhedena ekassatthassa bahuvacanapayogo.",
  "anya-e0803n2:69_0": "“Cattāro sammappadhānā”ti ayaṁ pana kiccabhedena ekassatthassa bahuvacanapayogo.",
  "anya-e0803n2:70_0": "Tattha ekatthekavacanaṁ, samudāyāpekkhekavacanaṁ, jātyāpekkhekavacanaṁ, tannissayāpekkhekavacanaṁ, ekattalakkhaṇekavacananti pañcavidhaṁ ekavacanaṁ bhavati.",
  "anya-e0803n2:70_1": "Ettha pana jātyāpekkhekavacanaṁ atthato sāmaññāpekkhekavacanamevāti daṭṭhabbaṁ.",
  "anya-e0803n2:71_0": "Bavhatthabahuvacanaṁ, bahusamudāyāpekkhabahuvacanaṁ, attabahuvacanaṁ, garukārabahuvacanaṁ, aparicchedabahuvacanaṁ, mātikānusandhinayabahuvacanaṁ, pucchānusandhinayabahuvacanaṁ, pucchāsabhāgabahuvacanaṁ, puthucittasamāyogaputhuārammaṇabahuvacanaṁ, tannivāsabahuvacanaṁ, taṁputtabahuvacanaṁ, ekābhidhānabahuvacanaṁ, tannissitāpekkhabahuvacanaṁ, ārammaṇabhedabahuvacanaṁ, kiccabhedabahuvacananti pannarasavidhaṁ bahuvacanaṁ bhavati.",
  "anya-e0803n2:71_1": "Iccevaṁ vīsadhā sabbāni ekavacanabahuvacanāni saṅgahitāni.",
  "anya-e0803n2:71_2": "Atridaṁ pāḷivavatthānaṁ –",
  "anya-e0803n2:72_0": "Ekatthe dekavacana-ñcitarasmitarampi ca;",
  "anya-e0803n2:73_0": "Samudāyajātiekatta-lakkhaṇekavacopi ca;",
  "anya-e0803n2:74_0": "Sāṭṭhakathe piṭakamhi, pāṭhe pāyena dissare.",
  "anya-e0803n2:75_0": "Garumhi cattanekasmiṁ, bahuvacanakaṁ pana;",
  "anya-e0803n2:76_0": "Pāḷiyaṁ appakaṁ aṭṭha-kathāṭīkāsu taṁ bahuṁ.",
  "anya-e0803n2:77_0": "Tathā hi bahukaṁ deka-vacanaṁyeva pāḷiyaṁ;",
  "anya-e0803n2:78_0": "Garumhi cattanekasmiṁ, idamettha nidassanaṁ.",
  "anya-e0803n2:79_0": "“Namo te purisājañña, namo te purisuttama;",
  "anya-e0803n2:80_0": "Tava sāsanamāgamma, pattomhi amataṁ padaṁ”.",
  "anya-e0803n2:81_0": "Iccevamādayo pāṭhā, bahudhā jinasāsane;",
  "anya-e0803n2:82_0": "Dissantīti vijāneyya, vidvā akkharacintako.",
  "anya-e0803n2:83_0": "Sātisayaṁ garukārā-rahassāpi mahesino;",
  "anya-e0803n2:84_0": "Ekavacanayogena, niddeso dissate yato.",
  "anya-e0803n2:85_0": "Tato vohārakusalo, kareyyatthānurūpato;",
  "anya-e0803n2:86_0": "Ekavacanayogaṁ vā, itaraṁ vā sumedhaso.",
  "anya-e0803n2:87_0": "Pāyena tannivāsamhi, bahuvacanakaṁ ṭhitaṁ;",
  "anya-e0803n2:88_0": "Taṁputte appakaṁ tanni-ssayekavacanampi ca.",
  "anya-e0803n2:89_0": "Puthucittāpariccheda-mātikāsandhiādisu;",
  "anya-e0803n2:90_0": "Bahuvacanakañcāpi, appakanti pakāsaye.",
  "anya-e0803n2:91_0": "Ekābhidhānato kiccā, tathā gocaratopi ca;",
  "anya-e0803n2:92_0": "Bahuvacanakaṁ tanni-ssitāpekkhañca appakaṁ.",
  "anya-e0803n2:93_0": "Iccevaṁ sappayogaṁ tu, ñatvāna vacanadvayaṁ;",
  "anya-e0803n2:94_0": "Kātabbo pana vohāro, yathāpāḷi vibhāvinā.",
  "anya-e0803n2:95_0": "Idāni kālādivasena ākhyātappavattiṁ dīpayissāma –",
  "anya-e0803n2:95_1": "kālakārakapurisaparidīpakaṁ kriyālakkhaṇaṁ ākhyātikaṁ.",
  "anya-e0803n2:95_2": "Tatra kālanti atītānāgatapaccuppannavasena tayo kālā, atītānāgatapaccuppannāṇattiparikappakālātipattivasena pana cha, te ekekā tipurisakā.",
  "anya-e0803n2:96_0": "Vuttappakārakālesu, yadidaṁ vattate yato;",
  "anya-e0803n2:97_0": "Ākhyātikaṁ tato tassa, kāladīpanatā matā.",
  "anya-e0803n2:98_0": "Kārakanti kammakattubhāvā.",
  "anya-e0803n2:98_1": "Te hi upacāramukhyasabhāvavasena karonti karaṇanti ca “kārakā”ti vuccanti.",
  "anya-e0803n2:98_2": "Teva yathākkamaṁ kriyānimitta taṁsādhaka taṁsabhāvāti veditabbā.",
  "anya-e0803n2:99_0": "Kammaṁ kattā ca bhāvo ca, iccevaṁ kārakā tidhā;",
  "anya-e0803n2:100_0": "Vibhattipaccayā ettha, vuttā nāññatra saccato.",
  "anya-e0803n2:101_0": "“Paribhaviyyati”ccādī, kamme sijjhanti kārake;",
  "anya-e0803n2:102_0": "“Sambhavatī”tiādīni, sijjhare kattukārake.",
  "anya-e0803n2:103_0": "“Vibhaviyyati”iccādī, bhāve sijjhanti kārake;",
  "anya-e0803n2:104_0": "Tividhesvevametesu, vibhattipaccayā matā.",
  "anya-e0803n2:105_0": "Kārakattayamuttaṁ yaṁ, ākhyātaṁ natthi sabbaso;",
  "anya-e0803n2:106_0": "Tasmā taddīpanattampi, tassākhyātassa bhāsitaṁ.",
  "anya-e0803n2:107_0": "Kārakattaṁ tu bhāvassa, sacepi na samīritaṁ;",
  "anya-e0803n2:108_0": "Kārakalakkhaṇe tena, bhāvena ca avatthunā.",
  "anya-e0803n2:109_0": "Kriyānipphatti natthīti, yuttitopi ca natthi taṁ;",
  "anya-e0803n2:110_0": "Tathāpākhyātike tassa, tabbohāro niruttiyaṁ;",
  "anya-e0803n2:111_0": "Patiṭṭhitanayovāti, mantvā amhehi bhāsito.",
  "anya-e0803n2:112_0": "Purisoti ekavacanabahuvacanakā paṭhamamajjhimuttamapurisā.",
  "anya-e0803n2:112_1": "Tattha paṭhamapuriso ākhyātapadena tulyādhikaraṇe sādhakavācake vā kammavācake vā tumhā’mhasaddavajjite paccattavacanabhūte nāmamhi “abhinīhāro samijjhati, bodhi vuccati catūsu maggesuñāṇa”ntiādīsu viya payujjamānepi, taṭṭhāniyatte sati “bhāsati vā karoti vā, pīḷiyakkhoti maṁ vidū, vuccatīti vacana”ntiādīsu viya appayujjamānepi sabbadhātūhi paro hoti.",
  "anya-e0803n2:112_2": "Katthaci pana pāḷippadese nāmassa appayuttattā paṭhamapurisapayogattho duranubodho bhavati, yathā “dukkhaṁ te vedayissāmi, tattha assāsayantu ma”nti.",
  "anya-e0803n2:112_3": "Tathā hi ettha “pādā”ti pāṭhaseso, tasmiṁ dukkhasāsanārocane vattuṁ avisahanavasena kilamantaṁ maṁ devassa ubho pādā assāsentu, vissaṭṭho kathehīti maṁ vadathāti adhippāyo ca bhavati.",
  "anya-e0803n2:113_0": "Adhippāyo sudubbodho, yasmā vijjati pāḷiyaṁ;",
  "anya-e0803n2:114_0": "Tasmā upaṭṭhahaṁ gaṇhe, garuṁ garumataṁ vidū.",
  "anya-e0803n2:115_0": "Tatrimāni bhūdhātādhikārattā bhūdhātuvasena nidassanapadāni.",
  "anya-e0803n2:115_1": "So paribhavati, te paribhavanti, paribhavati, paribhavanti.",
  "anya-e0803n2:115_2": "Sapatto abhibhaviyate, sabbā vityā’nubhūyate, abhibhaviyate, anubhūyateti.",
  "anya-e0803n2:115_3": "Yattha satipi nāmassa sādhakavācakatte apaccattavacanattā ākhyātapadena tulyādhikaraṇatā na labbhati, tattha kammavācakaṁ paccattavacanabhūtaṁ tulyādhikaraṇapadaṁ paṭicca paṭhamapurisādayo tayo labbhanti.",
  "anya-e0803n2:115_4": "Taṁ yathā?",
  "anya-e0803n2:115_5": "Paribhaviyyate puriso devadattena, paribhaviyyase tvaṁ devadattena, paribhaviyyamhe mayaṁ akusalehi dhammehi.",
  "anya-e0803n2:115_6": "Ettha panidaṁ vacanaṁ na vattabbaṁ “nindanti tuṇhimāsina’ntiādīsu satipi nāmassa kammavācakatte apaccattavacanattā ākhyātapadena tulyādhikaraṇatā na labbhatīti paṭhamapurisuppatti na siyā”ti.",
  "anya-e0803n2:115_7": "Kasmāti ce?",
  "anya-e0803n2:115_8": "“Nindanti tuṇhimāsina”ntiādīsu “janā”ti ajjhāharitabbassa sādhakavācakassa nāmassa saddhimākhyātapadena tulyādhikaraṇabhāvassa icchitattā.",
  "anya-e0803n2:115_9": "Evamuttaratrāpi nayo.",
  "anya-e0803n2:116_0": "Majjhimapuriso ākhyātapadena tulyādhikaraṇe sādhakavācake vā kammavācake vā paccattavacanabhūte tumhasadde payujjamānepi, taṭṭhāniyatte sati appayujjamānepi sabbadhātūhi paro hoti.",
  "anya-e0803n2:116_1": "Tvaṁ atibhavasi, tumhe atibhavatha, atibhavasi, atibhavatha.",
  "anya-e0803n2:116_2": "Tvaṁ paribhaviyase devadattena, tumhe paribhaviyavhe.",
  "anya-e0803n2:116_3": "Yattha satipi tumhasaddassa sādhakavācakatte apaccattavacanattā ākhyātapadena tulyādhikaraṇatā na labbhati, na tattha majjhimapuriso hoti.",
  "anya-e0803n2:116_4": "Itare pana dve honti kammavācakaṁ paccattavacanabhūtaṁ tulyādhikaraṇapadaṁ paṭicca.",
  "anya-e0803n2:116_5": "Taṁ yathā?",
  "anya-e0803n2:116_6": "Tayā abhibhaviyate sapatto, tayā abhibhaviye ahaṁ.",
  "anya-e0803n2:117_0": "Uttamapuriso ākhyātapadena tulyādhikaraṇe sādhakavācake vā kammavācake vā paccattavacanabhūte amhasadde payujjamānepi, taṭṭhāniyatte sati appayujjamānepi sabbadhātūhi paro hoti.",
  "anya-e0803n2:117_1": "Ahaṁ paribhavāmi, mayaṁ paribhavāma, paribhavāmi, paribhavāma.",
  "anya-e0803n2:117_2": "Ahaṁ paribhaviyyāmi akusalehi dhammehi, mayaṁ paribhaviyyāma, paribhaviyyāmi, paribhaviyyāma.",
  "anya-e0803n2:117_3": "Yattha satipi amhasaddassa sādhakavācakatte apaccattavacanattā ākhyātapadena tulyādhikaraṇatā na labbhati, na tattha uttamapuriso hoti.",
  "anya-e0803n2:117_4": "Itare pana dve honti kammavācakaṁ paccattavacanabhūtaṁ tulyādhikaraṇapadaṁ paṭicca.",
  "anya-e0803n2:117_5": "Taṁ yathā?",
  "anya-e0803n2:117_6": "Mayā anubhaviyate sampatti, mayā abhibhaviyase tvaṁ.",
  "anya-e0803n2:117_7": "Evaṁ yattha yattha sādhakavācakānaṁ vā kammavācakānaṁ vā nāmādīnaṁ paccattavacanabhūtānaṁ ākhyātapadehi tulyādhikaraṇatte laddhe tattha tattha paṭhamapurisādayo labbhanti, tasmā nāmādīnaṁ paccattavacanabhūtānaṁ tulyādhikaraṇabhāvoyeva paṭhamapurisādīnamuppattiyā kāraṇaṁ.",
  "anya-e0803n2:118_0": "Dvinnaṁ tiṇṇaṁ vā purisānamekābhidhāne paro puriso gahetabbo.",
  "anya-e0803n2:118_1": "Ettha ekābhidhānaṁ nāma ekato abhidhānaṁ ekakālābhidhānañca.",
  "anya-e0803n2:118_2": "Tañca kho casaddapayogeyeva, acasaddapayoge bhinnakālābhidhāne taggahaṇābhāvato.",
  "anya-e0803n2:118_3": "“Tumhe atthakusalā bhavatha, mayamatthakusalā bhavāma” iccevamādayo tappayogā.",
  "anya-e0803n2:118_4": "Tattha tumhe atthakusalā bhavatha –",
  "anya-e0803n2:118_5": "iccetasmiṁ vohāre “so ca atthakusalo bhavati, tvañca atthakusalo bhavasi, tumhe atthakusalā bhavathā”ti evaṁ dvinnamekābhidhāne paro puriso gahetabbo.",
  "anya-e0803n2:118_6": "“Mayamatthakusalā bhavāma” iccetasmiṁ pana “so ca atthakusalo bhavati, ahañca atthakusalo bhavāmi, mayamatthakusalā bhavāmā”ti vā “tvañca atthakusalo bhavasi, ahañca atthakusalo bhavāmi, mayamatthakusalā bhavāmā”ti vā evampi dvinnamekābhidhāne paro puriso gahetabbo.",
  "anya-e0803n2:118_7": "“So ca atthakusalo bhavati, tvañca atthakusalo bhavasi, ahañca atthakusalo bhavāmi, mayamatthakusalā bhavāmā”ti vā “so ca atthakusalo bhavati, te ca atthakusalā bhavanti, tvañca atthakusalo bhavasi, tumhe ca atthakusalā bhavatha, ahañca atthakusalo bhavāmi, mayamatthakusalā bhavāmā”ti vā evaṁ tiṇṇamekābhidhāne paro puriso gahetabbo.",
  "anya-e0803n2:119_0": "Aparopi atthanayo vuccati –",
  "anya-e0803n2:119_1": "“tvañca atthakusalo bhavasi, so ca atthakusalo bhavati, tumhe atthakusalā bhavathā”ti vā “ahañca atthakusalo bhavāmi, so ca atthakusalo bhavati, mayamatthakusalā bhavāmā”ti vā iminā nayena anekappabhedo atthanayo.",
  "anya-e0803n2:119_2": "Evaṁ sesāsu vibhattīsu pañcamīsattamiyādīsu paropuriso gahetabbo.",
  "anya-e0803n2:119_3": "Sabbesu ca kriyāpadesu bavhatthavācakesu bahuvacanantesu, na pana bahuvacanantesupi ekassattano vācakesu garukātabbassekassatthassa vācakesu ca kriyāpadesu.",
  "anya-e0803n2:119_4": "Ettha codanāsandīpaniyo imā gāthā –",
  "anya-e0803n2:120_0": "“Tvañca bhavasi so cāpi, bhavati”ccādibhāsane;",
  "anya-e0803n2:121_0": "“Tumhe bhavatha” iccādi, paroposo kathaṁ siyā?;",
  "anya-e0803n2:122_0": "“Ahaṁ bhavāmi so cāpi, bhavati”ccādibhāsane;",
  "anya-e0803n2:123_0": "“Mayaṁ bhavāma”iccādi, uttamo ca kathaṁ siyā?;",
  "anya-e0803n2:124_0": "Ettha ca vuccate –",
  "anya-e0803n2:125_0": "Pacchā vutto paro nāma, saññāya paṭipāṭiyā;",
  "anya-e0803n2:126_0": "Evaṁ pana gahetabbo, paropurisanāmako.",
  "anya-e0803n2:127_0": "Paṭhamamhā paro nāma, majjhimo uttamopi ca;",
  "anya-e0803n2:128_0": "Majjhimamhā paro nāma, uttamo puriso ruto.",
  "anya-e0803n2:129_0": "Evaṁ tu gahaṇañhettha, vohārassānulomakaṁ;",
  "anya-e0803n2:130_0": "Doso tadanulomamhi, gahaṇasmiṁ na vijjati.",
  "anya-e0803n2:131_0": "“Tvañca bhadde sukhī hohi, eso cāpi mahāmigo”;",
  "anya-e0803n2:132_0": "Iti pāṭho yato diṭṭho, tasmā evaṁ vademase.",
  "anya-e0803n2:133_0": "“Tumhe dve sukhitā hotha”, iccattho tattha dissati;",
  "anya-e0803n2:134_0": "Evaṁpyayaṁ nayo vutto, attanomatiyā mama.",
  "anya-e0803n2:135_0": "Attanomati kiñcāpi, kathitā sabbadubbalā;",
  "anya-e0803n2:136_0": "Tathāpi nayamādāya, kathitattā akopiyā.",
  "anya-e0803n2:137_0": "“Dhammena rajjaṁ kārentaṁ, raṭṭhā pabbājayittha maṁ;",
  "anya-e0803n2:138_0": "Tvañca jānapadā ceva, negamā ca samāgatā”.",
  "anya-e0803n2:139_0": "“Ahañca maddidevī ca, jālīkaṇhājinā cubho;",
  "anya-e0803n2:140_0": "Aññamaññaṁ sokanudā, vasāma assame tadā”.",
  "anya-e0803n2:141_0": "Etā gāthāpi etassa, atthassa pana sādhikā;",
  "anya-e0803n2:142_0": "Tāsu vuttanayeneva, attho supākaṭo siyā;",
  "anya-e0803n2:143_0": "Evaṁ viññūhi viññeyyaṁ, bahunā bhāsitena kiṁ.",
  "anya-e0803n2:144_0": "Ākārena manāpena, kathane yena kenaci;",
  "anya-e0803n2:145_0": "Na virujjhati ce attho, taṁ pamāṇaṁ sudhīmataṁ.",
  "anya-e0803n2:146_0": "Purisattayato eso, paropurisanāmako;",
  "anya-e0803n2:147_0": "Nupalabbhati paccekaṁ, tadantogadhatova yaṁ.",
  "anya-e0803n2:148_0": "Pāṭavatthāya sotūnaṁ, vohāratthesu sabbaso;",
  "anya-e0803n2:149_0": "Visuṁ alabbhamānopi, labbhamānova uddhaṭo.",
  "anya-e0803n2:150_0": "Saṅkhepatopettha purisappavatti evaṁ upalakkhitabbā “amhavacanatthe uttamo, tumhavacanatthe majjhimo, aññesaṁ vacanatthe paṭhamo”ti.",
  "anya-e0803n2:151_0": "Tyādīnaṁ purisasaññā, yasmā vuttā tato idaṁ;",
  "anya-e0803n2:152_0": "Tabbantākhyātikaṁ ñeyyaṁ, purisaparidīpakaṁ.",
  "anya-e0803n2:153_0": "Evaṁ sabbathāpi ākhyātikassa kālakārakapurisaparidīpanatā vuttā.",
  "anya-e0803n2:154_0": "Kriyālakkhaṇanti ettha kathaṁ ākhyātikassa kriyālakkhaṇatā veditabbā?",
  "anya-e0803n2:155_0": "Lakkhiyati kriyāyetaṁ, kriyā vā assa lakkhaṇaṁ;",
  "anya-e0803n2:156_0": "Kriyālakkhaṇatā evaṁ, veditabbā tathā hi ca.",
  "anya-e0803n2:157_0": "“Gacchati”ccādikaṁ sutvā, kriyāsandīpanaṁ padaṁ;",
  "anya-e0803n2:158_0": "“Ākhyātika”nti dhīrehi, ākhyātaññūhi saññitaṁ.",
  "anya-e0803n2:159_0": "Lakkhaṇaṁ hoti nāmassa, yathā satvābhidhānatā;",
  "anya-e0803n2:160_0": "Kriyābhidhānatā evaṁ, ākhyātasseva lakkhaṇaṁ.",
  "anya-e0803n2:161_0": "Atthato pana etassa, kriyāvācakatā idha;",
  "anya-e0803n2:162_0": "Lakkhaṇaṁ iti viññeyyaṁ, lakkhaṇaññūhi lakkhitaṁ.",
  "anya-e0803n2:163_0": "“Kiṁ karosī”ti puṭṭhassa, “pacāmi”ccādinā “ahaṁ”;",
  "anya-e0803n2:164_0": "Paṭivācāya dānena, kriyāvācakatā matā.",
  "anya-e0803n2:165_0": "Evamākhyātikassa kriyālakkhaṇatā veditabbā;",
  "anya-e0803n2:166_0": "Idāni kālesu vibhattippavatti evaṁ veditabbā –",
  "anya-e0803n2:167_0": "Paccuppannamhi kālasmiṁ, vattamānā pavattati;",
  "anya-e0803n2:168_0": "Āsiṭṭhāṇāpanatthesu, paccuppannamhi pañcamī.",
  "anya-e0803n2:169_0": "Paccuppanne parikappā-numatyatthesu sattamī;",
  "anya-e0803n2:170_0": "Appaccakkhe atītamhi, parokkhā sampavattati.",
  "anya-e0803n2:171_0": "Hiyyo pabhuti kālasmiṁ, atītamhi pavattati;",
  "anya-e0803n2:172_0": "Paccakkhe vā apaccakkhe, hiyyattanī niruttitā.",
  "anya-e0803n2:173_0": "Ajjappabhuti kālasmiṁ, atītamhi pavattati;",
  "anya-e0803n2:174_0": "Paccakkhe vā apaccakkhe, samīpejjatanavhayā.",
  "anya-e0803n2:175_0": "Anāgate bhavissantī, kālasmiṁ sampavattati;",
  "anya-e0803n2:176_0": "Kriyātipannamattamhi, tīte kālātipattikā;",
  "anya-e0803n2:177_0": "Anāgatepi hotīti, niruttaññūhi bhāsitā.",
  "anya-e0803n2:178_0": "Evaṁ kālesu vibhattippavattiṁ ñatvā ye te suttantesu vicittā suvisadavipulatikhiṇabuddhivisayabhūtā payogā dissanti, tesu pāṭavamicchantehi tyādikkamena vuccamānā kriyāpadamālā sallakkhitabbā –",
  "anya-e0803n2:178_1": "bhavati, bhavanti.",
  "anya-e0803n2:178_2": "Bhavasi, bhavatha.",
  "anya-e0803n2:178_3": "Bhavāmi, bhavāma.",
  "anya-e0803n2:178_4": "Bhavate, bhavante.",
  "anya-e0803n2:178_5": "Bhavase, bhavavhe.",
  "anya-e0803n2:178_6": "Bhave, bhavāmhe.",
  "anya-e0803n2:178_7": "Ayaṁ aññayogādirahitā kriyāpadamālā.",
  "anya-e0803n2:179_0": "Dissanti ca suttantesu atthasambhavepi aññayogādirahitāni kriyāpadāni.",
  "anya-e0803n2:179_1": "Seyyathidaṁ?",
  "anya-e0803n2:179_2": "“Sabbe saṅkhārā aniccāti, yadā paññāya passati.",
  "anya-e0803n2:179_3": "Yaṁ maṁ bhaṇasi sārathi.",
  "anya-e0803n2:179_4": "Aññaṁ sepaṇṇi gacchāmi” iccevamādīni etassatthassa paridīpaniyā kriyāpadamālā.",
  "anya-e0803n2:180_0": "Ettha tividho kriyāpadesu yogo tayogo, mayogo, aññayogo ca.",
  "anya-e0803n2:180_1": "Tattha majjhimapurisā tayogavasena gahetabbā, uttamapurisā mayogavasena.",
  "anya-e0803n2:180_2": "Paṭhamapurisā aññayogavasena.",
  "anya-e0803n2:180_3": "Tyādīnamettha paṭipāṭiyā ayaṁ anugīti –",
  "anya-e0803n2:181_0": "Aññayogena paṭhamā, tayogena tu majjhimā;",
  "anya-e0803n2:182_0": "Mayogenuttamā honti, gahetabbā vibhāvinā.",
  "anya-e0803n2:183_0": "Sotūnaṁ payogesu kosallatthaṁ aññayogādisahitamaparampi kriyāpadamālaṁ vadāma –",
  "anya-e0803n2:183_1": "so bhavati, te bhavanti.",
  "anya-e0803n2:183_2": "Tvaṁ bhavasi, tumhe bhavatha.",
  "anya-e0803n2:183_3": "Ahaṁ bhavāmi, mayaṁ bhavāma.",
  "anya-e0803n2:183_4": "So bhavate, te bhavante.",
  "anya-e0803n2:183_5": "Tvaṁ bhavase, tumhe bhavavhe.",
  "anya-e0803n2:183_6": "Ahaṁ bhave, mayaṁ bhavāmhe.",
  "anya-e0803n2:183_7": "Ayaṁ aññayogādisahitā kriyāpadamālā.",
  "anya-e0803n2:184_0": "Dissanti ca suttantesu aññayogādisahitānipi kriyāpadāni.",
  "anya-e0803n2:184_1": "Seyyathidaṁ?",
  "anya-e0803n2:184_2": "“Yaṁpāyaṁ deva kumāro suppatiṭṭhitapādo, idampimassa mahāpurisassa mahāpurisalakkhaṇaṁ bhavati, tassimāni satta ratanāni bhavanti.",
  "anya-e0803n2:184_3": "Yo dandhakāle tarati, taraṇīye ca dandhati, tvaṁsi ācariyo mama, ahampi daṭṭhukāmosmi, pitaraṁ me idhāgataṁ” iccevamādīni etassatthassa paridīpaniyā kriyāpadamālā.",
  "anya-e0803n2:185_0": "Yo tumhasaddena vattabbe atthe nipatati, na pana hoti tumhatthavācako, neso saddo kriyāpadassa tayogasahitattaṁ sādheti, aññadatthu aññayogasahitattaññeva sādheti.",
  "anya-e0803n2:185_1": "Yo ca amhasaddena vattabbe atthe nipatati, na pana hoti amhatthavācako, na sopi saddo kriyāpadassa mayogasahitattaṁ sādheti, aññadatthu aññayogasahitattaññeva sādheti.",
  "anya-e0803n2:186_0": "Tatra tumhasaddena tāva vattabbatthe –",
  "anya-e0803n2:186_1": "“na bhavaṁ eti puññatthaṁ, sivirājassa dassanaṁ.",
  "anya-e0803n2:186_2": "Māyasmā samaggassa saṅghassa bhedāya parakkami.",
  "anya-e0803n2:186_3": "Idha bhante bhagavā paṁsukūlaṁ dhovatū”ti iccevamādayo payogā.",
  "anya-e0803n2:186_4": "Amhasaddena pana vattabbatthe “upāli taṁ mahāvīra, pāde vandati satthuno.",
  "anya-e0803n2:186_5": "Sāvako te mahāvīra, saraṇo vandati satthuno”ti ca iccevamādayo payogā.",
  "anya-e0803n2:186_6": "Idametthupalakkhitabbaṁ “tvaṁ tumhe ahaṁ maya”nti atthadīpaka tayoga mayogato añño aññatthadīpano payogoyeva aññayogo nāma, tattha paṭhamapuriso bhavatīti.",
  "anya-e0803n2:187_0": "Yajjevaṁ “sabbāyasaṁ kūṭamatippamāṇaṁ, paggayha so tiṭṭhasi antalikkhe.",
  "anya-e0803n2:187_1": "Esa sutvā pasīdāmi, vaco te isisattamā”tiādīsu kathaṁ.",
  "anya-e0803n2:187_2": "Ettha hi majjhimuttamapurisasambhavoyeva dissati, na tu paṭhamapurisasambhavoti? Vuccate –",
  "anya-e0803n2:187_3": "“sabbāyasaṁ kūṭamatippamāṇaṁ, paggayha so tiṭṭhasi antalikkhe”tiādīsu “so”tiādikassa nāmasaddassa tumha’mhasaddassatthavācakasaddehi“tiṭṭhasī”tiādīnaṁ syādyantānaṁ padānaṁ dassanato accantamajjhāharitabbehi samānādhikaraṇattā tagguṇabhūtattā ca majjhimuttamapurisasambhavo samadhigantabbo.",
  "anya-e0803n2:187_4": "Īdisesu payogesu syādyantānaṁ dassanavasena avijjamānānipi ajjhāharitabbāni “tvamaha”miccādīni padāni bhavanti.",
  "anya-e0803n2:187_5": "Katthaci pana paripuṇṇāni dissanti “sātvaṁ vaṅkamanuppattā, kathaṁ maddi karissasi.",
  "anya-e0803n2:187_6": "So ahaṁ vicarissāmi, gāmā gāmaṁ purā pura”nti iccevamādīsu.",
  "anya-e0803n2:188_0": "Ākhyātikassa kriyālakkhaṇattā aliṅgabhedattā ca tiṇṇaṁ liṅgānaṁ sādhāraṇabhāvaparidīpanatthaṁ aparampi kriyāpadamālaṁ vadāma –",
  "anya-e0803n2:189_0": "Puriso bhavati, kaññā bhavati, cittaṁ bhavati, purisā bhavanti, kaññāyo bhavanti, cittāni bhavanti.",
  "anya-e0803n2:189_1": "Bho purisa tvaṁ bhavasi, bhoti kaññe tvaṁ bhavasi, bho citta tvaṁ bhavasi, bhavanto purisā tumhe bhavatha, bhotiyo kaññāyo tumhe bhavatha, bhavanto cittāni tumhe bhavatha.",
  "anya-e0803n2:189_2": "Ahaṁ puriso bhavāmi, ahaṁ kaññā bhavāmi, ahaṁ cittaṁ bhavāmi, mayaṁ purisā bhavāma, mayaṁ kaññāyo bhavāma, mayaṁ cittāni bhavāma.",
  "anya-e0803n2:190_0": "Esa nayo attanopadesu, sesavibhattīnaṁ sabbapadesupi.",
  "anya-e0803n2:190_1": "Ayamākhyātikassa tiṇṇaṁ liṅgānaṁ sādhāraṇabhāvaparidīpanī kriyāpadamālāva.",
  "anya-e0803n2:191_0": "Vuttañhetaṁ niruttipiṭake “kriyālakkhaṇamākhyātikamaliṅgabheda”miti.",
  "anya-e0803n2:191_1": "Tatra aliṅgabhedamiti ko attho?",
  "anya-e0803n2:191_2": "Itthipumanapuṁsakānaṁ avisesattho vuccate “aliṅgabheda”miti.",
  "anya-e0803n2:191_3": "Yathā “puriso gacchati, kaññā gacchati, cittaṁ gacchatī”ti.",
  "anya-e0803n2:191_4": "Catudhā uddiṭṭhakriyāpadesu yathā “bhavatī”ti akārānantaratyantapadaṁ gahetvā “bhavati bhavanti bhavasī”tiādinā kriyāpadamālā sabbathā katā, evaṁ “ubbhavati”ccādīnipi akārānantaratyantapadāni gahetvā “ubbhavati ubbhavanti ubbhavasī”tiādinā kriyāpadamālā sabbathā kātabbā.",
  "anya-e0803n2:191_5": "“Bhoti sambhotī”tiādīni pana okārānantaratyantapadāni, “bhāveti vibhāvetī”tiādīni ca ekārānantaratyantapadāni gahetvā pāḷinayānusāreneva padamālā kātabbā, nayidha vuttanayānusārena.",
  "anya-e0803n2:191_6": "Īdisesu hi ṭhānesu duranubodhā kriyāpadagati.",
  "anya-e0803n2:191_7": "Ato labbhamānavasena kriyāpadamālā kātabbā.",
  "anya-e0803n2:191_8": "Na hi loke lokiyā sabbe dhātusadde paccekaṁ sabbehipi channavutiyā vacanehi yojetvā vadanti, evaṁ avadantānampi nesaṁ kathā aparipuṇṇā nāma na hoti, tasmā vajjetabbaṭṭhānaṁ vajjetvā yathāsambhavaṁ padamālā kātabbā.",
  "anya-e0803n2:191_9": "Evaṁ pañcamiyādīsupi vibhattīsu.",
  "anya-e0803n2:191_10": "Ayaṁ vattamānavibhattivasena kriyāpadamālāniddeso.",
  "anya-e0803n2:192_0": "Ito paṭṭhāya pana yathuddiṭṭhapadāneva pariṇāmetvā pariṇāmetvā pañcamiyādīnaṁ mātikābhāvena gahetabbāni.",
  "anya-e0803n2:192_1": "Idāni pana tayogādisahitāsahitavasena dvidhā kriyāpadamālāyo dassessāma kvacādesavasena sambhūtāni ca rūpantarāni sotūnaṁ sukhadhāraṇatthañceva purisappayoge asammohatthañca.",
  "anya-e0803n2:193_0": "Bhavatu, bhavantu.",
  "anya-e0803n2:193_1": "Bhavāhi, bhava, bhavatha.",
  "anya-e0803n2:193_2": "Bhavāmi, bhavāma.",
  "anya-e0803n2:193_3": "Bhavataṁ, bhavantaṁ.",
  "anya-e0803n2:193_4": "Bhavassu, bhavavho.",
  "anya-e0803n2:193_5": "Bhave, bhavāmase.",
  "anya-e0803n2:193_6": "So bhavatu, te bhavantu.",
  "anya-e0803n2:193_7": "Tvaṁ bhavāhi, bhava, tumhe bhavatha.",
  "anya-e0803n2:193_8": "Ahaṁ bhavāmi, mayaṁ bhavāma.",
  "anya-e0803n2:193_9": "So bhavataṁ, te bhavantaṁ.",
  "anya-e0803n2:193_10": "Tvaṁ bhavassu, tumhe bhavavho.",
  "anya-e0803n2:193_11": "Ahaṁ bhave, mayaṁ bhavāmase.",
  "anya-e0803n2:193_12": "Ayaṁ pañcamīvibhattivasena kriyāpadamālāniddeso.",
  "anya-e0803n2:194_0": "Bhaveyya, bhave, bhaveyyuṁ.",
  "anya-e0803n2:194_1": "Bhaveyyāsi, bhaveyyātha.",
  "anya-e0803n2:194_2": "Bhaveyyāmi, bhaveyyāma, bhavemu.",
  "anya-e0803n2:194_3": "Bhavetha, bhaveraṁ.",
  "anya-e0803n2:194_4": "Bhavetho, bhaveyyāvho.",
  "anya-e0803n2:194_5": "Bhaveyyaṁ, bhaveyyāmhe iti vā, so bhaveyya, bhave, te bhaveyyuṁ.",
  "anya-e0803n2:194_6": "Tvaṁ bhaveyyāsi, tumhe bhaveyyātha.",
  "anya-e0803n2:194_7": "Ahaṁ bhaveyyāmi, mayaṁ bhaveyyāma, bhavemu.",
  "anya-e0803n2:194_8": "So bhavetha, te bhaveraṁ.",
  "anya-e0803n2:194_9": "Tvaṁ bhavetho, tumhe bhaveyyāvho.",
  "anya-e0803n2:194_10": "Ahaṁ bhaveyyaṁ, mayaṁ bhaveyyāmhe iti vā.",
  "anya-e0803n2:194_11": "Ayaṁ sattamīvibhattivasena kriyāpadamālāniddeso.",
  "anya-e0803n2:195_0": "Babhūva, babhūvu.",
  "anya-e0803n2:195_1": "Babhūve, babhūvittha.",
  "anya-e0803n2:195_2": "Babhūvaṁ, babhūvimha.",
  "anya-e0803n2:195_3": "Babhūvittha, babhūvire.",
  "anya-e0803n2:195_4": "Babhūvittho, babhūvivho.",
  "anya-e0803n2:195_5": "Babhūviṁ, babhūvimhe iti vā, so babhūva, te babhūvu.",
  "anya-e0803n2:195_6": "Tvaṁ babhūve, tumhe babhūvittha.",
  "anya-e0803n2:195_7": "Ahaṁ babhūvaṁ, mayaṁ babhūvimha.",
  "anya-e0803n2:195_8": "So babhūvittha, te babhūvire.",
  "anya-e0803n2:195_9": "Tvaṁ babhūvittho, tumhe babhūvivho.",
  "anya-e0803n2:195_10": "Ahaṁ babhūviṁ, mayaṁ babhūvimhe iti vā.",
  "anya-e0803n2:195_11": "Ayaṁ parokkhāvibhattivasena kriyāpadamālāniddeso.",
  "anya-e0803n2:196_0": "Abhavā, abhavū.",
  "anya-e0803n2:196_1": "Abhavo, abhavattha.",
  "anya-e0803n2:196_2": "Abhavaṁ, abhavamhā.",
  "anya-e0803n2:196_3": "Abhavattha, abhavatthuṁ.",
  "anya-e0803n2:196_4": "Abhavase, abhavavhaṁ.",
  "anya-e0803n2:196_5": "Abhaviṁ, abhavamhase iti vā, so abhavā, te abhavū.",
  "anya-e0803n2:196_6": "Tvaṁ abhavo, tumhe abhavattha.",
  "anya-e0803n2:196_7": "Ahaṁ abhavaṁ, mayaṁ abhavamhā.",
  "anya-e0803n2:196_8": "So abhavattha, te abhavatthuṁ.",
  "anya-e0803n2:196_9": "Tvaṁ abhavase, tumhe abhavavhaṁ.",
  "anya-e0803n2:196_10": "Ahaṁ abhaviṁ, mayaṁ abhavamhase iti vā.",
  "anya-e0803n2:196_11": "Ayaṁ hiyyattanīvibhattivasena kriyāpadamālāniddeso.",
  "anya-e0803n2:197_0": "Abhavi, abhavuṁ.",
  "anya-e0803n2:197_1": "Abhavo, abhavittha.",
  "anya-e0803n2:197_2": "Abhaviṁ, abhavimhā.",
  "anya-e0803n2:197_3": "Abhavā, abhavū.",
  "anya-e0803n2:197_4": "Abhavase, abhavivhaṁ.",
  "anya-e0803n2:197_5": "Abhavhaṁ, abhavimhe iti vā, so abhavi, te abhavuṁ.",
  "anya-e0803n2:197_6": "Tvaṁ abhavo, tumhe abhavittha.",
  "anya-e0803n2:197_7": "Ahaṁ abhaviṁ, mayaṁ abhavimhā.",
  "anya-e0803n2:197_8": "So abhavā, te abhavū.",
  "anya-e0803n2:197_9": "Tvaṁ abhavase, tumhe abhavivhaṁ.",
  "anya-e0803n2:197_10": "Ahaṁ abhavaṁ, mayaṁ abhavimhe iti vā.",
  "anya-e0803n2:197_11": "Ayaṁ ajjatanīvibhattivasena kriyāpadamālāniddeso.",
  "anya-e0803n2:198_0": "Ettha panajjataniyā uṁvacanassa iṁsumādesavasena bhavatino rūpantarānipi veditabbāni.",
  "anya-e0803n2:198_1": "Seyyathidaṁ?",
  "anya-e0803n2:198_2": "Te bhaviṁsu, samubbhaviṁsu, pabhaviṁsu, parābhaviṁsu, sambhaviṁsu, pātubhaviṁsu, pātubbhaviṁsu, imāni akammakapadāni.",
  "anya-e0803n2:198_3": "Paribhaviṁsu, abhibhaviṁsu, adhibhaviṁsu, atibhaviṁsu, anubhaviṁsu, samanubhaviṁsu, abhisambhaviṁsu.",
  "anya-e0803n2:199_0": "“Adhibhosu”nti rūpampi, yasmā dissati pāḷiyaṁ;",
  "anya-e0803n2:200_0": "Tasmā hi nayato ñe yyaṁ, “paribhosu”ntiādikaṁ.",
  "anya-e0803n2:201_0": "Tatrāyaṁ pāḷi –",
  "anya-e0803n2:201_1": "“evaṁvihāriñcāvuso bhikkhuṁ rūpā adhibhosuṁ, na bhikkhu rūpe adhibhosī”ti.",
  "anya-e0803n2:201_2": "Imāni sakammakapadāni, evamajjataniyā uṁvacanassa iṁsumādesavasena bhavatino rūpantarāni bhavanti. Apica",
  "anya-e0803n2:202_0": "“Anvabhi” itirūpampi, ajjatanyā padissati;",
  "anya-e0803n2:203_0": "Tasmā hi nayato ñeyyaṁ, “ajjhabhi”ccādikampi ca.",
  "anya-e0803n2:204_0": "Tatrāyaṁ pāḷi –",
  "anya-e0803n2:204_1": "so tena kammena divaṁ samakkami, sukhañca khiḍḍāratiyo ca anvabhīti.",
  "anya-e0803n2:204_2": "Tattha anvabhīti anu abhīti chedo.",
  "anya-e0803n2:204_3": "Anūti upasaggo.",
  "anya-e0803n2:204_4": "Abhīti ākhyātikapadanti daṭṭhabbaṁ.",
  "anya-e0803n2:205_0": "Bhavissati, bhavissanti.",
  "anya-e0803n2:205_1": "Bhavissasi, bhavissatha.",
  "anya-e0803n2:205_2": "Bhavissāmi, bhavissāma.",
  "anya-e0803n2:205_3": "Bhavissate, bhavissante.",
  "anya-e0803n2:205_4": "Bhavissase, bhavissavhe.",
  "anya-e0803n2:205_5": "Bhavissaṁ, bhavissāmhe iti vā, so bhavissati, te bhavissanti.",
  "anya-e0803n2:205_6": "Tvaṁ bhavissasi, tumhe bhavissatha.",
  "anya-e0803n2:205_7": "Ahaṁ bhavissāmi, mayaṁ bhavissāma.",
  "anya-e0803n2:205_8": "So bhavissate, te bhavissante.",
  "anya-e0803n2:205_9": "Tvaṁ bhavissase, tumhe bhavissavhe.",
  "anya-e0803n2:205_10": "Ahaṁ bhavissaṁ, mayaṁ bhavissāmhe iti vā.",
  "anya-e0803n2:205_11": "Ayaṁ bhavissantīvibhattivasena kriyāpadamālāniddeso.",
  "anya-e0803n2:206_0": "Abhavissā, abhavissaṁsu.",
  "anya-e0803n2:206_1": "Abhavisse, abhavissatha.",
  "anya-e0803n2:206_2": "Abhavissaṁ, abhavissāmhā.",
  "anya-e0803n2:206_3": "Abhavissatha, abhavissisu.",
  "anya-e0803n2:206_4": "Abhavissase, abhavissavhe.",
  "anya-e0803n2:206_5": "Abhavissiṁ, abhavissāmhase iti vā, so abhavissā, te abhavissaṁsu.",
  "anya-e0803n2:206_6": "Tvaṁ abhavisse, tumhe abhavissatha.",
  "anya-e0803n2:206_7": "Ahaṁ abhavissaṁ, mayaṁ abhavissāmhā.",
  "anya-e0803n2:206_8": "So abhavissatha, te abhavissisu.",
  "anya-e0803n2:206_9": "Tvaṁ abhavissase, tumhe abhavissavhe.",
  "anya-e0803n2:206_10": "Ahaṁ abhavissiṁ, mayaṁ abhavissāmhase iti vā.",
  "anya-e0803n2:206_11": "Ayaṁ kālātipattivibhattivasena kriyāpadamālāniddeso.",
  "anya-e0803n2:207_0": "Vohārabhedakusalena subuddhinā yo,",
  "anya-e0803n2:208_0": "Kaccāyanena kathito jinasāsanatthaṁ;",
  "anya-e0803n2:209_0": "Tyādikkamo tadanugaṁ kiriyāpadānaṁ,",
  "anya-e0803n2:210_0": "Katvā kamo bhavatidhātuvasena vutto.",
  "anya-e0803n2:211_0": "Iti navaṅge sāṭṭhakathe piṭakattaye byappathagatīsu viññūnaṁ",
  "anya-e0803n2:212_0": "Kosallatthāya kate saddanītippakaraṇe",
  "anya-e0803n2:213_0": "Bhavatino kriyāpadamālāvibhāgo nāma",
  "anya-e0803n2:214_0": "Dutiyo paricchedo."
}