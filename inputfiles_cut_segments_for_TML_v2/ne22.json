{
  "ne22:0.1_0": "Netti",
  "ne22:0.2_0": "Paṭiniddesavāra",
  "ne22:0.3_0": "Sampāta 3",
  "ne22:0.4_0": "Yuttihārasampāta",
  "ne22:1.1_0": "Tattha katamo yuttihārasampāto?",
  "ne22:2.1_0": "“Tasmā rakkhitacittassa,",
  "ne22:2.2_0": "sammāsaṅkappagocaro;",
  "ne22:2.3_0": "Sammādiṭṭhipurekkhāro,",
  "ne22:2.4_0": "ñatvāna udayabbayaṁ;",
  "ne22:2.5_0": "Thinamiddhābhibhū bhikkhu,",
  "ne22:2.6_0": "sabbā duggatiyo jahe”ti.",
  "ne22:3.1_0": "“Tasmā rakkhitacittassa, sammāsaṅkappagocaro”ti rakkhitacittassa sammāsaṅkappagocaro bhavissatīti yujjati, sammāsaṅkappagocaro sammādiṭṭhi bhavissatīti yujjati, sammādiṭṭhipurekkhāro viharanto udayabbayaṁ paṭivijjhissatīti yujjati, udayabbayaṁ paṭivijjhanto sabbā duggatiyo jahissatīti yujjati.",
  "ne22:3.2_0": "Sabbā duggatiyo jahanto sabbāni duggativinipātabhayāni samatikkamissatīti yujjatīti.",
  "ne22:3.3_0": "Niyutto yuttihārasampāto."
}