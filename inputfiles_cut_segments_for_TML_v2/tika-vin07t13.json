{
  "tika-vin07t13:0_0": "4. Pācittiyakaṇḍaṁ",
  "tika-vin07t13:1_0": "1. Lasuṇavaggo",
  "tika-vin07t13:2_0": "1. Paṭhamalasuṇādisikkhāpadavaṇṇanā",
  "tika-vin07t13:3_0": "797.",
  "tika-vin07t13:3_1": "Pācittiyesu lasuṇavaggassa paṭhame badarasāḷavaṁ nāma badaraphalāni sukkhāpetvā tehi kattabbabyañjanavikati.",
  "tika-vin07t13:3_2": "Āmakamāgadhalasuṇañceva, ajjhoharaṇañcāti dve aṅgāni.",
  "tika-vin07t13:4_0": "799-812. Dutiyādīni uttānatthāni.",
  "tika-vin07t13:5_0": "815. Chaṭṭhe pāḷiyaṁ āsumbhitvāti pātetvā.",
  "tika-vin07t13:6_0": "817.Dadhimatthūti dadhimhi pasannodakaṁ.",
  "tika-vin07t13:6_1": "Rasakhīrādīnanti maṁsarasakhīrādīnaṁ.",
  "tika-vin07t13:6_2": "Bhuñjantassa bhikkhuno hatthapāse ṭhānaṁ, pānīyassa vā vidhūpanassa vā gahaṇanti dve aṅgāni.",
  "tika-vin07t13:7_0": "822.",
  "tika-vin07t13:7_1": "Sattame aviññattiyā laddhanti attano viññattiṁ vinā laddhaṁ.",
  "tika-vin07t13:7_2": "Pubbāparaviruddhanti sayaṁ karaṇe pācittiyanti idaṁ kārāpane dukkaṭavacanena virujjhanaṁ sandhāya vuttaṁ.",
  "tika-vin07t13:7_3": "Tenāha “na hī”tiādi, “aviññattiyā laddha”ntiādivacanena vā virujjhanaṁ sandhāya vuttaṁ.",
  "tika-vin07t13:7_4": "Aññāya viññattipi hi imissā aviññattiyā laddhamevāti.",
  "tika-vin07t13:7_5": "Āmakadhaññaviññāpanādi, taṁ bhajjanādinā ajjhoharaṇanti dve aṅgāni.",
  "tika-vin07t13:8_0": "824.",
  "tika-vin07t13:8_1": "Aṭṭhame nibbiṭṭhoti laddho.",
  "tika-vin07t13:8_2": "Keṇīti rañño dātabbo āyo, āyuppattiṭṭhānanti attho.",
  "tika-vin07t13:8_3": "Tenāha “ekaṁ ṭhānantara”ntiādi.",
  "tika-vin07t13:8_4": "Ṭhānantaranti ca gāmajanapadāṇāyattaṁ.",
  "tika-vin07t13:8_5": "Vaḷañjiyamānatirokuṭṭāditā, anapaloketvā uccārādīnaṁ chaḍḍanādīti dve aṅgāni.",
  "tika-vin07t13:9_0": "830.",
  "tika-vin07t13:9_1": "Navame “matthakacchinnanāḷikerampī”ti vuttattā haritūpari chaḍḍanameva paṭikkhittaṁ.",
  "tika-vin07t13:9_2": "Tenāha “anikkhittabījesū”tiādi.",
  "tika-vin07t13:9_3": "Yattha ca chaḍḍetuṁ vaṭṭati, tattha harite vaccādiṁ kātumpi vaṭṭati eva.",
  "tika-vin07t13:9_4": "Sabbesanti bhikkhubhikkhunīnaṁ.",
  "tika-vin07t13:10_0": "836-7.",
  "tika-vin07t13:10_1": "Dasame tesaṁyevāti yesaṁ niccaṁ passati.",
  "tika-vin07t13:10_2": "Ārāme ṭhatvāti ṭhitanisannaṭṭhāne eva ṭhatvā samantato gīvaṁ parivattetvāpi passati, anāpatti.",
  "tika-vin07t13:10_3": "Ṭhitaṭṭhānato gantvā passituṁ na vaṭṭati.",
  "tika-vin07t13:10_4": "Keci pana “vaṭṭatī”ti vadanti.",
  "tika-vin07t13:10_5": "Taṁ pana “dassanāya gaccheyya, pācittiya”nti sāmaññato gamanassa paṭikkhittattā, anāpattiyampi gamanāya avuttattā ca na gahetabbaṁ.",
  "tika-vin07t13:10_6": "Naccāditā, ananuññātakāraṇā gamanaṁ, dassanādi cāti tīṇi aṅgāni.",
  "tika-vin07t13:11_0": "Niṭṭhito lasuṇavaggo paṭhamo.",
  "tika-vin07t13:12_0": "2. Andhakāravaggo",
  "tika-vin07t13:13_0": "1. Paṭhamādisikkhāpadavaṇṇanā",
  "tika-vin07t13:14_0": "841.",
  "tika-vin07t13:14_1": "Dutiyavaggassa paṭhame dāne vāti dānanimittaṁ.",
  "tika-vin07t13:14_2": "Rattandhakāre purisassa hatthapāse ṭhānādi, rahopekkhā, sahāyābhāvoti tīṇi aṅgāni.",
  "tika-vin07t13:15_0": "842-850. Dutiyādīni uttānāni.",
  "tika-vin07t13:16_0": "854.",
  "tika-vin07t13:16_1": "Pañcame pallaṅkassa anokāseti ūrubaddhāsanassa appahonake.",
  "tika-vin07t13:16_2": "Purebhattaṁ antaraghare pallaṅkappahonakāsane nisajjā, ananuññātakāraṇā anāpucchā vuttaparicchedātikkamoti dve aṅgāni.",
  "tika-vin07t13:17_0": "860-879. Chaṭṭhādīni uttānāni.",
  "tika-vin07t13:18_0": "Niṭṭhito andhakāravaggo dutiyo.",
  "tika-vin07t13:19_0": "3. Naggavaggo",
  "tika-vin07t13:20_0": "1. Paṭhamādisikkhāpadavaṇṇanā",
  "tika-vin07t13:21_0": "883-887. Tatiyavaggassa paṭhamadutiyāni uttānāni.",
  "tika-vin07t13:22_0": "893.",
  "tika-vin07t13:22_1": "Tatiye visibbetvāti vijaṭetvā.",
  "tika-vin07t13:22_2": "Dhuraṁ nikkhittamatteti visibbanadivasato pañca divase atikkāmetvā dhuraṁ nikkhittamatte.",
  "tika-vin07t13:22_3": "Antopañcāhe pana dhuranikkhepepi anāpatti eva “aññatra catūhapañcāhā”ti vuttattā.",
  "tika-vin07t13:22_4": "Upasampannāya cīvaraṁ sibbanatthāya visibbetvā pañcahātikkamo, ananuññātakāraṇā dhuranikkhepoti dve aṅgāni.",
  "tika-vin07t13:23_0": "900. Catutthe pañcannaṁ cīvarānaṁ aparivattanaṁ, ananuññātakāraṇā pañcāhātikkamoti dve aṅgāni.",
  "tika-vin07t13:24_0": "903. Pañcamaṁ uttānameva.",
  "tika-vin07t13:25_0": "909.",
  "tika-vin07t13:25_1": "Chaṭṭhe vikappanupagassa saṅghe pariṇatatā, vinā ānisaṁsadassanena antarāyakaraṇanti dve aṅgāni.",
  "tika-vin07t13:26_0": "911. Sattamaṁ uttānameva.",
  "tika-vin07t13:27_0": "916.",
  "tika-vin07t13:27_1": "Aṭṭhame kumbhathūṇaṁ nāma kumbhasaddo, tena kīḷantīti kumbhathūṇikā.",
  "tika-vin07t13:27_2": "Tenāha “ghaṭakena kīḷanakā”ti.",
  "tika-vin07t13:27_3": "Dīghanikāyaṭṭhakathāyaṁ pana “caturassaambaṇakatāḷa”nti vuttaṁ.",
  "tika-vin07t13:27_4": "Tañhi rukkhasārādimayaṁ antochiddaṁ catūsu passesu cammonaddhaṁ vāditabhaṇḍaṁ, yaṁ “bimbisaka”ntipi vuccati, taṁ vādentāpi kumbhathūṇikā.",
  "tika-vin07t13:27_5": "Tenāha “bimbisakavāditakātipi vadantī”ti.",
  "tika-vin07t13:28_0": "918.",
  "tika-vin07t13:28_1": "Pāḷiyaṁ kappakatanti kappakataṁ nivāsanapārupanūpagaṁ.",
  "tika-vin07t13:28_2": "Samaṇacīvaratā, ananuññātānaṁ dānanti dve aṅgāni.",
  "tika-vin07t13:29_0": "921-931. Navamadasamāni uttānāneva.",
  "tika-vin07t13:30_0": "Niṭṭhito naggavaggo tatiyo.",
  "tika-vin07t13:31_0": "4. Tuvaṭṭavaggo",
  "tika-vin07t13:32_0": "10. Dasamasikkhāpadavaṇṇanā",
  "tika-vin07t13:33_0": "976.",
  "tika-vin07t13:33_1": "Tuvaṭṭavaggassa dasame cārikāya apakkamanaṁ paṇṇattivajjameva.",
  "tika-vin07t13:33_2": "Paṇṇattivijānanacittena sacittakataṁ sandhāya panettha “lokavajja”nti daṭṭhabbaṁ.",
  "tika-vin07t13:33_3": "Sesaṁ sabbattha uttānameva.",
  "tika-vin07t13:34_0": "Niṭṭhito tuvaṭṭavaggo catuttho.",
  "tika-vin07t13:35_0": "5. Cittāgāravaggo",
  "tika-vin07t13:36_0": "1. Paṭhamādisikkhāpadavaṇṇanā",
  "tika-vin07t13:37_0": "978. Cittāgāravaggassa paṭhame pāṭekkā āpattiyoti gīvāya parivattanappayogagaṇanāya.",
  "tika-vin07t13:38_0": "1015.",
  "tika-vin07t13:38_1": "Navame hatthiādīsu sippa-saddo paccekaṁ yojetabbo, tathā āthabbaṇādīsu manta-saddo.",
  "tika-vin07t13:38_2": "Tattha āthabbaṇamanto nāma āthabbaṇavedavihito parūpaghātakaro manto.",
  "tika-vin07t13:38_3": "Khīlanamanto nāma verimāraṇatthāya sāradārumayaṁ khīlaṁ mantetvā pathaviyaṁ ākoṭanamanto.",
  "tika-vin07t13:38_4": "Agadappayogo visappayojanaṁ.",
  "tika-vin07t13:38_5": "Nāgamaṇḍalanti sappānaṁ pavesanivāraṇatthaṁ maṇḍalabandhamanto.",
  "tika-vin07t13:38_6": "Sesaṁ sabbattha uttānameva.",
  "tika-vin07t13:39_0": "Niṭṭhito cittāgāravaggo pañcamo.",
  "tika-vin07t13:40_0": "1025-1116. Ārāmavagge, gabbhinivagge ca sabbaṁ uttānameva.",
  "tika-vin07t13:41_0": "8. Kumāribhūtavaggo",
  "tika-vin07t13:42_0": "1. Paṭhamādisikkhāpadavaṇṇanā",
  "tika-vin07t13:43_0": "1119.",
  "tika-vin07t13:43_1": "Aṭṭhamavaggassa paṭhame sabbapaṭhamā dve mahāsikkhamānāti gabbhinivagge sabbapaṭhamaṁ vuttā dve.",
  "tika-vin07t13:43_2": "Sikkhamānā icceva vattabbāti sammutikammādīsu aññathā vutte kammaṁ kuppatīti adhippāyo.",
  "tika-vin07t13:44_0": "1167.",
  "tika-vin07t13:44_1": "Ekādasame pārivāsiyena chandadānenāti parivutthena navikappavutthena vigatena chandadānenāti attho, chandavissajjanamattena vā.",
  "tika-vin07t13:45_0": "1168.“Vuṭṭhitāyā”ti etena “idāni kammaṁ na karissāmā”ti dhuraṁ nikkhipitvā kāyena avuṭṭhahitvā nisinnāyapi parisāya kammaṁ kātuṁ na vaṭṭatīti dasseti.",
  "tika-vin07t13:45_1": "Tenāha “chandaṁ avissajjetvā avuṭṭhitāyā”ti.",
  "tika-vin07t13:45_2": "Pāḷiyaṁ pana “anāpatti avuṭṭhitāya parisāyā”ti sāmaññato vuttattā, uposathakkhandhake ca “na, bhikkhave, pārivāsikapārisuddhidānena uposatho kātabbo aññatra avuṭṭhitāya parisāyā”ti vuttattā, tadaṭṭhakathāyampi “pārivāsiyapārisuddhidānaṁ nāma parisāya vuṭṭhitakālato paṭṭhāya na vaṭṭati, avuṭṭhitāya pana vaṭṭatī”ti vuttattā ca “kammaṁ na karissāmī”ti dhuraṁ nikkhipitvā nisinnāyapi kammaṁ kātuṁ vaṭṭatīti gahetabbaṁ.",
  "tika-vin07t13:45_3": "Sesaṁ uttānameva.",
  "tika-vin07t13:46_0": "Niṭṭhito kumāribhūtavaggo aṭṭhamo.",
  "tika-vin07t13:47_0": "1181. Chattavaggo uttāno eva.",
  "tika-vin07t13:48_0": "Khuddakavaṇṇanānayo niṭṭhito."
}