{
  "pli-tv-bu-vb-pc44:0.1_0": "Theravāda Vinaya",
  "pli-tv-bu-vb-pc44:0.2_0": "Mahāvibhaṅga",
  "pli-tv-bu-vb-pc44:0.3_0": "Pācittiyakaṇḍa",
  "pli-tv-bu-vb-pc44:0.4_0": "Acelakavagga",
  "pli-tv-bu-vb-pc44:0.5_0": "44. Rahopaṭicchannasikkhāpada",
  "pli-tv-bu-vb-pc44:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bu-vb-pc44:1.2_0": "Tena kho pana samayena āyasmā upanando sakyaputto sahāyakassa gharaṁ gantvā tassa pajāpatiyā saddhiṁ raho paṭicchanne āsane nisajjaṁ kappesi.",
  "pli-tv-bu-vb-pc44:1.3_0": "Atha kho so puriso ujjhāyati khiyyati vipāceti—",
  "pli-tv-bu-vb-pc44:1.4_0": "“kathañhi nāma ayyo upanando mayhaṁ pajāpatiyā saddhiṁ raho paṭicchanne āsane nisajjaṁ kappessatī”ti.",
  "pli-tv-bu-vb-pc44:1.5_0": "Assosuṁ kho bhikkhū tassa purisassa ujjhāyantassa khiyyantassa vipācentassa.",
  "pli-tv-bu-vb-pc44:1.6_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc44:1.7_0": "“kathañhi nāma āyasmā upanando sakyaputto mātugāmena saddhiṁ raho paṭicchanne āsane nisajjaṁ kappessatī”ti …pe…",
  "pli-tv-bu-vb-pc44:1.8_0": "“saccaṁ kira tvaṁ, upananda, mātugāmena saddhiṁ raho paṭicchanne āsane nisajjaṁ kappesī”ti?",
  "pli-tv-bu-vb-pc44:1.9_0": "“Saccaṁ, bhagavā”ti.",
  "pli-tv-bu-vb-pc44:1.10_0": "Vigarahi buddho bhagavā …pe…",
  "pli-tv-bu-vb-pc44:1.11_0": "kathañhi nāma tvaṁ, moghapurisa, mātugāmena saddhiṁ raho paṭicchanne āsane nisajjaṁ kappessasi.",
  "pli-tv-bu-vb-pc44:1.12_0": "Netaṁ, moghapurisa, appasannānaṁ vā pasādāya …pe…",
  "pli-tv-bu-vb-pc44:1.13_0": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-pc44:1.14.1_0": "“Yo pana bhikkhu mātugāmena saddhiṁ raho paṭicchanne āsane nisajjaṁ kappeyya, pācittiyan”ti.",
  "pli-tv-bu-vb-pc44:2.1.1_0": "Yo panāti",
  "pli-tv-bu-vb-pc44:2.1.2_0": "yo yādiso …pe…",
  "pli-tv-bu-vb-pc44:2.1.3_0": "bhikkhūti",
  "pli-tv-bu-vb-pc44:2.1.4_0": "…pe… ayaṁ imasmiṁ atthe adhippeto bhikkhūti.",
  "pli-tv-bu-vb-pc44:2.1.5_0": "Mātugāmo nāma",
  "pli-tv-bu-vb-pc44:2.1.6_0": "manussitthī, na yakkhī na petī na tiracchānagatā, antamaso tadahujātāpi dārikā, pageva mahattarī.",
  "pli-tv-bu-vb-pc44:2.1.7_0": "Saddhinti",
  "pli-tv-bu-vb-pc44:2.1.8_0": "ekato.",
  "pli-tv-bu-vb-pc44:2.1.9_0": "Raho nāma",
  "pli-tv-bu-vb-pc44:2.1.10_0": "cakkhussa raho sotassa raho.",
  "pli-tv-bu-vb-pc44:2.1.11_0": "Cakkhussa raho nāma",
  "pli-tv-bu-vb-pc44:2.1.12_0": "na sakkā hoti akkhiṁ vā nikhaṇīyamāne bhamukaṁ vā ukkhipīyamāne sīsaṁ vā ukkhipīyamāne passituṁ.",
  "pli-tv-bu-vb-pc44:2.1.13_0": "Sotassa raho nāma",
  "pli-tv-bu-vb-pc44:2.1.14_0": "na sakkā hoti pakatikathā sotuṁ.",
  "pli-tv-bu-vb-pc44:2.1.15_0": "Paṭicchannaṁ nāma āsanaṁ",
  "pli-tv-bu-vb-pc44:2.1.16_0": "kuṭṭena vā kavāṭena vā kilañjena vā sāṇipākārena vā rukkhena vā thambhena vā kotthaḷiyā vā, yena kenaci paṭicchannaṁ hoti.",
  "pli-tv-bu-vb-pc44:2.1.17_0": "Nisajjaṁ kappeyyāti",
  "pli-tv-bu-vb-pc44:2.1.18_0": "mātugāme nisinne bhikkhu upanisinno vā hoti upanipanno vā, āpatti pācittiyassa.",
  "pli-tv-bu-vb-pc44:2.1.19_0": "Bhikkhu nisinne mātugāmo upanisinno vā hoti upanipanno vā, āpatti pācittiyassa.",
  "pli-tv-bu-vb-pc44:2.1.20_0": "Ubho vā nisinnā honti ubho vā nipannā, āpatti pācittiyassa.",
  "pli-tv-bu-vb-pc44:2.2.1_0": "Mātugāme mātugāmasaññī raho paṭicchanne āsane nisajjaṁ kappeti, āpatti pācittiyassa.",
  "pli-tv-bu-vb-pc44:2.2.2_0": "Mātugāme vematiko raho paṭicchanne āsane nisajjaṁ kappeti, āpatti pācittiyassa.",
  "pli-tv-bu-vb-pc44:2.2.3_0": "Mātugāme amātugāmasaññī raho paṭicchanne āsane nisajjaṁ kappeti, āpatti pācittiyassa.",
  "pli-tv-bu-vb-pc44:2.2.4_0": "Yakkhiyā vā petiyā vā paṇḍakena vā tiracchānagatāya vā manussaviggahitthiyā vā saddhiṁ raho paṭicchanne āsane nisajjaṁ kappeti, āpatti dukkaṭassa.",
  "pli-tv-bu-vb-pc44:2.2.5_0": "Amātugāme mātugāmasaññī, āpatti dukkaṭassa.",
  "pli-tv-bu-vb-pc44:2.2.6_0": "Amātugāme vematiko, āpatti dukkaṭassa.",
  "pli-tv-bu-vb-pc44:2.2.7_0": "Amātugāme amātugāmasaññī, anāpatti.",
  "pli-tv-bu-vb-pc44:2.3.1_0": "Anāpatti—",
  "pli-tv-bu-vb-pc44:2.3.2_0": "yo koci viññū puriso dutiyo hoti,",
  "pli-tv-bu-vb-pc44:2.3.3_0": "tiṭṭhati na nisīdati,",
  "pli-tv-bu-vb-pc44:2.3.4_0": "arahopekkho,",
  "pli-tv-bu-vb-pc44:2.3.5_0": "aññavihito nisīdati,",
  "pli-tv-bu-vb-pc44:2.3.6_0": "ummattakassa,",
  "pli-tv-bu-vb-pc44:2.3.7_0": "ādikammikassāti.",
  "pli-tv-bu-vb-pc44:2.3.8_0": "Rahopaṭicchannasikkhāpadaṁ niṭṭhitaṁ catutthaṁ."
}