{
  "anya-e0703n21:0_0": "Bāvīsatima pariccheda",
  "anya-e0703n21:1_0": "Gāmaṇikumāra suti",
  "anya-e0703n21:2_0": "1.",
  "anya-e0703n21:3_0": "Eḷāraṁ ghātayitvāna, rājā’hu duṭṭhagāmaṇi;",
  "anya-e0703n21:4_0": "Tadattha dīpanatthāya, anupubbakathā ayaṁ.",
  "anya-e0703n21:5_0": "2.",
  "anya-e0703n21:6_0": "Devānaṁ piyatissassa, rañño dutiyabhātiko;",
  "anya-e0703n21:7_0": "Uparājā mahānāgo, nāmānu bhātuno piyo.",
  "anya-e0703n21:8_0": "3.",
  "anya-e0703n21:9_0": "Rañño devī saputtassa, bālā rajjābhikāmini;",
  "anya-e0703n21:10_0": "Uparājavadhatthāya, jātacittā nirantaraṁ.",
  "anya-e0703n21:11_0": "4.",
  "anya-e0703n21:12_0": "Vāpiṁ taracchanāmaṁ sā, kārāpentassa pāhiṇi;",
  "anya-e0703n21:13_0": "Ambaṁ visena yojetvā, ṭhapetvā ambamatthake.",
  "anya-e0703n21:14_0": "5.",
  "anya-e0703n21:15_0": "Tassā putto sahagato, uparājena bālako;",
  "anya-e0703n21:16_0": "Bhājane vivaṭeyeva, taṁ ambaṁ khādiyā’mari.",
  "anya-e0703n21:17_0": "6.",
  "anya-e0703n21:18_0": "Uparājā tatoyeva, sadāra bala vāhano;",
  "anya-e0703n21:19_0": "Rakkhihuṁ sakamattānaṁ, rohaṇā’bhimukho agā.",
  "anya-e0703n21:20_0": "7.",
  "anya-e0703n21:21_0": "Yaṭṭhālaya vihārasmiṁ, mahesī tassa gabbhinī;",
  "anya-e0703n21:22_0": "Puttaṁ janesi so tassa, bhātu nāma makārayi.",
  "anya-e0703n21:23_0": "8.",
  "anya-e0703n21:24_0": "Tato gantvā rohaṇaṁ so,",
  "anya-e0703n21:25_0": "Issaro rohaṇe’khilo;",
  "anya-e0703n21:26_0": "Mahā bhāgo mahā gāme,",
  "anya-e0703n21:27_0": "Rajjaṁ kāresi khattiyo.",
  "anya-e0703n21:28_0": "9.",
  "anya-e0703n21:29_0": "Kāresi so nāgamahā-vihāraṁ sakanāmakaṁ;",
  "anya-e0703n21:30_0": "Uddhakandarakādī ca, pihāre kārayī bahū.",
  "anya-e0703n21:31_0": "10.",
  "anya-e0703n21:32_0": "Yaṭṭhālaya katisso so, tassa putto tadaccaye;",
  "anya-e0703n21:33_0": "Hattheva rajjaṁ kāresi, tassa putto’bhayo tathā.",
  "anya-e0703n21:34_0": "11.",
  "anya-e0703n21:35_0": "Goṭṭhābhayasuto kāka-vaṇṇatissoti vissuho;",
  "anya-e0703n21:36_0": "Tadaccaye tattha rajjaṁ, so akāresi khattiyo.",
  "anya-e0703n21:37_0": "12.",
  "anya-e0703n21:38_0": "Vihāradevi nāmā’si, mahesī tassa rājino;",
  "anya-e0703n21:39_0": "Saddhassa saddhāsampannā, dhītā kalyāṇi rājino.",
  "anya-e0703n21:40_0": "13.",
  "anya-e0703n21:41_0": "Kalyāṇiyaṁ narindo hi, tisso nāmāsi khattiyo;",
  "anya-e0703n21:42_0": "Devisaññogajanita-ko potassa kaniṭṭhako.",
  "anya-e0703n21:43_0": "14.",
  "anya-e0703n21:44_0": "Bhīto tato palāyitvā, ayyauttiya nāmako;",
  "anya-e0703n21:45_0": "Aññattha vasi so deso, tena taṁ nāmako ahu.",
  "anya-e0703n21:46_0": "15.",
  "anya-e0703n21:47_0": "Datvā rahassalekhaṁ so, bhikkhuvesadharaṁ naraṁ;",
  "anya-e0703n21:48_0": "Pāhesi deviyā gantvā, rājadvāre ṭhito tuso.",
  "anya-e0703n21:49_0": "16.",
  "anya-e0703n21:50_0": "Rāja gehe arahatā, bhuñjamānena sabbadā;",
  "anya-e0703n21:51_0": "Aññāyamāno therena, rañño gharamupāgami.",
  "anya-e0703n21:52_0": "17.",
  "anya-e0703n21:53_0": "Therena saddhiṁ bhuñjitvā, rañño saha viniggame;",
  "anya-e0703n21:54_0": "Pātesi bhūmiyaṁ lekhaṁ, pekkhamānāya deviyā.",
  "anya-e0703n21:55_0": "18.",
  "anya-e0703n21:56_0": "Saddena tena rājānaṁ, nivattitvā vilokayaṁ;",
  "anya-e0703n21:57_0": "Ñatvāna lekhasandesaṁ, kuddho therassa dummati.",
  "anya-e0703n21:58_0": "19.",
  "anya-e0703n21:59_0": "Theraṁ taṁ purisaṁ tañca, mārāpetvāna kodhasā;",
  "anya-e0703n21:60_0": "Samuddasmiṁ khipāpesi, kujjhitvā tena devatā.",
  "anya-e0703n21:61_0": "20.",
  "anya-e0703n21:62_0": "Samuddeno’ttharā pesuṁ, taṁ desaṁ sotubhūpati;",
  "anya-e0703n21:63_0": "Attano dhītaraṁ yuddhaṁ, deviṁ nāma surupiniṁ.",
  "anya-e0703n21:64_0": "21.",
  "anya-e0703n21:65_0": "Likhitvā rājadhītāti, sovaṇṇakkhaliyā lahuṁ;",
  "anya-e0703n21:66_0": "Nisīdāpiya tattheva, samuddasmiṁ vissajjayi.",
  "anya-e0703n21:67_0": "22.",
  "anya-e0703n21:68_0": "Okkantaṁ taṁ tato laṁke-kākavaṇṇo mahīpati;",
  "anya-e0703n21:69_0": "Abhisecayi tenā’si, vihāropapadavhayā.",
  "anya-e0703n21:70_0": "23.",
  "anya-e0703n21:71_0": "Tissa mahāvihārañca, tathā cittalapabbataṁ;",
  "anya-e0703n21:72_0": "Gamitthavāliṁ kuṭāliṁ, vihāre evamādike.",
  "anya-e0703n21:73_0": "24.",
  "anya-e0703n21:74_0": "Kāretvā supasannena, manasāratanattaye;",
  "anya-e0703n21:75_0": "Upaṭṭhahi tadā saṅghaṁ, paccayehi catūhi so.",
  "anya-e0703n21:76_0": "25.",
  "anya-e0703n21:77_0": "Koṭipabbata nāmamhi, vihāre sīlavattimā;",
  "anya-e0703n21:78_0": "Tadā ahu sāmaṇero, nānāpuññakaro sadā.",
  "anya-e0703n21:79_0": "26.",
  "anya-e0703n21:80_0": "Sukhenārohaṇatthāya, akāsa cetiyaṅgaṇe;",
  "anya-e0703n21:81_0": "Ṭhapesi tīṇi pāsāṇe, pāsāṇa phalakāni so.",
  "anya-e0703n21:82_0": "27.",
  "anya-e0703n21:83_0": "Adā pānīya dānañca, vattaṁ saṅghassa cā’kari;",
  "anya-e0703n21:84_0": "Sadā kilantakāyassa, tassā’bodho mahā ahu.",
  "anya-e0703n21:85_0": "28.",
  "anya-e0703n21:86_0": "Sivikāya kamānetvā, bhikkhavo katavedino;",
  "anya-e0703n21:87_0": "Silāpassaya pariveṇe, tissārāme upaṭṭhahuṁ.",
  "anya-e0703n21:88_0": "29.",
  "anya-e0703n21:89_0": "Sadā vihāradevīsā, rājagehe susaṅkhate;",
  "anya-e0703n21:90_0": "Purebhattaṁ mahādānaṁ, datvā saṅghassa saññatā.",
  "anya-e0703n21:91_0": "30.",
  "anya-e0703n21:92_0": "Pacchābhattaṁ gandhamālaṁ, bhesajjavasanāni ca;",
  "anya-e0703n21:93_0": "Gāhayitvā gatā’rāmaṁ, sakkaroti yathārahaṁ.",
  "anya-e0703n21:94_0": "31.",
  "anya-e0703n21:95_0": "Tadā tatheva katvā sā, saṅghattherassa santike;",
  "anya-e0703n21:96_0": "Nisīdi dhammaṁ desento, thero taṁ idha mabravi.",
  "anya-e0703n21:97_0": "32.",
  "anya-e0703n21:98_0": "“Mahāsampatti tumhehi, laddhā’yaṁ puññakammunā;",
  "anya-e0703n21:99_0": "Appamādo’va kātabbo, puññakamme idānipi”.",
  "anya-e0703n21:100_0": "33.",
  "anya-e0703n21:101_0": "Evaṁ vutte tu sā āha, “kiṁ sampatti ayaṁ idha;",
  "anya-e0703n21:102_0": "Yesaṁ no dārakā natthi, vañjhāsampatti tena no”.",
  "anya-e0703n21:103_0": "34.",
  "anya-e0703n21:104_0": "Chaḷabhiñño mahāthero, puttalābhamavekkhiya;",
  "anya-e0703n21:105_0": "“Gilānaṁ sāmaṇeraṁ taṁ, passadevī”ti abravi.",
  "anya-e0703n21:106_0": "35.",
  "anya-e0703n21:107_0": "Sā gantvā’sanna maraṇaṁ, sāmaṇeramavoca taṁ;",
  "anya-e0703n21:108_0": "“Patthehi mama puttattaṁ, sampattī mahatī hi no”.",
  "anya-e0703n21:109_0": "36.",
  "anya-e0703n21:110_0": "Na icchatīti ñatvāna, tadatthaṁ mahatiṁ subhaṁ;",
  "anya-e0703n21:111_0": "Pupphapūjaṁ kārayitvā, puna yāci sumedhasā.",
  "anya-e0703n21:112_0": "37.",
  "anya-e0703n21:113_0": "Evampa’nicchamānassa, atthāyu’pāyakovidā;",
  "anya-e0703n21:114_0": "Nānā bhesajja vatthāni, saṅghe datvā’tha yācitaṁ.",
  "anya-e0703n21:115_0": "38.",
  "anya-e0703n21:116_0": "Patthesi so rājakulaṁ, sā taṁ ṭhānaṁ anekadhā;",
  "anya-e0703n21:117_0": "Alaṅkaritvā vanditvā, yānamāruyha pakkami.",
  "anya-e0703n21:118_0": "39.",
  "anya-e0703n21:119_0": "Tato cuto sāmaṇero, gacchamānāya deviyā;",
  "anya-e0703n21:120_0": "Tassā kucchimhi nibbatti, taṁ jāniya nivattisā.",
  "anya-e0703n21:121_0": "40.",
  "anya-e0703n21:122_0": "Rañño taṁ sāsanaṁ datvā, raññā saha punā’gamā;",
  "anya-e0703n21:123_0": "Sarīrakiccaṁ kāretvā, sāmaṇerassu’bhopite.",
  "anya-e0703n21:124_0": "41.",
  "anya-e0703n21:125_0": "Tasmiṁyeva pariveṇe, vasantā santamānasā;",
  "anya-e0703n21:126_0": "Mahādānaṁ pavattesuṁ, bhikkhusaṅghassa sabbadā.",
  "anya-e0703n21:127_0": "42.",
  "anya-e0703n21:128_0": "Tasse’vaṁ dohaḷo āhi, mahā puññāya mātuyā;",
  "anya-e0703n21:129_0": "“Usabhamattaṁ madhugaṇḍaṁ, katvā ussīsake sayaṁ.",
  "anya-e0703n21:130_0": "43.",
  "anya-e0703n21:131_0": "Vāmetarena passena, nipannāsayane subhe;",
  "anya-e0703n21:132_0": "Dvādasannaṁ sahassānaṁ, bhikkhūnaṁ dinnasesakaṁ.",
  "anya-e0703n21:133_0": "44.",
  "anya-e0703n21:134_0": "Madhuṁ bhuñjitukāmā’si, atha eḷāra rājino;",
  "anya-e0703n21:135_0": "Yodhāna maggayodhassa, sīsacchinnāsidevanaṁ.",
  "anya-e0703n21:136_0": "45.",
  "anya-e0703n21:137_0": "Tasseva sīse ṭhatvāna, pātuñceva akāmayi;",
  "anya-e0703n21:138_0": "Anurādha purasseva, uppalakkhettato pana.",
  "anya-e0703n21:139_0": "46.",
  "anya-e0703n21:140_0": "Ānītuppalamālañca, amilā taṁ pilandhituṁ;",
  "anya-e0703n21:141_0": "Taṁ devī rājino āha, nemitte pucchi bhūpati.",
  "anya-e0703n21:142_0": "47.",
  "anya-e0703n21:143_0": "Taṁ sutvā āhu nemittā, “deviputto nighātiya;",
  "anya-e0703n21:144_0": "Damiḷe katve’karajjaṁ, sāsanaṁ jotayissati”.",
  "anya-e0703n21:145_0": "48.",
  "anya-e0703n21:146_0": "Edisaṁ madhugaṇḍaṁ so, dasseti tassa īdisiṁ;",
  "anya-e0703n21:147_0": "Sampattiṁ deti rājā”ti, ghosāpesi mahīpati.",
  "anya-e0703n21:148_0": "49.",
  "anya-e0703n21:149_0": "Goṭṭhasamuddavelante, madhupuṇṇaṁ nikujjitaṁ;",
  "anya-e0703n21:150_0": "Nāvaṁ ñatvāna ācikkhi, rañño janapade naro.",
  "anya-e0703n21:151_0": "50.",
  "anya-e0703n21:152_0": "Rājā deviṁ tahiṁ netvā, maṇḍapamhi susaṅkhate;",
  "anya-e0703n21:153_0": "Yathicchithaṁ tāya madhuṁ, paribhogamakārayi.",
  "anya-e0703n21:154_0": "51.",
  "anya-e0703n21:155_0": "Itare dohaḷe tassā, sampādetuṁ mahīpati;",
  "anya-e0703n21:156_0": "Veḷusumana nāmaṁ taṁ, yodhaṁ tattha niyojayi.",
  "anya-e0703n21:157_0": "52.",
  "anya-e0703n21:158_0": "So’nurādhapuraṁ gantvā, rañño maṅgalavājino;",
  "anya-e0703n21:159_0": "Gopakena akā mettiṁ, tassa kiccañca sabbadā.",
  "anya-e0703n21:160_0": "53.",
  "anya-e0703n21:161_0": "Tassa vissattha taṁ ñatvā, pātova uppalāna’siṁ;",
  "anya-e0703n21:162_0": "Kadambanadiyā tīre, ṭhapetvāna asaṅkito.",
  "anya-e0703n21:163_0": "54.",
  "anya-e0703n21:164_0": "Assaṁ netvā tamāruyha, gaṇhitvāna uppalāna’siṁ;",
  "anya-e0703n21:165_0": "Nivedayitvāna attānaṁ, assavegena pakkami.",
  "anya-e0703n21:166_0": "55.",
  "anya-e0703n21:167_0": "Sutvā rājā gahetuṁ taṁ, mahā yodhānapesayi;",
  "anya-e0703n21:168_0": "Dutiyaṁ sammathaṁ assaṁ, āruyha sonudhāpitaṁ.",
  "anya-e0703n21:169_0": "56.",
  "anya-e0703n21:170_0": "So gumbanissito assa-piṭṭheyeva nisīdiya;",
  "anya-e0703n21:171_0": "Entassa piṭṭhito tassa, ubbayhā’siṁ pasārayi.",
  "anya-e0703n21:172_0": "57.",
  "anya-e0703n21:173_0": "Assavegenayantassa, sīsaṁ chijja ubhohaye;",
  "anya-e0703n21:174_0": "Sīsañcā’dāya sāyaṁ so, mahāgāmamupāgami.",
  "anya-e0703n21:175_0": "58.",
  "anya-e0703n21:176_0": "Dohaḷe te ca sā devī, paribhuñji yathāruci;",
  "anya-e0703n21:177_0": "Rājā yodhassa sakkāraṁ, kārāpesi yathārahaṁ.",
  "anya-e0703n21:178_0": "59.",
  "anya-e0703n21:179_0": "Sā devī samaye dhaññaṁ, janayī puttamuttamaṁ;",
  "anya-e0703n21:180_0": "Mahārājakule tasmiṁ, ānando ca mahā ahu.",
  "anya-e0703n21:181_0": "60.",
  "anya-e0703n21:182_0": "Tassa puññānubhāvena, tadaheva upāgamuṁ;",
  "anya-e0703n21:183_0": "Nānāratanasampuṇṇā, sattanāvā tato tato.",
  "anya-e0703n21:184_0": "61.",
  "anya-e0703n21:185_0": "Tasseva puññatejena, chaddantakulato karī;",
  "anya-e0703n21:186_0": "Hatthicchāpaṁ āharitvā, ṭhapetvā idha pakkami.",
  "anya-e0703n21:187_0": "62.",
  "anya-e0703n21:188_0": "Taṁ titthasaratīramhi, disvā gumbantare ṭhitaṁ;",
  "anya-e0703n21:189_0": "Kaṇḍulavho bālisiko, rañño ācikkhi tāvade.",
  "anya-e0703n21:190_0": "63.",
  "anya-e0703n21:191_0": "Pesetvā’cariye rājā, tamāṇāpiya posayi;",
  "anya-e0703n21:192_0": "Kaṇḍulo iti ñāyittha, diṭṭhattā kaṇḍulena so.",
  "anya-e0703n21:193_0": "64.",
  "anya-e0703n21:194_0": "“Suvaṇṇabhājanādīnaṁ, puṇṇā nāvā idhāgatā”;",
  "anya-e0703n21:195_0": "Iti rañño nivedasuṁ, rājā tānā’harāpayi.",
  "anya-e0703n21:196_0": "65.",
  "anya-e0703n21:197_0": "Puttassa nāmakaraṇe, maṅgalamhi mahīpati;",
  "anya-e0703n21:198_0": "Dvādasa sahassasaṅkhaṁ, bhikkhusaṅghaṁ nimantiya.",
  "anya-e0703n21:199_0": "66.",
  "anya-e0703n21:200_0": "Evaṁ cintesi “yadime, putto laṁkātale’khile;",
  "anya-e0703n21:201_0": "Rajjaṁ gahetvā sambuddha-sāsanaṁ jotayissati.",
  "anya-e0703n21:202_0": "67.",
  "anya-e0703n21:203_0": "Aṭṭhuttarasahassañca, bhikkhavo pavisantu ca;",
  "anya-e0703n21:204_0": "Sabbe te uddhapattañca, cīvaraṁ pārapantu ca.",
  "anya-e0703n21:205_0": "68.",
  "anya-e0703n21:206_0": "Paṭhamaṁ dakkhiṇaṁ pādaṁ, ummāranto ṭhapentu ca;",
  "anya-e0703n21:207_0": "Ekacchattayutaṁ dhamma-karaṇaṁ nīharantu ca.",
  "anya-e0703n21:208_0": "69.",
  "anya-e0703n21:209_0": "Gotamo nāma thero ca, patiggaṇhātu puttakaṁ;",
  "anya-e0703n21:210_0": "So ca saraṇasikkhā yo, detu” sabbaṁ tathā ahu.",
  "anya-e0703n21:211_0": "70.",
  "anya-e0703n21:212_0": "Sabbaṁ nimittaṁ disvāna, tuṭṭhacitto mahīpati;",
  "anya-e0703n21:213_0": "Datvā saṅghassa pāyāsaṁ, nāmaṁ puttassa kārayi.",
  "anya-e0703n21:214_0": "71.",
  "anya-e0703n21:215_0": "Mahāgāme nāyakattaṁ, pitunāmañca ekato;",
  "anya-e0703n21:216_0": "Ubho katvāna ekajjhaṁ, gāmaṇiabhayo iti.",
  "anya-e0703n21:217_0": "72.",
  "anya-e0703n21:218_0": "Mahāgāmaṁ pavisitvā, navame divase tato;",
  "anya-e0703n21:219_0": "Saṅgamaṁ deviyā kāsi, tena gabbhamagaṇhi sā.",
  "anya-e0703n21:220_0": "73.",
  "anya-e0703n21:221_0": "Kāle jātaṁ sutaṁ rājā, tissanāmaṁ akārayi;",
  "anya-e0703n21:222_0": "Mahatā parihārena, ubhato vaḍḍhiṁsu dārakā.",
  "anya-e0703n21:223_0": "74.",
  "anya-e0703n21:224_0": "Sitthappavesamaṅgala-kāle dvinnampi sādaro;",
  "anya-e0703n21:225_0": "Bhikkhusatānaṁ pañcanaṁ, dāpayitvāna pāyasaṁ.",
  "anya-e0703n21:226_0": "75.",
  "anya-e0703n21:227_0": "Tehi upaḍḍhe bhuttamhi, gahetvā thokathokakaṁ;",
  "anya-e0703n21:228_0": "Sovaṇṇasarakene’saṁ, deviyā saha bhūpati.",
  "anya-e0703n21:229_0": "76.",
  "anya-e0703n21:230_0": "“Sambuddhasāsanaṁ tumhe, yadi chaḍḍetha puttakā;",
  "anya-e0703n21:231_0": "Mā jīratu kucchigataṁ, idaṁ vo”ti apāpayi.",
  "anya-e0703n21:232_0": "77.",
  "anya-e0703n21:233_0": "Viññāya bhāsitatthaṁ te, ubho rājakumārakā;",
  "anya-e0703n21:234_0": "Pāyāsaṁ taṁ abhuñjiṁsu, tuṭṭhacittā’mataṁ viya.",
  "anya-e0703n21:235_0": "78.",
  "anya-e0703n21:236_0": "Dasa dvādasavassesu, tesu vīmaṁsanatthiko;",
  "anya-e0703n21:237_0": "Tatheva bhikkhū bhojetvā, tesaṁ ucchiṭṭhamodanaṁ.",
  "anya-e0703n21:238_0": "79.",
  "anya-e0703n21:239_0": "Gāhayitvā taṭṭakena, ṭhapāpetvā tadantike;",
  "anya-e0703n21:240_0": "Tibhāgaṁ kārayitvāna, idha māha mahīpati.",
  "anya-e0703n21:241_0": "80.",
  "anya-e0703n21:242_0": "“Kuladevatānaṁ no tātā, bhikkhūnaṁ vimukhā mayaṁ;",
  "anya-e0703n21:243_0": "Na hessāmā”ti cintetvā, bhāgaṁ bhuñjathi’manti ca.",
  "anya-e0703n21:244_0": "81.",
  "anya-e0703n21:245_0": "“Dve bhātaro mayaṁ niccaṁ, aññamaññamadūbhakā;",
  "anya-e0703n21:246_0": "Bhavissāmā”ti cintetvā, bhāgaṁ bhuñjithi’manti ca.",
  "anya-e0703n21:247_0": "82.",
  "anya-e0703n21:248_0": "Amataṁ viya bhuñjiṁsu, te dve bhāge ubhopi ca;",
  "anya-e0703n21:249_0": "“Na yujjhissāma damiḷehi”, iti bhuñjathi’maṁ iti.",
  "anya-e0703n21:250_0": "83.",
  "anya-e0703n21:251_0": "Evaṁ vuttetu tisso so, pāṇinā khipi bhojanaṁ;",
  "anya-e0703n21:252_0": "Gāmaṇibhattapiṇḍaṁ tu, khipitvā sayanaṁ gato.",
  "anya-e0703n21:253_0": "84.",
  "anya-e0703n21:254_0": "Saṁkucitvā hatthapādaṁ, nipajji sayena sayaṁ;",
  "anya-e0703n21:255_0": "Devī gantvā tosayantī, gāmaṇiṁ etadabravi.",
  "anya-e0703n21:256_0": "85.",
  "anya-e0703n21:257_0": "Pasāritaṅgo sayane, kiṁ nasesi sukhaṁ suta;",
  "anya-e0703n21:258_0": "“Gaṅgāpāramhi damīḷā, ito goṭṭhamahodadhi.",
  "anya-e0703n21:259_0": "86.",
  "anya-e0703n21:260_0": "Kathaṁ pasāritaṅgo’haṁ, nipajjāmī’ti so bravi;",
  "anya-e0703n21:261_0": "Sutvāna tassādhippāyaṁ, tuṇhī āsi mahīpati.",
  "anya-e0703n21:262_0": "87.",
  "anya-e0703n21:263_0": "So kamenā’bhivaḍḍhanto, ahu soḷasavassiko;",
  "anya-e0703n21:264_0": "Puññavā yasavā dhīmā, tejo balaparakkamo.",
  "anya-e0703n21:265_0": "88.",
  "anya-e0703n21:266_0": "Calācalāyaṁ gatiyañhi pāṇino,",
  "anya-e0703n21:267_0": "Upenti puññena yathāruciṁ gatiṁ;",
  "anya-e0703n21:268_0": "Itīti mantetvā satataṁ mahādaro,",
  "anya-e0703n21:269_0": "Bhaveyya puññapacayamhi buddhimāti.",
  "anya-e0703n21:270_0": "Sujanappasādasaṁvegatthāya kate mahāvaṁse",
  "anya-e0703n21:271_0": "Gāmaṇikumārasūti nāma",
  "anya-e0703n21:272_0": "Bāvīsatimo paricchedo."
}