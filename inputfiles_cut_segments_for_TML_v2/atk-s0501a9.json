{
  "atk-s0501a9:0_0": "9. Mettasuttavaṇṇanā",
  "atk-s0501a9:1_0": "Nikkhepappayojanaṁ",
  "atk-s0501a9:2_0": "Idāni nidhikaṇḍānantaraṁ nikkhittassa mettasuttassa vaṇṇanākkamo anuppatto.",
  "atk-s0501a9:2_1": "Tassa idha nikkhepappayojanaṁ vatvā tato paraṁ –",
  "atk-s0501a9:3_0": "“Yena vuttaṁ yadā yattha, yasmā cetesa dīpanā;",
  "atk-s0501a9:4_0": "Nidānaṁ sodhayitvāssa, karissāmatthavaṇṇanaṁ”.",
  "atk-s0501a9:5_0": "Tattha yasmā nidhikaṇḍena dānasīlādipuññasampadā vuttā, sā ca sattesu mettāya katāya mahapphalā hoti yāva buddhabhūmiṁ pāpetuṁ samatthā, tasmā tassā puññasampadāya upakāradassanatthaṁ, yasmā vā saraṇehi sāsane otaritvā sikkhāpadehi sīle patiṭṭhitānaṁ dvattiṁsākārena rāgappahānasamatthaṁ, kumārapañhena mohappahānasamatthañca kammaṭṭhānaṁ dassetvā, maṅgalasuttena tassa pavattiyā maṅgalabhāvo attarakkhā ca, ratanasuttena tassānurūpā pararakkhā, tirokuṭṭena rattanasutte vuttabhūtesu ekaccabhūtadassanaṁ vuttappakārāya puññasampattiyā pamajjantānaṁ vipatti ca, nidhikaṇḍena tirokuṭṭe vuttavipattipaṭipakkhabhūtā sampatti ca dassitā, dosappahānasamatthaṁ pana kammaṭṭhānaṁ adassitameva, tasmā taṁ dosappahānasamatthaṁ kammaṭṭhānaṁ dassetuṁ idaṁ mettasuttaṁ idha nikkhittaṁ.",
  "atk-s0501a9:5_1": "Evañhi suparipūro hoti khuddakapāṭhoti idamassa idha nikkhepappayojanaṁ.",
  "atk-s0501a9:6_0": "Nidānasodhanaṁ",
  "atk-s0501a9:7_0": "Idāni yāyaṁ –",
  "atk-s0501a9:8_0": "“Yena vuttaṁ yadā yattha, yasmā cetesa dīpanā;",
  "atk-s0501a9:9_0": "Nidānaṁ sodhayitvāssa, karissāmatthavaṇṇana”nti. –",
  "atk-s0501a9:10_0": "Mātikā nikkhittā, tattha idaṁ mettasuttaṁ bhagavatāva vuttaṁ, na sāvakādīhi, tañca pana yadā himavantapassato devatāhi ubbāḷhā bhikkhū bhagavato santikaṁ āgatā, tadā sāvatthiyaṁ tesaṁ bhikkhūnaṁ parittatthāya kammaṭṭhānatthāya ca vuttanti evaṁ tāva saṅkhepato etesaṁ padānaṁ dīpanā nidānasodhanā veditabbā.",
  "atk-s0501a9:11_0": "Vitthārato pana evaṁ veditabbā –",
  "atk-s0501a9:11_1": "ekaṁ samayaṁ bhagavā sāvatthiyaṁ viharati upakaṭṭhāya vassūpanāyikāya, tena kho pana samayena sambahulā nānāverajjakā bhikkhū bhagavato santike kammaṭṭhānaṁ gahetvā tattha tattha vassaṁ upagantukāmā bhagavantaṁ upasaṅkamanti.",
  "atk-s0501a9:11_2": "Tatra sudaṁ bhagavā rāgacaritānaṁ saviññāṇakaaviññāṇakavasena ekādasavidhaṁ asubhakammaṭṭhānaṁ, dosacaritānaṁ catubbidhaṁ mettādikammaṭṭhānaṁ, mohacaritānaṁ maraṇassatikammaṭṭhānādīni, vitakkacaritānaṁ ānāpānassatipathavīkasiṇādīni, saddhācaritānaṁ buddhānussatikammaṭṭhānādīni, buddhicaritānaṁ catudhātuvavatthānādīnīti iminā nayena caturāsītisahassappabhedacaritānukūlāni kammaṭṭhānāni katheti.",
  "atk-s0501a9:12_0": "Atha kho pañcamattāni bhikkhusatāni bhagavato santike kammaṭṭhānaṁ uggahetvā sappāyasenāsanañca gocaragāmañca pariyesamānāni anupubbena gantvā paccante himavantena saddhiṁ ekābaddhaṁ nīlakācamaṇisannibhasilātalaṁ sītalaghanacchāyanīlavanasaṇḍamaṇḍitaṁ muttājālarajatapaṭṭasadisavālukākiṇṇabhūmibhāgaṁ sucisātasītalajalāsayaparivāritaṁ pabbatamaddasaṁsu.",
  "atk-s0501a9:12_1": "Atha te bhikkhū tatthekarattiṁ vasitvā pabhātāya rattiyā sarīraparikammaṁ katvā tassa avidūre aññataraṁ gāmaṁ piṇḍāya pavisiṁsu.",
  "atk-s0501a9:12_2": "Gāmo ghananivesanasanniviṭṭhakulasahassayutto, manussā cettha saddhā pasannā te paccante pabbajitadassanassa dullabhatāya bhikkhū disvā eva pītisomanassajātā hutvā te bhikkhū bhojetvā “idheva, bhante, temāsaṁ vasathā”ti yācitvā pañca padhānakuṭisatāni kāretvā tattha mañcapīṭhapānīyaparibhojanīyaghaṭādīni sabbūpakaraṇāni paṭiyādesuṁ.",
  "atk-s0501a9:13_0": "Bhikkhū dutiyadivase aññaṁ gāmaṁ piṇḍāya pavisiṁsu.",
  "atk-s0501a9:13_1": "Tatthapi manussā tatheva upaṭṭhahitvā vassāvāsaṁ yāciṁsu.",
  "atk-s0501a9:13_2": "Bhikkhū “asati antarāye”ti adhivāsetvā taṁ vanasaṇḍaṁ pavisitvā sabbarattindivaṁ āraddhavīriyā yāmaghaṇḍikaṁ koṭṭetvā yonisomanasikārabahulā viharantā rukkhamūlāni upagantvā nisīdiṁsu.",
  "atk-s0501a9:13_3": "Sīlavantānaṁ bhikkhūnaṁ tejena vihatatejā rukkhadevatā attano attano vimānā oruyha dārake gahetvā ito cito vicaranti.",
  "atk-s0501a9:13_4": "Seyyathāpi nāma rājūhi vā rājamahāmattehi vā gāmakāvāsaṁ gatehi gāmavāsīnaṁ gharesu okāse gahite gharamanussakā gharā nikkhamitvā aññatra vasantā “kadā nu gamissantī”ti dūratova olokenti, evameva devatā attano attano vimānāni chaḍḍetvā ito cito ca vicarantiyo dūratova olokenti “kadā nu bhadantā gamissantī”ti.",
  "atk-s0501a9:13_5": "Tato evaṁ samacintesuṁ “paṭhamavassūpagatā bhikkhū avassaṁ temāsaṁ vasissanti, mayaṁ pana tāva ciraṁ dārake gahetvā okkamma vasituṁ na sakkoma, handa mayaṁ bhikkhūnaṁ bhayānakaṁ ārammaṇaṁ dassemā”ti.",
  "atk-s0501a9:13_6": "Tā rattiṁ bhikkhūnaṁ samaṇadhammakaraṇavelāya bhiṁsanakāni yakkharūpāni nimminitvā purato purato tiṭṭhanti, bheravasaddañca karonti.",
  "atk-s0501a9:13_7": "Bhikkhūnaṁ tāni rūpāni disvā tañca saddaṁ sutvā hadayaṁ phandi, dubbaṇṇā ca ahesuṁ uppaṇḍuppaṇḍukajātā.",
  "atk-s0501a9:13_8": "Tena te bhikkhū cittaṁ ekaggaṁ kātuṁ nāsakkhiṁsu, tesaṁ anekaggacittānaṁ bhayena ca punappunaṁ saṁviggānaṁ sati sammussi, tato tesaṁ muṭṭhasatīnaṁ duggandhāni ārammaṇāni payojesuṁ, tesaṁ tena duggandhena nimmathiyamānamiva matthaluṅgaṁ ahosi, gāḷhā sīsavedanā uppajjiṁsu, na ca taṁ pavattiṁ aññamaññassa ārocesuṁ.",
  "atk-s0501a9:14_0": "Athekadivasaṁ saṅghattherassa upaṭṭhānakāle sabbesu sannipatitesu saṅghatthero pucchi “tumhākaṁ, āvuso, imaṁ vanasaṇḍaṁ paviṭṭhānaṁ katipāhaṁ ativiya parisuddho chavivaṇṇo ahosi pariyodāto, vippasannāni ca indriyāni, etarahi panattha kisā dubbaṇṇā uppaṇḍuppaṇḍukajātā, kiṁ vo idha asappāya”nti.",
  "atk-s0501a9:14_1": "Tato eko bhikkhu āha –",
  "atk-s0501a9:14_2": "“ahaṁ, bhante, rattiṁ īdisañca īdisañca bheravārammaṇaṁ passāmi ca suṇāmi ca, īdisañca gandhaṁ ghāyāmi, tena me cittaṁ na samādhiyatī”ti, eteneva upāyena sabbeva te taṁ pavattiṁ ārocesuṁ.",
  "atk-s0501a9:14_3": "Saṅghatthero āha –",
  "atk-s0501a9:14_4": "“bhagavatā, āvuso, dve vassūpanāyikā paññattā, amhākañca idaṁ senāsanaṁ asappāyaṁ, āyāmāvuso, bhagavato santikaṁ gantvā aññaṁ sappāyasenāsanaṁ pucchāmā”ti.",
  "atk-s0501a9:14_5": "“Sādhu, bhante”ti te bhikkhū therassa paṭissuṇitvā sabbeva senāsanaṁ saṁsāmetvā pattacīvaramādāya anupalittattā kulesu kañci anāmantetvā eva yena sāvatthi tena cārikaṁ pakkamiṁsu.",
  "atk-s0501a9:14_6": "Anupubbena sāvatthiṁ gantvā bhagavato santikaṁ āgamiṁsu.",
  "atk-s0501a9:15_0": "Bhagavā te bhikkhū disvā etadavoca –",
  "atk-s0501a9:15_1": "“na, bhikkhave, antovassaṁ cārikā caritabbāti mayā sikkhāpadaṁ paññattaṁ, kissa tumhe cārikaṁ carathā”ti.",
  "atk-s0501a9:15_2": "Te bhagavato sabbamārocesuṁ.",
  "atk-s0501a9:15_3": "Bhagavā āvajjento sakalajambudīpe antamaso catupādapīṭhakaṭṭhānamattampi tesaṁ sappāyasenāsanaṁ nāddasa.",
  "atk-s0501a9:15_4": "Atha te bhikkhū āha –",
  "atk-s0501a9:15_5": "“na, bhikkhave, tumhākaṁ aññaṁ sappāyasenāsanaṁ atthi, tattheva tumhe viharantā āsavakkhayaṁ pāpuṇissatha, gacchatha, bhikkhave, tameva senāsanaṁ upanissāya viharatha, sace pana devatāhi abhayaṁ icchatha, imaṁ parittaṁ uggaṇhatha.",
  "atk-s0501a9:15_6": "Etañhi vo parittañca kammaṭṭhānañca bhavissatī”ti idaṁ suttamabhāsi.",
  "atk-s0501a9:16_0": "Apare panāhu –",
  "atk-s0501a9:16_1": "“gacchatha, bhikkhave, tameva senāsanaṁ upanissāya viharathā”ti idañca vatvā bhagavā āha –",
  "atk-s0501a9:16_2": "“apica kho āraññakena pariharaṇaṁ ñātabbaṁ.",
  "atk-s0501a9:16_3": "Seyyathidaṁ –",
  "atk-s0501a9:16_4": "sāyaṁ pātaṁ karaṇavasena dve mettā dve parittā dve asubhā dve maraṇassatī aṭṭhamahāsaṁvegavatthusamāvajjanañca, aṭṭha mahāsaṁvegavatthūni nāma jātijarābyādhimaraṇaṁ cattāri apāyadukkhānīti, atha vā jātijarābyādhimaraṇāni cattāri, apāyadukkhaṁ pañcamaṁ, atīte vaṭṭamūlakaṁ dukkhaṁ, anāgate vaṭṭamūlakaṁ dukkhaṁ, paccuppanne āhārapariyeṭṭhimūlakaṁ dukkha”nti.",
  "atk-s0501a9:16_5": "Evaṁ bhagavā pariharaṇaṁ ācikkhitvā tesaṁ bhikkhūnaṁ mettatthañca parittatthañca vipassanāpādakajjhānatthañca idaṁ suttamabhāsīti.",
  "atk-s0501a9:16_6": "Evaṁ vitthāratopi “yena vuttaṁ yadā yattha, yasmā ce”ti etesaṁ padānaṁ dīpanā nidānasodhanā veditabbā.",
  "atk-s0501a9:17_0": "Ettāvatā ca yā sā “yena vuttaṁ yadā yattha, yasmā cetesa dīpanā.",
  "atk-s0501a9:17_1": "Nidānaṁ sodhayitvā”ti mātikā ṭhapitā, sā sabbākārena vitthāritā hoti.",
  "atk-s0501a9:18_0": "Paṭhamagāthāvaṇṇanā",
  "atk-s0501a9:19_0": "1.",
  "atk-s0501a9:19_1": "Idāni “assa karissāmatthavaṇṇana”nti vuttattā evaṁ katanidānasodhanassa assa suttassa atthavaṇṇanā ārabbhate.",
  "atk-s0501a9:19_2": "Tattha karaṇīyamatthakusalenāti imissā paṭhamagāthāya tāva ayaṁ padavaṇṇanā –",
  "atk-s0501a9:19_3": "karaṇīyanti kātabbaṁ, karaṇārahanti attho.",
  "atk-s0501a9:19_4": "Atthoti paṭipadā, yaṁ vā kiñci attano hitaṁ, taṁ sabbaṁ araṇīyato atthoti vuccati, araṇīyato nāma upagantabbato.",
  "atk-s0501a9:19_5": "Atthe kusalena atthakusalena atthachekenāti vuttaṁ hoti.",
  "atk-s0501a9:19_6": "Yanti aniyamitapaccattaṁ.",
  "atk-s0501a9:19_7": "Nti niyamitaupayogaṁ, ubhayampi vā yaṁ tanti paccattavacanaṁ.",
  "atk-s0501a9:19_8": "Santaṁ padanti upayogavacanaṁ, tattha lakkhaṇato santaṁ, pattabbato padaṁ, nibbānassetaṁ adhivacanaṁ.",
  "atk-s0501a9:19_9": "Abhisameccāti abhisamāgantvā.",
  "atk-s0501a9:19_10": "Sakkotīti sakko, samattho paṭibaloti vuttaṁ hoti.",
  "atk-s0501a9:19_11": "Ujūti ajjavayutto.",
  "atk-s0501a9:19_12": "Suṭṭhu ujūti suhuju.",
  "atk-s0501a9:19_13": "Sukhaṁ vaco tasminti suvaco.",
  "atk-s0501a9:19_14": "Assāti bhaveyya.",
  "atk-s0501a9:19_15": "Mudūti maddavayutto.",
  "atk-s0501a9:19_16": "Na atimānīti anatimāni.",
  "atk-s0501a9:20_0": "Ayaṁ panettha atthavaṇṇanā –",
  "atk-s0501a9:20_1": "karaṇīyamatthakusalena, yantaṁ santaṁ padaṁ abhisameccāti ettha tāva atthi karaṇīyaṁ, atthi akaraṇīyaṁ.",
  "atk-s0501a9:20_2": "Tattha saṅkhepato sikkhattayaṁ karaṇīyaṁ.",
  "atk-s0501a9:20_3": "Sīlavipatti, diṭṭhivipatti, ācāravipatti, ājīvavipattīti evamādi akaraṇīyaṁ.",
  "atk-s0501a9:20_4": "Tathā atthi atthakusalo, atthi anatthakusalo.",
  "atk-s0501a9:20_5": "Tattha yo imasmiṁ sāsane pabbajitvā na attānaṁ sammā payojeti, khaṇḍasīlo hoti, ekavīsatividhaṁ anesanaṁ nissāya jīvikaṁ kappeti.",
  "atk-s0501a9:20_6": "Seyyathidaṁ –",
  "atk-s0501a9:20_7": "veḷudānaṁ pattadānaṁ pupphadānaṁ phaladānaṁ dantakaṭṭhadānaṁ mukhodakadānaṁ sinānadānaṁ cuṇṇadānaṁ mattikādānaṁ cāṭukamyataṁ muggasūpyataṁ pāribhaṭayataṁ jaṅghapesanikaṁ vejjakammaṁ dūtakammaṁ pahiṇagamanaṁ piṇḍapaṭipiṇḍaṁ dānānuppadānaṁ vatthuvijjaṁ nakkhattavijjaṁ aṅgavijjanti.",
  "atk-s0501a9:20_8": "Chabbidhe ca agocare carati.",
  "atk-s0501a9:20_9": "Seyyathidaṁ –",
  "atk-s0501a9:20_10": "vesiyāgocare vidhavathullakumārikapaṇḍakabhikkhunīpānāgāragocareti.",
  "atk-s0501a9:20_11": "Saṁsaṭṭho ca viharati rājūhi rājamahāmattehi titthiyehi titthiyasāvakehi ananulomikena gihisaṁsaggena, yāni vā pana tāni kulāni assaddhāni appasannāni anopānabhūtāni akkosakaparibhāsakāni anatthakāmāni ahitaaphāsukayogakkhemakāmāni bhikkhūnaṁ…pe…",
  "atk-s0501a9:20_12": "upāsikānaṁ, tathārūpāni kulāni sevati bhajati payirupāsati.",
  "atk-s0501a9:20_13": "Ayaṁ anatthakusalo.",
  "atk-s0501a9:21_0": "Yo pana imasmiṁ sāsane pabbajitvā attānaṁ sammā payojeti, anesanaṁ pahāya catupārisuddhisīle patiṭṭhātukāmo saddhāsīsena pātimokkhasaṁvaraṁ satisīsena indriyasaṁvaraṁ vīriyasīsena ājīvapārisuddhiṁ, paññāsīsena paccayapaṭisevanaṁ pūreti.",
  "atk-s0501a9:21_1": "Ayaṁ atthakusalo.",
  "atk-s0501a9:22_0": "Yo vā sattāpattikkhandhasodhanavasena pātimokkhasaṁvaraṁ, chadvāre ghaṭṭitārammaṇesu abhijjhādīnaṁ anuppattivasena indrisaṁvaraṁ, anesanaparivajjanavasena viññuppasatthabuddhabuddhasāvakavaṇṇitapaccayapaṭisevanena ca ājīvapārisuddhiṁ, yathāvuttapaccavekkhaṇavasena paccayapaṭisevanaṁ, catuiriyāpathaparivattane sātthakatādipaccavekkhaṇavasena sampajaññañca sodheti.",
  "atk-s0501a9:22_1": "Ayampi atthakusalo.",
  "atk-s0501a9:23_0": "Yo vā yathā ūsodakaṁ paṭicca saṁkiliṭṭhaṁ vatthaṁ pariyodāpayati, chārikaṁ paṭicca ādāso, ukkāmukhaṁ paṭicca jātarūpaṁ, tathā ñāṇaṁ paṭicca sīlaṁ vodāyatīti ñatvā ñāṇodakena dhovanto sīlaṁ pariyodāpeti.",
  "atk-s0501a9:23_1": "Yathā ca kikī sakuṇikā aṇḍaṁ, camarī migo vāladhiṁ, ekaputtikā nārī piyaṁ ekaputtakaṁ, ekanayano puriso taṁ ekanayanañca rakkhati, tathā ativiya appamatto attano sīlakkhandhaṁ rakkhati, sāyaṁ pātaṁ paccavekkhamāno aṇumattampi vajjaṁ na passati.",
  "atk-s0501a9:23_2": "Ayampi atthakusalo.",
  "atk-s0501a9:24_0": "Yo vā pana avippaṭisārakare sīle patiṭṭhāya kilesavikkhambhanapaṭipadaṁ paggaṇhāti, taṁ paggaṇhitvā kasiṇaparikammaṁ karoti, kasiṇaparikammaṁ katvā samāpattiyo nibbatteti.",
  "atk-s0501a9:24_1": "Ayampi atthakusalo.",
  "atk-s0501a9:25_0": "Yo vā pana samāpattito vuṭṭhāya saṅkhāre sammasitvā arahattaṁ pāpuṇāti, ayaṁ atthakusalānaṁ aggo.",
  "atk-s0501a9:25_1": "Tattha ye ime yāva avippaṭisārakare sīle patiṭṭhānena yāva vā kilesavikkhambhanapaṭipadāyapaggahaṇena vaṇṇitā atthakusalā, te imasmiṁ atthe atthakusalāti adhippetā.",
  "atk-s0501a9:25_2": "Tathā vidhā ca te bhikkhū.",
  "atk-s0501a9:25_3": "Tena bhagavā te bhikkhū sandhāya ekapuggalādhiṭṭhānāya desanāya “karaṇīyamatthakusalenā”ti āha.",
  "atk-s0501a9:26_0": "Tato “kiṁ karaṇīya”nti tesaṁ sañjātakaṅkhānaṁ āha “yantaṁ santaṁ padaṁ abhisameccā”ti.",
  "atk-s0501a9:26_1": "Ayamettha adhippāyo –",
  "atk-s0501a9:26_2": "taṁ buddhānubuddhehi vaṇṇitaṁ santaṁ nibbānapadaṁ paṭivedhavasena abhisamecca viharitukāmena yaṁ karaṇīyanti.",
  "atk-s0501a9:26_3": "Ettha ca yanti imassa gāthāpadassa ādito vuttameva karaṇīyanti adhikārato anuvattati, taṁ santaṁ padaṁ abhisameccāti.",
  "atk-s0501a9:26_4": "Ayaṁ pana yasmā sāvasesapāṭho attho, tasmā viharitukāmenāti vuttanti veditabbaṁ.",
  "atk-s0501a9:27_0": "Atha vā santaṁ padaṁ abhisameccāti anussavādivasena lokiyapaññāya nibbānapadaṁ “santa”nti ñatvā taṁ adhigantukāmena yantaṁ karaṇīyanti adhikārato anuvattati, taṁ karaṇīyamatthakusalenāti evampettha adhippāyo veditabbo.",
  "atk-s0501a9:27_1": "Atha vā “karaṇīyamatthakusalenā”ti vutte “ki”nti cintentānaṁ āha “yantaṁ santaṁ padaṁ abhisameccā”ti.",
  "atk-s0501a9:27_2": "Tassevaṁ adhippāyo veditabbo –",
  "atk-s0501a9:27_3": "lokiyapaññāya santaṁ padaṁ abhisamecca yaṁ karaṇīyaṁ kātabbaṁ, taṁ karaṇīyaṁ, karaṇārahameva tanti vuttaṁ hoti.",
  "atk-s0501a9:28_0": "Kiṁ pana tanti ?",
  "atk-s0501a9:28_1": "Kimaññaṁ siyā aññatra tadadhigamupāyato, kāmañcetaṁ karaṇārahaṭṭhena sikkhattayadīpakena ādipadeneva vuttaṁ.",
  "atk-s0501a9:28_2": "Tathā hi tassa atthavaṇṇanāyaṁ avocumhā “atthi karaṇīyaṁ, atthi akaraṇīyaṁ.",
  "atk-s0501a9:28_3": "Tattha saṅkhepato sikkhattayaṁ karaṇīya”nti.",
  "atk-s0501a9:28_4": "Atisaṅkhepena desitattā pana tesaṁ bhikkhūnaṁ kehici viññātaṁ, kehici na viññātaṁ.",
  "atk-s0501a9:28_5": "Tato yehi na viññātaṁ, tesaṁ viññāpanatthaṁ yaṁ visesato āraññakena bhikkhunā kātabbaṁ, taṁ vitthārento “sakko ujū ca suhujū ca, suvaco cassa mudu anatimānī”ti imaṁ tāva upaḍḍhagāthamāha.",
  "atk-s0501a9:29_0": "Kiṁ vuttaṁ hoti?",
  "atk-s0501a9:29_1": "Santaṁ padaṁ abhisamecca viharitukāmo, lokiyapaññāya vā taṁ abhisamecca tadadhigamāya paṭipajjamāno āraññako bhikkhu dutiyacatutthapadhāniyaṅgasamannāgamena kāye ca jīvite ca anapekkho hutvā saccappaṭivedhāya paṭipajjituṁ sakko assa, tathā kasiṇaparikammavattasamādānādīsu attano pattacīvarappaṭisaṅkharaṇādīsu ca yāni tāni sabrahmacārīnaṁ uccāvacāni kiṁ karaṇīyāni, tesu aññesu ca evarūpesu sakko assa dakkho analaso samattho.",
  "atk-s0501a9:29_2": "Sakko hontopi ca tatiyapadhāniyaṅgasamannāgamena uju assa.",
  "atk-s0501a9:29_3": "Uju hontopi ca sakiṁ ujubhāvena daharakāle vā ujubhāvena santosaṁ anāpajjitvā yāvajīvaṁ punappunaṁ asithilakaraṇena suṭṭhutaraṁ uju assa.",
  "atk-s0501a9:29_4": "Asaṭhatāya vā uju, amāyāvitāya suhuju.",
  "atk-s0501a9:29_5": "Kāyavacīvaṅkappahānena vā uju, manovaṅkappahānena suhuju.",
  "atk-s0501a9:29_6": "Asantaguṇassa vā anāvikaraṇena uju, asantaguṇena uppannassa lābhassa anadhivāsanena suhuju.",
  "atk-s0501a9:29_7": "Evaṁ ārammaṇalakkhaṇūpanijjhānehi purimadvayatatiyasikkhāhi payogāsayasuddhīhi ca uju ca suhuju ca assa.",
  "atk-s0501a9:30_0": "Na kevalañca uju ca suhuju ca, apica pana suvaco ca assa.",
  "atk-s0501a9:30_1": "Yo hi puggalo “idaṁ na kattabba”nti vutto “kiṁ te diṭṭhaṁ, kiṁ te sutaṁ, ko me sutvā vadasi, kiṁ upajjhāyo ācariyo sandiṭṭho sambhatto vā”ti vadeti, tuṇhībhāvena vā taṁ viheseti, sampaṭicchitvā vā na tathā karoti, so visesādhigamassa dūre hoti.",
  "atk-s0501a9:30_2": "Yo pana ovadiyamāno “sādhu, bhante suṭṭhu vuttaṁ, attano vajjaṁ nāma duddasaṁ hoti, punapi maṁ evarūpaṁ disvā vadeyyātha anukampaṁ upādāya, cirassaṁ me tumhākaṁ santikā ovādo laddho”ti vadati, yathānusiṭṭhañca paṭipajjati, so visesādhigamassa avidūre hoti.",
  "atk-s0501a9:30_3": "Tasmā evaṁ parassa vacanaṁ sampaṭicchitvā karonto suvaco ca assa.",
  "atk-s0501a9:31_0": "Yathā ca suvaco, evaṁ mudu assa.",
  "atk-s0501a9:31_1": "Mudūti gahaṭṭhehi dūtagamanapahiṇagamanādīsu niyujjamāno tattha mudubhāvaṁ akatvā thaddho hutvā vattapaṭipattiyaṁ sakalabrahmacariye ca mudu assa suparikammakatasuvaṇṇaṁ viya tattha tattha viniyogakkhamo.",
  "atk-s0501a9:31_2": "Atha vā mudūti abhākuṭiko uttānamukho sukhasambhāso paṭisanthāravutti sutitthaṁ viya sukhāvagāho assa.",
  "atk-s0501a9:31_3": "Na kevalañca mudu, apica pana anatimānī assa, jātigottādīhi atimānavatthūhi pare nātimaññeyya, sāriputtatthero viya caṇḍālakumārakasamena cetasā vihareyyāti.",
  "atk-s0501a9:32_0": "Dutiyagāthāvaṇṇanā",
  "atk-s0501a9:33_0": "2.",
  "atk-s0501a9:33_1": "Evaṁ bhagavā santaṁ padaṁ abhisamecca viharitukāmassa tadadhigamāya vā paṭipajjamānassa visesato āraññakassa bhikkhuno ekaccaṁ karaṇīyaṁ vatvā puna tatuttaripi vattukāmo “santussako cā”ti dutiyagāthamāha.",
  "atk-s0501a9:34_0": "Tattha “santuṭṭhī ca kataññutā”ti ettha vuttappabhedena dvādasavidhena santosena santussatīti santussako.",
  "atk-s0501a9:34_1": "Atha vā tussatīti tussako, sakena tussako, santena tussako, samena tussakoti santussako.",
  "atk-s0501a9:34_2": "Tattha sakaṁ nāma “piṇḍiyālopabhojanaṁ nissāyā”ti evaṁ upasampadamaṇḍale uddiṭṭhaṁ attanā ca sampaṭicchitaṁ catupaccayajātaṁ, tena sundarena vā asundarena vā sakkaccaṁ vā asakkaccaṁ vā dinnena paṭiggahaṇakāle paribhogakāle ca vikāraṁ adassetvā yāpento “sakena tussako”ti vuccati.",
  "atk-s0501a9:34_3": "Santaṁ nāma yaṁ laddhaṁ hoti attano ‘vijjamānaṁ, tena santeneva tussanto tato paraṁ na patthento atricchataṁ pajahanto “santena tussako”ti vuccati.",
  "atk-s0501a9:34_4": "Samaṁ nāma iṭṭhāniṭṭhesu anunayapaṭighappahānaṁ, tena samena sabbārammaṇesu tussanto “samena tussako”ti vuccati.",
  "atk-s0501a9:35_0": "Sukhena bharīyatīti subharo, suposoti vuttaṁ hoti.",
  "atk-s0501a9:35_1": "Yo hi bhikkhu manussehi sālimaṁsodanādīnaṁ patte pūretvā dinnepi dummukhabhāvaṁ anattamanabhāvameva ca dasseti, tesaṁ vā sammukhāva taṁ piṇḍapātaṁ “kiṁ tumhehi dinna”nti apasādento sāmaṇeragahaṭṭhādīnaṁ deti, esa dubbharo.",
  "atk-s0501a9:35_2": "Etaṁ disvā manussā dūratova parivajjenti “dubbharo bhikkhu na sakkā posetu”nti.",
  "atk-s0501a9:35_3": "Yo pana yaṁ kiñci lūkhaṁ vā paṇītaṁ vā appaṁ vā bahuṁ vā labhitvā attamano vippasannamukho hutvā yāpeti, esa subharo.",
  "atk-s0501a9:35_4": "Etaṁ disvā manussā ativiya vissatthā honti, “amhākaṁ bhadanto subharo, thokathokenāpi tussati, mayameva naṁ posessāmā”ti paṭiññaṁ katvā posenti.",
  "atk-s0501a9:35_5": "Evarūpo idha subharoti adhippeto.",
  "atk-s0501a9:36_0": "Appaṁ kiccamassāti appakicco, na kammārāmatābhassārāmatāsaṅgaṇikārāmatādianekakiccabyāvaṭo, atha vā sakalavihāre navakammasaṅghaparibhogasāmaṇeraārāmikavosāsanādikiccavirahito, attano kesanakhacchedanapattacīvarakammādiṁ katvā samaṇadhammakiccaparo hotīti vuttaṁ hoti.",
  "atk-s0501a9:37_0": "Sallahukā vutti assāti sallahukavutti.",
  "atk-s0501a9:37_1": "Yathā ekacco bahubhaṇḍo bhikkhu disāpakkamanakāle bahuṁ pattacīvarapaccattharaṇatelaguḷādiṁ mahājanena sīsabhārakaṭibhārādīhi ubbahāpetvā pakkamati, evaṁ ahutvā yo appaparikkhāro hoti, pattacīvarādiaṭṭhasamaṇaparikkhāramattameva pariharati, disāpakkamanakāle pakkhī sakuṇo viya samādāyeva pakkamati, evarūpo idha sallahukavuttīti adhippeto.",
  "atk-s0501a9:37_2": "Santāni indriyāni assāti santindriyo, iṭṭhārammaṇādīsu rāgādivasena anuddhatindriyoti vuttaṁ hoti.",
  "atk-s0501a9:37_3": "Nipakoti viññū vibhāvī paññavā, sīlānurakkhaṇapaññāya cīvarādivicāraṇapaññāya āvāsādisattasappāyaparijānanapaññāya ca samannāgatoti adhippāyo.",
  "atk-s0501a9:38_0": "Na pagabbhoti appagabbho, aṭṭhaṭṭhānena kāyapāgabbhiyena catuṭṭhānena vacīpāgabbhiyena anekena ṭhānena manopāgabbhiyena ca virahitoti attho.",
  "atk-s0501a9:39_0": "Aṭṭhaṭṭhānaṁ kāyapāgabbhiyaṁ nāma saṅghagaṇapuggalabhojanasālājantāgharanhānatitthabhikkhācāramaggaantaragharappavesanesu kāyena appatirūpakaraṇaṁ.",
  "atk-s0501a9:39_1": "Seyyathidaṁ –",
  "atk-s0501a9:39_2": "idhekacco saṅghamajjhe pallatthikāya vā nisīdati pāde pādamodahitvā vāti evamādi.",
  "atk-s0501a9:39_3": "Tathā gaṇamajjhe catuparisasannipāte, tathā vuḍḍhatare puggale.",
  "atk-s0501a9:39_4": "Bhojanasālāyaṁ pana vuḍḍhānaṁ āsanaṁ na deti, navānaṁ āsanaṁ paṭibāhati.",
  "atk-s0501a9:39_5": "Tathā jantāghare, vuḍḍhe cettha anāpucchā aggijālanādīni karoti.",
  "atk-s0501a9:39_6": "Nhānatitthe ca yadidaṁ “daharo vuḍḍhoti pamāṇaṁ akatvā āgatapaṭipāṭiyā nhāyitabba”nti vuttaṁ, tampi anādiyanto pacchā āgantvā udakaṁ otaritvā vuḍḍhe ca nave ca bādheti.",
  "atk-s0501a9:39_7": "Bhikkhācāramagge pana aggāsanaaggodakaaggapiṇḍatthaṁ vuḍḍhānaṁ purato purato yāti, bāhāya bāhaṁ paharanto.",
  "atk-s0501a9:39_8": "Antaragharappavesane vuḍḍhānaṁ paṭhamataraṁ pavisati, daharehi kāyakīḷanaṁ karotīti evamādi.",
  "atk-s0501a9:40_0": "Catuṭṭhānaṁ vacīpāgabbhiyaṁ nāma saṅghagaṇapuggalaantaragharesu appatirūpavācānicchāraṇaṁ.",
  "atk-s0501a9:40_1": "Seyyathidaṁ –",
  "atk-s0501a9:40_2": "idhekacco saṅghamajjhe anāpucchā dhammaṁ bhāsati, tathā pubbe vuttappakāre gaṇe vuḍḍhatare puggale ca, tattha manussehi pañhaṁ puṭṭho vuḍḍhataraṁ anāpucchā vissajjeti, antaraghare pana “itthannāme kiṁ atthi, kiṁ yāgu udāhu khādanīyaṁ vā bhojanīyaṁ vā, kiṁ me dassasi, kiṁ ajja khādissāmi, kiṁ bhuñjissāmi, kiṁ pivissāmī”ti evamādiṁ bhāsati.",
  "atk-s0501a9:41_0": "Anekaṭṭhānaṁ manopāgabbhiyaṁ nāma tesu tesu ṭhānesu kāyavācāhi ajjhācāraṁ anāpajjitvāpi manasā eva kāmavitakkādinānappakāraṁ appatirūpavitakkanaṁ.",
  "atk-s0501a9:42_0": "Kulesvananugiddhoti yāni tāni kulāni upasaṅkamati, tesu paccayataṇhāya vā ananulomikagihisaṁsaggavasena vā ananugiddho, na sahasokī, na sahanandī, na sukhitesu sukhito, na dukkhitesu dukkhito, na uppannesu kiccakaraṇīyesu attanā vā uyyogamāpajjitāti vuttaṁ hoti.",
  "atk-s0501a9:42_1": "Imissāya ca gāthāya yaṁ “suvaco cassā”ti ettha vuttaṁ assāti vacanaṁ, taṁ sabbapadehi saddhiṁ santussako ca assa, subharo ca assāti evaṁ yojetabbaṁ.",
  "atk-s0501a9:43_0": "Tatiyagāthāvaṇṇanā",
  "atk-s0501a9:44_0": "3.",
  "atk-s0501a9:44_1": "Evaṁ bhagavā santaṁ padaṁ abhisamecca viharitukāmassa tadadhigamāya vā paṭipajjitukāmassa visesato āraññakassa bhikkhuno taduttaripi karaṇīyaṁ ācikkhitvā idāni akaraṇīyampi ācikkhitukāmo “na ca khuddamācare kiñci, yena viññū pare upavadeyyu”nti imaṁ upaḍḍhagāthamāha.",
  "atk-s0501a9:45_0": "Tassattho –",
  "atk-s0501a9:45_1": "evamimaṁ karaṇīyaṁ karonto yaṁ taṁ kāyavacīmanoduccaritaṁ khuddaṁ lāmakanti vuccati, taṁ na ca khuddaṁ samācare, asamācaranto ca na kevalaṁ oḷārikaṁ, kintu kiñci na samācare, appamattakampi aṇumattakampi na samācareti vuttaṁ hoti.",
  "atk-s0501a9:46_0": "Tato tassa samācāre sandiṭṭhikamevādīnavaṁ dasseti “yena viññū pare upavadeyyu”nti.",
  "atk-s0501a9:46_1": "Ettha ca yasmā aviññū pare appamāṇaṁ.",
  "atk-s0501a9:46_2": "Te hi anavajjaṁ vā sāvajjaṁ karonti, appasāvajjaṁ vā mahāsāvajjaṁ.",
  "atk-s0501a9:46_3": "Viññū eva pana pamāṇaṁ.",
  "atk-s0501a9:46_4": "Te hi anuvicca pariyogāhetvā avaṇṇārahassa avaṇṇaṁ bhāsanti, vaṇṇārahassa vaṇṇaṁ bhāsanti.",
  "atk-s0501a9:46_5": "Tasmā “viññū pare”ti vuttaṁ.",
  "atk-s0501a9:47_0": "Evaṁ bhagavā imāhi aḍḍhateyyāhi gāthāhi santaṁ padaṁ abhisamecca viharitukāmassa tadadhigamāya vā paṭipajjitukāmassa visesato āraññakassa, āraññakasīsena ca sabbesampi kammaṭṭhānaṁ gahetvā viharitukāmānaṁ karaṇīyākaraṇīyabhedaṁ kammaṭṭhānūpacāraṁ vatvā idāni tesaṁ bhikkhūnaṁ tassa devatābhayassa paṭighātāya parittatthaṁ vipassanāpādakajjhānavasena kammaṭṭhānatthañca “sukhinova khemino hontū”tiādinā nayena mettakathaṁ kathetumāraddho.",
  "atk-s0501a9:48_0": "Tattha sukhinoti sukhasampannā.",
  "atk-s0501a9:48_1": "Kheminoti khemavanto, abhayā nirupaddavāti vuttaṁ hoti.",
  "atk-s0501a9:48_2": "Sabbeti anavasesā.",
  "atk-s0501a9:48_3": "Sattāti pāṇino.",
  "atk-s0501a9:48_4": "Sukhitattāti sukhitacittā.",
  "atk-s0501a9:48_5": "Ettha ca kāyikena sukhena sukhino, mānasena sukhitattā, tadubhayenāpi sabbabhayupaddavavigamena vā kheminoti veditabbo.",
  "atk-s0501a9:48_6": "Kasmā pana evaṁ vuttaṁ?",
  "atk-s0501a9:48_7": "Mettābhāvanākāradassanatthaṁ.",
  "atk-s0501a9:48_8": "Evañhi mettā bhāvetabbā “sabbe sattā sukhino hontū”ti vā, “khemino hontū”ti vā, “sukhitattā hontū”ti vā.",
  "atk-s0501a9:49_0": "Catutthagāthāvaṇṇanā",
  "atk-s0501a9:50_0": "4.",
  "atk-s0501a9:50_1": "Evaṁ yāva upacārato appanākoṭi, tāva saṅkhepena mettābhāvanaṁ dassetvā idāni vitthāratopi taṁ dassetuṁ “ye kecī”ti gāthādvayamāha.",
  "atk-s0501a9:50_2": "Atha vā yasmā puthuttārammaṇe paricitaṁ cittaṁ na ādikeneva ekatte saṇṭhāti ārammaṇappabhedaṁ pana anugantvā anugantvā kamena saṇṭhāti, tasmā tassa tasathāvarādidukatikappabhede ārammaṇe anugantvā anugantvā saṇṭhānatthampi “ye kecī”ti gāthādvayamāha.",
  "atk-s0501a9:50_3": "Atha vā yasmā yassa yaṁ ārammaṇaṁ vibhūtaṁ hoti, tassa tattha cittaṁ sukhaṁ tiṭṭhati, tasmā tesaṁ bhikkhūnaṁ yassa yaṁ vibhūtaṁ ārammaṇaṁ, tassa tattha cittaṁ saṇṭhāpetukāmo tasathāvarādidukatikārammaṇabhedadīpakaṁ “ye kecī”ti imaṁ gāthādvayamāha.",
  "atk-s0501a9:51_0": "Ettha hi tasathāvaradukaṁ diṭṭhādiṭṭhadukaṁ dūrasantikadukaṁ bhūtasambhavesidukanti cattāro duke, dīghādīhi ca chahi padehi majjhimapadassa tīsu aṇukapadassa ca dvīsu tikesu atthasambhavato dīgharassamajjhimatikaṁ mahantāṇukamajjhimatikaṁ thūlāṇukamajjhimatikanti tayo tike ca dīpeti.",
  "atk-s0501a9:51_1": "Tattha ye kecīti anavasesavacanaṁ.",
  "atk-s0501a9:51_2": "Pāṇā eva bhūtā pāṇabhūtā.",
  "atk-s0501a9:51_3": "Atha vā pāṇantīti pāṇā, etena assāsapassāsappaṭibaddhe pañcavokārasatte gaṇhāti.",
  "atk-s0501a9:51_4": "Bhavantīti bhūtā, etena ekavokāracatuvokārasatte gaṇhāti.",
  "atk-s0501a9:51_5": "Atthīti santi saṁvijjanti.",
  "atk-s0501a9:52_0": "Evaṁ “ye keci pāṇabhūtatthī”ti iminā vacanena dukatikehi saṅgahetabbe sabbasatte ekato dassetvā idāni sabbepi te tasā vā thāvarā va navasesāti iminā dukena saṅgahetvā dasseti.",
  "atk-s0501a9:53_0": "Tattha tasantīti tasā, sataṇhānaṁ sabhayānañcetaṁ adhivacanaṁ.",
  "atk-s0501a9:53_1": "Tiṭṭhantīti thāvarā, pahīnataṇhābhayānaṁ arahataṁ etaṁ adhivacanaṁ.",
  "atk-s0501a9:53_2": "Natthi tesaṁ avasesanti anavasesā, sabbepīti vuttaṁ hoti.",
  "atk-s0501a9:53_3": "Yañca dutiyagāthāya ante vuttaṁ, taṁ sabbadukatikehi sambandhitabbaṁ “ye keci pāṇabhūtatthi tasā vā thāvarā vā anavasesā, imepi sabbe sattā bhavantu sukhitattā.",
  "atk-s0501a9:53_4": "Evaṁ yāva bhūtā vā sambhavesī vā, imepi sabbe sattā bhavantu sukhitattā”ti.",
  "atk-s0501a9:54_0": "Idāni dīgharassamajjhimāditikattayadīpakesu dīghā vātiādīsu chasu padesu dīghāti dīghattabhāvā nāgamacchagodhādayo.",
  "atk-s0501a9:54_1": "Anekabyāmasatappamāṇāpi hi mahāsamudde nāgānaṁ attabhāvā anekayojanappamāṇā ca macchagodhādīnaṁ attabhāvā honti.",
  "atk-s0501a9:54_2": "Mahantāti mahantattabhāvā jale macchakacchapādayo, thale hatthināgādayo, amanussesu dānavādayo.",
  "atk-s0501a9:54_3": "Āha ca “rāhuggaṁ attabhāvīna”nti.",
  "atk-s0501a9:54_4": "Tassa hi attabhāvo ubbedhena cattāri yojanasahassāni aṭṭha ca yojanasatāni, bāhū dvādasayojanasataparimāṇā, paññāsayojanaṁ bhamukantaraṁ, tathā aṅgulantarikā, hatthatalāni dve yojanasatānīti.",
  "atk-s0501a9:54_5": "Majjhimāti assagoṇamahiṁsasūkarādīnaṁ attabhāvā.",
  "atk-s0501a9:54_6": "Rassakāti tāsu tāsu jātīsu vāmanādayo dīghamajjhimehi omakappamāṇā sattā.",
  "atk-s0501a9:54_7": "Aṇukāti maṁsacakkhussa agocarā dibbacakkhuvisayā udakādīsu nibbattā sukhumattabhāvā sattā ūkādayo vā.",
  "atk-s0501a9:54_8": "Apica ye tāsu tāsu jātīsu mahantamajjhimehi thūlamajjhimehi ca omakappamāṇā sattā, te aṇukāti veditabbā.",
  "atk-s0501a9:54_9": "Thūlāti parimaṇḍalattabhāvā sippikasambukādayo sattā.",
  "atk-s0501a9:55_0": "Pañcamagāthāvaṇṇanā",
  "atk-s0501a9:56_0": "5.",
  "atk-s0501a9:56_1": "Evaṁ tīhi tikehi anavasesato satte dassetvā idāni “diṭṭhā vā ye va adiṭṭhā”tiādīhi tīhi dukehipi te saṅgahetvā dasseti.",
  "atk-s0501a9:57_0": "Tattha diṭṭhāti ye attano cakkhussa āpāthamāgatavasena diṭṭhapubbā.",
  "atk-s0501a9:57_1": "Adiṭṭhāti ye parasamuddaparaselaparacakkavāḷādīsu ṭhitā.",
  "atk-s0501a9:57_2": "“Ye vā dūre vasanti avidūre”ti iminā pana dukena attano attabhāvassa dūre ca avidūre ca vasante satte dasseti, te apadadvipadavasena veditabbā.",
  "atk-s0501a9:57_3": "Attano hi kāye vasantā sattā avidūre, bahikāye vasantā sattā dūre.",
  "atk-s0501a9:57_4": "Tathā antoupacāre vasantā avidūre, bahiupacāre vasantā dūre.",
  "atk-s0501a9:57_5": "Attano vihāre gāme janapade dīpe cakkavāḷe vasantā avidūre, paracakkavāḷe vasantā dūre vasantīti vuccanti.",
  "atk-s0501a9:58_0": "Bhūtāti jātā abhinibbattā.",
  "atk-s0501a9:58_1": "Ye bhūtā eva, na puna bhavissantīti saṅkhyaṁ gacchanti, tesaṁ khīṇāsavānaṁ etaṁ adhivacanaṁ.",
  "atk-s0501a9:58_2": "Sambhavamesantīti sambhavesī.",
  "atk-s0501a9:58_3": "Appahīnabhavasaṁyojanattā āyatimpi sambhavaṁ esantānaṁ sekhaputhujjanānametaṁ adhivacanaṁ.",
  "atk-s0501a9:58_4": "Atha vā catūsu yonīsu aṇḍajajalābujā sattā yāva aṇḍakosaṁ vatthikosañca na bhindanti, tāva sambhavesī nāma, aṇḍakosaṁ vatthikosañca bhinditvā bahi nikkhantā bhūtā nāma.",
  "atk-s0501a9:58_5": "Saṁsedajā opapātikā ca paṭhamacittakkhaṇe sambhavesī nāma, dutiyacittakkhaṇato pabhuti bhūtā nāma.",
  "atk-s0501a9:58_6": "Yena vā iriyāpathena jāyanti, yāva tato aññaṁ na pāpuṇanti, tāva sambhavesī nāma, tato paraṁ bhūtāti.",
  "atk-s0501a9:59_0": "Chaṭṭhagāthāvaṇṇanā",
  "atk-s0501a9:60_0": "6.",
  "atk-s0501a9:60_1": "Evaṁ bhagavā “sukhino vā”tiādīhi aḍḍhateyyāhi gāthāhi nānappakārato tesaṁ bhikkhūnaṁ hitasukhāgamapatthanāvasena sattesu mettābhāvanaṁ dassetvā idāni ahitadukkhānāgamapatthanāvasenāpi taṁ dassento āha “na paro paraṁ nikubbethā”ti.",
  "atk-s0501a9:60_2": "Esa porāṇo pāṭho, idāni pana “paraṁ hī”tipi paṭhanti, ayaṁ na sobhano.",
  "atk-s0501a9:61_0": "Tattha paroti parajano.",
  "atk-s0501a9:61_1": "Paranti parajanaṁ.",
  "atk-s0501a9:61_2": "Na nikubbethāti na vañceyya.",
  "atk-s0501a9:61_3": "Nātimaññethāti na atikkamitvā maññeyya.",
  "atk-s0501a9:61_4": "Katthacīti katthaci okāse, gāme vā gāmakhette vā ñātimajjhe vā pūgamajjhe vātiādi.",
  "atk-s0501a9:61_5": "Nanti etaṁ.",
  "atk-s0501a9:61_6": "Kañcīti yaṁ kañci khattiyaṁ vā brāhmaṇaṁ vā gahaṭṭhaṁ vā pabbajitaṁ vā sukhitaṁ vā dukkhitaṁ vātiādi.",
  "atk-s0501a9:61_7": "Byārosanā paṭighasaññāti kāyavacīvikārehi byārosanāya ca manovikārena paṭighasaññāya ca.",
  "atk-s0501a9:61_8": "“Byārosanāya paṭighasaññāyā”ti hi vattabbe “byārosanā paṭighasaññā”ti vuccati, yathā “sammadaññāya vimuttā”ti vattabbe “sammadaññā vimuttā”ti, yathā ca “anupubbasikkhāya anupubbakiriyāya anupubbapaṭipadāyā”ti vattabbe “anupubbasikkhā anupubbakiriyā anupubbapaṭipadā”ti.",
  "atk-s0501a9:61_9": "Nāññamaññassa dukkhamiccheyyāti aññamaññassa dukkhaṁ na iccheyya.",
  "atk-s0501a9:61_10": "Kiṁ vuttaṁ hoti?",
  "atk-s0501a9:61_11": "Na kevalaṁ “sukhino vā khemino vā hontū”tiādimanasikāravaseneva mettaṁ bhāveyya, kintu “ahovata yo koci parapuggalo yaṁ kañci parapuggalaṁ vañcanādīhi nikatīhi na nikubbetha, jātiādīhi ca navahi mānavatthūhi katthaci padese kañci parapuggalaṁ nātimaññeyya, aññamaññassa ca byārosanāya vā paṭighasaññāya vā dukkhaṁ na iccheyyā”ti evampi manasikaronto bhāveyyāti.",
  "atk-s0501a9:62_0": "Sattamagāthāvaṇṇanā",
  "atk-s0501a9:63_0": "7.",
  "atk-s0501a9:63_1": "Evaṁ ahitadukkhānāgamapatthanāvasena atthato mettābhāvanaṁ dassetvā idāni tameva upamāya dassento āha “mātā yathā niyaṁputta”nti.",
  "atk-s0501a9:64_0": "Tassattho –",
  "atk-s0501a9:64_1": "yathā mātā niyaṁ puttaṁ attani jātaṁ orasaṁ puttaṁ, tañca ekaputtameva āyusā anurakkhe, tassa dukkhāgamappaṭibāhanatthaṁ attano āyumpi cajitvā taṁ anurakkhe, evampi sabbabhūtesu idaṁ mettākhyaṁ mānasaṁ bhāvaye, punappunaṁ janaye vaḍḍhaye, tañca aparimāṇasattārammaṇavasena ekasmiṁ vā satte anavasesapharaṇavasena aparimāṇaṁ bhāvayeti.",
  "atk-s0501a9:65_0": "Aṭṭhamagāthāvaṇṇanā",
  "atk-s0501a9:66_0": "8.",
  "atk-s0501a9:66_1": "Evaṁ sabbākārena mettābhāvanaṁ dassetvā idāni tasseva vaḍḍhanaṁ dassento āha “mettañca sabbalokasmī”ti.",
  "atk-s0501a9:67_0": "Tattha mijjati tāyati cāti mitto, hitajjhāsayatāya siniyhati, ahitāgamato rakkhati cāti attho.",
  "atk-s0501a9:67_1": "Mittassa bhāvo mettaṁ.",
  "atk-s0501a9:67_2": "Sabbalokasmīti anavasese sattaloke.",
  "atk-s0501a9:67_3": "Manasi bhavanti mānasaṁ.",
  "atk-s0501a9:67_4": "Tañhi cittasampayuttattā evaṁ vuttaṁ.",
  "atk-s0501a9:67_5": "Bhāvayeti vaḍḍhaye.",
  "atk-s0501a9:67_6": "Na assa parimāṇanti aparimāṇaṁ, appamāṇasattārammaṇatāya evaṁ vuttaṁ.",
  "atk-s0501a9:67_7": "Uddhanti upari, tena arūpabhavaṁ gaṇhāti.",
  "atk-s0501a9:67_8": "Adhoti heṭṭhā, tena kāmabhavaṁ gaṇhāti.",
  "atk-s0501a9:67_9": "Tiriyanti vemajjhaṁ, tena rūpabhavaṁ gaṇhāti.",
  "atk-s0501a9:67_10": "Asambādhanti sambādhavirahitaṁ, bhinnasīmanti vuttaṁ hoti.",
  "atk-s0501a9:67_11": "Sīmā nāma paccatthiko vuccati, tasmimpi pavattanti attho.",
  "atk-s0501a9:67_12": "Averanti veravirahitaṁ, antarantarāpi veracetanāpātubhāvavirahitanti attho.",
  "atk-s0501a9:67_13": "Asapattanti vigatapaccatthikaṁ.",
  "atk-s0501a9:67_14": "Mettāvihārī hi puggalo manussānaṁ piyo hoti, amanussānaṁ piyo hoti, nāssa koci paccatthiko hoti, tenassa taṁ mānasaṁ vigatapaccatthikattā asapattanti vuccati.",
  "atk-s0501a9:67_15": "Pariyāyavacanañhi etaṁ, yadidaṁ paccatthiko sapattoti.",
  "atk-s0501a9:67_16": "Ayaṁ anupadato atthavaṇṇanā.",
  "atk-s0501a9:68_0": "Ayaṁ panettha adhippetatthadīpanā –",
  "atk-s0501a9:68_1": "yadidaṁ “evampi sabbabhūtesu mānasaṁ bhāvaye aparimāṇa”nti vuttaṁ, tañcetaṁ aparimāṇaṁ mettaṁ mānasaṁ sabbalokasmiṁ bhāvaye vaḍḍhaye, vuḍḍhiṁ virūḷhiṁ vepullaṁ gamaye pāpaye. Kathaṁ?",
  "atk-s0501a9:68_2": "Uddhaṁ adho ca tiriyañca, uddhaṁ yāva bhavaggā, adho yāva avīcito, tiriyaṁ yāva avasesadisā.",
  "atk-s0501a9:68_3": "Uddhaṁ vā āruppaṁ, adho kāmadhātuṁ, tiriyaṁ rūpadhātuṁ anavasesaṁ pharanto.",
  "atk-s0501a9:68_4": "Evaṁ bhāventopi ca taṁ yathā asambādhaṁ averaṁ asapattañca hoti, tathā sambādhaverasapattānaṁ abhāvaṁ karonto bhāvaye.",
  "atk-s0501a9:68_5": "Yaṁ vā taṁ bhāvanāsampadaṁ pattaṁ sabbattha okāsalokavasena asambādhaṁ, attano paresu āghātappaṭivinayanena averaṁ, attani ca paresaṁ āghātavinayanena asapattaṁ hoti.",
  "atk-s0501a9:68_6": "Taṁ asambādhamaveramasapattaṁ aparimāṇaṁ mettaṁ mānasaṁ uddhaṁ adho tiriyañcāti tividhaparicchede sabbalokasmiṁ bhāvaye vaḍḍhayeti.",
  "atk-s0501a9:69_0": "Navamagāthāvaṇṇanā",
  "atk-s0501a9:70_0": "9.",
  "atk-s0501a9:70_1": "Evaṁ mettābhāvanāya vaḍḍhanaṁ dassetvā idāni taṁ bhāvanamanuyuttassa viharato iriyāpathaniyamābhāvaṁ dassento āha “tiṭṭhaṁ caraṁ…pe…",
  "atk-s0501a9:70_2": "adhiṭṭheyyā”ti.",
  "atk-s0501a9:71_0": "Tassattho –",
  "atk-s0501a9:71_1": "evametaṁ mettaṁ mānasaṁ bhāvento so “nisīdati pallaṅkaṁ ābhujitvā ujuṁ kāyaṁ paṇidhāyā”tiādīsu viya iriyāpathaniyamaṁ akatvā yathāsukhaṁ aññataraññatarairiyāpathabādhanavinodanaṁ karonto tiṭṭhaṁ vā caraṁ vā nisinno vā sayāno vā yāvatā vigatamiddho assa, atha etaṁ mettājhānasatiṁ adhiṭṭheyya.",
  "atk-s0501a9:72_0": "Atha vā evaṁ mettābhāvanāya vaḍḍhanaṁ dassetvā idāni vasībhāvaṁ dassento āha “tiṭṭhaṁ cara”nti.",
  "atk-s0501a9:72_1": "Vasippatto hi tiṭṭhaṁ vā caraṁ vā nisinno vā sayāno vā yāvatā iriyāpathena etaṁ mettājhānasatiṁ adhiṭṭhātukāmo hoti, atha vā tiṭṭhaṁ vā caraṁ vā…pe…",
  "atk-s0501a9:72_2": "sayāno vāti na tassa ṭhānādīni antarāyakarāni honti, apica kho yāvatā etaṁ mettājhānasatiṁ adhiṭṭhātukāmo hoti, tāvatā vigatamiddho hutvā adhiṭṭhāti, natthi tassa tattha dandhāyitattaṁ.",
  "atk-s0501a9:72_3": "Tenāha “tiṭṭhaṁ caraṁ nisinno va, sayāno yāvatāssa vitamiddho.",
  "atk-s0501a9:72_4": "Etaṁ satiṁ adhiṭṭheyyā”ti.",
  "atk-s0501a9:73_0": "Tassāyamadhippāyo –",
  "atk-s0501a9:73_1": "yaṁ taṁ “mettañca sabbalokasmi, mānasaṁ bhāvaye”ti vuttaṁ, taṁ yathā bhāveyya, yathā ṭhānādīsu yāvatā iriyāpathena ṭhānādīni vā anādiyitvā yāvatā etaṁ mettājhānasatiṁ adhiṭṭhātukāmo assa, tāvatā vigatamiddhova hutvā etaṁ satiṁ adhiṭṭheyyāti.",
  "atk-s0501a9:74_0": "Evaṁ mettābhāvanāya vasībhāvaṁ dassento “etaṁ satiṁ adhiṭṭheyyā”ti tasmiṁ mettāvihāre niyojetvā idāni taṁ vihāraṁ thunanto āha “brahmametaṁ vihāramidhamāhū”ti.",
  "atk-s0501a9:75_0": "Tassattho –",
  "atk-s0501a9:75_1": "yvāyaṁ “sukhino vā khemino vā hontū”tiādi katvā yāva “etaṁ satiṁ adhiṭṭheyyā”ti vaṇṇito mettāvihāro.",
  "atk-s0501a9:75_2": "Etaṁ catūsu dibbabrahmaariyairiyāpathavihāresu niddosattā attanopi paresampi atthakarattā ca idha ariyassa dhammavinaye brahmavihāramāhu seṭṭhavihāramāhūti, yato satataṁ samitaṁ abbokiṇṇaṁ tiṭṭhaṁ caraṁ nisinno vā sayāno vā yāvatāssa vigatamiddho, etaṁ satiṁ adhiṭṭheyyāti.",
  "atk-s0501a9:76_0": "Dasamagāthāvaṇṇanā",
  "atk-s0501a9:77_0": "10.",
  "atk-s0501a9:77_1": "Evaṁ bhagavā tesaṁ bhikkhūnaṁ nānappakārato mettābhāvanaṁ dassetvā idāni yasmā mettā sattārammaṇattā attadiṭṭhiyā āsannā hoti, tasmā diṭṭhigahananisedhanamukhena tesaṁ bhikkhūnaṁ tadeva mettājhānaṁ pādakaṁ katvā ariyabhūmippattiṁ dassento “diṭṭhiñca anupaggammā”ti imāya gāthāya desanaṁ samāpesi.",
  "atk-s0501a9:78_0": "Tassattho –",
  "atk-s0501a9:78_1": "yvāyaṁ “brahmametaṁ vihāramidhamāhū”ti saṁvaṇṇito mettājhānavihāro, tato vuṭṭhāya ye tattha vitakkavicārādayo dhammā, te tesañca vatthādianusārena rūpadhamme pariggahetvā iminā nāmarūpaparicchedena “suddhasaṅkhārapuñjoyaṁ, nayidha sattūpalabbhatī”ti evaṁ diṭṭhiñca anupaggamma anupubbena lokuttarasīlena sīlavā hutvā lokuttarasīlasampayutteneva sotāpattimaggasammādiṭṭhisaññitena dassanena sampanno, tato paraṁ yopāyaṁ vatthukāmesu gedho kilesakāmo appahīno hoti, tampi sakadāgāmianāgāmimaggehi tanubhāvena anavasesappahānena ca kāmesu gedhaṁ vineyya vinayitvā vūpasametvā na hi jātu gabbhaseyyaṁ puna reti ekaṁseneva puna gabbhaseyyaṁ na eti.",
  "atk-s0501a9:78_2": "Suddhāvāsesu nibbattitvā tattheva arahattaṁ pāpuṇitvā parinibbātīti.",
  "atk-s0501a9:79_0": "Evaṁ bhagavā desanaṁ samāpetvā te bhikkhū āha –",
  "atk-s0501a9:79_1": "“gacchatha, bhikkhave, tasmiṁyeva vanasaṇḍe viharatha, imañca suttaṁ māsassa aṭṭhasu dhammassavanadivasesu ghaṇḍiṁ ākoṭetvā ussāretha, dhammakathaṁ karotha sākacchatha anumodatha, idameva kammaṭṭhānaṁ āsevatha bhāvetha bahulīkarotha, tepi vo amanussā taṁ bheravārammaṇaṁ na dassessanti, aññadatthu atthakāmā hitakāmā bhavissantī”ti.",
  "atk-s0501a9:79_2": "Te “sādhū”ti bhagavato paṭissuṇitvā uṭṭhāyāsanā bhagavantaṁ abhivādetvā padakkhiṇaṁ katvā tattha gantvā tathā akaṁsu.",
  "atk-s0501a9:79_3": "Devatāyo ca “bhadantā amhākaṁ atthakāmā hitakāmā”ti pītisomanassajātā hutvā sayameva senāsanaṁ sammajjanti, uṇhodakaṁ paṭiyādenti, piṭṭhiparikammaṁ pādaparikammaṁ karonti, ārakkhaṁ saṁvidahanti.",
  "atk-s0501a9:79_4": "Tepi bhikkhū tameva mettaṁ bhāvetvā tameva ca pādakaṁ katvā vipassanaṁ ārabhitvā sabbe tasmiṁyeva antotemāse aggaphalaṁ arahattaṁ pāpuṇitvā mahāpavāraṇāya visuddhipavāraṇaṁ pavāresunti.",
  "atk-s0501a9:80_0": "Evampi atthakusalena tathāgatena,",
  "atk-s0501a9:81_0": "Dhammissarena kathitaṁ karaṇīyamatthaṁ;",
  "atk-s0501a9:82_0": "Katvānubhuyya paramaṁ hadayassa santiṁ,",
  "atk-s0501a9:83_0": "Santaṁ padaṁ abhisamenti samattapaññā.",
  "atk-s0501a9:84_0": "Tasmā hi taṁ amatamabbhutamariyakantaṁ,",
  "atk-s0501a9:85_0": "Santaṁ padaṁ abhisamecca viharitukāmo;",
  "atk-s0501a9:86_0": "Viññū jano vimalasīlasamādhipaññā-",
  "atk-s0501a9:87_0": "Bhedaṁ kareyya satataṁ karaṇīyamatthanti.",
  "atk-s0501a9:88_0": "Paramatthajotikāya khuddakapāṭha-aṭṭhakathāya",
  "atk-s0501a9:89_0": "Mettasuttavaṇṇanā niṭṭhitā.",
  "atk-s0501a9:90_0": "Nigamanakathā",
  "atk-s0501a9:91_0": "Ettāvatā ca yaṁ vuttaṁ –",
  "atk-s0501a9:92_0": "“Uttamaṁ vandaneyyānaṁ, vanditvā ratanattayaṁ;",
  "atk-s0501a9:93_0": "Khuddakānaṁ karissāmi, kesañci atthavaṇṇana”nti.",
  "atk-s0501a9:94_0": "Tattha saraṇasikkhāpadadvattiṁsākārakumārapañhamaṅgalasuttaratanasuttatirokuṭṭanidhikaṇḍamettasuttavasena navappabhedassa khuddakapāṭhassa tāva atthavaṇṇanā katā hoti.",
  "atk-s0501a9:94_1": "Tenetaṁ vuccati –",
  "atk-s0501a9:95_0": "“Imaṁ khuddakapāṭhassa, karontenatthavaṇṇanaṁ;",
  "atk-s0501a9:96_0": "Saddhammaṭṭhitikāmena, yaṁ pattaṁ kusalaṁ mayā.",
  "atk-s0501a9:97_0": "Tassānubhāvato khippaṁ, dhamme ariyappavedite;",
  "atk-s0501a9:98_0": "Vuddhiṁ virūḷhiṁ vepullaṁ, pāpuṇātu ayaṁ jano”ti.",
  "atk-s0501a9:99_0": "Paramavisuddhasaddhābuddhivīriyaguṇappaṭimaṇḍitena sīlācārajjavamaddavādiguṇasamudayasamuditena sakasamayasamayantaragahanajjhogāhaṇasamatthena paññāveyyattiyasamannāgatena tipiṭakapariyattidhammappabhede sāṭṭhakathe satthusāsane appaṭihatañāṇappabhāvena chamahāveyyākaraṇenachamahāveyyākaraṇena karaṇasampattijanitasukhaviniggatamadhurodāravacanalāvaṇṇayuttena yuttamuttavādinā vādīvarena mahākavinā chaḷabhiññāpaṭisambhidādippabhedaguṇappaṭimaṇḍite uttarimanussadhamme suppatiṭṭhitabuddhīnaṁ theravaṁsappadīpānaṁ therānaṁ mahāvihāravāsīnaṁ vaṁsālaṅkārabhūtena vipulavisuddhabuddhinā buddhaghosoti garūhi gahitanāmadheyyena therena katā ayaṁ paramatthajotikā nāma khuddakapāṭhavaṇṇanā –",
  "atk-s0501a9:100_0": "Tāva tiṭṭhatu lokasmiṁ, lokanittharaṇesinaṁ;",
  "atk-s0501a9:101_0": "Dassentī kulaputtānaṁ, nayaṁ sīlādisuddhiyā.",
  "atk-s0501a9:102_0": "Yāva buddhoti nāmampi, suddhacittassa tādino;",
  "atk-s0501a9:103_0": "Lokamhi lokajeṭṭhassa, pavattati mahesinoti.",
  "atk-s0501a9:104_0": "Paramatthajotikāya khuddaka-aṭṭhakathāya",
  "atk-s0501a9:105_0": "Khuddakapāṭhavaṇṇanā niṭṭhitā."
}