{
  "anya-e1001n11:0_0": "Pakiṇṇakakaṇḍa",
  "anya-e1001n11:1_0": "316.",
  "anya-e1001n11:2_0": "Kulasīlaguṇopeto, sabbadhammaparāyaṇo;",
  "anya-e1001n11:3_0": "Pavīṇo pesanājjhakkho, dhammajjhakkho vidhīyate.",
  "anya-e1001n11:4_0": "317.",
  "anya-e1001n11:5_0": "Vedavedaṅgatatvañño, jappahomaparāyaṇo;",
  "anya-e1001n11:6_0": "Āsīvādavacoyutto, esa rājapurohito.",
  "anya-e1001n11:7_0": "Kappo byākaraṇaṁ joti – satthaṁ sikkhā nirutti ca;",
  "anya-e1001n11:8_0": "Chandoviciti cetāni, vedaṅgāni vadanti cha.",
  "anya-e1001n11:9_0": "318.",
  "anya-e1001n11:10_0": "Sakiṁ vuttagahitatto, lahuhattho jitakkharo;",
  "anya-e1001n11:11_0": "Sabbasatthasamālokī, pakaṭṭho nāma lekhako.",
  "anya-e1001n11:12_0": "319.",
  "anya-e1001n11:13_0": "Samattanītisatthañño, vāhane pūritassamo;",
  "anya-e1001n11:14_0": "Sūravīraguṇopeto, senājhakkho vidhīyate.",
  "anya-e1001n11:15_0": "320.",
  "anya-e1001n11:16_0": "Sudhī vākyapaṭu, pañño, paracittopalakkhaṇo;",
  "anya-e1001n11:17_0": "Dhīro yathātthavādī ca, esa dūto vidhīyate.",
  "anya-e1001n11:18_0": "321.",
  "anya-e1001n11:19_0": "Puttanattaguṇopeto, satthañño rasapācako;",
  "anya-e1001n11:20_0": "Sūro ca kathino ceva, sūpakāro sa vuccate.",
  "anya-e1001n11:21_0": "322.",
  "anya-e1001n11:22_0": "Iṅgitākāratattañño, balavāpiyadassano;",
  "anya-e1001n11:23_0": "Appamādī sadā dakkho, patīhāro sa uccate.",
  "anya-e1001n11:24_0": "323.",
  "anya-e1001n11:25_0": "Itthimisse kuto sīlaṁ, maṁsabhakkhe kuto dayā;",
  "anya-e1001n11:26_0": "Surāpāne kuto saccaṁ, mahālobhe kuto lajjā;",
  "anya-e1001n11:27_0": "Mahātande kuto sippaṁ, mahākodhe kuto dhanaṁ.",
  "anya-e1001n11:28_0": "324.",
  "anya-e1001n11:29_0": "Surāyogo velālo ca, samajjacaraṇaṅgato;",
  "anya-e1001n11:30_0": "Khiḍḍā dhutto pāpamitto, alaso bhoganāsakā.",
  "anya-e1001n11:31_0": "325.",
  "anya-e1001n11:32_0": "Jīvantāpi matā pañca, byāsena parikittitā;",
  "anya-e1001n11:33_0": "Dukkhito byādhiti mūḷho, iṇavā niccasevako.",
  "anya-e1001n11:34_0": "326.",
  "anya-e1001n11:35_0": "Niddāluko pamādo ca, sukhito rogavālaso;",
  "anya-e1001n11:36_0": "Kāmuko kammārāmo ca, sattete satthavajjitā.",
  "anya-e1001n11:37_0": "327.",
  "anya-e1001n11:38_0": "Goṇāhi sabbagihīnaṁ, posakā bhogadāyako;",
  "anya-e1001n11:39_0": "Tasmā hi mātāpitūva, mānaye sakkareyya ca.",
  "anya-e1001n11:40_0": "328.",
  "anya-e1001n11:41_0": "Yathā mātā pitā bhātā, aññevāpi ca ñātakā;",
  "anya-e1001n11:42_0": "Gāvo no paramā mittā, yāsu jāyanti osadhā.",
  "anya-e1001n11:43_0": "329.",
  "anya-e1001n11:44_0": "Annadā baladā cetā, vaṇṇadā sukhadā tathā;",
  "anya-e1001n11:45_0": "Etamatthavasaṁ ñatvā, nāsu gāvo haniṁsu te.",
  "anya-e1001n11:46_0": "330.",
  "anya-e1001n11:47_0": "Ye ca khādanti gomaṁsaṁ, mātumaṁsaṁva khādare;",
  "anya-e1001n11:48_0": "Matesu tesu gijjhānaṁ, dade sote ca vāhaye.",
  "anya-e1001n11:49_0": "331.",
  "anya-e1001n11:50_0": "Dviguṇo thīnamāhāro, buddhicāpi catugguṇo;",
  "anya-e1001n11:51_0": "Chagguṇo hoti vāyāmo, kāmotvaṭṭhaguṇo bhave.",
  "anya-e1001n11:52_0": "332.",
  "anya-e1001n11:53_0": "Na loke sobhate mūḷho, kevalattapasaṁsako;",
  "anya-e1001n11:54_0": "Api sampihite kūpe, katavijjo pakāsate.",
  "anya-e1001n11:55_0": "333.",
  "anya-e1001n11:56_0": "Kosajjaṁ bhayato disvā, vīriyārambhañca khemato;",
  "anya-e1001n11:57_0": "Āraddhavīriyā hotha, esā buddhānusāsanī.",
  "anya-e1001n11:58_0": "334.",
  "anya-e1001n11:59_0": "Vivādaṁ bhayato disvā, avivādañca khemato;",
  "anya-e1001n11:60_0": "Samaggā sakhilā hotha, esā buddhānusāsanī.",
  "anya-e1001n11:61_0": "335.",
  "anya-e1001n11:62_0": "Pamādaṁ bhayato disvā, appamādañca khemato;",
  "anya-e1001n11:63_0": "Bhāvethaṭṭhaṅgikaṁ maggaṁ, esā buddhānusāsanī.",
  "anya-e1001n11:64_0": "336.",
  "anya-e1001n11:65_0": "Garahā ca pasaṁsā ca, aniccā tāvakālikā;",
  "anya-e1001n11:66_0": "Appakācekadesāva, na tā ikkheyya paṇḍito;",
  "anya-e1001n11:67_0": "Dhammādhammaṁva ikkheyya, atthānatthaṁ hitāhitaṁ."
}