{
  "pli-tv-bu-vb-pc89:0.1_0": "Theravāda Vinaya",
  "pli-tv-bu-vb-pc89:0.2_0": "Mahāvibhaṅga",
  "pli-tv-bu-vb-pc89:0.3_0": "Pācittiyakaṇḍa",
  "pli-tv-bu-vb-pc89:0.4_0": "Ratanavagga",
  "pli-tv-bu-vb-pc89:0.5_0": "89. Nisīdanasikkhāpada",
  "pli-tv-bu-vb-pc89:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bu-vb-pc89:1.2_0": "Tena kho pana samayena bhagavatā bhikkhūnaṁ nisīdanaṁ anuññātaṁ hoti.",
  "pli-tv-bu-vb-pc89:1.3_0": "Chabbaggiyā bhikkhū—",
  "pli-tv-bu-vb-pc89:1.4_0": "“bhagavatā nisīdanaṁ anuññātan”ti appamāṇikāni nisīdanāni dhārenti.",
  "pli-tv-bu-vb-pc89:1.5_0": "Mañcassapi pīṭhassapi puratopi pacchatopi olambenti.",
  "pli-tv-bu-vb-pc89:1.6_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc89:1.7_0": "“kathañhi nāma chabbaggiyā bhikkhū appamāṇikāni nisīdanāni dhāressantī”ti …pe…",
  "pli-tv-bu-vb-pc89:1.8_0": "“saccaṁ kira tumhe, bhikkhave, appamāṇikāni nisīdanāni dhārethā”ti?",
  "pli-tv-bu-vb-pc89:1.9_0": "“Saccaṁ, bhagavā”ti.",
  "pli-tv-bu-vb-pc89:1.10_0": "Vigarahi buddho bhagavā …pe…",
  "pli-tv-bu-vb-pc89:1.11_0": "kathañhi nāma tumhe, moghapurisā, appamāṇikāni nisīdanāni dhāressatha.",
  "pli-tv-bu-vb-pc89:1.12_0": "Netaṁ, moghapurisā, appasannānaṁ vā pasādāya …pe…",
  "pli-tv-bu-vb-pc89:1.13_0": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-pc89:1.14.1_0": "“Nisīdanaṁ pana bhikkhunā kārayamānena pamāṇikaṁ kāretabbaṁ.",
  "pli-tv-bu-vb-pc89:1.15_0": "Tatridaṁ pamāṇaṁ—dīghaso dve vidatthiyo, sugatavidatthiyā; tiriyaṁ diyaḍḍhaṁ.",
  "pli-tv-bu-vb-pc89:1.16_0": "Taṁ atikkāmayato chedanakaṁ pācittiyan”ti.",
  "pli-tv-bu-vb-pc89:1.17_0": "Evañcidaṁ bhagavatā bhikkhūnaṁ sikkhāpadaṁ paññattaṁ hoti.",
  "pli-tv-bu-vb-pc89:2.1_0": "Tena kho pana samayena āyasmā udāyī mahākāyo hoti.",
  "pli-tv-bu-vb-pc89:2.2_0": "So bhagavato purato nisīdanaṁ paññapetvā samantato samañchamāno nisīdati.",
  "pli-tv-bu-vb-pc89:2.3_0": "Atha kho bhagavā āyasmantaṁ udāyiṁ etadavoca—",
  "pli-tv-bu-vb-pc89:2.4_0": "“kissa tvaṁ, udāyi, nisīdanaṁ samantato samañchasi;",
  "pli-tv-bu-vb-pc89:2.5_0": "seyyathāpi purāṇāsikoṭṭho”ti?",
  "pli-tv-bu-vb-pc89:2.6_0": "“Tathā hi pana, bhante, bhagavatā bhikkhūnaṁ atikhuddakaṁ nisīdanaṁ anuññātan”ti.",
  "pli-tv-bu-vb-pc89:2.7_0": "Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—",
  "pli-tv-bu-vb-pc89:2.8_0": "“anujānāmi, bhikkhave, nisīdanassa dasaṁ vidatthiṁ.",
  "pli-tv-bu-vb-pc89:2.9_0": "Evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-pc89:2.10.1_0": "“Nisīdanaṁ pana bhikkhunā kārayamānena pamāṇikaṁ kāretabbaṁ.",
  "pli-tv-bu-vb-pc89:2.11_0": "Tatridaṁ pamāṇaṁ—dīghaso dve vidatthiyo, sugatavidatthiyā; tiriyaṁ diyaḍḍhaṁ. Dasā vidatthi.",
  "pli-tv-bu-vb-pc89:2.12_0": "Taṁ atikkāmayato chedanakaṁ pācittiyan”ti.",
  "pli-tv-bu-vb-pc89:3.1.1_0": "Nisīdanaṁ nāma",
  "pli-tv-bu-vb-pc89:3.1.2_0": "sadasaṁ vuccati.",
  "pli-tv-bu-vb-pc89:3.1.3_0": "Kārayamānenāti",
  "pli-tv-bu-vb-pc89:3.1.4_0": "karonto vā kārāpento vā pamāṇikaṁ kāretabbaṁ.",
  "pli-tv-bu-vb-pc89:3.1.5_0": "Tatridaṁ pamāṇaṁ— dīghaso dve vidatthiyo, sugatavidatthiyā; tiriyaṁ diyaḍḍhaṁ. Dasā vidatthi.",
  "pli-tv-bu-vb-pc89:3.1.6_0": "Taṁ atikkāmetvā karoti vā kārāpeti vā, payoge dukkaṭaṁ.",
  "pli-tv-bu-vb-pc89:3.1.7_0": "Paṭilābhena chinditvā pācittiyaṁ desetabbaṁ.",
  "pli-tv-bu-vb-pc89:3.1.8.1_0": "Attanā vippakataṁ attanā pariyosāpeti, āpatti pācittiyassa.",
  "pli-tv-bu-vb-pc89:3.1.9_0": "Attanā vippakataṁ parehi pariyosāpeti, āpatti pācittiyassa.",
  "pli-tv-bu-vb-pc89:3.1.10_0": "Parehi vippakataṁ attanā pariyosāpeti, āpatti pācittiyassa.",
  "pli-tv-bu-vb-pc89:3.1.11_0": "Parehi vippakataṁ parehi pariyosāpeti, āpatti pācittiyassa.",
  "pli-tv-bu-vb-pc89:3.1.12_0": "Aññassatthāya karoti vā kārāpeti vā, āpatti dukkaṭassa.",
  "pli-tv-bu-vb-pc89:3.1.13_0": "Aññena kataṁ paṭilabhitvā paribhuñjati, āpatti dukkaṭassa.",
  "pli-tv-bu-vb-pc89:3.2.1_0": "Anāpatti—",
  "pli-tv-bu-vb-pc89:3.2.2_0": "pamāṇikaṁ karoti,",
  "pli-tv-bu-vb-pc89:3.2.3_0": "ūnakaṁ karoti,",
  "pli-tv-bu-vb-pc89:3.2.4_0": "aññena kataṁ pamāṇātikkantaṁ paṭilabhitvā chinditvā paribhuñjati,",
  "pli-tv-bu-vb-pc89:3.2.5_0": "vitānaṁ vā bhūmattharaṇaṁ vā sāṇipākāraṁ vā bhisiṁ vā bibbohanaṁ vā karoti,",
  "pli-tv-bu-vb-pc89:3.2.6_0": "ummattakassa,",
  "pli-tv-bu-vb-pc89:3.2.7_0": "ādikammikassāti.",
  "pli-tv-bu-vb-pc89:3.2.8_0": "Nisīdanasikkhāpadaṁ niṭṭhitaṁ sattamaṁ."
}