{
  "tika-vin11t13:0_0": "Pācittiyakathāvaṇṇanā",
  "tika-vin11t13:1_0": "2129-30.",
  "tika-vin11t13:1_1": "Evaṁ tiṁsa nissaggiyapācittiyāni dassetvā idāni suddhapācittiyāni dassetumāha “lasuṇa”ntiādi.",
  "tika-vin11t13:1_2": "Lasuṇanti ettha iti-saddo luttaniddiṭṭho.",
  "tika-vin11t13:1_3": "“Lasuṇaṁ”iti bhaṇḍikaṁ vuttaṁ aṭṭhakathāyaṁ.",
  "tika-vin11t13:1_4": "Catupañcamiñjādippabhedaṁ bhaṇḍikaṁ lasuṇaṁ nāma, na tato ūnaṁ.",
  "tika-vin11t13:1_5": "Tenāha “na ekadvitimiñjaka”nti.",
  "tika-vin11t13:1_6": "Pakkalasuṇato, sīhaḷadīpasambhavato ca visesamāha “āmakaṁ māgadhaṁyevā”ti.",
  "tika-vin11t13:1_7": "Magadhesu jātaṁ māgadhaṁ, “vutta”nti iminā sambandho.",
  "tika-vin11t13:1_8": "Yathāha “magadharaṭṭhe jātalasuṇameva hi idha lasuṇanti adhippeta”nti.",
  "tika-vin11t13:1_9": "Taṁ “khādissāmī”ti gaṇhatīti sambandho.",
  "tika-vin11t13:1_10": "Vuttappakāraṁ pācittiyañca ajjhohāravasenāti dassetumāha “ajjhohāravaseneva, pācittiṁ paridīpaye”ti.",
  "tika-vin11t13:2_0": "2131.",
  "tika-vin11t13:2_1": "Tadeva vakkhati “dve tayo”tiādinā.",
  "tika-vin11t13:2_2": "Saddhinti ekato.",
  "tika-vin11t13:2_3": "Saṅkhāditvāti galabilaṁ appavesetvā dantehi saṁcuṇṇiyantī khāditvā.",
  "tika-vin11t13:2_4": "Ajjhoharati paragalaṁ karoti.",
  "tika-vin11t13:3_0": "2132.Tatthāti tasmiṁ bhaṇḍikalasuṇe.",
  "tika-vin11t13:3_1": "“Miñjānaṁ gaṇanāyā”ti iminā ajjhohārapayogagaṇanāyeva dīpitā.",
  "tika-vin11t13:3_2": "Yathāha “bhinditvā ekekaṁ miñjaṁ khādantiyā pana payogagaṇanāya pācittiyānī”ti.",
  "tika-vin11t13:4_0": "2133. Sabhāvato vaṭṭantevāti yojanā.",
  "tika-vin11t13:5_0": "2135.",
  "tika-vin11t13:5_1": "Yathāvuttapalaṇḍukādīnaṁ nānattaṁ dassetumāha “ekā miñjā”tiādi.",
  "tika-vin11t13:5_2": "Idha miñjānaṁ vaseneva nānattaṁ dassitaṁ.",
  "tika-vin11t13:5_3": "Aṭṭhakathāyaṁ pana vaṇṇavasenāpi.",
  "tika-vin11t13:5_4": "Yathāha “palaṇḍuko paṇḍuvaṇṇo hoti.",
  "tika-vin11t13:5_5": "Bhañjanako lohitavaṇṇo.",
  "tika-vin11t13:5_6": "Haritako haritapaṇṇavaṇṇo”ti.",
  "tika-vin11t13:6_0": "2136.",
  "tika-vin11t13:6_1": "“Sāḷave uttaribhaṅgake”ti padacchedo.",
  "tika-vin11t13:6_2": "“Badarasāḷavādīsū”ti aṭṭhakathāvacanato ettha badara-saddo seso.",
  "tika-vin11t13:6_3": "Badarasāḷavaṁ nāma badaraphalāni sukkhāpetvā cuṇṇetvā kātabbā khādanīyavikati.",
  "tika-vin11t13:6_4": "Ummattikādīnanti ettha ādi-saddena ādikammikā gahitā.",
  "tika-vin11t13:6_5": "Yathāha “ummattikāya ādikammikāyā”ti.",
  "tika-vin11t13:7_0": "Paṭhamaṁ.",
  "tika-vin11t13:8_0": "2137.Sambādheti paṭicchannokāse. Tassa vibhāgaṁ dassetumāha “upakacchesu muttassa karaṇepi vā”ti.",
  "tika-vin11t13:9_0": "2138.",
  "tika-vin11t13:9_1": "Assā tathā pācittīti sambandho.",
  "tika-vin11t13:9_2": "“Na lomagaṇanāyā”ti iminā “payogagaṇanāyā”ti idameva samatthayati.",
  "tika-vin11t13:10_0": "2139.Ābādheti kaṇḍuādike roge. Yathāha –",
  "tika-vin11t13:10_1": "“ābādhapaccayāti kaṇḍukacchuādiābādhapaccayā”ti.",
  "tika-vin11t13:10_2": "Maggasaṁvidhānasamā matāti bhikkhuniyā saṁvidhāya ekaddhānasikkhāpadena sadisā matā ñātāti attho.",
  "tika-vin11t13:11_0": "Dutiyaṁ.",
  "tika-vin11t13:12_0": "2140.",
  "tika-vin11t13:12_1": "Padumassa vā puṇḍarīkassa vā antamaso kesarenāpi kāmarāgena muttakaraṇassa talaghātane muttakaraṇampi pahāradāne pācitti hotīti yojanā.",
  "tika-vin11t13:12_2": "Kesarenāpīti api-saddena mahāpadumapaṇṇehi vattabbameva natthīti dīpeti. Yathāha –",
  "tika-vin11t13:12_3": "“antamaso uppalapattenāpīti ettha pattaṁ tāva mahantaṁ, kesarenāpi pahāraṁ dentiyā āpattiyevā”ti.",
  "tika-vin11t13:13_0": "2141.Tatthāti tasmiṁ muttakaraṇatale.",
  "tika-vin11t13:14_0": "Tatiyaṁ.",
  "tika-vin11t13:15_0": "2142.",
  "tika-vin11t13:15_1": "Yā pana bhikkhunī kāmarāgaparetā kāmarāgena pīḷitā attano byañjane muttapathe uppalapattampi paveseti, na vaṭṭati pācitti hotīti yojanā.",
  "tika-vin11t13:15_2": "Pi-saddena “kesaramattampi pana pavesentiyā āpattiyevā”ti aṭṭhakathā ulliṅgitā.",
  "tika-vin11t13:16_0": "2143-4.",
  "tika-vin11t13:16_1": "Yadyevaṁ “jatumaṭṭhake pācittiya”nti kasmā vuttanti āha “idaṁ…pe…",
  "tika-vin11t13:16_2": "jatumaṭṭhaka”nti.",
  "tika-vin11t13:16_3": "Idaṁ jatumaṭṭhakaṁ vatthuvaseneva vuttanti “atha kho sā bhikkhunī jatumaṭṭhakaṁ ādiyitvā dhovituṁ vissaritvā ekamantaṁ chaḍḍesi.",
  "tika-vin11t13:16_4": "Bhikkhuniyo makkhikāhi samparikiṇṇaṁ passitvā evamāhaṁsu ‘kassidaṁ kamma’nti.",
  "tika-vin11t13:16_5": "Sā evamāha ‘mayhidaṁ kamma’nti.",
  "tika-vin11t13:16_6": "Yā tā bhikkhuniyo appicchā, tā ujjhāyanti khiyyanti vipācenti ‘kathañhi nāma bhikkhunī jatumaṭṭhakaṁ ādiyissatī”ti āgatavatthuvaseneva vuttaṁ, na taṁ vinā aññassa vaṭṭakassa sambhavatoti adhippāyo.",
  "tika-vin11t13:16_7": "Jatumaṭṭhakaṁ nāma jatunā kato maṭṭhadaṇḍako.",
  "tika-vin11t13:17_0": "Daṇḍanti ettha “yaṁ kiñcī”ti seso.",
  "tika-vin11t13:17_1": "Yathāha “antamaso uppalapattampi muttakaraṇaṁ pavesetī”ti.",
  "tika-vin11t13:17_2": "Etampi ca atimahantaṁ, kesaramattampi pana pavesentiyā āpatti eva.",
  "tika-vin11t13:17_3": "Eḷālukanti kakkāriphalaṁ vā.",
  "tika-vin11t13:17_4": "Tasminti attano muttakaraṇe.",
  "tika-vin11t13:18_0": "2145.Ābādhapaccayāti muttakaraṇappadese jātavaṇādimhi vaṇaṭṭhānanirupanādipaccayā.",
  "tika-vin11t13:19_0": "Catutthaṁ.",
  "tika-vin11t13:20_0": "2146.Aggapabbadvayādhikanti aggapabbadvayato kesaggamattampi adhikaṁ.",
  "tika-vin11t13:20_1": "Yathāha “antamaso kesaggamattampi atikkāmeti, āpatti pācittiyassā”ti.",
  "tika-vin11t13:20_2": "Dakasuddhiṁ karontiyāti muttakaraṇaṭṭhāne dhovanaṁ karontiyā.",
  "tika-vin11t13:20_3": "Yathāha “udakasuddhikaṁ nāma muttakaraṇassa dhovanā vuccatī”ti.",
  "tika-vin11t13:21_0": "2147.“Tīṇī”ti iminā ekaṅguliyā pabbadvayassa pavesetvā dhovane dosābhāvaṁ dīpeti.",
  "tika-vin11t13:21_1": "Dīghatoti aṅguliyā dīghato.",
  "tika-vin11t13:21_2": "Tīṇi pabbāni gambhīrato muttakaraṇe pavesetvā udakasuddhiṁ ādiyantiyā pācittiyaṁ bhaveti yojanā.",
  "tika-vin11t13:22_0": "2148.",
  "tika-vin11t13:22_1": "Tisso, catasso vā aṅguliyo ekato katvā vitthārena pavesane ekapabbepi paviṭṭhe “dvaṅgulapabbaparama”nti niyamitappamāṇātikkamato āha “ekapabbampi yā panā”ti.",
  "tika-vin11t13:22_2": "Yā pana bhikkhunī catunnaṁ vāpi aṅgulīnaṁ tissannaṁ vāpi aṅgulīnaṁ ekapabbampi vitthārato paveseti, tassā pācittiyaṁ siyāti yojanā.",
  "tika-vin11t13:23_0": "2149.Itīti evaṁ.",
  "tika-vin11t13:23_1": "Sabbappakārenāti gambhīrapavesanādinā sabbena pakārena.",
  "tika-vin11t13:23_2": "Abhibyattataraṁ katvāti supākaṭataraṁ katvā.",
  "tika-vin11t13:23_3": "Ayamatthoti “ekissaṅguliyā tīṇī”tiādinā vutto ayamattho.",
  "tika-vin11t13:24_0": "2150.",
  "tika-vin11t13:24_1": "Dvaṅgulapabbe doso natthīti yojanā.",
  "tika-vin11t13:24_2": "Udakasuddhipaccaye pana satipi phassasādiyane yathāvuttaparicchede anāpatti.",
  "tika-vin11t13:24_3": "Adhikampīti dvaṅgulapabbato adhikampi.",
  "tika-vin11t13:24_4": "Udakasuddhiṁ karontiyā doso natthīti yojanā.",
  "tika-vin11t13:25_0": "2151. Tathā udakasuddhiṁ karontīnaṁ ummattikādīnaṁ anāpatti pakāsitāti yojanā.",
  "tika-vin11t13:26_0": "Pañcamaṁ.",
  "tika-vin11t13:27_0": "2152.Bhuñjato pana bhikkhussāti pañcannaṁ bhojanānaṁ aññataraṁ bhuñjato bhikkhussa.",
  "tika-vin11t13:27_1": "Yathāha “bhuñjantassāti pañcannaṁ bhojanānaṁ aññataraṁ bhojanaṁ bhuñjantassā”ti.",
  "tika-vin11t13:27_2": "Pānīyaṁ vā vidhūpanaṁvāti vakkhamānaṁ pānīyaṁ, bījanīyañca.",
  "tika-vin11t13:27_3": "Upatiṭṭheyyāti “hatthapāse tiṭṭhatī”ti vacanato ettha upa-saddo hatthapāsasaṅkhātaṁ samīpaṁ vadatīti veditabbaṁ.",
  "tika-vin11t13:28_0": "2153.",
  "tika-vin11t13:28_1": "Vatthakoṇādi yā kāci “bījanī”ti vuccatīti yojanā, iminā “bījanikiccaṁ sampādessāmī”ti adhiṭṭhāya gahitacīvarakoṇappakāraṁ yaṁ kiñci “bījanī”ti vuccatīti attho.",
  "tika-vin11t13:29_0": "2154.",
  "tika-vin11t13:29_1": "“Atha kho sā bhikkhunī tassa bhikkhuno bhuñjantassa pānīyena ca vidhūpanena ca upatiṭṭhitvā accāvadati.",
  "tika-vin11t13:29_2": "Atha kho so bhikkhu taṁ bhikkhuniṁ apasādeti ‘mā, bhagini, evarūpaṁ akāsi, netaṁ kappatī’ti.",
  "tika-vin11t13:29_3": "‘Pubbe maṁ tvaṁ evañca evañca karosi, idāni ettakaṁ na sahasī’ti pānīyathālakaṁ matthake āsumbhitvā vidhūpanena pahāraṁ adāsī”ti imasmiṁ vatthumhi bhikkhūhi ārocite “kathañhi nāma, bhikkhave, bhikkhunī bhikkhussa pahāraṁ dassatī”tiādīni vatvā “yā pana bhikkhunī bhikkhussa bhuñjantassa pānīyena vā vidhūpanena vā upatiṭṭheyya, pācittiya”nti vuttattā pahārapaccayā nu khoti āsaṅkaṁ nivattetumāha “hatthapāse idha ṭhānapaccayāpatti dīpitā”ti.",
  "tika-vin11t13:29_4": "Ettha ca āsumbhitvāti pātetvā.",
  "tika-vin11t13:29_5": "Idhāti imasmiṁ sikkhāpade.",
  "tika-vin11t13:29_6": "“Na, bhikkhave, bhikkhuniyā bhikkhussa pahāro dātabbo.",
  "tika-vin11t13:29_7": "Yā dadeyya, āpatti dukkaṭassā”ti bhikkhunikkhandhake vuttaṁ gahetvā āha “pahārapaccayā vuttaṁ, khandhake dukkaṭaṁ visu”nti.",
  "tika-vin11t13:29_8": "Iminā vuttassevatthassa kāraṇaṁ dassitaṁ hoti.",
  "tika-vin11t13:30_0": "2155.Hatthapāsaṁ jahitvāti ettha “bhojanaṁ bhuñjato”ti ca khādanaṁ khādatoti ettha “hatthapāse”ti ca vattabbaṁ.",
  "tika-vin11t13:30_1": "Bhojanaṁ bhuñjato hatthapāsaṁ jahitvā upatiṭṭhantiyā vā khādanaṁ khādato hatthapāse upatiṭṭhantiyā vā hoti āpatti dukkaṭanti yojanā.",
  "tika-vin11t13:31_0": "2156.Detīti pānīyaṁ vā sūpādiṁ vā “imaṁ pivatha, iminā bhuñjathā”ti deti.",
  "tika-vin11t13:31_1": "Tālavaṇṭaṁ “iminā bījantā bhuñjathā”ti deti.",
  "tika-vin11t13:31_2": "Dāpetīti aññena ubhayampi dāpeti.",
  "tika-vin11t13:31_3": "Idaṁ sikkhāpadaṁ samuṭṭhānato eḷakalomena samaṁ matanti yojanā.",
  "tika-vin11t13:32_0": "Chaṭṭhaṁ.",
  "tika-vin11t13:33_0": "2157.Viññatvāti sayaṁ viññatvā, aññāya vā viññāpetvā.",
  "tika-vin11t13:33_1": "“Viññatvā vā viññāpetvā vā”ti hi sikkhāpadaṁ.",
  "tika-vin11t13:33_2": "Āmakaṁ dhaññanti apakkaṁ abhaṭṭhaṁ sāliādikaṁ sattavidhaṁ dhaññaṁ. Yathāha –",
  "tika-vin11t13:33_3": "“āmakadhaññaṁ nāma sāli vīhi yavo godhumo kaṅgu varako kudrūsako”ti.",
  "tika-vin11t13:33_4": "Koṭṭetvāti musalehi koṭṭetvā.",
  "tika-vin11t13:33_5": "Yadi paribhuñjatīti yojanā.",
  "tika-vin11t13:34_0": "2158-60.",
  "tika-vin11t13:34_1": "“Bhuñjissāmīti paṭiggaṇhāti, āpatti dukkaṭassāti idaṁ payogadukkaṭaṁ nāma, tasmā na kevalaṁ paṭiggahaṇeyeva dukkaṭaṁ hotī”tiādinā aṭṭhakathāgataṁ vibhāgaṁ dassetumāha “na kevalaṁ tu dhaññāna”ntiādi.",
  "tika-vin11t13:34_2": "Panāti api-saddatthe, sukkhāpanepīti attho.",
  "tika-vin11t13:34_3": "Bhajjanatthāyāti ettha “vaddalidivase”ti seso.",
  "tika-vin11t13:34_4": "“Kapallasajjane uddhanasajjane”ti paccekaṁ yojetabbaṁ.",
  "tika-vin11t13:34_5": "Dabbisajjaneti kaṭacchusampādane.",
  "tika-vin11t13:34_6": "Tattha kapallake dhaññapakkhipaneti yojanā.",
  "tika-vin11t13:34_7": "“Ghaṭṭanakoṭṭane”ti vattabbe gāthābandhavasena na-kāralopaṁ katvā “ghaṭṭakoṭṭane”ti vuttaṁ.",
  "tika-vin11t13:35_0": "2161-3.",
  "tika-vin11t13:35_1": "Pamāṇa-saddassa āvattaliṅgasaṅkhyattā āha “bhojanañceva viññattipamāṇa”nti.",
  "tika-vin11t13:35_2": "Āvattaliṅgasaṅkhyattaṁ nāma niyataliṅgekattabahuttaṁ.",
  "tika-vin11t13:35_3": "Tathā hettha pamāṇa-saddo niyatanapuṁsakaliṅge niyatekattaṁ vuccati.",
  "tika-vin11t13:35_4": "Ettha imasmiṁ sikkhāpade bhojanañceva viññatti cāti idaṁ dvayaṁ hi yasmā pamāṇaṁ, tasmā sayaṁ viññatvā vā aññato bhajjanādīni kārāpetvā vā aññāya pana viññāpetvā sayaṁ bhajjanādīni katvā vā yā pana bhikkhunī ajjhoharati, tassā ajjhohārapayogesu pācittiyo siyunti yojanā.",
  "tika-vin11t13:36_0": "Mahāpaccariyaṁ vuttaṁ vinicchayaṁ dassetumāha “mātaraṁ vā”tiādi.",
  "tika-vin11t13:36_1": "Mātaraṁ vāpi yācitvāti ettha vā-saddo atthantaravikappane.",
  "tika-vin11t13:36_2": "Pi-saddo sambhāvane.",
  "tika-vin11t13:36_3": "Mātaraṁ vā pitaraṁ vā aññaṁ vā ñātakaṁ vā pavāritaṁ vā āmakadhaññaṁ yācitvā vā aññāya kārāpetvā vā yā paribhuñjati, tassā pācittīti yojanā.",
  "tika-vin11t13:37_0": "2164.",
  "tika-vin11t13:37_1": "Aviññattiyā laddhaṁ sayaṁ vā bhajjanādīni katvā vā aññāya kārāpetvā vā yā paribhuñjati, tassā dukkaṭanti yojanā.",
  "tika-vin11t13:38_0": "2165.",
  "tika-vin11t13:38_1": "Aññāya pana viññattiyā laddhaṁ tāya kārāpetvāpi sayaṁ katvā vā ajjhoharantiyā tathā āpatti dukkaṭanti yojanā.",
  "tika-vin11t13:38_2": "Idañca mahāpaccariyāgatanayaṁ gahetvā vuttaṁ.",
  "tika-vin11t13:38_3": "Mahāaṭṭhakathāyaṁ pana “aññāya viññattaṁ bhuñjantiyā dukkaṭa”nti vuttattā viññattiyāpi aññāya laddhaṁ āmakaṁ dhaññaṁ tāya kārāpetvā vā sayaṁ katvā vā paribhuñjantassāpi dukkaṭameva vuttanti veditabbaṁ.",
  "tika-vin11t13:39_0": "2166-7.Sedakammādiatthāyāti vātarogādinā āturānaṁ sedanādipaṭikāratthāya.",
  "tika-vin11t13:39_1": "Idha “aññātakaappavāritaṭṭhānepī”ti seso.",
  "tika-vin11t13:39_2": "Bhikkhūnampi eseva nayo.",
  "tika-vin11t13:39_3": "Ṭhapetvā satta dhaññāni ñātakapavāritaṭṭhāne sesaviññattiyāpi anāpattīti ñātabbanti yojanā.",
  "tika-vin11t13:39_4": "Sesaviññattiyāti muggamāsaalābukumbhaṇḍakādīnaṁ vuttadhaññāvasesānaṁ viññattiyā.",
  "tika-vin11t13:40_0": "Sāliādīnaṁ sattannaṁ dhaññānaṁ dukkaṭassa vuttattā, anāmāsattā ca sabbena sabbaṁ na vaṭṭantīti dassetumāha “ñātakānampī”tiādi.",
  "tika-vin11t13:41_0": "2168.Laddhanti labbhamānaṁ.",
  "tika-vin11t13:41_1": "Navakammesūti navakammatthāya, nimittatthe bhummaṁ.",
  "tika-vin11t13:41_2": "Ettha “sampaṭicchitu”nti seso.",
  "tika-vin11t13:41_3": "“Aviññattiyā labbhamānaṁ pana navakammatthāya sampaṭicchituṁ vaṭṭatī”ti mahāpaccariyaṁ vuttaṁ.",
  "tika-vin11t13:42_0": "Sattamaṁ.",
  "tika-vin11t13:43_0": "2169.Saṅkāranti kacavaraṁ.",
  "tika-vin11t13:43_1": "Vighāsakaṁ vāti ucchiṭṭhakamacchakaṇṭakamaṁsaṭṭhicalakamukhadhovanādikaṁ yaṁ kiñci.",
  "tika-vin11t13:43_2": "Chaḍḍeyya vāti ettha “saya”nti seso “chaḍḍāpeyya parehī”ti vakkhamānattā.",
  "tika-vin11t13:43_3": "Kuṭṭassa tiro tirokuṭṭaṁ, tasmiṁ, kuṭṭassa parabhāgeti attho.",
  "tika-vin11t13:43_4": "“Pākārepi ayaṁ nayo”ti vakkhamānattā kuṭṭanti vā byatirittā bhitti gahetabbā.",
  "tika-vin11t13:44_0": "2171.Ekāti ettha āpattīti seso. “Tassā”ti iminā sambandho.",
  "tika-vin11t13:45_0": "2172.Chaḍḍaneti ettha pi-saddo luttaniddiṭṭho.",
  "tika-vin11t13:45_1": "Dantakaṭṭhassa chaḍḍanepi bhikkhuniyā pācitti paridīpitāti yojanā.",
  "tika-vin11t13:46_0": "2173-4.Sabbatthāti vuttappakāresu sabbesu vikappesu.",
  "tika-vin11t13:46_1": "Anāpattivisayaṁ dassetumāha “avalañjepī”tiādi.",
  "tika-vin11t13:46_2": "Avalañje ṭhāne anoloketvā chaḍḍentiyāpi vā valañje ṭhāne oloketvāpi vā pana chaḍḍentiyā anāpattīti yojanā.",
  "tika-vin11t13:46_3": "Chaḍḍanaṁ kriyaṁ.",
  "tika-vin11t13:46_4": "Anolokanaṁ akriyaṁ.",
  "tika-vin11t13:47_0": "Aṭṭhamaṁ.",
  "tika-vin11t13:48_0": "2175-6.",
  "tika-vin11t13:48_1": "Yā pana bhikkhunī khette vā nāḷikerādiārāme vā yattha katthaci ropime haritaṭṭhāne tāni vighāsuccārasaṅkāramuttasaṅkhātāni cattāri vatthūni sace sayaṁ chaḍḍeti vā, tathā pare chaḍḍāpeti vā, tassā bhikkhuniyā āpattivinicchayo vuttanayo “ekeka”miccādinā yathāvuttapakāroti yojanā.",
  "tika-vin11t13:49_0": "2177-8.Yā pana bhikkhunī harite khette nisīditvā bhuñjamānā vā tathā harite tattha khette ucchuādīni khādanti khādamānā gacchantī vā yadi ucchiṭṭhaṁ udakaṁ vā calakādiṁ vā chaḍḍeti, tassā pācittiyaṁ hotīti yojanā.",
  "tika-vin11t13:49_1": "Calakaṁ nāma vamikaraṁ.",
  "tika-vin11t13:50_0": "2179.Tādise harite ṭhāne antamaso matthakachinnaṁ nāḷikerampi jalaṁ pivitvā chaḍḍentiyā āpatti siyāti yojanā.",
  "tika-vin11t13:51_0": "2180.Sabbesanti bhikkhubhikkhunīnaṁ.",
  "tika-vin11t13:52_0": "2181.",
  "tika-vin11t13:52_1": "Lāyitampi khettaṁ puna rohaṇatthāya manussā rakkhanti ce, tattha tasmiṁ khette vighāsuccārādīni chaḍḍentiyā assā bhikkhuniyā yathāvatthukameva hi pācittiyamevāti yojanā.",
  "tika-vin11t13:52_2": "“Assā yathāvatthuka”nti iminā bhikkhussa dukkaṭanti vuttameva hoti.",
  "tika-vin11t13:53_0": "2182.Chaḍḍite khetteti manussehi uddhaṭasasse khette. Yathāha –",
  "tika-vin11t13:53_1": "“manussesu sassaṁ uddharitvā gatesu chaḍḍitakhettaṁ nāma hoti, tattha vaṭṭatī”ti.",
  "tika-vin11t13:53_2": "Evaṁ akatepi khette sāmike āpucchitvā kātuṁ vaṭṭati.",
  "tika-vin11t13:53_3": "Yathāha “sāmike apaloketvā chaḍḍetī”ti.",
  "tika-vin11t13:53_4": "Idha khettapālakā, ārāmādigopakā ca sāmikā eva.",
  "tika-vin11t13:53_5": "Saṅghassa khette, ārāme ca sace “tattha kacavaraṁ na chaḍḍetabba”nti katikā natthi, bhikkhussa chaḍḍetuṁ vaṭṭati saṅghapariyāpannattā, na bhikkhunīnaṁ.",
  "tika-vin11t13:53_6": "Tāsaṁ pana bhikkhusaṅghe vuttanayena na vaṭṭati, na tassa bhikkhussa, evaṁ santepi sāruppavasena kātabbanti.",
  "tika-vin11t13:53_7": "Sabbanti uccārādi catubbidhaṁ.",
  "tika-vin11t13:54_0": "Navamaṁ.",
  "tika-vin11t13:55_0": "2183.",
  "tika-vin11t13:55_1": "Ettha “naccaṁ nāma yaṁ kiñci naccaṁ.",
  "tika-vin11t13:55_2": "Gītaṁ nāma yaṁ kiñci gītaṁ.",
  "tika-vin11t13:55_3": "Vāditaṁ nāma yaṁ kiñci vādita”nti vacanato “yaṁ kiñcī”ti seso.",
  "tika-vin11t13:55_4": "Yā pana bhikkhunī yaṁ kiñci naccaṁ vā yaṁ kiñci gītaṁ vā yaṁ kiñci vāditaṁ vā dassanatthāya gaccheyyāti yojanā.",
  "tika-vin11t13:55_5": "Tattha yaṁ kiñci naccanti naṭādayo vā naccantu soṇḍā vā, antamaso morasukamakkaṭādayopi, sabbampetaṁ naccameva.",
  "tika-vin11t13:55_6": "Yaṁ kiñci gītanti naṭādīnaṁ vā gītaṁ hotu ariyānaṁ parinibbānakāle ratanattayaguṇūpasaṁhitaṁ sādhukīḷitagītaṁ vā asaññatabhikkhūnaṁ dhammabhāṇakagītaṁ vā, sabbampetaṁ gītameva.",
  "tika-vin11t13:55_7": "Yaṁ kiñci vāditanti ghanādivādanīyabhaṇḍavāditaṁ vā hotu kuṭabherivāditaṁ vā antamaso udarabherivāditampi, sabbampetaṁ vāditameva.",
  "tika-vin11t13:55_8": "“Dassanasavanatthāyā”ti vattabbe virūpekasesanayena “dassanatthāyā”ti vuttaṁ.",
  "tika-vin11t13:55_9": "Pañcannaṁ viññāṇānaṁ yathāsakaṁ visayassa ālocanasabhāvatāya vā “dassanatthāya” icceva vuttaṁ.",
  "tika-vin11t13:56_0": "2184.",
  "tika-vin11t13:56_1": "Pubbapayogadukkaṭena saha pācittiyaṁ dassetumāha “dassanatthāya naccassā”tiādi.",
  "tika-vin11t13:56_2": "Gītassāti ettha “vāditassā”ti pakaraṇato labbhati.",
  "tika-vin11t13:57_0": "2185.Ekapayogenāti ekadisāvalokanapayogena.",
  "tika-vin11t13:57_1": "Teneva vakkhati “aññasmimpi…pe… siyu”nti.",
  "tika-vin11t13:57_2": "Passatīti ettha “nacca”nti seso.",
  "tika-vin11t13:57_3": "Tesanti yesaṁ naccaṁ passati.",
  "tika-vin11t13:57_4": "Pi-saddena vāditampi sampiṇḍeti.",
  "tika-vin11t13:57_5": "Yathāha “tesaṁyeva gītavāditaṁ suṇāti, ekameva pācittiya”nti.",
  "tika-vin11t13:58_0": "2186.Aññatoti aññasmiṁ disābhāge.",
  "tika-vin11t13:59_0": "2187.",
  "tika-vin11t13:59_1": "“Visuṁ pācittiyo siyu”nti idameva pakāsetumāha “payogagaṇanāyettha, āpattigaṇanā siyā”ti.",
  "tika-vin11t13:59_2": "Etthāti imasmiṁ nānādisābhāge.",
  "tika-vin11t13:59_3": "Naccagītavāditānaṁ dassanasavane aṭṭhakathāgataṁ vinicchayaṁ dassetumāha “naccitu”ntiādi.",
  "tika-vin11t13:60_0": "2188.",
  "tika-vin11t13:60_1": "“Nacca itī”ti padacchedo, “naccāhī”tipi pāṭho.",
  "tika-vin11t13:60_2": "Upaṭṭhānanti bherisaddapūjaṁ.",
  "tika-vin11t13:60_3": "Sampaṭicchitunti “sādhū”ti adhivāsetuṁ.",
  "tika-vin11t13:60_4": "Imassa upalakkhaṇavasena vuttattā naccagītepi eseva nayo.",
  "tika-vin11t13:61_0": "2189-90.Sabbatthāti naccanādīsu sabbattha.",
  "tika-vin11t13:61_1": "Upaṭṭhānaṁ karomāti tumhākaṁ cetiyassa naccādīhi upahāraṁ karomāti.",
  "tika-vin11t13:61_2": "Upaṭṭhānaṁ pasatthanti upaṭṭhānakaraṇaṁ nāma sundaranti.",
  "tika-vin11t13:62_0": "Yā ārāmeyeva ca ṭhatvā passati vā suṇāti vāti yojanā, idha “antarārāme vā”tiādi seso.",
  "tika-vin11t13:62_1": "“Ārāme ṭhatvā antarārāme vā bahiārāme vā naccādīni passati vā suṇāti vā, anāpattī”ti aṭṭhakathāya vuttaṁ.",
  "tika-vin11t13:62_2": "“Ṭhatvā”ti vuttepi sabbesupi iriyāpathesu labbhati.",
  "tika-vin11t13:62_3": "Ārāme ṭhatvāti na kevalaṁ ṭhatvāva, tato gantvāpi sabbiriyāpathehipi labhati.",
  "tika-vin11t13:62_4": "“Ārāme ṭhitā”ti pana ārāmapariyāpannadassanatthaṁ vuttaṁ.",
  "tika-vin11t13:62_5": "Itarathā nisinnāpi na labheyyāti gaṇṭhipadādīsu vuttaṁ.",
  "tika-vin11t13:62_6": "Bhikkhūnampi eseva nayo.",
  "tika-vin11t13:63_0": "2191.",
  "tika-vin11t13:63_1": "Yā attano ṭhitokāsaṁ āgantvā payojitaṁ passati vā suṇāti vāti yojanā.",
  "tika-vin11t13:63_2": "Ṭhitokāsanti ettha gatinivattisāmaññena sayitanisinnampi gayhati.",
  "tika-vin11t13:63_3": "Tathārūpā hi kāraṇā gantvā passantiyā vāpīti yojanā.",
  "tika-vin11t13:63_4": "Kāraṇaṁ nāma salākabhattādikāraṇaṁ.",
  "tika-vin11t13:63_5": "Yathāha “sati karaṇīyeti salākabhattādīnaṁ vā atthāya aññena vā kenaci karaṇīyena gantvā gataṭṭhāne passati vā suṇāti vā, anāpattī”ti.",
  "tika-vin11t13:64_0": "2192.",
  "tika-vin11t13:64_1": "Maggaṁ gacchantī paṭipathe naccaṁ aṭṭhatvā passatīti evaṁ passantiyāpi ca tathā anāpattīti ajjhāhārayojanā.",
  "tika-vin11t13:64_2": "Paṭipatheti gamanamaggābhimukhe.",
  "tika-vin11t13:64_3": "Āpadāsupīti tādisena upaddavena upaddutā samajjaṭṭhānaṁ pavisati, evaṁ pavisitvā passantiyā vā suṇantiyā vā anāpatti.",
  "tika-vin11t13:65_0": "2193.Idaṁ sikkhāpadaṁ samuṭṭhānato eḷakalomasikkhāpadena samaṁ mataṁ “samāna”nti viññātaṁ.",
  "tika-vin11t13:66_0": "Dasamaṁ.",
  "tika-vin11t13:67_0": "Lasuṇavaggo paṭhamo.",
  "tika-vin11t13:68_0": "2194-5.Idha imasmiṁ sāsane yā pana bhikkhunī rattandhakārasmiṁ appadīpe purisena saddhiṁ ekikā sace santiṭṭhati, tassā pācittiyaṁ vuttanti yojanā.",
  "tika-vin11t13:68_1": "Rattandhakārasminti rattiyaṁ.",
  "tika-vin11t13:68_2": "Rattipariyāyo hi rattandhakāra-saddo.",
  "tika-vin11t13:68_3": "Yathāha padabhājane “rattandhakāreti oggate sūriye”ti.",
  "tika-vin11t13:68_4": "Appadīpeti pajjotacandasūriyaaggīsu ekenāpi anobhāsite, iminā rattikkhettaṁ dasseti.",
  "tika-vin11t13:68_5": "“Santiṭṭhatī”ti iminā gamananisinnasayanasaṅkhātaṁ iriyāpathattikañca upalakkhitanti daṭṭhabbaṁ.",
  "tika-vin11t13:68_6": "Vuttañhi vajirabuddhinā “santiṭṭheyyāti ettha ṭhānāpadesena catubbidhopi iriyāpatho saṅgahito, tasmā purisena saddhiṁ caṅkamanādīni karontiyāpi pācittiyañca upalabbhatī”ti.",
  "tika-vin11t13:68_7": "Purisena saddhinti santiṭṭhituṁ, sallapituñca viññunā manussapurisena saddhiṁ.",
  "tika-vin11t13:69_0": "Rahassādavasena purisassa hatthapāsaṁ samāgantvā tena saddhiṁ sallapantiyā vā pācittiyaṁ vuttanti yojanā.",
  "tika-vin11t13:70_0": "2196-7.",
  "tika-vin11t13:70_1": "Yā pana bhikkhunī sace manussapurisassa hatthapāsaṁ vijahitvā santiṭṭhati vā sallapati vā, yakkhapetatiracchānagatānaṁ hatthapāsaṁ avijahitvā santiṭṭhati vā sallapati vā, tassā dukkaṭaṁ paridīpitanti yojanā.",
  "tika-vin11t13:71_0": "Viññuggahaṇena aviññū puriso anāpattiṁ na karotīti dīpeti.",
  "tika-vin11t13:72_0": "2198.Aññavihitāyāti rahoassādato aññaṁ cintentiyā.",
  "tika-vin11t13:72_1": "Yathāha “rahoassādato aññavihitāva hutvā”ti.",
  "tika-vin11t13:72_2": "Catutthena, chaṭṭhena ca samuṭṭhānena samuṭṭhānato theyyasatthasamuṭṭhānaṁ.",
  "tika-vin11t13:72_3": "Santiṭṭhanasallapanavasena kriyaṁ.",
  "tika-vin11t13:72_4": "Saññāya vimokkho etasminti saññāvimokkhakaṁ.",
  "tika-vin11t13:73_0": "Paṭhamaṁ.",
  "tika-vin11t13:74_0": "2199.Paṭicchanne okāseti kuṭṭādīsu yena kenaci paṭicchanne okāse. Idaṁ vacanaṁ.",
  "tika-vin11t13:75_0": "Dutiyaṁ.",
  "tika-vin11t13:76_0": "2200.",
  "tika-vin11t13:76_1": "Tatiye “ajjhokāse”ti ca catutthe “rathikāya, byūhe, siṅghāṭake”ti padāni ca vajjetvā avasesaṁ sandhāyāha “apubbaṁ natthi kiñcipī”ti.",
  "tika-vin11t13:76_2": "Ettha “vattabba”nti seso.",
  "tika-vin11t13:76_3": "Ettha ca rathikāyāti racchāya.",
  "tika-vin11t13:76_4": "Byūheti anibbiddharacchāya.",
  "tika-vin11t13:76_5": "Siṅghāṭaketi caccare okāse, tikoṇaṁ vā catukoṇaṁ vā maggasamodhānaṭṭhāneti vuttaṁ hoti.",
  "tika-vin11t13:77_0": "Tatiyacatutthāni.",
  "tika-vin11t13:78_0": "2201-2.",
  "tika-vin11t13:78_1": "“Yā pana bhikkhunī purebhattaṁ kulāni upasaṅkamitvā āsane nisīditvā sāmike anāpucchā pakkameyya, pācittiya”nti vacanato yā pana bhikkhunī purebhattaṁ kulāni upasaṅkamitvā chadananto āsane nisīditvā sāmike anāpucchā anovassakappadesaṁ atikkameti, yā ca ajjhokāse vā nisīditvā sace upacāraṁ atikkameti, tassā paṭhame pade dukkaṭaṁ hoti, dutiye pade pācitti pariyāputāti yojanā.",
  "tika-vin11t13:78_2": "“Āsane”ti iminā pallaṅkamābhujitvā nisīdanārahamāsanaṁ adhippetaṁ. Yathāha –",
  "tika-vin11t13:78_3": "“āsanaṁ nāma pallaṅkassa okāso vuccatī”ti.",
  "tika-vin11t13:78_4": "Anovassappadesanti nibbakosabbhantaraṁ.",
  "tika-vin11t13:78_5": "Abbhokāse āpattikhettaṁ dassetumāha “upacārampi vā sace”ti.",
  "tika-vin11t13:78_6": "Upacāranti dvādasahatthappamāṇaṁ padesaṁ.",
  "tika-vin11t13:78_7": "Yathāha gaṇṭhipade “upacāro dvādasahattho”ti.",
  "tika-vin11t13:79_0": "2203.“Tathā”ti iminā “dukkaṭaṁ samudīrita”nti idaṁ paccāmasati.",
  "tika-vin11t13:79_1": "Āpuṭṭhe anāpuṭṭhasaññāya āpuṭṭhe vicikicchato pakkamantiyā tathā dukkaṭanti yojanā.",
  "tika-vin11t13:79_2": "Ettha ca “bhikkhuniyā”ti sambandhiniyā samānattā “vicikicchantiyā”ti vattabbe liṅgavipallāsavasena “vicikicchato”ti vuttanti daṭṭhabbaṁ.",
  "tika-vin11t13:80_0": "2204.Gilānāyāti yā tādisena gelaññena āpucchituṁ na sakkoti.",
  "tika-vin11t13:80_1": "Āpadāsūti ghare aggi uṭṭhito hoti corā vā, evarūpe upaddave anāpucchā pakkamantiyā anāpatti.",
  "tika-vin11t13:81_0": "Pañcamaṁ.",
  "tika-vin11t13:82_0": "2205-6.“Gacchantiyā vajantiyā”ti ca nisīdananipajjanāvasānadassanatthaṁ vuttaṁ.",
  "tika-vin11t13:82_1": "Pācittiyaṁ pana pacchābhattaṁ sāmike “idha nisīdāma vā sayāma vā”ti anāpucchitvā nisinnanipannapaccayā hotīti veditabbaṁ.",
  "tika-vin11t13:82_2": "Pacchābhattaṁ sāmike anāpucchā āsane nisīditvā gacchantiyā ekā pācitti hotīti yojanā.",
  "tika-vin11t13:82_3": "Esa nayo “nipajjitvā”tiādīsupi.",
  "tika-vin11t13:83_0": "Yathā pana tattha asaṁhārime anāpatti, evamidha dhuvapaññatte vā anāpattīti.",
  "tika-vin11t13:84_0": "Chaṭṭhaṁ.",
  "tika-vin11t13:85_0": "2207.Tisamuṭṭhānanti sacittakehi tīhi samuṭṭhānehi samuṭṭhānato.",
  "tika-vin11t13:86_0": "Aṭṭhamaṁ.",
  "tika-vin11t13:87_0": "2208.",
  "tika-vin11t13:87_1": "Yā pana bhikkhunī attānampi vā parampi vā nirayabrahmacariyehi abhisapeyya, tassā vācato vācato siyā pācittīti yojanā.",
  "tika-vin11t13:87_2": "Tattha abhisapeyyāti sapathaṁ kareyya, “niraye nibbattāmi, avīcimhi nibbattāmī”ti attānaṁ vā “niraye nibbattatu, avīcimhi nibbattatū”ti paraṁ vā “gihinī homi, odātavatthā homī”ti attānaṁ vā “gihinī hotu, odātavatthā hotū”ti paraṁ vā abhisapeyyāti vuttaṁ hoti.",
  "tika-vin11t13:88_0": "2210.",
  "tika-vin11t13:88_1": "Akkosati attānaṁ vā paraṁ vāti sambandho.",
  "tika-vin11t13:88_2": "Tikapācittiyanti upasampannāya upasampannasaññāvematikāanupasampannasaññāvasena.",
  "tika-vin11t13:88_3": "Sesāyāti anupasampannāya.",
  "tika-vin11t13:88_4": "Anupasampannāya upasampannasaññā, vematikā, anupasampannasaññā akkosati, dukkaṭanti evaṁ tikadukkaṭaṁ.",
  "tika-vin11t13:89_0": "2211.",
  "tika-vin11t13:89_1": "Atthadhammānusāsaniṁ purakkhatvā vadantīnaṁ anāpattīti yojanā.",
  "tika-vin11t13:89_2": "Yathāha aṭṭhakathāyaṁ “atthapurekkhārāyāti aṭṭhakathaṁ kathentiyā.",
  "tika-vin11t13:89_3": "Dhammapurekkhārāyāti pāḷiṁ vācentiyā.",
  "tika-vin11t13:89_4": "Anusāsanipurekkhārāyāti ‘idānipi tvaṁ edisā, sādhu viramassu, no ce viramasi, addhā puna evarūpāni kammāni katvā niraye uppajjissasi, tiracchānayoniyā uppajjissasī’ti evaṁ anusāsaniyaṁ ṭhatvā vadantiyā anāpattī”ti.",
  "tika-vin11t13:90_0": "Navamaṁ.",
  "tika-vin11t13:91_0": "2212.Vadhitvāti satthādīhi paharitvā.",
  "tika-vin11t13:91_1": "Vadhitvā vāti ettha vā-saddo pāḷiyaṁ “vadhitvā vadhitvā”ti vuttaṁ āmeḍitaṁ sūceti.",
  "tika-vin11t13:92_0": "2213.Etthāti imasmiṁ sikkhāpade.",
  "tika-vin11t13:92_1": "Kāyavācācittasamuṭṭhānaṁ dhuranikkhepasamuṭṭhānaṁ nāma, samanubhāsanasamuṭṭhānantipi etasseva nāmaṁ.",
  "tika-vin11t13:93_0": "Dasamaṁ.",
  "tika-vin11t13:94_0": "Andhakāravaggo dutiyo.",
  "tika-vin11t13:95_0": "2214.",
  "tika-vin11t13:95_1": "Yā pana bhikkhunī naggā anivatthā apārutā hutvā nahāyati, assā sabbapayoge dukkaṭaṁ.",
  "tika-vin11t13:95_2": "Tassa nahānassa vosāne pariyosāne sā bhikkhunī jinavuttaṁ jinena bhagavatā bhikkhunīnaṁ paññattaṁ dosaṁ pācittiyāpattiṁ samupeti āpajjatīti yojanā.",
  "tika-vin11t13:95_3": "Bhikkhuni dosanti ettha gāthābandhavasena rasso kato.",
  "tika-vin11t13:96_0": "2215.Acchinnacīvarāti acchinnaudakasāṭikacīvarā.",
  "tika-vin11t13:96_1": "Naṭṭhacīvarāti corādīhi naṭṭhaudakasāṭikacīvarā.",
  "tika-vin11t13:96_2": "Āpadāsu vāti “mahagghaṁ imaṁ disvā corāpi hareyyu”nti evarūpāsu āpadāsu vā naggāya nahāyantiyā na doso.",
  "tika-vin11t13:97_0": "Paṭhamaṁ.",
  "tika-vin11t13:98_0": "2216.Dutiyeti “udakasāṭikaṁ pana bhikkhuniyā kārayamānāyā”tiādisikkhāpade.",
  "tika-vin11t13:99_0": "Dutiyaṁ.",
  "tika-vin11t13:100_0": "2217-8.Dussibbitaṁ cīvaranti asakkaccasibbitaṁ cīvaraṁ.",
  "tika-vin11t13:100_1": "Visibbetvāti dussibbitaṁ puna sibbanatthāya sayaṁ vā vigatasibbanaṁ katvā.",
  "tika-vin11t13:100_2": "“Visibbāpetvā”ti seso.",
  "tika-vin11t13:100_3": "Yathāha “visibbetvā vā visibbāpetvā vā”ti.",
  "tika-vin11t13:100_4": "Anantarāyāti dasasu antarāyesu aññatarantarāyarahitā.",
  "tika-vin11t13:100_5": "Taṁ visibbitaṁ, visibbāpitaṁ vā cīvaraṁ.",
  "tika-vin11t13:100_6": "“Anantarāyā taṁ pacchā”ti vattabbe gāthābandhavasena rasso kato.",
  "tika-vin11t13:100_7": "Na sibbeyyāti etthāpi “na sibbāpeyyā”ti seso.",
  "tika-vin11t13:100_8": "Yathāha “neva sibbeyya, na sibbāpanāya ussukkaṁ kareyyā”ti.",
  "tika-vin11t13:101_0": "Catupañcāhanti ettha “uttarichappañcavācāhi, uttaridirattatiratta”ntiādīsu viya appasaṅkhyāya bahusaṅkhyāyaṁ antogadhattepi ubhayavacanaṁ lokavohāravasena vacanasiliṭṭhatāyāti daṭṭhabbaṁ.",
  "tika-vin11t13:101_1": "Dhureti sibbanussāhe.",
  "tika-vin11t13:101_2": "Nikkhittamatteti vissaṭṭhamatte.",
  "tika-vin11t13:102_0": "2219.Tikapācittiyaṁ vuttanti upasampannāya upasampannasaññā, vematikā, anupasampannasaññāti tīsu vāresu tikapācittiyaṁ vuttaṁ.",
  "tika-vin11t13:102_1": "Sesāyāti anupasampannāya.",
  "tika-vin11t13:102_2": "Tikadukkaṭanti vārattaye dukkaṭattayaṁ.",
  "tika-vin11t13:103_0": "2220.Ubhinnanti upasampannānupasampannānaṁ.",
  "tika-vin11t13:103_1": "Aññasminti cīvarato aññasmiṁ.",
  "tika-vin11t13:103_2": "Antarāyepi vā satīti rājacorādiantarāyānaṁ dasannaṁ aññatare sati.",
  "tika-vin11t13:104_0": "2221.“Dhuranikkhepanaṁ nāma, samuṭṭhānamidaṁ mata”nti idaṁ aṭṭhakathāya “dhuranikkhepasamuṭṭhāna”nti vuttameva gahetvā vuttaṁ, terasasu samuṭṭhānasīsesu “dhuranikkhepasamuṭṭhāna”nti visuṁ samuṭṭhānasīsaṁ nāma natthi.",
  "tika-vin11t13:104_1": "Mātikaṭṭhakathāyañca “samanubhāsanasamuṭṭhāna”nti vuttaṁ, taṁ samuṭṭhānasīsesu antogadhameva.",
  "tika-vin11t13:104_2": "Tasmā “dhuranikkhepasamuṭṭhāna”nti idaṁ samanubhāsanasamuṭṭhānasseva pariyāyoti gahetabbaṁ.",
  "tika-vin11t13:105_0": "Tatiyaṁ.",
  "tika-vin11t13:106_0": "2222.",
  "tika-vin11t13:106_1": "Pañca ahāni pañcāhaṁ, pañcāhameva pañcāhikaṁ.",
  "tika-vin11t13:106_2": "“Atikkameyyā”ti kiriyāya dvikammakattā “pañcāhika”nti ca “saṅghāṭicāra”nti ca upayogatthe eva upayogavacanaṁ.",
  "tika-vin11t13:106_3": "Saṅghaṭitaṭṭhena saṅghāṭi, iti vakkhamānānaṁ pañcannaṁ cīvarānamevādhivacanaṁ, saṅghāṭīnaṁ cāro saṅghāṭicāro, paribhogavasena vā otāpanavasena vā parivattananti attho.",
  "tika-vin11t13:106_4": "“Pañcāhikaṁ saṅghāṭicāraṁ atikkameyyāti pañcamaṁ divasaṁ pañca cīvarāni neva nivāseti na pārupati na otāpeti pañcamaṁ divasaṁ atikkāmeti, āpatti pācittiyassā”ti vacanato pañcadivasabbhantare yaṁ kiñci akatvā atikkāmentiyā cīvaragaṇanāya pācitti hotīti dassetumāha “yātikkameyyā”tiādi.",
  "tika-vin11t13:107_0": "2223.Ticīvaranti antaravāsakauttarāsaṅgasaṅghāṭisaṅkhātaṁ ticīvarañca.",
  "tika-vin11t13:107_1": "Saṁkaccīti thanaveṭhanasaṅkhātaṁ cīvarañca.",
  "tika-vin11t13:107_2": "Dakasāṭīti utunikāle nivāsetabbaudakasāṭicīvarañca.",
  "tika-vin11t13:107_3": "Iti ime pañca.",
  "tika-vin11t13:107_4": "Pañca tūti pañca cīvarāni nāma.",
  "tika-vin11t13:108_0": "2224-5.Tikapācittīti pañcāhātikkantasaññā, vematikā, anatikkantasaññāti vikappattaye pācittiyattayaṁ hoti.",
  "tika-vin11t13:108_1": "Pañcāhānatikkante atikkantasaññāvematikānaṁ vasena dvikadukkaṭaṁ.",
  "tika-vin11t13:109_0": "“Pañcame divase”tiādi anāpattivārasandassanaṁ.",
  "tika-vin11t13:109_1": "Nisevatīti nivāseti vā pārupati vā.",
  "tika-vin11t13:109_2": "Otāpetīti ettha vā-saddo luttaniddiṭṭho, otāpeti vāti attho.",
  "tika-vin11t13:109_3": "Āpadāsupīti mahagghaṁ cīvaraṁ, na sakkā hoti corabhayādīsu paribhuñjituṁ, evarūpe upaddave anāpatti.",
  "tika-vin11t13:110_0": "Catutthaṁ.",
  "tika-vin11t13:111_0": "2226.",
  "tika-vin11t13:111_1": "Aññissā saṅkametabbacīvaraṁ anāpucchā gahetvā yā paribhuñjati, tassā pācittiyaṁ siyāti yojanā, aññissā upasampannāya santakaṁ pañcannaṁ cīvarānaṁ aññataraṁ tassā avatvā ādāya puna tassā dātabbaṁ, adatvā yā bhikkhunī paṭisevati, tassā pācittiyaṁ hotīti attho.",
  "tika-vin11t13:111_2": "“Saṅkametabbacīvaraṁ saṅkamanīya”nti pariyāyasaddā ete.",
  "tika-vin11t13:111_3": "Yathāha “cīvarasaṅkamanīyanti saṅkametabbacīvaraṁ, aññissā santakaṁ anāpucchā gahitaṁ puna paṭidātabbacīvaranti attho”ti.",
  "tika-vin11t13:112_0": "2227.Tikapācittiyaṁ vuttanti “upasampannāya upasampannasaññā…pe…",
  "tika-vin11t13:112_1": "vematikā …pe…",
  "tika-vin11t13:112_2": "anupasampannasaññā cīvarasaṅkamanīyaṁ dhāreti, āpatti pācittiyassā”ti evaṁ tikapācittiyaṁ pāḷiyaṁ vuttaṁ.",
  "tika-vin11t13:112_3": "Sesāyāti anupasampannāya.",
  "tika-vin11t13:112_4": "“Tikadukkaṭa”nti idañca vuttanayameva.",
  "tika-vin11t13:112_5": "Āpadāsūti sace apārutaṁ vā anivatthaṁ vā corā haranti, evarūpāsu āpadāsu vā.",
  "tika-vin11t13:113_0": "2228.",
  "tika-vin11t13:113_1": "Etaṁ samuṭṭhānaṁ kathinena tulyanti yojanā.",
  "tika-vin11t13:113_2": "Gahaṇaṁ, paribhogo ca kriyaṁ.",
  "tika-vin11t13:113_3": "Anāpucchanaṁ akriyaṁ.",
  "tika-vin11t13:114_0": "Pañcamaṁ.",
  "tika-vin11t13:115_0": "2229.Labhitabbaṁ tu cīvaranti labhitabbaṁ vikappanupagaṁ cīvaraṁ.",
  "tika-vin11t13:115_1": "Nivāretīti yathā te dātukāmā na denti, evaṁ antarāyaṁ parakkamati.",
  "tika-vin11t13:115_2": "Pācittiṁ paridīpayeti sace tassā vacanena te na denti, bhikkhuniyā pācittiyaṁ vadeyyāti attho.",
  "tika-vin11t13:116_0": "2230.",
  "tika-vin11t13:116_1": "Ettha paṭhamaṁ “saṅghassā”ti vuttattā gaṇassāti dve tayova gahetabbā.",
  "tika-vin11t13:116_2": "Lābheti ettha “nivārite”ti seso.",
  "tika-vin11t13:116_3": "Sace aññaṁ parikkhāraṁ nivāreti, tatheva dukkaṭanti yojanā.",
  "tika-vin11t13:116_4": "Aññanti vikappanupagacīvarato aññaṁ.",
  "tika-vin11t13:116_5": "Parikkhāranti yaṁ kiñci thālakādīnaṁ vā sappitelādīnaṁ vā aññataraṁ.",
  "tika-vin11t13:117_0": "2231.Ānisaṁsaṁ nidassetvāti “kittakaṁ agghanakaṁ dātukāmatthāti pucchati, ‘ettakaṁ nāmā’ti vadanti, ‘āgametha tāva, idāni vatthu mahagghaṁ, katipāhena kappāse āgate samagghaṁ bhavissatī”ti evaṁ ānisaṁsaṁ dassetvā.",
  "tika-vin11t13:117_1": "Na dosatāti na doso, anāpattīti attho.",
  "tika-vin11t13:118_0": "Chaṭṭhaṁ.",
  "tika-vin11t13:119_0": "2232-3.Dhammikaṁ samaggena saṅghena sannipatitvā kariyamānaṁ cīvarānaṁ vibhaṅgaṁ bhājanaṁ yā bhikkhunī paṭisedheyya paṭibāheyya, tassā evaṁ paṭisedhentiyā pācittiyaṁ hotīti yojanā.",
  "tika-vin11t13:119_1": "Adhamme dhammasaññāya dukkaṭaṁ paridīpitanti yojanā.",
  "tika-vin11t13:119_2": "Ubho vematikāya vāti ubhosu vematikāya.",
  "tika-vin11t13:119_3": "Gāthābandhavasena su-saddalopo.",
  "tika-vin11t13:119_4": "Dhammike adhammike cīvaravibhaṅge vematikāya paṭibāhantiyā dukkaṭaṁ paridīpitanti yojanā.",
  "tika-vin11t13:119_5": "Yathāha “dhammike vematikā paṭibāhati, āpatti dukkaṭassa.",
  "tika-vin11t13:119_6": "Adhammike vematikā paṭibāhati, āpatti dukkaṭassā”ti.",
  "tika-vin11t13:119_7": "Ānisaṁsaṁ nidassetvāti “ekissā ekaṁ sāṭakaṁ nappahoti, āgametha tāva, katipāheneva uppajjissati, tato bhājessāmī”ti evaṁ ānisaṁsaṁ dassetvā.",
  "tika-vin11t13:120_0": "Sattamaṁ.",
  "tika-vin11t13:121_0": "2235-6.",
  "tika-vin11t13:121_1": "Nivāsanupagaṁ vā tathā pārupanupagaṁ vā kappabindukataṁ vā yaṁ kiñci cīvaraṁ pañca sahadhammike ca mātāpitaropi muñcitvā aññassa yassa kassaci gahaṭṭhassa vā paribbājakassa vā yadi dadeyya, tassāpi pācittiyaṁ pariyāputanti yojanā.",
  "tika-vin11t13:121_2": "Ettha ca “pitaro”ti mātā ca pitā ca mātāpitaroti vattabbe virūpekasesavasena niddeso daṭṭhabbo.",
  "tika-vin11t13:122_0": "2237.Ettha imasmiṁ sikkhāpade tā pana pācittiyo cīvarānaṁ gaṇanāya vasena gaṇetabbāti yojanā.",
  "tika-vin11t13:123_0": "2238.",
  "tika-vin11t13:123_1": "Tāva sampaṭicchito kālo etassāti tāvakālikaṁ, cīvaraṁ.",
  "tika-vin11t13:123_2": "“Aññassā”ti pubbe vuttassa dūrattā punapi “aññesa”nti āha, soyevattho.",
  "tika-vin11t13:124_0": "Aṭṭhamaṁ.",
  "tika-vin11t13:125_0": "2239.",
  "tika-vin11t13:125_1": "Yā pana bhikkhunī “sace mayaṁ sakkoma, dassāma karissāmāti evaṁ vācā bhinnā hotī”ti vuttāya dubbalāya cīvarapaccāsāya cīvarassa vibhaṅgaṁ nisedhetvā cīvare kālaṁ atikkameyya, assā dosatā pācittiyāpatti hotīti yojanā.",
  "tika-vin11t13:125_2": "Cīvare kālanti “cīvarakālasamayo nāma anatthate kathine vassānassa pacchimo māso, atthate kathine pañcamāsā”ti padabhājane vuttaṁ cīvarakālaṁ.",
  "tika-vin11t13:125_3": "Atikkameyyāti “anatthate kathine vassānassa pacchimaṁ divasaṁ, atthate kathine kathinuddhāradivasaṁ atikkāmetī”ti vuttavidhiṁ atikkāmeyya.",
  "tika-vin11t13:126_0": "2240.",
  "tika-vin11t13:126_1": "“Adubbalacīvare dubbalacīvarasaññā, āpatti dukkaṭassā”ti vacanato sudubbalanti cetasāti ettha su-saddo padapūraṇe.",
  "tika-vin11t13:126_2": "Ubhosūti dubbale, adubbale ca.",
  "tika-vin11t13:126_3": "Kaṅkhitāya vāti vematikāya vā.",
  "tika-vin11t13:127_0": "2241.Ānisaṁsaṁ nidassetvāti “kiñcāpi ‘na mayaṁ ayye sakkomā’ti vadanti, idāni pana tesaṁ kappāso āgamissati, saddho pasanno puriso āgamissati, addhā dassatī”ti evaṁ aṭṭhakathāya vuttanayena ānisaṁsaṁ dassetvā.",
  "tika-vin11t13:128_0": "Navamaṁ.",
  "tika-vin11t13:129_0": "2242.Dhammikaṁ kathinuddhāranti “dhammiko nāma kathinuddhāro samaggo bhikkhunisaṅgho sannipatitvā uddharatī”ti vuttaṁ kathinuddhāraṁ.",
  "tika-vin11t13:130_0": "2243.Yassāti yassa kathinassa.",
  "tika-vin11t13:130_1": "Atthāramūlako ānisaṁso nāma “yo ca tattha cīvaruppādo, so nesaṁ bhavissatī”ti anuññāto tasmiṁ vihāre uppajjanakacīvaravatthānisaṁso.",
  "tika-vin11t13:130_2": "Uddhāramūlako nāma antarubbhāraṁ kārāpentehi upāsakehi diyyamānacīvaravatthānisaṁso.",
  "tika-vin11t13:131_0": "2245.Samānisaṁsopīti atthāraānisaṁsena samānisaṁsopi ubbhāro.",
  "tika-vin11t13:131_1": "Saddhāpālanakaāraṇāti pasādānurakkhanatthāya dātabboti yojanā.",
  "tika-vin11t13:131_2": "Ānisaṁsaṁ nidassetvāti “bhikkhunisaṅgho jiṇṇacīvaro, kathinānisaṁsamūlako mahālābho”ti evarūpaṁ ānisaṁsaṁ dassetvā.",
  "tika-vin11t13:132_0": "2246.",
  "tika-vin11t13:132_1": "Samuṭṭhānādinā saddhiṁ sesaṁ pana vinicchayajātaṁ asesena sabbākārena sattamena sikkhāpadena samaṁ mataṁ “sadisa”nti viññātaṁ.",
  "tika-vin11t13:132_2": "Kiñcipi appakampi apubbaṁ tattha vuttanayato aññaṁ natthīti yojanā.",
  "tika-vin11t13:133_0": "Dasamaṁ.",
  "tika-vin11t13:134_0": "Naggavaggo tatiyo.",
  "tika-vin11t13:135_0": "2247.",
  "tika-vin11t13:135_1": "“Yā pana bhikkhuniyo dve ekamañce tuvaṭṭeyyuṁ, pācittiya”nti paññattasikkhāpade vinicchayaṁ dassetumāha “ekāyā”tiādi.",
  "tika-vin11t13:135_2": "Ekāyāti ekāya bhikkhuniyā.",
  "tika-vin11t13:135_3": "Aparāti aññā upasampannā.",
  "tika-vin11t13:135_4": "Nipajjeyyunti ettha “ekamañce”ti seso.",
  "tika-vin11t13:135_5": "Dveti dve bhikkhuniyo.",
  "tika-vin11t13:136_0": "2248-9.“Ekāya cā”tiādi anāpattivāraniddeso.",
  "tika-vin11t13:136_1": "Ubho vāpi samaṁ nisīdantīti yojanā.",
  "tika-vin11t13:136_2": "Eḷakenāti eḷakalomasikkhāpadena.",
  "tika-vin11t13:137_0": "Paṭhamaṁ.",
  "tika-vin11t13:138_0": "2250-1.Pāvārakaṭasārādinti ettha bhummekavacanaṁ.",
  "tika-vin11t13:138_1": "“Saṁhārimesū”ti iminā samānādhikaraṇattā bahuvacanappasaṅge vacanavipallāsenettha ekavacananiddesoti daṭṭhabbo.",
  "tika-vin11t13:138_2": "Pāvāro ca kaṭasāro ca te ādi yassāti viggaho, niddhāraṇe cetaṁ bhummaṁ.",
  "tika-vin11t13:138_3": "Ekakanti niddhāritabbanidassanaṁ.",
  "tika-vin11t13:138_4": "Ekameva ekakaṁ.",
  "tika-vin11t13:138_5": "Saṁhārimesu pāvārādīsu aññataranti attho.",
  "tika-vin11t13:138_6": "“Pāvāroti kojavādayo”ti vadanti.",
  "tika-vin11t13:138_7": "Kaṭasāroti kaṭoyeva.",
  "tika-vin11t13:138_8": "Ādi-saddena attharitvā sayanārahaṁ sabbaṁ saṅgaṇhāti.",
  "tika-vin11t13:138_9": "Tenevāti yaṁ atthataṁ, teneva.",
  "tika-vin11t13:138_10": "Pārupitvā sace yā pana dve saheva nipajjanti, tāsaṁ pācittiyaṁ siyāti yojanā.",
  "tika-vin11t13:138_11": "Ettha ca attharaṇapāvuraṇakicce ekasseva niddiṭṭhattā ekassa antassa attharaṇañca ekassa antassa pārupanañca viññāyati.",
  "tika-vin11t13:138_12": "Yathāha “saṁhārimānaṁ pāvārattharaṇakaṭasārakādīnaṁ ekaṁ antaṁ attharitvā ekaṁ pārupitvā tuvaṭṭentīnametaṁ adhivacana”nti.",
  "tika-vin11t13:139_0": "Ekasmiṁ ekattharaṇe vā ekapāvuraṇe vā nipajjane sati tāsaṁ dvinnaṁ bhikkhunīnaṁ dukkaṭanti sambandho.",
  "tika-vin11t13:139_1": "Dvikadukkaṭaṁ vuttanti “nānattharaṇapāvuraṇe ekattharaṇapāvuraṇasaññā…pe…",
  "tika-vin11t13:139_2": "vematikā, āpatti dukkaṭassā”ti vuttaṁ dukkaṭadvayaṁ.",
  "tika-vin11t13:140_0": "2252.Vavatthānaṁ nidassetvāti majjhe kāsāvaṁ vā kattarayaṭṭhiṁ vā antamaso kāyabandhanampi ṭhapetvā nipajjanti, anāpattīti attho.",
  "tika-vin11t13:140_1": "Sesaṁ samuṭṭhānādividhānaṁ.",
  "tika-vin11t13:140_2": "Ādināti imasmiṁyeva vagge paṭhamasikkhāpadena.",
  "tika-vin11t13:140_3": "Tulyanti samānaṁ.",
  "tika-vin11t13:141_0": "Dutiyaṁ.",
  "tika-vin11t13:142_0": "2253.Aññissā bhikkhuniyā.",
  "tika-vin11t13:142_1": "Aphāsukāraṇāti aphāsukaraṇahetu.",
  "tika-vin11t13:142_2": "Anāpucchāti anāpucchitvā.",
  "tika-vin11t13:142_3": "Tassā purato ca caṅkamanādayo yadi kareyya, evaṁ karontiyā pācittiyāpatti hotīti yojanā.",
  "tika-vin11t13:142_4": "Caṅkamanādayoti ettha ādi-saddena “tiṭṭhati vā nisīdati vā seyyaṁ vā kappeti uddisati vā uddisāpeti vā sajjhāyaṁ vā karotī”ti padabhājane vuttānaṁ saṅgaho.",
  "tika-vin11t13:143_0": "2254.Nivattanānaṁ gaṇanāyāti caṅkamantiyā caṅkamassa ubhayakoṭiṁ patvā nivattantiyā nivattanagaṇanāya.",
  "tika-vin11t13:143_1": "Payogatoyevāti payogagaṇanāyeva, iriyāpathaparivattanagaṇanāyevāti vuttaṁ hoti.",
  "tika-vin11t13:143_2": "Dosāti pācittiyāpattiyo.",
  "tika-vin11t13:144_0": "2255.Padānaṁ gaṇanāvasāti ettha ādi-saddo luttaniddiṭṭho.",
  "tika-vin11t13:144_1": "Yathāha “padādigaṇanāyā”ti.",
  "tika-vin11t13:144_2": "Tikapācittiyaṁ vuttanti upasampannāya upasampannasaññā, vematikā, anupasampannasaññāti vikappattayassa vasena pācittiyattayaṁ vuttaṁ.",
  "tika-vin11t13:144_3": "Sesāyāti anupasampannāya.",
  "tika-vin11t13:145_0": "2256.Naca aphāsukāmāyāti āpucchitvā tassā bhikkhuniyā purato caṅkamanādīni karontiyā anāpattīti yojanā.",
  "tika-vin11t13:146_0": "2257.Kriyākriyanti caṅkamanādikaraṇaṁ kiriyaṁ.",
  "tika-vin11t13:146_1": "Āpucchāya akaraṇaṁ akiriyaṁ.",
  "tika-vin11t13:146_2": "Pāpamānasanti akusalacittaṁ.",
  "tika-vin11t13:147_0": "Tatiyaṁ.",
  "tika-vin11t13:148_0": "2258-9.Anantarāyāti vakkhamānesu rājantarāyādīsu dasasu antarāyesu aññatararahitā bhikkhunī.",
  "tika-vin11t13:148_1": "Dukkhitanti gilānaṁ.",
  "tika-vin11t13:148_2": "Yathāha “dukkhitā nāma gilānā vuccatī”ti.",
  "tika-vin11t13:148_3": "Sahajīvininti saddhivihāriniṁ.",
  "tika-vin11t13:148_4": "Yathāha “sahajīvinī nāma saddhivihārinī vuccatī”ti.",
  "tika-vin11t13:148_5": "Aññāya vā nupaṭṭhāpeyyāti aññāya bhikkhuniyā, sikkhamānāya, sāmaṇeriyā vā gihiniyā vā upaṭṭhānaṁ na kārāpeyya.",
  "tika-vin11t13:148_6": "Nupaṭṭheyya sayampi vāti yā upaṭṭhānaṁ na kareyya.",
  "tika-vin11t13:148_7": "Dhure nikkhittamatte vāti “neva upaṭṭhessāmi, na upaṭṭhāpanāya ussukkaṁ karissāmī”ti dhure ussāhe nikkhittamatteyeva.",
  "tika-vin11t13:148_8": "Tassāti upajjhāyāya.",
  "tika-vin11t13:149_0": "Antevāsiniyā vāpīti pabbajjāupasampadādhammanissayavasena catubbidhāsu antevāsinīsu aññatarāya.",
  "tika-vin11t13:149_1": "Itarāyāti anupasampannāya.",
  "tika-vin11t13:150_0": "2260.Gilānāyāti sayaṁ gilānāya.",
  "tika-vin11t13:150_1": "“Gavesitvā alabhantiyā”ti padacchedo, aññaṁ upaṭṭhāyikaṁ pariyesitvā alabhamānāyāti attho.",
  "tika-vin11t13:150_2": "“Āpadāsu ummattikādīna”nti padacchedo.",
  "tika-vin11t13:150_3": "Gāthābandhavasena vaṇṇalopopi daṭṭhabbo.",
  "tika-vin11t13:150_4": "Āpadāsūti tathārūpe upaddave sati.",
  "tika-vin11t13:150_5": "Dhuranikkhepanodayanti dhuranikkhepasamuṭṭhānaṁ.",
  "tika-vin11t13:150_6": "Yadettha vattabbaṁ, taṁ heṭṭhā vuttameva.",
  "tika-vin11t13:151_0": "Catutthaṁ.",
  "tika-vin11t13:152_0": "2261-2.",
  "tika-vin11t13:152_1": "Puggalikassa attāyattaparāyattavasena aniyamitattā “saka”nti iminā niyameti.",
  "tika-vin11t13:152_2": "Sakaṁ puggalikanti attano puggalikaṁ.",
  "tika-vin11t13:152_3": "Datvāti ettha “bhikkhuniyā”ti seso.",
  "tika-vin11t13:152_4": "Sakavāṭanti parivattakadvārakavāṭasahitaṁ.",
  "tika-vin11t13:152_5": "Upassayanti gehaṁ.",
  "tika-vin11t13:152_6": "Dvārādīsūti ettha ādi-saddena gabbhapamukhānaṁ saṅgaho, niddhāraṇe cetaṁ bhummaṁ.",
  "tika-vin11t13:152_7": "Bahūnipīti niddhāretabbanidassanaṁ.",
  "tika-vin11t13:152_8": "Bahūnipi dvārāni vā bahū gabbhe vā bahūni pamukhāni vā.",
  "tika-vin11t13:152_9": "Tanti yassā upassayo dinno, taṁ bhikkhuniṁ.",
  "tika-vin11t13:152_10": "Nikkaḍḍhantiyāti atikkāmentiyā.",
  "tika-vin11t13:152_11": "Tassāti yā nikkaḍḍhati, tassā.",
  "tika-vin11t13:153_0": "2263.Etthāti nikkaḍḍhane.",
  "tika-vin11t13:153_1": "Eseva nayoti “payogagaṇanāya āpattī”ti dassitanayo.",
  "tika-vin11t13:153_2": "Ettha payogo nāma āṇāpanaṁ, iminā “ekāyāṇattiyā anekesu dvāresu atikkāmitesupi ekāva āpatti hotī”ti evamādikaṁ aṭṭhakathāgatavinicchayaṁ saṅgaṇhāti.",
  "tika-vin11t13:154_0": "2264.",
  "tika-vin11t13:154_1": "Tesu vinicchayesu ekaṁ vinicchayavisesaṁ dassetumāha “ettakāva imaṁ dvārā”tiādi.",
  "tika-vin11t13:154_2": "Dvāragaṇanāya āpattiyo dvāragaṇanāpattiyo.",
  "tika-vin11t13:155_0": "2265.Akavāṭamhāti akavāṭabandhato upassayā nikkaḍḍhantiyā dukkaṭanti yojanā.",
  "tika-vin11t13:155_1": "Sesāyāti anupasampannāya.",
  "tika-vin11t13:155_2": "Tikadukkaṭanti anupasampannāya upasampannasaññāya, vematikāya, anupasampannasaññāya ca vasena tikadukkaṭaṁ.",
  "tika-vin11t13:155_3": "Ubhinnanti upasampannānupasampannānaṁ.",
  "tika-vin11t13:155_4": "Parikkhāresūti pattacīvarādīsu parikkhāresu.",
  "tika-vin11t13:155_5": "Sabbatthāti sabbesu payogesu, nikkaḍḍhiyamānesu, nikkaḍḍhāpiyamānesu cāti vuttaṁ hoti.",
  "tika-vin11t13:156_0": "2266.Ettha imasmiṁ sikkhāpade samuṭṭhānādivinicchayena saha sesaṁ vinicchayajātaṁ asesena sabbappakārena saṅghikā vihārasmā nikkaḍḍhanasikkhāpadena samaṁ mataṁ “sadisa”nti sallakkhitanti yojanā.",
  "tika-vin11t13:157_0": "Pañcamaṁ.",
  "tika-vin11t13:158_0": "2267.Chaṭṭheti “yā pana bhikkhunī saṁsaṭṭhā vihareyya gahapatinā vā gahapatiputtena vā”tiādimātikāya niddiṭṭhe chaṭṭhasikkhāpade.",
  "tika-vin11t13:158_1": "Idha vattabbanti imasmiṁ vinayavinicchaye kathetabbaṁ.",
  "tika-vin11t13:158_2": "Ariṭṭhassa sikkhāpadenāti ariṭṭhasikkhāpadena.",
  "tika-vin11t13:158_3": "Vinicchayoti samuṭṭhānādiko.",
  "tika-vin11t13:159_0": "Chaṭṭhaṁ.",
  "tika-vin11t13:160_0": "2268.Sāsaṅkasammateti ettha “sappaṭibhaye”ti seso.",
  "tika-vin11t13:160_1": "Ubhayampi heṭṭhā vuttatthameva.",
  "tika-vin11t13:160_2": "Antoraṭṭheti yassa vijite viharati, tasseva raṭṭhe.",
  "tika-vin11t13:160_3": "Sāsaṅkasammate sappaṭibhaye antoraṭṭhe satthena vinā cārikaṁ carantiyā bhikkhuniyā āpatti siyāti yojanā.",
  "tika-vin11t13:161_0": "2269.",
  "tika-vin11t13:161_1": "Evaṁ carantiyā sagāmakaṭṭhāne gāmantarappavese ca agāmake araññe addhayojane ca vinayaññunā bhikkhunā pācittiyanayo pācittiyāpattividhānakkamo ñeyyo ñātabboti yojanā.",
  "tika-vin11t13:162_0": "2270.",
  "tika-vin11t13:162_1": "Saha satthena carantiyā na dosoti yojanā.",
  "tika-vin11t13:162_2": "Khemaṭṭhāne carantiyā, āpadāsu vā carantiyā na dosoti yojanā.",
  "tika-vin11t13:163_0": "Sattamaṁ.",
  "tika-vin11t13:164_0": "2271.Aṭṭhamenavame vāpīti “yā pana bhikkhunī tiroraṭṭhe”tiādike aṭṭhamasikkhāpade ca “yā pana bhikkhunī antovassaṁ cārikaṁ careyya, pācittiya”nti vuttanavamasikkhāpade ca.",
  "tika-vin11t13:164_1": "Anuttānaṁ na vijjati, sabbaṁ uttānameva, tasmā ettha mayā na vicārīyatīti adhippāyo.",
  "tika-vin11t13:165_0": "Aṭṭhamanavamāni.",
  "tika-vin11t13:166_0": "2272.",
  "tika-vin11t13:166_1": "“Yā pana bhikkhunī vassaṁvutthā cārikaṁ na pakkameyya antamaso chappañcayojanānipi, pācittiya”nti vuttasikkhāpade vinicchayaṁ dassetumāha “pācittī”tiādi.",
  "tika-vin11t13:166_2": "Ahaṁ na gamissāmi na pakkamissāmīti dhuranikkhepe kate pācittīti yojanā.",
  "tika-vin11t13:166_3": "Tathāti pācitti.",
  "tika-vin11t13:167_0": "2273.",
  "tika-vin11t13:167_1": "Vassaṁvutthāya pavāretvā antamaso pañca yojanāni gantuṁ vaṭṭati.",
  "tika-vin11t13:167_2": "Ettha api-saddassa sambhāvanatthataṁ dassetumāha “chasū”tiādi.",
  "tika-vin11t13:167_3": "Idha imasmiṁ anāpattivāre chasu yojanesu yadatthi vattabbaṁ, taṁ kinnu nāma siyā, natthi kiñci vattabbanti attho.",
  "tika-vin11t13:167_4": "Pavāretvā cha yojanāni gacchantiyā anāpattibhāvo avuttasiddhovāti dīpeti.",
  "tika-vin11t13:168_0": "2274.Tīṇi yojanāni. Tenevāti yena gatā, teneva maggena. Aññena maggenāti gatamaggato aññena pathena.",
  "tika-vin11t13:169_0": "2275.Dasavidhe antarāyasmiṁ satīti vakkhamānesu antarāyesu aññatarasmiṁ sati.",
  "tika-vin11t13:169_1": "Tassā anāpattīti yojanā.",
  "tika-vin11t13:169_2": "Āpadāsūti aṭṭādikāraṇena kenaci palibuddhādibhāvasaṅkhātāsu āpadāsu.",
  "tika-vin11t13:169_3": "Gilānāyāti sayaṁ gilānāya.",
  "tika-vin11t13:169_4": "Dutiyāya bhikkhuniyā alābhe vā apakkamantiyā anāpatti.",
  "tika-vin11t13:170_0": "2276.",
  "tika-vin11t13:170_1": "Rājā ca corā ca amanussā ca aggi ca toyañca vāḷā ca sarīsapā cāti viggaho.",
  "tika-vin11t13:170_2": "Manussoti ettha gāthābandhavasena pubbapadalopo “lābūni sīdantī”tiādīsu viya.",
  "tika-vin11t13:170_3": "Jīvitañca brahmacariyā ca jīvitabrahmacariyanti samāhāradvande samāso, tassa jīvitabrahmacariyassa.",
  "tika-vin11t13:170_4": "Antarāyā eva antarāyikā.",
  "tika-vin11t13:170_5": "Etesaṁ dasannaṁ aññatarasmiṁ apakkamantiyā anāpatti.",
  "tika-vin11t13:170_6": "Yathāha “antarāyeti dasavidhe antarāye.",
  "tika-vin11t13:170_7": "‘Paraṁ gacchissāmī’ti nikkhantā, nadipūro pana āgato, corā vā magge honti, megho vā uṭṭhāti, nivattituṁ vaṭṭatī”ti.",
  "tika-vin11t13:171_0": "2277. Apakkamanaṁ akriyaṁ. Anādariyena āpajjanato āha “dukkhavedana”nti.",
  "tika-vin11t13:172_0": "Dasamaṁ.",
  "tika-vin11t13:173_0": "Tuvaṭṭavaggo catuttho.",
  "tika-vin11t13:174_0": "2278-80.Rājāgāranti rañño kīḷanagharaṁ.",
  "tika-vin11t13:174_1": "Cittāgāranti kīḷanacittasālaṁ.",
  "tika-vin11t13:174_2": "Ārāmanti kīḷanaupavanaṁ.",
  "tika-vin11t13:174_3": "Kīḷuyyānanti kīḷanatthāya kataṁ uyyānaṁ.",
  "tika-vin11t13:174_4": "Kīḷāvāpinti ettha kiñcāpi pāḷiyaṁ pokkharaṇī vuttā, sā pana sabbajalāsayānaṁ kīḷāya katānaṁ upalakkhaṇavasena vuttāti āha “kīḷāvāpi”nti, kīḷanatthāya katavāpinti attho.",
  "tika-vin11t13:174_5": "“Nānākāra”nti idaṁ yathāvuttapadehi paccekaṁ yojetabbaṁ.",
  "tika-vin11t13:174_6": "Sabbasaṅgāhikavasena “tānī”ti vuttaṁ.",
  "tika-vin11t13:174_7": "Nānākāraṁ rājāgāraṁ cittāgāraṁ ārāmaṁ kīḷuyyānaṁ vā kīḷāvāpiṁ daṭṭhuṁ gacchantīnaṁ tāni sabbāni ekato daṭṭhuṁ gacchantīnaṁ tāsaṁ bhikkhunīnaṁ pade pade dukkaṭaṁ muninā niddiṭṭhanti yojanā.",
  "tika-vin11t13:175_0": "Pañcapīti rājāgārādīni pañcapi.",
  "tika-vin11t13:175_1": "Ekāyeva pācitti āpatti paridīpitāti yojanā.",
  "tika-vin11t13:175_2": "Taṁ taṁ disābhāgaṁ gantvā passanti ce, pāṭekkāpattiyo payogagaṇanāya siyunti yojanā.",
  "tika-vin11t13:176_0": "2281.",
  "tika-vin11t13:176_1": "Gamanabāhullena āpattibāhullaṁ pakāsetvā gīvāparivattanasaṅkhātena payogabāhullenāpi āpattibāhullaṁ pakāsetumāha “payogabahutāyāpi, pācittibahutā siyā”ti.",
  "tika-vin11t13:176_2": "Sabbatthāti yattha bhikkhuniyā pācittiyaṁ vuttaṁ, tattha sabbattha.",
  "tika-vin11t13:177_0": "2282.",
  "tika-vin11t13:177_1": "“Avasesopi anāpattī”ti padacchedo.",
  "tika-vin11t13:177_2": "Anāpatti ca kathāmaggo ca anāpattikathāmaggo, tesaṁ vinicchayo anāpattikathāmaggavinicchayo, “anāpatti ārāme ṭhitā passatī”tiādiko anāpattivinicchayo ca aṭṭhakathāgato avasesavinicchayo cāti attho.",
  "tika-vin11t13:177_3": "“Ārāme ṭhitā”ti etena ajjhārāme rājāgārādīni karonti, tāni passantiyā anāpattīti ayamanāpattivāro dassito.",
  "tika-vin11t13:177_4": "Eteneva antoārāme tattha tattha gantvā naccādīni viya rājāgārādīnipi passituṁ labhatītipi siddhaṁ.",
  "tika-vin11t13:177_5": "Ādi-saddena “piṇḍapātādīnaṁ atthāya gacchantiyā magge honti, tāni passati, anāpatti.",
  "tika-vin11t13:177_6": "Rañño santikaṁ kenaci karaṇīyena gantvā passati, anāpatti.",
  "tika-vin11t13:177_7": "Kenaci upaddutā pavisitvā passati, anāpattī”ti ete anāpattivārā saṅgahitā.",
  "tika-vin11t13:177_8": "Naccadassana…pe…",
  "tika-vin11t13:177_9": "sahāti samuṭṭhānādinā vinicchayena saha naccadassanasikkhāpadasadisova.",
  "tika-vin11t13:178_0": "Paṭhamaṁ.",
  "tika-vin11t13:179_0": "2283.",
  "tika-vin11t13:179_1": "Mānato pamāṇato atītā apetā mānātītā, āsandī, taṁ.",
  "tika-vin11t13:179_2": "Vāḷehi upeto vāḷūpeto, pallaṅko, taṁ.",
  "tika-vin11t13:179_3": "“Āsandī nāma atikkantappamāṇā vuccatī”ti vacanato heṭṭhā aṭṭaniyā vaḍḍhakihatthato uccatarapādo āyāmacaturasso mañcapīṭhaviseso āsandī nāma samacaturassānaṁ atikkantappamāṇānampi anuññātattā.",
  "tika-vin11t13:179_4": "“Pallaṅko nāma āharimehi vāḷehi kato”ti vacanato pamāṇayuttopi evarūpo na vaṭṭati.",
  "tika-vin11t13:179_5": "Āharitvā yathānurūpaṭṭhāne ṭhapetabbavāḷarūpāni āharimavāḷā nāma, saṁharimavāḷarūpayuttoti vuttaṁ hoti.",
  "tika-vin11t13:179_6": "Mānātītaṁ āsandiṁ vā vāḷūpetaṁ pallaṅkaṁ vā sevantīnaṁ abhinisīdantīnaṁ, abhinipajjantīnañca yāsaṁ bhikkhunīnaṁ satthā pācittiyāpattiṁ āha.",
  "tika-vin11t13:180_0": "2284.",
  "tika-vin11t13:180_1": "Tāsaṁ nisīdanassāpi nipajjanassāpi payogabāhullavasena pācittiyānaṁ gaṇanā hoti iti evaṁ niddiṭṭhā evaṁ ayaṁ gaṇanā accantayasena anantaparivārena bhagavatā vuttāti yojanā.",
  "tika-vin11t13:180_2": "Ettha ca iccevanti nipātasamudāyo, iti-saddo nidassane, evaṁ-saddo idamatthe daṭṭhabbo.",
  "tika-vin11t13:181_0": "2285.Pāde āsandiyā chetvāti āsandiyā pāde pamāṇato adhikaṭṭhānachindanena chetvā.",
  "tika-vin11t13:181_1": "Pallaṅkassa pāde vāḷakā pallaṅkavāḷakā, te hitvā apanetvā, anāpattīti sevantīnaṁ anāpatti.",
  "tika-vin11t13:182_0": "Dutiyaṁ.",
  "tika-vin11t13:183_0": "2286-7.Channanti khomādīnaṁ channaṁ, niddhāraṇe sāmivacanaṁ.",
  "tika-vin11t13:183_1": "Aññataraṁ suttanti niddhāritabbanidassanaṁ.",
  "tika-vin11t13:183_2": "Hatthāti hatthena, karaṇatthe cetaṁ nissakkavacanaṁ.",
  "tika-vin11t13:183_3": "Añcitanti hatthāyāmena ākaḍḍhitaṁ.",
  "tika-vin11t13:183_4": "Tasminti tasmiṁ añchite suttappadese.",
  "tika-vin11t13:183_5": "Takkamhīti kantanasūcimhi.",
  "tika-vin11t13:183_6": "Veṭhiteti paliveṭhite.",
  "tika-vin11t13:184_0": "Suttakantanato sabbapubbapayogesūti suttakantanato pubbesu kappāsavicinanādisabbapayogesu.",
  "tika-vin11t13:184_1": "Hatthavāratoti hatthavāragaṇanāya.",
  "tika-vin11t13:184_2": "Yathāha “kappāsavicinanaṁ ādiṁ katvā sabbapubbapayogesu hatthavāragaṇanāya dukkaṭa”nti.",
  "tika-vin11t13:185_0": "2288.Kantitaṁ suttanti paṭhamameva kantitaṁ dasikasuttādiṁ.",
  "tika-vin11t13:185_1": "Puna kantantiyāti koṭiyā koṭiṁ saṅghāṭetvā puna kantantiyā.",
  "tika-vin11t13:186_0": "Tatiyaṁ.",
  "tika-vin11t13:187_0": "2289.",
  "tika-vin11t13:187_1": "Taṇḍulānaṁ koṭṭanaṁ tu ādiṁ katvā gihīnaṁ veyyāvaccaṁ karontiyā sabbapubbapayogesu dukkaṭanti yojanā.",
  "tika-vin11t13:188_0": "2290.Yāguādisu nipphādetabbesu tadādhārāni bhājanāni gaṇetvāva pācittiṁ paridīpaye, khajjakādīsu rūpānaṁ gaṇanāya pācittiṁ paridīpayeti yojanā.",
  "tika-vin11t13:188_1": "Yāguādisūti ettha ādi-saddena bhattasūpādīnaṁ saṅgaho.",
  "tika-vin11t13:188_2": "Khajjakādīsūti ādi-saddena macchamaṁsādiuttaribhaṅgānaṁ saṅgaho.",
  "tika-vin11t13:189_0": "2291.",
  "tika-vin11t13:189_1": "“Sacepi mātāpitaro āgacchanti, yaṁkiñci bījaniṁ vā sammajjanidaṇḍaṁ vā kārāpetvā veyyāvaccakaraṭṭhāne ṭhapetvāva yaṁ kiñci pacituṁ vaṭṭatī”ti aṭṭhakathāgataṁ vinicchayaṁ dassetumāha “sace”tiādi.",
  "tika-vin11t13:189_2": "Saceti ettha “mātāpitaro āgacchantī”ti seso.",
  "tika-vin11t13:189_3": "Attano evamāgatānaṁ mātāpitūnampi kiñci kammaṁ akāretvā kiñci kammaṁ kātuṁ na vaṭṭatīti yojanā.",
  "tika-vin11t13:189_4": "Api-saddo sambhāvane, tena aññesaṁ kathāyeva natthīti dīpeti.",
  "tika-vin11t13:190_0": "2292-3.",
  "tika-vin11t13:190_1": "Saṅghassa yāgupāne veyyāvaccaṁ karontiyā anāpattīti yojanā.",
  "tika-vin11t13:190_2": "“Saṅghabhattepī”tiādīsupi eseva nayo.",
  "tika-vin11t13:190_3": "Attano veyyāvaccakarassa vāti sambandho.",
  "tika-vin11t13:190_4": "Yathāha “yāgupāneti manussehi saṅghassatthāya kariyamāne yāgupāne vā saṅghabhatte vā tesaṁ sahāyikabhāvena yaṁ kiñci pacantiyā anāpatti.",
  "tika-vin11t13:190_5": "Cetiyapūjāya sahāyikā hutvā gandhamālādīni pūjeti, vaṭṭatī”ti.",
  "tika-vin11t13:191_0": "Catutthaṁ.",
  "tika-vin11t13:192_0": "2294.",
  "tika-vin11t13:192_1": "“Yā pana bhikkhunī ‘ehāyye imaṁ adhikaraṇaṁ vūpasamehī’ti vuccamānā ‘sādhū’ti paṭissuṇitvā sā pacchā anantarāyikinī neva vūpasameyya na vūpasamāya ussukkaṁ kareyya, pācittiya”nti sikkhāpadassa vinicchayaṁ dassetumāha “pācitti dhuranikkhepe”tiādi.",
  "tika-vin11t13:192_2": "Dhuranikkhepeti na dāni taṁ vūpasamessāmi, aññāhi vā na vūpasamāpessāmī”ti evaṁ dhurassa ussāhassa nikkhepe pācittīti yojanā.",
  "tika-vin11t13:192_3": "Cīvarasibbane yathā pañcāhaparihāro labbhati, idha pana tathā ekāhampi parihāro na labbhatīti yojanā.",
  "tika-vin11t13:193_0": "2295.Sesanti “dhuraṁ nikkhipitvā pacchā vinicchinantī āpattiṁ āpajjitvāva vinicchinātī”tiādikaṁ vinicchayajātaṁ.",
  "tika-vin11t13:193_1": "Tattha cīvarasibbane vuttanayeneva veditabbanti yojanā.",
  "tika-vin11t13:194_0": "Pañcamaṁ.",
  "tika-vin11t13:195_0": "2296-7.Yāpana bhikkhunī gihīnaṁ vā sahadhammike ṭhapetvā aññesaṁ paribbājakaparibbājikānaṁ vā dantaponodakaṁ vinā aññaṁ yaṁ kiñci ajjhoharaṇīyaṁ khādanīyaṁ, bhojanīyaṁ vā kāyena vā kāyapaṭibaddhena vā nissaggiyena vā dadāti, tassā pācittiyaṁ hotīti yojanā.",
  "tika-vin11t13:196_0": "2298-9.Idha imasmiṁ sikkhāpade muninā dantakaṭṭhodake dukkaṭaṁ vuttanti yojanā.",
  "tika-vin11t13:196_1": "Yā pana bhikkhunī kāyādīhi sayaṁ na deti aññena dāpeti, tassā ca kāyādīhi adatvā bhūmiyaṁ nikkhipitvā dentiyāpi yā bāhiralepaṁ vā deti, tassāpi ummattikāya ca na doso anāpattīti yojanā.",
  "tika-vin11t13:197_0": "Chaṭṭhaṁ.",
  "tika-vin11t13:198_0": "2300-1.Āvasathacīvaranti “utuniyo bhikkhuniyo paribhuñjantū”ti dinnaṁ cīvaraṁ.",
  "tika-vin11t13:198_1": "Yā bhikkhunī yaṁ “āvasathacīvara”nti niyamitaṁ cīvaraṁ, taṁ catutthe divase dhovitvā antamaso utuniyā sāmaṇerāya vā adatvā sace paribhuñjeyya, tassā pācittiyaṁ vuttanti yojanā.",
  "tika-vin11t13:198_2": "Tikapācittiyaṁ siyāti “anissajjite anissajjitasaññā…pe…",
  "tika-vin11t13:198_3": "vematikā…pe…",
  "tika-vin11t13:198_4": "nissajjitasaññā paribhuñjati, āpatti pācittiyassā”ti vuttaṁ pācittiyaṁ hotīti yojanā.",
  "tika-vin11t13:199_0": "2302-3.Tasmiṁ cīvare nissajjite anissajjitasaññāya vā vematikāya vā tassā bhikkhuniyā dvikadukkaṭaṁ vuttanti yojanā.",
  "tika-vin11t13:199_1": "Aññāsaṁ utunīnaṁ abhāve adatvāpi paribhuñjantiyā anāpatti.",
  "tika-vin11t13:199_2": "Puna pariyayeti puna utunivāre yathākālaṁ paribhuñjantiyā anāpatti.",
  "tika-vin11t13:199_3": "Acchinnacīvarādīnañca anāpattīti yojanā.",
  "tika-vin11t13:199_4": "Pariyayeti gāthābandhavasena rassattaṁ.",
  "tika-vin11t13:199_5": "Acchinnacīvarādīnanti ettha ādi-saddena naṭṭhacīvarādīnaṁ saṅgaho.",
  "tika-vin11t13:199_6": "Āpadāsupīti mahagghacīvaraṁ sarīrato mocetvā suppaṭisāmitampi corā haranti, evarūpāsu āpadāsu paribhuñjantiyā anāpattīti yojanā.",
  "tika-vin11t13:200_0": "Sattamaṁ.",
  "tika-vin11t13:201_0": "2304.Sakavāṭakaṁvihāranti kavāṭabandhavihāraṁ, dvārakavāṭayuttaṁ suguttasenāsananti vuttaṁ hoti.",
  "tika-vin11t13:201_1": "Rakkhanatthāya adatvāti “imaṁ jaggeyyāsī”ti evaṁ anāpucchitvā.",
  "tika-vin11t13:202_0": "2305-6.",
  "tika-vin11t13:202_1": "“Hoti pācittiyaṁ tassā, cārikaṁ pakkamantiyā”ti vuttameva pakāsetumāha “attano gāmato”tiādi.",
  "tika-vin11t13:202_2": "Attano gāmatoti attano vasanakagāmato.",
  "tika-vin11t13:202_3": "Tathā itarassāti aparikkhittassa vihārassa parikkhepaṁ upacāraṁ.",
  "tika-vin11t13:202_4": "Tantiādipadattaye bhummatthe upayogavacanaṁ veditabbaṁ.",
  "tika-vin11t13:202_5": "Parikkhittassa vihārassa parikkhepe paṭhamena padena samatikkante dukkaṭaṁ, tathā itarassa aparikkhittassa vihārassa tasmiṁ upacāre atikkante dukkaṭaṁ.",
  "tika-vin11t13:202_6": "Dutiyena padena parikkhepe, upacāre samatikkantamatte pācittīti yojanā.",
  "tika-vin11t13:203_0": "2307.Akavāṭabandhanasmiṁ kavāṭabandharahite vihāre tathā anissajjantiyā dukkaṭaṁ paridīpitaṁ.",
  "tika-vin11t13:203_1": "Jaggikaṁ alabhantiyāti ettha “pariyesitvā”ti seso.",
  "tika-vin11t13:203_2": "Jaggikanti vihārapaṭijaggikaṁ.",
  "tika-vin11t13:204_0": "2308.Āpadāsūti raṭṭhe bhijjante āvāse chaḍḍetvā gacchanti, evarūpāsu āpadāsu.",
  "tika-vin11t13:204_1": "Gilānāyāti vacībhedaṁ kātuṁ asamatthāyāti.",
  "tika-vin11t13:205_0": "Aṭṭhamaṁ.",
  "tika-vin11t13:206_0": "2309-10.",
  "tika-vin11t13:206_1": "Hatthī ca asso ca ratho ca hatthiassarathā, te ādi yesaṁ te hatthiassarathādayo, tehi.",
  "tika-vin11t13:206_2": "Ādi-saddena dhanu tharūti padadvayaṁ gahitaṁ.",
  "tika-vin11t13:206_3": "Saṁyuttanti yathāvuttehi hatthiassādipadehi saṁyojitaṁ, “hatthīnaṁ sippaṁ hatthisippa”ntiādinā katasamāsanti attho, “hatthisippaṁ assasippaṁ rathasippaṁ dhanusippaṁ tharusippa”nti evaṁ vuttaṁ yaṁ kiñci sippanti vuttaṁ hoti.",
  "tika-vin11t13:206_4": "Hatthisikkhādisippaṁ sandīpako gantho vaccavācakānaṁ abhedopacārena evaṁ vuttoti gahetabbaṁ.",
  "tika-vin11t13:206_5": "Teneva vakkhati “padādīnaṁ vasenidhā”ti.",
  "tika-vin11t13:206_6": "Parūpaghātakaṁ mantāgadayogappabhedakaṁ kiñcīti paresaṁ antarāyakaraṁ khilanavasīkaraṇasosāpanādibhedaṁ āthabbaṇamantañca visayogādippabhedakañca yaṁ kiñci sippanti attho.",
  "tika-vin11t13:207_0": "Ettha ca khilanamanto nāma dārusārakhilaṁ mantetvā pathaviyaṁ pavesetvā māraṇamanto.",
  "tika-vin11t13:207_1": "Vasīkaraṇamanto nāma paraṁ attano vase vattāpanakamanto.",
  "tika-vin11t13:207_2": "Sosāpanakamanto nāma parasarīraṁ rasādidhātukkhayena sukkhabhāvaṁ pāpanakamanto.",
  "tika-vin11t13:207_3": "Ādi-saddena videssanādimantānaṁ saṅgaho.",
  "tika-vin11t13:207_4": "Videssanaṁ nāma mittānaṁ aññamaññassa veribhāvāpādanaṁ.",
  "tika-vin11t13:207_5": "Idha imasmiṁ sāsane yā bhikkhunī hatthi…pe…",
  "tika-vin11t13:207_6": "kiñci yassa kassaci santike padādīnaṁ vasena pariyāpuṇeyya adhīyeyya ce, tassā pācittiyaṁ hotīti yojanā.",
  "tika-vin11t13:208_0": "2311.Lekheti likhitasippe.",
  "tika-vin11t13:208_1": "Dhāraṇāya cāti dhāraṇasatthe, yasmiṁ vuttanayena paṭipajjantā bahūnipi ganthāni dhārenti.",
  "tika-vin11t13:208_2": "Guttiyāti attano vā paresaṁ vā guttatthāya.",
  "tika-vin11t13:208_3": "Parittesu ca sabbesūti yakkhaparittacoravāḷādisabbesu parittesu ca.",
  "tika-vin11t13:209_0": "Navamaṁ.",
  "tika-vin11t13:210_0": "2312.Dasameti “yā pana bhikkhunī tiracchānavijjaṁ vāceyya, pācittiya”nti samuddiṭṭhe dasamasikkhāpade.",
  "tika-vin11t13:210_1": "Idaṁ dasamasikkhāpadaṁ.",
  "tika-vin11t13:211_0": "Dasamaṁ.",
  "tika-vin11t13:212_0": "Cittāgāravaggo pañcamo.",
  "tika-vin11t13:213_0": "2313.Sabhikkhukaṁ ārāmanti yattha bhikkhū rukkhamūlepi vasanti, taṁ padesaṁ.",
  "tika-vin11t13:213_1": "Jānitvāti “sabhikkhuka”nti jānitvā.",
  "tika-vin11t13:213_2": "Yaṁ kiñcīti bhikkhuṁ vā sāmaṇeraṁ vā ārāmikaṁ vā yaṁ kiñci.",
  "tika-vin11t13:214_0": "2314-5.",
  "tika-vin11t13:214_1": "“Sabhikkhuko nāma ārāmo yattha bhikkhū rukkhamūlepi vasantī”ti vacanato āha “sace antamaso”tiādi.",
  "tika-vin11t13:214_2": "Yā pana bhikkhunī antamaso rukkhamūlassapi anāpucchā sace parikkhepaṁ atikkāmeti, tassā paṭhame pāde dukkaṭaṁ, aparikkhitte tassa vihārassa upacārokkame vāpi bhikkhuniyā dukkaṭaṁ, dutiye pāde atikkāmite pācitti siyāti yojanā.",
  "tika-vin11t13:215_0": "2316.Abhikkhuke ārāme sabhikkhūti saññāya ubhosupi sabhikkhukābhikkhukesu ārāmesu jātakaṅkhāya sañjātavicikicchāya, vematikāyāti attho.",
  "tika-vin11t13:215_1": "Tassā āpatti dukkaṭaṁ hotīti yojanā.",
  "tika-vin11t13:216_0": "2317.",
  "tika-vin11t13:216_1": "Sīsānulokikā yā bhikkhunī gacchati, tassā ca anāpatti pakāsitāti yojanā.",
  "tika-vin11t13:216_2": "Evamuparipi.",
  "tika-vin11t13:216_3": "Tā bhikkhuniyo yattha sannipatitā honti, tāsaṁ santikaṁ “gacchāmī”ti gacchati.",
  "tika-vin11t13:216_4": "Yathāha “yattha bhikkhuniyo paṭhamataraṁ pavisitvā sajjhāyaṁ vā cetiyavandanādīni vā karonti, tattha tāsaṁ santikaṁ gacchāmīti gantuṁ vaṭṭatī”ti.",
  "tika-vin11t13:217_0": "2318.“Santaṁ bhikkhuṁ anāpucchā”ti vacaneneva abhikkhukaṁ ārāmaṁ kiñci anāpucchā pavisantiyā anāpattīti dīpitaṁ hoti.",
  "tika-vin11t13:217_1": "Ārāmamajjhato vā maggo hoti, tena gacchantiyāpi.",
  "tika-vin11t13:217_2": "Āpadāsūti yena kenaci upaddutā hoti, evarūpāsu āpadāsu pavisantiyā.",
  "tika-vin11t13:218_0": "Paṭhamaṁ.",
  "tika-vin11t13:219_0": "2320.Akkoseyyāti dasannaṁ akkosavatthūnaṁ aññatarena sammukhā, parammukhā vā akkoseyya vā.",
  "tika-vin11t13:219_1": "Paribhāseyya vāti bhaya’massa upadaṁseyya vā.",
  "tika-vin11t13:219_2": "Tikapācittiyanti “upasampanne upasampannasaññā…pe…",
  "tika-vin11t13:219_3": "vematikā…pe…",
  "tika-vin11t13:219_4": "anupasampannasaññā akkosati vā paribhāsati vā, āpatti pācittiyassā”ti tikapācittiyaṁ vuttaṁ.",
  "tika-vin11t13:219_5": "Seseti anupasampanne.",
  "tika-vin11t13:219_6": "Tikadukkaṭaṁ tassā hotīti yojanā.",
  "tika-vin11t13:220_0": "2321.“Purakkhatvā”tiādīsu yaṁ vattabbaṁ, taṁ “abhisapeyyā”ti vuttasikkhāpade vuttanayameva.",
  "tika-vin11t13:221_0": "Dutiyaṁ.",
  "tika-vin11t13:222_0": "2322-3.Saṅghanti bhikkhunisaṅghaṁ.",
  "tika-vin11t13:222_1": "Paribhāseyyāti “bālā etā, abyattā etā, netā jānanti kammaṁ vā kammadosaṁ vā kammavipattiṁ vā kammasampattiṁ vā”ti āgatanayena paribhāseyyāti attho.",
  "tika-vin11t13:222_2": "Itarāyāti ettha upayogatthe karaṇavacanaṁ.",
  "tika-vin11t13:222_3": "Ekaṁ bhikkhuniṁ vā sambahulā bhikkhuniyo vā tatheva itaraṁ anupasampannaṁ vā paribhāsantiyā tassā dukkaṭaṁ paridīpitanti yojanā.",
  "tika-vin11t13:223_0": "Tatiyaṁ.",
  "tika-vin11t13:224_0": "2324-6.",
  "tika-vin11t13:224_1": "Yā nimantanapavāraṇā ubhopi gaṇabhojanasikkhāpade, pavāraṇasikkhāpade ca vuttalakkhaṇā, tāhi ubhohi nimantanapavāraṇāhi yā ca bhikkhunī sace nimantitāpi vā pavāritāpi vā bhaveyya, sā purebhattaṁ yāguñca yāmakālikādikālikattayañca ṭhapetvā yaṁ kiñci āmisaṁ yāvakālikaṁ ajjhoharaṇatthāya paṭiggaṇhāti ce, tassā gahaṇe dukkaṭaṁ siyā, ajjhohāravasena ettha imasmiṁ sikkhāpade pācitti paridīpitāti yojanā.",
  "tika-vin11t13:225_0": "Ettha ca nimantitā nāma “pañcannaṁ bhojanānaṁ aññatarena bhojanena nimantitā”ti gaṇabhojanasikkhāpade vuttalakkhaṇā.",
  "tika-vin11t13:225_1": "Pavāraṇā ca “pavārito nāma asanaṁ paññāyati, bhojanaṁ paññāyati, hatthapāse ṭhito abhiharati, paṭikkhepo paññāyatī”ti pavāraṇasikkhāpade vuttalakkhaṇāti veditabbā.",
  "tika-vin11t13:226_0": "2327.Kālikāni ca tīṇevāti yāmakālikādīni tīṇi kālikāni eva.",
  "tika-vin11t13:227_0": "2328-9.",
  "tika-vin11t13:227_1": "Nimantitapavāritānaṁ dvinnaṁ sādhāraṇāpattiṁ dassetvā anāpattiṁ dassetumāha “nimantitā”tiādi.",
  "tika-vin11t13:227_2": "Idha imasmiṁ sāsane yā pana bhikkhunī nimantitā appavāritā sace yāguṁ pivati, vaṭṭati anāpattīti attho.",
  "tika-vin11t13:227_3": "Sāmikassāti yena nimantitā, tassa nimantanasāmikasseva.",
  "tika-vin11t13:227_4": "Aññabhojananti yena nimantitā, tato aññassa bhojanaṁ.",
  "tika-vin11t13:227_5": "Sace sā bhuñjati, tathā vaṭṭatīti yojanā.",
  "tika-vin11t13:228_0": "Kālikāni ca tīṇevāti yāmakālikādīni tīṇi kālikāneva. Paccaye satīti pipāsādipaccaye sati.",
  "tika-vin11t13:229_0": "2330.",
  "tika-vin11t13:229_1": "Imassa sikkhāpadassa idaṁ samuṭṭhānaṁ addhānena tulyanti yojanā.",
  "tika-vin11t13:229_2": "Pavāritāya, appavāritāya vā nimantitāya vasena kiriyākiriyataṁ dassetumāha “nimantitā”tiādi.",
  "tika-vin11t13:229_3": "Nimantitā pana sāmikaṁ anāpucchā bhuñjati ce, tassā vasena idaṁ sikkhāpadaṁ kiriyākiriyaṁ hoti.",
  "tika-vin11t13:229_4": "Ettha bhuñjanaṁ kriyaṁ.",
  "tika-vin11t13:229_5": "Sāmikassa anāpucchanaṁ akriyaṁ.",
  "tika-vin11t13:230_0": "2331.“Kappiyaṁ kārāpetvā”tiādiṁ pavāritameva sandhāyāha.",
  "tika-vin11t13:230_1": "Yā yadi paribhuñjati, tassā ca pācitti siyā kiriyato hotīti yojanā.",
  "tika-vin11t13:230_2": "Siyāti avassaṁ.",
  "tika-vin11t13:230_3": "Pavāraṇasikkhāpade vuttanayena kappiyaṁ kāretvā vā akārāpetvā vā paribhuñjantiyā tassā paribhogeneva iminā sikkhāpadena avassaṁ āpatti hotīti attho.",
  "tika-vin11t13:231_0": "Catutthaṁ.",
  "tika-vin11t13:232_0": "2332.",
  "tika-vin11t13:232_1": "“Yā pana bhikkhunī kulamaccharinī assa, pācittiya”nti imasmiṁ sikkhāpade vinicchayaṁ dassetumāha “bhikkhunīna”ntiādi.",
  "tika-vin11t13:232_2": "Kulasantike bhikkhunīnaṁ avaṇṇaṁ vadantiyā pācittīti sambandho, kulassa santike “bhikkhuniyo dussīlā pāpadhammā”ti bhikkhunīnaṁ avaṇṇaṁ bhāsantiyāti attho.",
  "tika-vin11t13:232_3": "Kulassāvaṇṇanaṁ vāpīti “taṁ kulaṁ assaddhaṁ appasanna”nti bhikkhunīnaṁ santike kulassa avaṇṇaṁ aguṇaṁ vadantiyā pācittīti sambandho.",
  "tika-vin11t13:233_0": "2333.Santaṁbhāsantiyā dosanti amaccharāyitvā kulassa vā bhikkhunīnaṁ vā santaṁ dosaṁ ādīnavaṁ kathentiyā.",
  "tika-vin11t13:234_0": "Pañcamaṁ.",
  "tika-vin11t13:235_0": "2334-5.Ovādadāyakoti aṭṭhahi garudhammehi ovādaṁ dento. Vassaṁ upagacchantiyāti vassaṁ vasantiyā.",
  "tika-vin11t13:236_0": "2336.Bhikkhūti ovādadāyakā bhikkhū.",
  "tika-vin11t13:237_0": "Chaṭṭhaṁ.",
  "tika-vin11t13:238_0": "2338.",
  "tika-vin11t13:238_1": "Yā sā bhikkhunī vassaṁ vutthā purimaṁ vā pacchimaṁ vā temāsaṁ vutthā tato anantaraṁ ubhatosaṅghe bhikkhunisaṅghe ca bhikkhusaṅghe ca “nāhaṁ pavāressāmī”ti dhuraṁ nikkhipati ceti yojanā.",
  "tika-vin11t13:239_0": "Sattamaṁ.",
  "tika-vin11t13:240_0": "2341.Ovādādīnamatthāyāti aṭṭhagarudhammassavanādīnamatthāya.",
  "tika-vin11t13:240_1": "Ādi-saddena uposathapucchanapavāraṇānaṁ gahaṇaṁ.",
  "tika-vin11t13:241_0": "2342. Ovādādīnamatthāya agamanena akriyaṁ. Kāyikanti kāyakammaṁ.",
  "tika-vin11t13:242_0": "Aṭṭhamaṁ.",
  "tika-vin11t13:243_0": "2343.",
  "tika-vin11t13:243_1": "“Anvaddhamāsaṁ bhikkhuniyā bhikkhusaṅghato dve dhammā paccāsīsitabbā uposathapucchanañca ovādūpasaṅkamanañca, taṁ atikkāmentiyā pācittiya”nti imasmiṁ sikkhāpade vinicchayaṁ dassetumāha “na yācissāmī”tiādi.",
  "tika-vin11t13:243_2": "Taṁ uttānatthameva.",
  "tika-vin11t13:244_0": "Navamaṁ.",
  "tika-vin11t13:245_0": "2346-7.Pasākho nāma nābhiyā heṭṭhā, jāṇumaṇḍalānaṁ upari padeso.",
  "tika-vin11t13:245_1": "Tathā hi yasmā rukkhassa sākhā viya ubho ūrū pabhijjitvā gatā, tasmā so pasākhoti vuccati, tasmiṁ pasākhe.",
  "tika-vin11t13:245_2": "Sañjātanti uṭṭhitaṁ.",
  "tika-vin11t13:245_3": "Gaṇḍanti yaṁ kiñci gaṇḍaṁ.",
  "tika-vin11t13:245_4": "Rudhitanti yaṁ kiñci vaṇaṁ.",
  "tika-vin11t13:245_5": "Saṅghaṁ vāti bhikkhunisaṅghaṁ vā.",
  "tika-vin11t13:245_6": "Gaṇaṁ vāti sambahulā bhikkhuniyo vā.",
  "tika-vin11t13:245_7": "Ekenāti ettha “purisenā”ti seso, sahatthe idaṁ karaṇavacanaṁ.",
  "tika-vin11t13:245_8": "Yathāha “purisena saddhiṁ ekenekā”ti.",
  "tika-vin11t13:245_9": "Purisoti ca manussapurisova gahetabbo.",
  "tika-vin11t13:246_0": "Dhovāti ettha ādi-atthe vattamānena iti-saddena “ālimpāpeyya vā bandhāpeyya vā mocāpeyya vā”ti sikkhāpadāgatānaṁ itaresaṁ tiṇṇaṁ saṅgaṇhanato “ālimpa bandha mocehī”ti āṇattittayaṁ saṅgahitaṁ.",
  "tika-vin11t13:246_1": "Teneva vakkhati “dukkaṭāniccha pācittiyo cha cā”ti.",
  "tika-vin11t13:247_0": "Yā pana bhikkhunī pasākhe jātaṁ gaṇḍaṁ vā rudhitaṁ vā saṅghaṁ vā gaṇaṁ vā anāpucchitvā ekena purisena ekikā “bhinda phālehi dhova ālimpa bandha mocehī”ti sabbāni kātabbāni āṇāpeti, tassā cha dukkaṭāni, katesu bhindanādīsu chasu kiccesu tassā cha pācittiyo hontīti yojanā.",
  "tika-vin11t13:248_0": "2348-9.Etthāti gaṇḍe vā vaṇe vā.",
  "tika-vin11t13:248_1": "“Yaṁ kātabbaṁ atthi, taṁ sabbaṁ tvaṁ karohi”iti sace evaṁ yā āṇāpetīti yojanā.",
  "tika-vin11t13:248_2": "Tassā ekāya āṇāpanavācāya cha dukkaṭāni ca pācittiyacchakkañceti dvādasāpattiyo siyunti yojanā.",
  "tika-vin11t13:249_0": "2351.Āpucchitvāvāti saṅghaṁ vā gaṇaṁ vā āpucchitvā.",
  "tika-vin11t13:249_1": "Dutiyanti dutiyikaṁ.",
  "tika-vin11t13:249_2": "Viññuṁ dutiyaṁ gahetvāpi vāti yojanā.",
  "tika-vin11t13:250_0": "Dasamaṁ.",
  "tika-vin11t13:251_0": "Ārāmavaggo chaṭṭho.",
  "tika-vin11t13:252_0": "2353.",
  "tika-vin11t13:252_1": "“Gaṇapariyesanādismi”nti vattabbe chandānurakkhanatthaṁ niggahitāgamo.",
  "tika-vin11t13:252_2": "Gabbhininti āpannasattaṁ, kucchipaviṭṭhasattanti attho.",
  "tika-vin11t13:252_3": "Vuṭṭhāpentiyāti upasampādentiyā.",
  "tika-vin11t13:252_4": "Kammavācāhīti dvīhi kammavācāhi.",
  "tika-vin11t13:253_0": "2354-5.Kammavācāya osāneti tatiyakammavācāya pariyosāne, yyakārappatteti attho.",
  "tika-vin11t13:253_1": "Gabbhinisaññāya na ca gabbhiniyāti agabbhiniyā gabbhinisaññāya ca.",
  "tika-vin11t13:253_2": "Ubho sañjātakaṅkhāyāti ubhosu samuppannasaṁsayāya, gabbhiniyā, agabbhiniyā ca vematikāyāti attho.",
  "tika-vin11t13:253_3": "Gāthābandhavasenettha su-saddalopo.",
  "tika-vin11t13:253_4": "Tathā vuṭṭhāpentiyā upajjhāyāya āpatti dukkaṭaṁ hotīti yojanā.",
  "tika-vin11t13:253_5": "Ācariniyā tassāti upajjhāyā gabbhiniṁ vuṭṭhāpeti, tassā kammavācaṁ sāventiyā ācariniyā ca.",
  "tika-vin11t13:253_6": "Gaṇassāti upajjhāyācarinīhi aññassa bhikkhunigaṇassa ca.",
  "tika-vin11t13:253_7": "Tathā dukkaṭaṁ dīpitanti yojanā.",
  "tika-vin11t13:254_0": "2356. “Dvīsu agabbhinisaññāyā”ti padacchedo. Dvīsūti gabbhiniyā, agabbhiniyā ca.",
  "tika-vin11t13:255_0": "Paṭhamaṁ.",
  "tika-vin11t13:256_0": "2357.Dutiyeti “yā pana bhikkhunī pāyantiṁ vuṭṭhāpeyya, pācittiya”nti sikkhāpade.",
  "tika-vin11t13:256_1": "Imasmiṁ sikkhāpade pāyantī nāma mātā vā hoti dhāti vāti ayaṁ viseso.",
  "tika-vin11t13:257_0": "Dutiyaṁ.",
  "tika-vin11t13:258_0": "2358.",
  "tika-vin11t13:258_1": "Yā pana bhikkhunī dve vassāni chasu dhammesu asikkhitasikkhaṁ sikkhamānaṁ sace vuṭṭhāpeyya, pācitti siyāti yojanā.",
  "tika-vin11t13:258_2": "Tattha dve vassānīti pavāraṇavasena dve saṁvaccharāni.",
  "tika-vin11t13:258_3": "Chasu dhammesūti pāṇātipātāveramaṇiādīsu vikālabhojanāveramaṇipariyosānesu chasu dhammesu.",
  "tika-vin11t13:258_4": "Asikkhitasikkhanti “pāṇātipātāveramaṇiṁ dve vassāni avītikkamma samādānaṁ samādiyāmī”tiādinā nayena anādinnasikkhāpadaṁ vā evaṁ samādiyitvāpi kupitasikkhaṁ vā.",
  "tika-vin11t13:258_5": "Sikkhamānaṁ tesu chasu dhammesu sikkhanato vā te vā sikkhāsaṅkhāte dhamme mānanato evaṁ laddhanāmaṁ anupasampannaṁ.",
  "tika-vin11t13:258_6": "Vuṭṭhāpeyyāti upasampādeyya.",
  "tika-vin11t13:258_7": "Āpatti siyāti paṭhamasikkhāpade vuttanayeneva kammavācāpariyosāne pācitti āpatti siyā, pācitti hotīti attho.",
  "tika-vin11t13:259_0": "2359.",
  "tika-vin11t13:259_1": "“Dhammakamme dhammakammasaññā vuṭṭhāpeti, āpatti pācittiyassa.",
  "tika-vin11t13:259_2": "Dhammakamme vematikā vuṭṭhāpeti, āpatti pācittiyassa.",
  "tika-vin11t13:259_3": "Dhammakamme adhammakammasaññā vuṭṭhāpeti, āpatti pācittiyassā”ti evaṁ dhammakamme satthunā tikapācittiyaṁ vuttaṁ.",
  "tika-vin11t13:259_4": "“Adhammakamme dhammakammasaññā, āpatti dukkaṭassa.",
  "tika-vin11t13:259_5": "Adhammakamme vematikā āpatti dukkaṭassa.",
  "tika-vin11t13:259_6": "Adhammakamme adhammakammasaññā vuṭṭhāpeti, āpatti dukkaṭassā”ti evaṁ adhamme pana kammasmiṁ satthunā tikadukkaṭaṁ dīpitaṁ.",
  "tika-vin11t13:260_0": "2360.Akhaṇḍato khaṇḍaṁ akatvā.",
  "tika-vin11t13:261_0": "2361.",
  "tika-vin11t13:261_1": "Sace upasampadāpekkhā pabbajjāya saṭṭhivassāpi hoti, tassā imā cha sikkhāyo dve vassāni avītikkamanīyā padātabbā, imā adatvā na kāraye neva vuṭṭhāpeyyāti yojanā.",
  "tika-vin11t13:262_0": "Tatiyaṁ.",
  "tika-vin11t13:263_0": "2362.Catutthe natthi vattabbanti vakkhamānavisesato aññaṁ vattabbaṁ natthīti yathāvuttanayamevāti adhippāyo.",
  "tika-vin11t13:263_1": "“Idhā”tiādinā imasmiṁ sikkhāpade labbhamānavisesaṁ dasseti.",
  "tika-vin11t13:263_2": "Idha imasmiṁ sikkhāpade saṅghena sammataṁ taṁ sikkhamānaṁ vuṭṭhāpentiyā bhikkhuniyā anāpatti hotīti yojanā.",
  "tika-vin11t13:264_0": "2363.",
  "tika-vin11t13:264_1": "Dve vassāni chasu dhammesu sikkhitasikkhāya sikkhamānāya bhikkhunisaṅghena upasampadato paṭhamaṁ ñattidutiyāya kammavācāya yā vuṭṭhānasammuti dātabbā hoti, sā vuṭṭhānasammuti sace paṭhamaṁ adinnā hoti.",
  "tika-vin11t13:264_2": "Tattha tasmiṁ upasampadamāḷakepi padātabbāyevāti yojanā.",
  "tika-vin11t13:265_0": "2364.Tatiyañcāti tatiyasikkhāpadañca.",
  "tika-vin11t13:265_1": "Catutthañcāti idaṁ catutthasikkhāpadañca.",
  "tika-vin11t13:265_2": "Paṭhamena samaṁ ñeyyanti paṭhamena sikkhāpadena samuṭṭhānādinā vinicchayena samānanti ñātabbaṁ.",
  "tika-vin11t13:265_3": "Catutthaṁ pana sikkhāpadaṁ vuṭṭhāpanasammutiṁ adāpetvā vuṭṭhāpanavasena kriyākriyaṁ hoti.",
  "tika-vin11t13:266_0": "Catutthaṁ.",
  "tika-vin11t13:267_0": "2365.Gihigatanti purisantaragataṁ, purisasamāgamappattanti attho.",
  "tika-vin11t13:267_1": "Paripuṇṇadvādasavassā paripuṇṇā uttarapadalopena.",
  "tika-vin11t13:267_2": "Kiñcāpi na dosoti yojanā.",
  "tika-vin11t13:267_3": "Vuṭṭhāpentiyāti upajjhāyā hutvā upasampādentiyā.",
  "tika-vin11t13:268_0": "2366.Sesanti vuttaṁ. Asesena sabbaso.",
  "tika-vin11t13:269_0": "Pañcamaṁ.",
  "tika-vin11t13:270_0": "2368.Dukkhitaṁ sahajīvininti ettha “sikkhāpada”nti seso.",
  "tika-vin11t13:270_1": "Tuvaṭṭakavaggasmiṁ “dukkhitaṁ sahajīvini”nti imehi padehi yuttaṁ yaṁ sikkhāpadaṁ vuttaṁ, tena sikkhāpadena aṭṭhamaṁ samaṁ ñeyyaṁ, na visesatā viseso natthīti yojanā.",
  "tika-vin11t13:270_2": "Aṭṭhamanti “yā pana bhikkhunī sahajīviniṁ vuṭṭhāpetvā dve vassāni neva anuggaṇheyya na anuggaṇhāpeyya, pācittiya”nti vuttasikkhāpadaṁ.",
  "tika-vin11t13:270_3": "Tattha sahajīvininti saddhivihāriniṁ.",
  "tika-vin11t13:270_4": "Neva anuggaṇheyyāti sayaṁ uddesādīhi nānuggaṇheyya.",
  "tika-vin11t13:270_5": "Na anuggaṇhāpeyyāti “imissā ayye uddesādīni dehī”ti evaṁ na aññāya anuggaṇhāpeyya.",
  "tika-vin11t13:270_6": "Pācittiyanti dhure nikkhittamatte pācittiyaṁ.",
  "tika-vin11t13:271_0": "Aṭṭhamaṁ.",
  "tika-vin11t13:272_0": "2369.Yā kāci bhikkhunī vuṭṭhāpitapavattiniṁ dve vassāni nānubandheyya ce, tassā pācitti pariyāputā kathitāti yojanā.",
  "tika-vin11t13:272_1": "Vuṭṭhāpetīti vuṭṭhāpitā, pavatteti susikkhāpetīti pavattinī, vuṭṭhāpitā ca sā pavattinī cāti vuṭṭhāpitapavattinī, upajjhāyāyetaṁ adhivacanaṁ, taṁ, upajjhāyaṁ.",
  "tika-vin11t13:272_2": "Nānubandheyyāti cuṇṇena, mattikāya, dantakaṭṭhena, mukhodakenāti evaṁ tena tena karaṇīyena upaṭṭhaheyya.",
  "tika-vin11t13:273_0": "2370.",
  "tika-vin11t13:273_1": "“Dve vassāni ahaṁ nānubandhissāmī”ti dhuraṁ nikkhipati ce, evaṁ dhure nikkhittamattasmiṁ pana tassā pācittiyaṁ siyāti yojanā.",
  "tika-vin11t13:274_0": "2371.",
  "tika-vin11t13:274_1": "Yā pana bhikkhunī upajjhāyaṁ bālaṁ vā alajjiṁ vā nānubandhati, tassā, gilānāya vā āpadāsu vā ummattikāya vā nānubandhantiyā na dosoti yojanā.",
  "tika-vin11t13:275_0": "2372. Anupaṭṭhānena hotīti āha “akriyaṁ vutta”nti.",
  "tika-vin11t13:276_0": "Navamaṁ.",
  "tika-vin11t13:277_0": "2373-5.",
  "tika-vin11t13:277_1": "Yā kāci bhikkhunī sahajīviniṁ saddhivihāriniṁ vuṭṭhāpetvā upasampādetvā taṁ gahetvā antamaso chappañcayojanānipi na gaccheyya na caññaṁ āṇāpeyya “imaṁ, ayye, gahetvā gacchā”ti aññañca na niyojeyya ce, dhure nikkhittamattasmiṁ “na dāni gacchissāmi, aññañca gahetvā gantuṁ na niyojessāmī”ti ussāhe vissaṭṭhamatte tassā pācittiyaṁ siyāti yojanā.",
  "tika-vin11t13:278_0": "Antarāyasmiṁ sati vā dutiyaṁ alabhantiyā vā āpadāsu vā gilānāya vā ummattikāya vā na dosoti yojanā.",
  "tika-vin11t13:279_0": "Dasamaṁ.",
  "tika-vin11t13:280_0": "Gabbhinivaggo sattamo.",
  "tika-vin11t13:281_0": "2376.Gihigatehi tīhevāti anantare gabbhinivagge gihigatapadayuttehi pañcamachaṭṭhasattamehi tīheva sikkhāpadehi.",
  "tika-vin11t13:281_1": "Sadisānīti idha vīsativassavacanañca kumāribhūtavacanañca tattha dvādasavassavacanañca gihigatavacanañca ṭhapetvā avasesehi vinicchayehi yathākkamaṁ sadisānevāti.",
  "tika-vin11t13:282_0": "2377.Mahūpapadāti mahā upapado yāsaṁ sikkhamānānaṁ tā mahūpapadā.",
  "tika-vin11t13:282_1": "Upapadaṁ nāma padānameva yujjati, na atthānanti “yāsa”nti aññapadena sikkhamānādipadānaṁ gahaṇaṁ, saddatthānamabhedopacārassa pana icchitattā sikkhamānapadagahitānamettha gahaṇaṁ veditabbaṁ, mahāsikkhamānāti vuttaṁ hoti.",
  "tika-vin11t13:282_2": "Āditoti ettha “vuttā”ti seso, gabbhinivagge tissannaṁ gihigatānaṁ purimesu tatiyacatutthasikkhāpadesu āgatā dve sikkhamānāti attho.",
  "tika-vin11t13:282_3": "Gihigatāya “paripuṇṇadvādasavassā”ti ca kumāribhūtāya “paripuṇṇavīsativassā”ti ca vassavasena nānākaraṇassa vuttattā tāhi dvīhi mahāsikkhamānāya vassavaseneva nānākaraṇaṁ dassetumāha “gatā vīsativassāti, viññātabbā vibhāvinā”ti, atikkantavīsativassā mahāsikkhamānā nāma hotīti attho.",
  "tika-vin11t13:283_0": "2378.Tā dve mahāsikkhamānā sace gihigatā vā hontu, na ca purisagatā vā hontu, sammutiādisu kammavācāya “sikkhamānā”ti vattabbāti yojanā.",
  "tika-vin11t13:283_1": "Ettha ca sammuti nāma ñattidutiyāya kammavācāya kātabbāya sikkhāya sammuti ceva vuṭṭhānasammuti ca.",
  "tika-vin11t13:283_2": "Ādi-saddena upasampadākammaṁ gahitaṁ.",
  "tika-vin11t13:284_0": "2379.",
  "tika-vin11t13:284_1": "Imāsaṁ dvinnaṁ sammutidānādīsu ñattiyā ca kammavācāya ca vattabbaṁ dassetvā idāni avattabbaṁ dassetumāha “na tā”tiādi.",
  "tika-vin11t13:284_2": "Tā etā ubhopi mahāsikkhamānā “kumāribhūtā”ti vā tathā “gihigatā”ti vā kammavācāya na vattabbā yasmā, tasmā evaṁ vattuṁ na vaṭṭatīti yojanā.",
  "tika-vin11t13:284_3": "“Na vattabbā”ti iminā tathā ce kammavācā vucceyya, taṁ kammaṁ kuppatīti dīpeti.",
  "tika-vin11t13:284_4": "Idha pana-saddo yasmā-padatthoti tadatthavasena yojanā dassitā.",
  "tika-vin11t13:285_0": "2380.Sammutinti sikkhamānasammutiṁ.",
  "tika-vin11t13:285_1": "Dasavassāyāti ettha “gihigatāyā”ti seso. Yathāha –",
  "tika-vin11t13:285_2": "“gihigatāya dasavassakāle sikkhāsammutiṁ datvā dvādasavassakāle upasampadā kātabbā”ti.",
  "tika-vin11t13:285_3": "Sesāsupīti ekādasavassakāle datvā terasavassakāle kātabbā, dvādasa, terasa, cuddasa, pannarasa, soḷasa, sattarasa, aṭṭhārasavassakāle sikkhāsammutiṁ datvā vīsativassakāle kātabbāti evaṁ aṭṭhārasavassapariyantāsu sesāsupi sikkhamānāsu.",
  "tika-vin11t13:285_4": "Ayaṁ nayoti “sammutiyā dinnasaṁvaccharato āgāmini dutiye saṁvacchare upasampādetabbā”ti ayaṁ nayo.",
  "tika-vin11t13:285_5": "Teneva vuttaṁ “ekādasavassakāle datvā terasavassakāle kātabbā”tiādi.",
  "tika-vin11t13:286_0": "2381. “Kumāribhūtā”tipi “gihigatā”tipi vattuṁ vaṭṭatīti aṭṭhakathāyaṁ vuttāti yojanā.",
  "tika-vin11t13:287_0": "2382.Yā pana paripuṇṇavīsativassā sāmaṇerī “kumāribhūtā”ti vuttā, sā kammavācāya “kumāribhūtā”icceva vattabbā, aññathā pana na vattabbā “gihigatā”ti vā “purisantaragatā”ti vā na vattabbāti yojanā.",
  "tika-vin11t13:287_1": "Yathāha “kumāribhūtā pana ‘gihigatā’ti na vattabbā, ‘kumāribhūtā’icceva vattabbā”ti.",
  "tika-vin11t13:288_0": "2383.Etā tu pana tissopīti mahāsikkhamānā gihigatā, kumāribhūtāti vuttā pana etā tissopi.",
  "tika-vin11t13:288_1": "Api-saddena gihigatā kumāribhūtā dve sakasakanāmenāpi vattuṁ vaṭṭantīti dīpeti.",
  "tika-vin11t13:288_2": "“Kumāribhūtasikkhamānāyā”ti pāḷiyaṁ avuttattā na vaṭṭatīti koci maññeyyāti āha “na saṁsayo”ti.",
  "tika-vin11t13:288_3": "Tathā vattabbatāhetudassanatthamāha “sikkhāsammutidānato”ti.",
  "tika-vin11t13:289_0": "Paṭhamadutiyatatiyāni.",
  "tika-vin11t13:290_0": "2384-5.",
  "tika-vin11t13:290_1": "Yā pana bhikkhunī ūnadvādasavassāva upasampadāvasena aparipuṇṇadvādasavassā eva sayaṁ upajjhāyā hutvā paraṁ sikkhamānaṁ sace vuṭṭhāpeti, pubbe vuttanayeneva gaṇapariyesanādidutiyānussāvanapariyosānesu āpannānaṁ dukkaṭānaṁ anantaraṁ kammavācānaṁ osāne tatiyānussāvanāya yyatārappattāya tassā pācitti paridīpitāti yojanā.",
  "tika-vin11t13:291_0": "Catutthaṁ.",
  "tika-vin11t13:292_0": "2386.Pañcameti “yā pana bhikkhunī paripuṇṇadvādasavassā saṅghena asammatā vuṭṭhāpeyya, pācittiya”nti sikkhāpade.",
  "tika-vin11t13:292_1": "Kāyacittavācācittakāyavācācittavasena tisamuṭṭhānaṁ.",
  "tika-vin11t13:292_2": "Kriyākriyanti vuṭṭhāpanaṁ kiriyaṁ, saṅghasammutiyā aggahaṇaṁ akiriyaṁ.",
  "tika-vin11t13:293_0": "Pañcamaṁ.",
  "tika-vin11t13:294_0": "2387.Saṅghenāti bhikkhunisaṅghena.",
  "tika-vin11t13:294_1": "Upaparikkhitvāti alajjibhāvādiṁ upaparikkhitvā.",
  "tika-vin11t13:294_2": "Alaṁ tāvāti ettha “te ayye”ti seso.",
  "tika-vin11t13:294_3": "Vāritāti ettha “sādhūti paṭissuṇitvā”ti seso.",
  "tika-vin11t13:294_4": "“Alaṁ tāva te, ayye, upasampāditenā”ti vāritā “sādhū”ti paṭissuṇitvā ettha etasmiṁ pavāraṇe pacchā khīyati “ahameva nūna bālā, ahameva nūna alajjinī”tiādinā avaṇṇaṁ pakāseti, dosatā pācittiyāpatti hotīti yojanā.",
  "tika-vin11t13:295_0": "2388.Chandadosādīhikarontiyāti ettha “pakatiyā”ti seso.",
  "tika-vin11t13:295_1": "Pakatiyā chandadosādīhi agatigamanehi nivāraṇaṁ karontiyā sace ujjhāyati, na dosoti yojanā.",
  "tika-vin11t13:296_0": "Chaṭṭhaṁ.",
  "tika-vin11t13:297_0": "2389-90.Laddhecīvareti sikkhāmānāya “sace me tvaṁ, ayye, cīvaraṁ dassasi, evāhaṁ taṁ vuṭṭhāpessāmī”ti vatvā yācite tasmiṁ cīvare laddhe.",
  "tika-vin11t13:297_1": "Pacchāti cīvaralābhato pacchā.",
  "tika-vin11t13:297_2": "Asante antarāyiketi dasannaṁ antarāyānaṁ aññatarasmiṁ antarāye avijjamāne.",
  "tika-vin11t13:297_3": "Vuṭṭhāpessāmināhanti ahaṁ taṁ na samuṭṭhāpessāmīti dhuranikkhepane tassā pācittiyaṁ hotīti yojanā.",
  "tika-vin11t13:298_0": "2391.Idanti idaṁ sikkhāpadaṁ. Avuṭṭhāpanena akriyaṁ.",
  "tika-vin11t13:299_0": "Sattamaṁ.",
  "tika-vin11t13:300_0": "2392.Aṭṭhamanti “yā pana bhikkhunī sikkhamānaṁ ‘sace maṁ tvaṁ, ayye, dve vassāni anubandhissasi, evāhaṁ taṁ vuṭṭhāpessāmī”tiādi sikkhāpadaṁ.",
  "tika-vin11t13:300_1": "Navameti “yā pana bhikkhunī purisasaṁsaṭṭhaṁ kumārakasaṁsaṭṭhaṁ caṇḍiṁ sokāvāsaṁ sikkhamānaṁ vuṭṭhāpeyya, pācittiya”nti vuttasikkhāpade.",
  "tika-vin11t13:300_2": "“Vattabbaṁ natthī”ti idaṁ saddatthavisesamantarena vinicchayassa suviññeyyattā vuttaṁ.",
  "tika-vin11t13:300_3": "Tenevāha “uttānamevida”nti.",
  "tika-vin11t13:301_0": "Saddattho pana evaṁ veditabbo –",
  "tika-vin11t13:301_1": "purisasaṁsaṭṭhanti paripuṇṇavīsativassena purisena ananulomikena kāyavacīkammena saṁsaṭṭhaṁ.",
  "tika-vin11t13:301_2": "Kumārakasaṁsaṭṭhanti ūnavīsativassena kumārena tatheva saṁsaṭṭhaṁ.",
  "tika-vin11t13:301_3": "Caṇḍinti kodhanaṁ.",
  "tika-vin11t13:301_4": "Sokāvāsanti saṅketaṁ katvā āgacchamānā purisānaṁ anto sokaṁ pavesetīti sokāvāsā, taṁ sokāvāsaṁ.",
  "tika-vin11t13:301_5": "Atha vā gharaṁ viya gharasāmikā, ayampi purisasamāgamaṁ alabhamānā sokaṁ āvisati, iti yaṁ āvisati, svāssā āvāso hotīti sokāvāsā.",
  "tika-vin11t13:301_6": "Tenevassa padabhājane “sokāvāsā nāma paresaṁ dukkhaṁ uppādeti, sokaṁ āvisatī”ti dvedhā attho vutto.",
  "tika-vin11t13:301_7": "Pācittiyanti evarūpaṁ vuṭṭhāpentiyā vuttanayeneva kammavācāpariyosāne upajjhāyāya pācittiyaṁ.",
  "tika-vin11t13:302_0": "2393. “Natthi ajānantiyā”ti pacchedo, sikkhamānāya purisasaṁsaṭṭhādibhāvaṁ ajānantiyāti attho.",
  "tika-vin11t13:303_0": "Aṭṭhamanavamāni.",
  "tika-vin11t13:304_0": "2394.",
  "tika-vin11t13:304_1": "Vijātamātarāvā janakapitarā vā sāminā pariggāhakasāminā vā nānuññātaṁ upasampadatthāya ananuññātaṁ taṁ sikkhamānaṁ vuṭṭhāpentiyā tassā pācittiyāpatti siyāti yojanā.",
  "tika-vin11t13:305_0": "2395.Na bhikkhunāti bhikkhunā dvikkhattuṁ na pucchitabbaṁ, sakimeva pucchitabbanti vuttaṁ hoti.",
  "tika-vin11t13:305_1": "Yathāha “bhikkhunīhi dvikkhattuṁ āpucchitabbaṁ pabbajjākāle ca upasampadākāle ca, bhikkhūnaṁ pana sakiṁ āpucchitepi vaṭṭatī”ti.",
  "tika-vin11t13:306_0": "2396-7.Atthitanti atthibhāvaṁ.",
  "tika-vin11t13:306_1": "Catūhi samuṭṭhāti, cattāri vā samuṭṭhānāni etassāti catusamuṭṭhānaṁ.",
  "tika-vin11t13:306_2": "Katamehi catūhi samuṭṭhātīti āha “vācato…pe…",
  "tika-vin11t13:306_3": "kāyavācāditopi cā”ti.",
  "tika-vin11t13:306_4": "Kathaṁ vācādīhi catūhi samuṭṭhāti?",
  "tika-vin11t13:306_5": "Abbhānakammādīsu kenacideva karaṇīyena khaṇḍasīmāyaṁ nisinnā “pakkosatha sikkhamānaṁ, idheva naṁ upasampādessāmā”ti upasampādeti, evaṁ vācato samuṭṭhāti.",
  "tika-vin11t13:306_6": "“Upassayato paṭṭhāya upasampādessāmī”ti vatvā khaṇḍasīmaṁ gacchantiyā kāyavācato samuṭṭhāti.",
  "tika-vin11t13:306_7": "Dvīsupi ṭhānesu paṇṇattiṁ jānitvā vītikkamaṁ karontiyā vācācittato, kāyavācācittato ca samuṭṭhāti.",
  "tika-vin11t13:306_8": "Upasampādanaṁ kriyaṁ, anāpucchanaṁ akriyaṁ.",
  "tika-vin11t13:307_0": "Dasamaṁ.",
  "tika-vin11t13:308_0": "2398.Ettha imasmiṁ sāsane yā bhikkhunī pārivāsikena chandadānena sikkhamānaṁ sace vuṭṭhāpeti, tassā pācittiyaṁ siyāti yojanā.",
  "tika-vin11t13:308_1": "Tattha pārivāsikena chandadānenāti catubbidhaṁ pārivāsiyaṁ parisapārivāsiyaṁ, rattipārivāsiyaṁ, chandapārivāsiyaṁ, ajjhāsayapārivāsiyanti.",
  "tika-vin11t13:309_0": "Tattha parisapārivāsiyaṁ nāma bhikkhū kenacideva karaṇīyena sannipatitā honti, atha megho vā uṭṭhahati, ussāraṇā vā karīyati, manussā vā ajjhottharantā āgacchanti, bhikkhū “anokāso ayaṁ, aññatra gacchāmā”ti chandaṁ avissajjetvāva uṭṭhahanti.",
  "tika-vin11t13:309_1": "Idaṁ parisapārivāsiyaṁ.",
  "tika-vin11t13:309_2": "Kiñcāpi parisapārivāsiyaṁ, chandassa pana avissaṭṭhattā kammaṁ kātuṁ vaṭṭati.",
  "tika-vin11t13:310_0": "Puna bhikkhū “uposathādīni karissāmā”ti rattiṁ sannipatitvā “yāva sabbe sannipatanti, tāva dhammaṁ suṇissāmā”ti ekaṁ ajjhesanti, tasmiṁ dhammakathaṁ kathenteyeva aruṇo uggacchati.",
  "tika-vin11t13:310_1": "Sace “cātuddasikaṁ uposathaṁ karissāmā”ti nisinnā, “pannaraso”ti kātuṁ vaṭṭati.",
  "tika-vin11t13:310_2": "Sace pannarasikaṁ kātuṁ nisinnā, pāṭipade anuposathe uposathaṁ kātuṁ na vaṭṭati.",
  "tika-vin11t13:310_3": "Aññaṁ pana saṅghakiccaṁ kātuṁ vaṭṭati.",
  "tika-vin11t13:310_4": "Idaṁ pana rattipārivāsiyaṁ nāma.",
  "tika-vin11t13:311_0": "Puna bhikkhū “kiñcideva abbhānādisaṅghakammaṁ karissāmā”ti nisinnā honti, tatreko nakkhattapāṭhako bhikkhu evaṁ vadati “ajja nakkhattaṁ dāruṇaṁ, mā idaṁ kammaṁ karothā”ti, te tassa vacanena chandaṁ vissajjetvā tattheva nisinnā honti, athañño āgantvā –",
  "tika-vin11t13:312_0": "“Nakkhattaṁ paṭimānentaṁ, attho bālaṁ upaccagā”ti. –",
  "tika-vin11t13:313_0": "Vatvā “kiṁ nakkhattena, karothā”ti vadati.",
  "tika-vin11t13:313_1": "Idaṁ chandapārivāsiyañceva ajjhāsayapārivāsiyañca.",
  "tika-vin11t13:313_2": "Etasmiṁ pārivāsiye puna chandapārisuddhiṁ anāharitvā kammaṁ kātuṁ na vaṭṭati.",
  "tika-vin11t13:313_3": "Idaṁ sandhāya vuttaṁ “pārivāsikena chandadānenā”ti.",
  "tika-vin11t13:314_0": "Pācittiyaṁ siyāti evaṁ vuṭṭhāpentiyā vuttanayeneva kammavācāpariyosāne pācittiyaṁ siyāti attho.",
  "tika-vin11t13:315_0": "2399.",
  "tika-vin11t13:315_1": "Chandaṁ avihāya vā avissajjetvāva avuṭṭhitāya parisāya tu yathānisinnāya parisāya vuṭṭhāpentiyā anāpattīti yojanā.",
  "tika-vin11t13:315_2": "Vā-saddo evakārattho.",
  "tika-vin11t13:316_0": "Ekādasamaṁ.",
  "tika-vin11t13:317_0": "2400.Dvādaseti “yā pana bhikkhunī anuvassaṁ vuṭṭhāpeyya, pācittiya”nti sikkhāpade.",
  "tika-vin11t13:317_1": "Teraseti “yā pana bhikkhunī ekaṁ vassaṁ dve vuṭṭhāpeyya, pācittiya”nti sikkhāpade.",
  "tika-vin11t13:318_0": "Dvādasamaterasamāni.",
  "tika-vin11t13:319_0": "Kumāribhūtavaggo aṭṭhamo.",
  "tika-vin11t13:320_0": "2401.Agilānāti chattupāhanena vūpasametabbarogarahitā.",
  "tika-vin11t13:320_1": "Yathāha “agilānā nāma yassā vinā chattupāhanā phāsu hotī”ti.",
  "tika-vin11t13:320_2": "Chattañca upāhanā ca chattupāhanaṁ.",
  "tika-vin11t13:320_3": "Tattha chattaṁ vuttalakkhaṇaṁ, upāhanā vakkhamānalakkhaṇā.",
  "tika-vin11t13:320_4": "Dhāreyyāti ubhayaṁ ekato dhāreyya.",
  "tika-vin11t13:320_5": "Visuṁ dhārentiyā hi dukkaṭaṁ vakkhati.",
  "tika-vin11t13:321_0": "2402.Divasanti accantasaṁyoge upayogavacanaṁ. Sace dhāretīti yojanā.",
  "tika-vin11t13:322_0": "2403.Kaddamādīnīti ettha ādi-saddena mahāvālukādīnaṁ gahaṇaṁ.",
  "tika-vin11t13:323_0": "2404.",
  "tika-vin11t13:323_1": "Sace gacchatīti sambandho.",
  "tika-vin11t13:323_2": "Disvā gacchādikanti chatte lagganayoggaṁ nīcataraṁ gacchādikaṁ disvā.",
  "tika-vin11t13:323_3": "Ādi-saddena gumbādīnaṁ gahaṇaṁ.",
  "tika-vin11t13:323_4": "Dukkaṭanti upāhanamattasseva dhāraṇe dukkaṭaṁ.",
  "tika-vin11t13:324_0": "2405.Apanāmetvāti sīsato apanāmetvā.",
  "tika-vin11t13:324_1": "Omuñcitvāti pādato omuñcitvā.",
  "tika-vin11t13:324_2": "Hoti pācittiyanti puna pācittiyaṁ hoti.",
  "tika-vin11t13:325_0": "2406.Payogagaṇanāyevāti chattupāhanassa apanetvā apanetvā ekato dhāraṇapayogagaṇanāya.",
  "tika-vin11t13:325_1": "Tikapācittiyaṁ vuttanti “agilānā agilānasaññā, vematikā, gilānasaññā chattupāhanaṁ dhāreti, āpatti pācittiyassā”ti evaṁ tikapācittiyaṁ vuttaṁ.",
  "tika-vin11t13:325_2": "“Gilānā agilānasaññā, gilānā vematikā, chattupāhanaṁ dhāreti, āpatti dukkaṭassā”ti evaṁ dvikadukkaṭaṁ tatheva vuttanti sambandho.",
  "tika-vin11t13:326_0": "2407.",
  "tika-vin11t13:326_1": "Yattha bhikkhū vā bhikkhuniyo vā nivasanti, tasmiṁ ārāme vā upacāre vā aparikkhittassa ārāmassa upacāre vā.",
  "tika-vin11t13:326_2": "Āpadāsūti raṭṭhabhedādiāpadāsu.",
  "tika-vin11t13:327_0": "Paṭhamaṁ.",
  "tika-vin11t13:328_0": "2408.Bhikkhuniyāti ettha “agilānāyā”ti seso, pādena gantuṁ samatthāya agilānāya bhikkhuniyāti attho.",
  "tika-vin11t13:328_1": "Yathāha “agilānā nāma sakkoti padasā gantu”nti.",
  "tika-vin11t13:328_2": "Yānaṁ nāma rathādi, taṁ heṭṭhā vuttasarūpameva.",
  "tika-vin11t13:329_0": "2409.Āpadāsūti raṭṭhabhedādiāpadāsu.",
  "tika-vin11t13:329_1": "Chattupāhanasikkhāpade ārāme, ārāmūpacāre ca anāpatti vuttā, idha tathā avuttattā sabbatthāpi āpattiyeva veditabbā.",
  "tika-vin11t13:330_0": "Dutiyaṁ.",
  "tika-vin11t13:331_0": "2410.“Yaṁ kiñcipi kaṭūpiya”nti idaṁ “saṅghāṇi”nti etassa atthapadaṁ. Yathāha –",
  "tika-vin11t13:331_1": "“saṅghāṇi nāma yā kāci kaṭūpagā”ti.",
  "tika-vin11t13:331_2": "Saṅghāṇi nāma mekhalādikaṭipiḷandhanaṁ.",
  "tika-vin11t13:331_3": "Kaṭūpiyanti kaṭippadesopagaṁ.",
  "tika-vin11t13:332_0": "2412.Kaṭisuttaṁ nāma kaṭiyaṁ piḷandhanarajjusuttakaṁ.",
  "tika-vin11t13:333_0": "2413.Idha imasmiṁ sikkhāpade cittaṁ akusalaṁ, idaṁ pana sikkhāpadaṁ lokavajjaṁ, iti idaṁ ubhayameva visesatā purimasikkhāpadato imassa nānākaraṇaṁ.",
  "tika-vin11t13:334_0": "Tatiyaṁ.",
  "tika-vin11t13:335_0": "2414.",
  "tika-vin11t13:335_1": "Sīsūpagādisu yaṁ kiñci sace yā dhāreti, tassā tassa vatthussa gaṇanāya āpattiyo siyunti yojanā.",
  "tika-vin11t13:335_2": "Sīsaṁ upagacchatīti sīsūpagaṁ, sīse piḷandhanārahanti attho.",
  "tika-vin11t13:335_3": "Ādi-saddena gīvūpagādīnaṁ gahaṇaṁ. Yathāha –",
  "tika-vin11t13:335_4": "“itthālaṅkāro nāma sīsūpago gīvūpago hatthūpago pādūpago kaṭūpago”ti.",
  "tika-vin11t13:336_0": "2415. Na ca dosoti yojanā. “Sadisanti paridīpita”nti vattabbe iti-saddo luttaniddiṭṭho.",
  "tika-vin11t13:337_0": "Catutthaṁ.",
  "tika-vin11t13:338_0": "2416.Yenakenaci gandhenāti candanatagarādinā yena kenaci gandhakakkena.",
  "tika-vin11t13:338_1": "Savaṇṇāvaṇṇakena cāti vaṇṇena saha vattatīti savaṇṇakaṁ, haliddikakkādi, natthi etassa ubbaṭṭanapaccayā dissamāno vaṇṇavisesoti avaṇṇakaṁ, sāsapakakkādi, savaṇṇakañca avaṇṇakañca savaṇṇāvaṇṇakaṁ, tena savaṇṇāvaṇṇakena ca.",
  "tika-vin11t13:338_2": "Ubbaṭṭetvā nhāyantiyā nhānosāne pācittiyāpatti pakāsitāti yojanā.",
  "tika-vin11t13:339_0": "2417.Sabbapayogeti sabbasmiṁ pubbapayoge. Ābādhapaccayāti daddukuṭṭhādirogapaccayā.",
  "tika-vin11t13:340_0": "2418.Chaṭṭhanti “yā pana bhikkhunī vāsitakena piññākena nahāyeyya, pācittiya”nti sikkhāpadaṁ.",
  "tika-vin11t13:341_0": "Pañcamachaṭṭhāni.",
  "tika-vin11t13:342_0": "2419.",
  "tika-vin11t13:342_1": "Yā pana bhikkhunī aññāya bhikkhuniyā sace ubbaṭṭāpeyya vā sambāhāpeyya vā, tassā bhikkhuniyā tathā pācittiyāpatti hotīti yojanā.",
  "tika-vin11t13:343_0": "2420.Ettha imasmiṁ ubbaṭṭane, sambāhane ca hatthaṁ amocetvā ubbaṭṭane ekā āpatti siyā, hatthaṁ mocetvā mocetvā ubbaṭṭane payogagaṇanāya siyāti yojanā.",
  "tika-vin11t13:344_0": "2421.Āpadāsūti corabhayādīhi sarīrakampanādīsu.",
  "tika-vin11t13:344_1": "Gilānāyāti antamaso maggagamanaparissamenāpi ābādhikāya.",
  "tika-vin11t13:345_0": "2422.",
  "tika-vin11t13:345_1": "Aṭṭhamasikkhāpade “sikkhamānāyā”ti ca navamasikkhāpade “sāmaṇeriyā”ti ca dasamasikkhāpade “gihiniyā”ti ca visesaṁ vajjetvā avasesavinicchayo sattameneva samānoti dassetumāha “aṭṭhamādīni tīṇipī”ti.",
  "tika-vin11t13:346_0": "Sattamaṭṭhamanavamadasamāni.",
  "tika-vin11t13:347_0": "2423.Antoupacārasminti dvādasaratanabbhantare.",
  "tika-vin11t13:347_1": "“Bhikkhussa purato”ti idaṁ upalakkhaṇaṁ.",
  "tika-vin11t13:347_2": "Tasmā purato vā hotu pacchato vā passato vā, samantato dvādasaratanabbhantareti nidassanapadametaṁ.",
  "tika-vin11t13:347_3": "Chamāyapīti anantarahitāya bhūmiyāpi.",
  "tika-vin11t13:347_4": "Yā nisīdeyyāti sambandho.",
  "tika-vin11t13:347_5": "Na vaṭṭati pācittiyāpatti hotīti attho.",
  "tika-vin11t13:348_0": "2424.Tikapācittiyaṁ vuttanti anāpucchite anāpucchitasaññā, vematikā, āpucchitasaññāti tīsu vikappesu pācittiyattayaṁ vuttaṁ.",
  "tika-vin11t13:348_1": "Āpucchite anāpucchitasaññā, vematikā vā bhikkhussa purato nisīdeyyāti vikappadvaye dukkaṭadvayaṁ hoti.",
  "tika-vin11t13:348_2": "Āpadāsūti raṭṭhabhedādiāpadāsu.",
  "tika-vin11t13:348_3": "Āpucchituñca ṭhātuñca asakkontiyā gilānāya.",
  "tika-vin11t13:349_0": "2425. Nipajjanaṁ kriyaṁ. Anāpucchanaṁ akriyaṁ.",
  "tika-vin11t13:350_0": "Ekādasamaṁ.",
  "tika-vin11t13:351_0": "2426.",
  "tika-vin11t13:351_1": "Okāso kato yena so okāsakato, na okāsakato anokāsakato, taṁ, akatokāsanti attho, “asukasmiṁ nāma ṭhāne pucchāmī”ti attanā pucchitabbavinayādīnaṁ nāmaṁ gahetvā okāsaṁ kārāpanakāle adhivāsanavasena akatokāsanti vuttaṁ hoti.",
  "tika-vin11t13:351_2": "Dosatāti pācittiyāpatti.",
  "tika-vin11t13:351_3": "Ekasmiṁ piṭake okāsaṁ kārāpetvā aññasmiṁ piṭake pañhaṁ pucchantiyāpi pācittiyaṁ hotīti dassetumāha “vinaye cā”tiādi.",
  "tika-vin11t13:352_0": "Pucchantiyāpi cāti ettha pi-saddena “abhidhammaṁ pucchantiyāpī”ti idañca anuttasamuccayatthena ca-saddena “suttante okāsaṁ kārāpetvā vinayaṁ vā abhidhammaṁ vā pucchati, āpatti pācittiyassa.",
  "tika-vin11t13:352_1": "Abhidhamme okāsaṁ kārāpetvā suttantaṁ vā vinayaṁ vā pucchati, āpatti pācittiyassā”ti idañca saṅgahitaṁ.",
  "tika-vin11t13:353_0": "2427.Anodissāti “asukasmiṁ nāma pucchāmī”ti evaṁ aniyametvā kevalaṁ “pucchitabbaṁ atthi, pucchāmi ayyā”ti evaṁ vatvā.",
  "tika-vin11t13:354_0": "Dvādasamaṁ.",
  "tika-vin11t13:355_0": "2428-9.Saṁkaccikanti thanaveṭhanacīvaraṁ, taṁ pana pārupantiyā adhakkhakaṁ ubbhanābhimaṇḍalaṁ paṭicchādentiyā pārupitabbaṁ.",
  "tika-vin11t13:355_1": "Tenāha mātikaṭṭhakathāyaṁ “asaṁkaccikāti adhakkhakaubbhanābhimaṇḍalasaṅkhātassa sarīrassa paṭicchādanatthaṁ anuññātasaṁkaccikacīvararahitā”ti.",
  "tika-vin11t13:355_2": "“Saṁkaccikāya pamāṇaṁ tiriyaṁ diyaḍḍhahatthanti porāṇagaṇṭhipade vutta”nti vajirabuddhitthero.",
  "tika-vin11t13:355_3": "Parikkhepokkameti parikkhepassa antopavesane.",
  "tika-vin11t13:355_4": "Upacārokkamepīti aparikkhittassa gāmassa dutiyaleḍḍupātabbhantarapavesanepi.",
  "tika-vin11t13:355_5": "Etthāti imasmiṁ sikkhāpade.",
  "tika-vin11t13:355_6": "Eseva nayoti “paṭhame pāde dukkaṭaṁ, dutiye pācittiya”nti yathāvuttoyeva nayo mato viññātoti attho.",
  "tika-vin11t13:356_0": "2430.Āpadāsupīti mahagghaṁ hoti saṁkaccikaṁ, pārupitvā gacchantiyā ca upaddavo uppajjati, evarūpāsu āpadāsu anāpatti.",
  "tika-vin11t13:357_0": "2431.Sesanti idha sarūpato adassitañca.",
  "tika-vin11t13:357_1": "Vuttanayenevāti mātikāpadabhājanādīsu vuttanayeneva.",
  "tika-vin11t13:357_2": "Sunipuṇasmiṁ dhammajātaṁ, atthajātañca vibhāveti vividhenākārena pakāsetīti vibhāvī, tena vibhāvinā.",
  "tika-vin11t13:358_0": "Terasamaṁ.",
  "tika-vin11t13:359_0": "Chattupāhanavaggo navamo.",
  "tika-vin11t13:360_0": "Evaṁ navahi vaggehi bhikkhunīnaṁ bhikkhūhi asādhāraṇāni channavuti sikkhāpadāni dassetvā ito paresu musāvādavaggādīsu sattasu vaggesu bhikkhūhi sādhāraṇasikkhāpadāni bhikkhupātimokkhavinicchayakathāya vuttanayeneva veditabbānīti tāni idha na dassitāni.",
  "tika-vin11t13:361_0": "Sabbāneva bhikkhunīnaṁ khuddakesu channavuti, bhikkhūnaṁ dvenavutīti aṭṭhāsītisataṁ sikkhāpadāni.",
  "tika-vin11t13:361_1": "Tato paraṁ sakalaṁ bhikkhunivaggaṁ, paramparabhojanaṁ, anatirittabhojanaṁ, anatirittena abhihaṭṭhuṁ pavāraṇaṁ, paṇītabhojanaviññatti, acelakasikkhāpadaṁ, duṭṭhullapaacchādanaṁ, ūnavīsativassaupasampādanaṁ, mātugāmena saddhiṁ saṁvidhāya addhānagamanaṁ, rājantepurappavesanaṁ, santaṁ bhikkhuṁ anāpucchā vikāle gāmappavesanaṁ, nisīdanaṁ, vassikasāṭikanti imāni bāvīsati sikkhāpadāni apanetvā sesāni satañca chasaṭṭhi ca sikkhāpadāni bhikkhunipātimokkhuddesamaggena uddiṭṭhānīti veditabbāni.",
  "tika-vin11t13:362_0": "Tatrāyaṁ saṅkhepato asādhāraṇasikkhāpadesu samuṭṭhānavinicchayo –",
  "tika-vin11t13:362_1": "giraggasamajjā, cittāgārasikkhāpadaṁ, saṅghāṇi, itthālaṅkāro, gandhavaṇṇako, vāsitakapiññāko, bhikkhuniādīhi ummaddanaparimaddanānīti imāni dasa sikkhāpadāni acittakāni, lokavajjāni, akusalacittāni.",
  "tika-vin11t13:362_2": "Ayaṁ panettha adhippāyo –",
  "tika-vin11t13:362_3": "vināpi cittena āpajjitabbattā acittakāni, citte pana sati akusaleneva āpajjitabbattā lokavajjāni ceva akusalacittāni ca.",
  "tika-vin11t13:362_4": "Avasesāni acittakāni paṇṇattivajjāneva.",
  "tika-vin11t13:362_5": "Corivuṭṭhāpanaṁ, gāmantaraṁ, ārāmasikkhāpadaṁ, gabbhinivagge ādito paṭṭhāya satta, kumāribhūtavagge ādito paṭṭhāya pañca, purisasaṁsaṭṭhaṁ, pārivāsiyachandadānaṁ, anuvassavuṭṭhāpanaṁ, ekantarikavuṭṭhāpananti imāni ekūnavīsati sikkhāpadāni sacittakāni, paṇṇattivajjāni.",
  "tika-vin11t13:362_6": "Avasesāni sacittakāni lokavajjānevāti.",
  "tika-vin11t13:363_0": "Iti vinayatthasārasandīpaniyā vinayavinicchayavaṇṇanāya",
  "tika-vin11t13:364_0": "Pācittiyakathāvaṇṇanā niṭṭhitā."
}