{
  "atk-s0511a17:0_0": "17. Dhammadassībuddhavaṁsavaṇṇanā",
  "atk-s0511a17:1_0": "Atthadassimhi sammāsambuddhe parinibbute antarakappe ca vītivatte aparimitāyukesu sattesu anupubbena parihāyitvā vassasatasahassāyukesu jātesu dhammadassī nāma satthā lokālokakaro lobhādilokamalavinayakaro lokekanāyako loke udapādi.",
  "atk-s0511a17:1_1": "Sopi bhagavā pāramiyo pūretvā tusitapure nibbattitvā tato cavitvā saraṇanagare sabbalokasaraṇassa saraṇassa nāma rañño aggamahesiyā sunandāya nāma deviyā kucchismiṁ paṭisandhiṁ aggahesi.",
  "atk-s0511a17:1_2": "So dasannaṁ māsānaṁ accayena saraṇuyyāne mātukucchito pāvussakāle saliladharavivaragato puṇṇacando viya nikkhami.",
  "atk-s0511a17:1_3": "Mahāpurise pana mātukucchito nikkhantamatteyeva adhikaraṇavohārasatthapotthakesu adhammiyā vohārā sayameva antaradhāyiṁsu.",
  "atk-s0511a17:1_4": "Dhammikavohārāyeva aṭṭhaṁsu.",
  "atk-s0511a17:1_5": "Tenassa nāmaggahaṇadivase “dhammadassī”ti nāmamakaṁsu.",
  "atk-s0511a17:1_6": "So aṭṭhavassasahassāni agāraṁ ajjhāvasi.",
  "atk-s0511a17:1_7": "Tassa kira araja-viraja-sudassananāmakā tayo pāsādā ahesuṁ.",
  "atk-s0511a17:1_8": "Vicikoḷidevippamukhānaṁ itthīnaṁ vīsatisahassādhikaṁ satasahassaṁ ahosi.",
  "atk-s0511a17:2_0": "So cattāri nimittāni disvā vicikoḷideviyā puññavaḍḍhane nāma putte uppanne devakumāro viya ativiya sukhumālo devasampattimiva sampattimanubhavamāno majjhimayāme vuṭṭhāya sirisayane nisinno niddopagatānaṁ itthīnaṁ vippakāraṁ disvā sañjātasaṁvego mahābhinikkhamanāya cittaṁ uppādesi.",
  "atk-s0511a17:2_1": "Cittuppādasamanantaramevassa sudassanapāsādo gaganatalamabbhuggantvā caturaṅginiyā senāya parivuto dutiyo divasakaro viya dibbavimānaṁ viya ca gantvā rattakuravakatarubodhisamīpeyeva otaritvā aṭṭhāsi.",
  "atk-s0511a17:2_2": "Mahāpuriso kira brahmunā upanītāni kāsāyāni gahetvā pabbajitvā pāsādato otaritvā avidūre aṭṭhāsi.",
  "atk-s0511a17:2_3": "Pāsādo puna ākāsena gantvā bodhirukkhaṁ antokatvā pathaviyaṁ patiṭṭhāsi.",
  "atk-s0511a17:2_4": "Itthiyopi saparivārā pāsādato otaritvā aḍḍhagāvutamattaṁ gantvā aṭṭhaṁsu.",
  "atk-s0511a17:2_5": "Tattha itthiyo ca tāsaṁ paricārikā ceṭikāyo ca ṭhapetvā sabbe manussā taṁ anupabbajiṁsu.",
  "atk-s0511a17:2_6": "Bhikkhūnaṁ koṭisatasahassaṁ ahosi.",
  "atk-s0511a17:3_0": "Atha dhammadassī bodhisatto sattāhaṁ padhānacariyaṁ caritvā vicikoḷideviyā dinnaṁ madhupāyāsaṁ paribhuñjitvā badaravane divāvihāraṁ katvā sāyanhasamaye sirivaḍḍhanena nāma yavapālakena dinnā aṭṭha tiṇamuṭṭhiyo gahetvā bimbijālabodhiṁ upagantvā tepaṇṇāsahatthavitthataṁ tiṇasantharaṁ santharitvā tattha sabbaññutaññāṇaṁ paṭivijjhitvā –",
  "atk-s0511a17:3_1": "“anekajātisaṁsāraṁ…pe…",
  "atk-s0511a17:3_2": "taṇhānaṁ khayamajjhagā”ti udānaṁ udānetvāva bodhisamīpe sattasattāhaṁ vītināmetvā katabrahmayācano attanā saddhiṁ pabbajitassa bhikkhūnaṁ koṭisatasahassassa saddhammappaṭivedhasamatthataṁ ñatvā aṭṭhārasayojanikamaggaṁ ekāheneva isipatanaṁ gantvā tehi parivuto tattha dhammacakkaṁ pavattesi, tadā koṭisatasahassānaṁ paṭhamābhisamayo ahosi.",
  "atk-s0511a17:3_3": "Tena vuttaṁ –",
  "atk-s0511a17:4_0": "1.",
  "atk-s0511a17:5_0": "“Tattheva maṇḍakappamhi, dhammadassī mahāyaso;",
  "atk-s0511a17:6_0": "Tamandhakāraṁ vidhamitvā, atirocati sadevake.",
  "atk-s0511a17:7_0": "2.",
  "atk-s0511a17:8_0": "“Tassāpi atulatejassa, dhammacakkappavattane;",
  "atk-s0511a17:9_0": "Koṭisatasahassānaṁ, paṭhamābhisamayo ahū”ti.",
  "atk-s0511a17:10_0": "Tattha tamandhakāranti tamasaṅkhātaṁ mohandhakāranti attho.",
  "atk-s0511a17:11_0": "Yadā pana tagaranāmake nagare sañjayo nāma rājā kāmesu ādīnavaṁ nekkhammaṁ khemato ca disvā isipabbajjaṁ pabbaji.",
  "atk-s0511a17:11_1": "Taṁ navutikoṭiyo anupabbajiṁsu.",
  "atk-s0511a17:11_2": "Te sabbeyeva pañcābhiññāaṭṭhasamāpattilābhino ahesuṁ.",
  "atk-s0511a17:11_3": "Atha satthā dhammadassī tesaṁ upanissayasampattiṁ disvā ākāsena gantvā sañjayassa tāpasassa assamapadaṁ gantvā ākāse ṭhatvā tesaṁ tāpasānaṁ ajjhāsayānurūpaṁ dhammaṁ desetvā dhammacakkhuṁ uppādesi, so dutiyo abhisamayo ahosi.",
  "atk-s0511a17:11_4": "Tena vuttaṁ –",
  "atk-s0511a17:12_0": "3.",
  "atk-s0511a17:13_0": "“Yadā buddho dhammadassī, vinesi sañjayaṁ isiṁ;",
  "atk-s0511a17:14_0": "Tadā navutikoṭīnaṁ, dutiyābhisamayo ahū”ti.",
  "atk-s0511a17:15_0": "Yadā pana sakko devānamindo dasabalassa dhammaṁ sotukāmo taṁ upasaṅkami, tadā asītiyā koṭīnaṁ tatiyo abhisamayo ahosi.",
  "atk-s0511a17:15_1": "Tena vuttaṁ –",
  "atk-s0511a17:16_0": "4.",
  "atk-s0511a17:17_0": "“Yadā sakko upagañchi, sapariso vināyakaṁ;",
  "atk-s0511a17:18_0": "Tadā asītikoṭīnaṁ, tatiyābhisamayo ahū”ti.",
  "atk-s0511a17:19_0": "Yadā pana saraṇanagare vemātikabhātikaṁ padumakumāraṁ phussadevakumārañca saparivāre pabbājesi, tasmiṁ antovasse pabbajitānaṁ bhikkhūnaṁ koṭisatasahassānaṁ majjhe visuddhipavāraṇaṁ pavāresi, so paṭhamo sannipāto ahosi.",
  "atk-s0511a17:19_1": "Puna bhagavato devalokato orohaṇe satakoṭīnaṁ dutiyo sannipāto ahosi.",
  "atk-s0511a17:19_2": "Yadā pana sudassanārāme terasannaṁ dhutaguṇānaṁ guṇe ānisaṁse pakāsetvā hāritaṁ nāma mahāsāvakaṁ etadagge ṭhapesi, tadā asītiyā koṭīnaṁ majjhe bhagavā pātimokkhaṁ uddisi, so tatiyo sannipāto ahosi.",
  "atk-s0511a17:19_3": "Tena vuttaṁ –",
  "atk-s0511a17:20_0": "5.",
  "atk-s0511a17:21_0": "“Tassāpi devadevassa, sannipātā tayo ahuṁ;",
  "atk-s0511a17:22_0": "Khīṇāsavānaṁ vimalānaṁ, santacittāna tādinaṁ.",
  "atk-s0511a17:23_0": "6.",
  "atk-s0511a17:24_0": "“Yadā buddho dhammadassī, saraṇe vassaṁ upāgami;",
  "atk-s0511a17:25_0": "Tadā koṭisatasahassānaṁ, paṭhamo āsi samāgamo.",
  "atk-s0511a17:26_0": "7.",
  "atk-s0511a17:27_0": "“Punāparaṁ yadā buddho, devato eti mānusaṁ;",
  "atk-s0511a17:28_0": "Tadāpi satakoṭīnaṁ, dutiyo āsi samāgamo.",
  "atk-s0511a17:29_0": "8.",
  "atk-s0511a17:30_0": "“Punāparaṁ yadā buddho, pakāsesi dhute guṇe;",
  "atk-s0511a17:31_0": "Tadā asītikoṭīnaṁ, tatiyo āsi samāgamo”ti.",
  "atk-s0511a17:32_0": "Tadā amhākaṁ bodhisatto sakko devarājā hutvā dvīsu devalokesu devehi parivuto āgantvā dibbehi gandhapupphādīhi dibbaturiyehi ca tathāgataṁ pūjesi.",
  "atk-s0511a17:32_1": "Sopi naṁ satthā –",
  "atk-s0511a17:32_2": "“anāgate gotamo nāma buddho bhavissatī”ti byākāsi.",
  "atk-s0511a17:32_3": "Tena vuttaṁ –",
  "atk-s0511a17:33_0": "9.",
  "atk-s0511a17:34_0": "“Ahaṁ tena samayena, sakko āsiṁ purindado;",
  "atk-s0511a17:35_0": "Dibbena gandhamālena, turiyenābhipūjayiṁ.",
  "atk-s0511a17:36_0": "10.",
  "atk-s0511a17:37_0": "“Sopi maṁ tadā byākāsi, devamajjhe nisīdiya;",
  "atk-s0511a17:38_0": "Aṭṭhārase kappasate, ayaṁ buddho bhavissati.",
  "atk-s0511a17:39_0": "11.",
  "atk-s0511a17:40_0": "“Padhānaṁ padahitvāna…pe… hessāma sammukhā imaṁ.",
  "atk-s0511a17:41_0": "12.",
  "atk-s0511a17:42_0": "“Tassāpi vacanaṁ sutvā, bhiyyo cittaṁ pasādayiṁ;",
  "atk-s0511a17:43_0": "Uttariṁ vatamadhiṭṭhāsiṁ, dasapāramipūriyā”ti.",
  "atk-s0511a17:44_0": "Tassa pana bhagavato saraṇaṁ nāma nagaraṁ ahosi.",
  "atk-s0511a17:44_1": "Saraṇo nāma rājā pitā, sunandā nāma mātā, padumo ca phussadevo ca dve aggasāvakā, sunetto nāma upaṭṭhāko, khemā ca sabbanāmā ca dve aggasāvikā, bimbijālarukkho bodhi, sarīraṁ panassa asītihatthubbedhaṁ ahosi, āyu vassasatasahassaṁ, vicikoḷidevī nāmassa aggamahesī, puññavaḍḍhano nāmassa putto, pāsādena nikkhami.",
  "atk-s0511a17:44_2": "Tena vuttaṁ –",
  "atk-s0511a17:45_0": "13.",
  "atk-s0511a17:46_0": "“Saraṇaṁ nāma nagaraṁ, saraṇo nāma khattiyo;",
  "atk-s0511a17:47_0": "Sunandā nāma janikā, dhammadassissa satthuno.",
  "atk-s0511a17:48_0": "18.",
  "atk-s0511a17:49_0": "“Padumo phussadevo ca, ahesuṁ aggasāvakā;",
  "atk-s0511a17:50_0": "Sunetto nāmupaṭṭhāko, dhammadassissa satthuno.",
  "atk-s0511a17:51_0": "19.",
  "atk-s0511a17:52_0": "“Khemā ca sabbanāmā ca, ahesuṁ aggasāvikā;",
  "atk-s0511a17:53_0": "Bodhi tassa bhagavato, bimbijāloti vuccati.",
  "atk-s0511a17:54_0": "21.",
  "atk-s0511a17:55_0": "“Sopi buddho asamasamo, asītihatthamuggato;",
  "atk-s0511a17:56_0": "Atirocati tejena, dasasahassimhi dhātuyā.",
  "atk-s0511a17:57_0": "22.",
  "atk-s0511a17:58_0": "“Suphullo sālarājāva, vijjūva gagane yathā;",
  "atk-s0511a17:59_0": "Majjhanhikeva sūriyo, evaṁ so upasobhatha.",
  "atk-s0511a17:60_0": "23.",
  "atk-s0511a17:61_0": "“Tassāpi atulatejassa, samakaṁ āsi jīvikaṁ;",
  "atk-s0511a17:62_0": "Vassasatasahassāni, loke aṭṭhāsi cakkhumā.",
  "atk-s0511a17:63_0": "24.",
  "atk-s0511a17:64_0": "“Obhāsaṁ dassayitvāna, vimalaṁ katvāna sāsanaṁ;",
  "atk-s0511a17:65_0": "Cavi candova gagane, nibbuto so sasāvako”ti.",
  "atk-s0511a17:66_0": "Tattha bimbijāloti rattakuravakarukkho.",
  "atk-s0511a17:66_1": "Dasasahassimhi dhātuyāti dasasahassiyā lokadhātuyā.",
  "atk-s0511a17:66_2": "Vijjūvāti vijjulatā viya.",
  "atk-s0511a17:66_3": "Upasobhathāti yathā gagane vijju ca majjanhike sūriyo ca upasobhati, evaṁ so bhagavā upasobhitthāti attho.",
  "atk-s0511a17:66_4": "Samakanti sabbehi narasattehi samameva tassa āyu ahosīti attho.",
  "atk-s0511a17:66_5": "Cavīti cuto.",
  "atk-s0511a17:66_6": "Candovāti gaganato candimā viya cavīti attho.",
  "atk-s0511a17:66_7": "Dhammadassī kira bhagavā sālavatīnagare kesārāme parinibbāyi sesamettha gāthāsu pākaṭamevāti.",
  "atk-s0511a17:67_0": "Dhammadassībuddhavaṁsavaṇṇanā niṭṭhitā.",
  "atk-s0511a17:68_0": "Niṭṭhito pannarasamo buddhavaṁso."
}