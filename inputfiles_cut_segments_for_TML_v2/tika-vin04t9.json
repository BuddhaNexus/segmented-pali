{
  "tika-vin04t9:0_0": "Pāṭidesanīyakaṇḍo",
  "tika-vin04t9:1_0": "1. Paṭhamapāṭidesanīyasikkhāpadavaṇṇanā",
  "tika-vin04t9:2_0": "Pāṭidesanīyesu paṭhame antaragharaṁ paviṭṭhāyāti vacanato sace tassā antarārāmādīsu ṭhatvāpi dadamānāya hatthato sayaṁ rathiyābyūhasiṅghāṭakagharānaṁ aññatarasmiṁ ṭhitopi gaṇhāti, doso natthi.",
  "tika-vin04t9:2_1": "Tassā pana rathiyādīsu ṭhatvā dadamānāya, rathiyādīsu vā, antarārāmādīsu vā ṭhatvāpi yaṁkiñci āmisaṁ ajjhoharaṇatthāya gaṇhato paṭiggahaṇe dukkaṭaṁ, ajjhohāre ajjhohāre pāṭidesanīyaṁ.",
  "tika-vin04t9:2_2": "Tassa desetabbākāro gārayhaṁ āvusotiādinā nayena sikkhāpade dassitoyeva.",
  "tika-vin04t9:3_0": "Sāvatthiyaṁ aññataraṁ bhikkhuṁ ārabbha aññātikāya bhikkhuniyā antaragharaṁ paviṭṭhāya hatthato āmisaṁ paṭiggahaṇavatthusmiṁ paññattaṁ, asādhāraṇapaññatti, anāṇattikaṁ, yathā cetaṁ, tathā sesānipi, tikapāṭidesanīyaṁ, yāmakālikādīsu paṭiggahaṇepi ajjhoharaṇepi dukkaṭaṁ, ekatoupasampannāya yāvakālikepi tatheva, ñātikāya aññātikasaññivematikānampi eseva nayo.",
  "tika-vin04t9:3_1": "Ñātikasaññino pana, ñātikāya vā dāpentiyā, upanikkhipitvā vā dadamānāya, yā ca antarārāmabhikkhunupassayatitthiyaseyyapaṭikkamanesu ṭhatvā gāmato bahi nīharitvā, yāmakālikādīni vā “sati paccaye paribhuñjā”ti deti, tassa, sikkhamānasāmaṇerīnañca hatthato gahetvā paribhuñjantassa, ummattakādīnañca anāpatti.",
  "tika-vin04t9:3_2": "Paripuṇṇūpasampannatā, aññātikatā, antaraghare ṭhitāya hatthato sahatthā paṭiggahaṇaṁ, yāvakālikatā, ajjhoharaṇanti imānettha pañca aṅgāni.",
  "tika-vin04t9:3_3": "Samuṭṭhānādīni eḷakalomasadisānīti.",
  "tika-vin04t9:4_0": "Paṭhamapāṭidesanīyasikkhāpadavaṇṇanā niṭṭhitā.",
  "tika-vin04t9:5_0": "2. Dutiyapāṭidesanīyasikkhāpadavaṇṇanā",
  "tika-vin04t9:6_0": "Dutiye idha sūpantiādi vosāsanākāradassanaṁ.",
  "tika-vin04t9:6_1": "Apasakka tāva bhaginītiādi apasādetabbākāradassanaṁ.",
  "tika-vin04t9:6_2": "Tatrāyaṁ vinicchayo –",
  "tika-vin04t9:6_3": "ekenāpi bhikkhunā anapasādite ajjhoharaṇatthāya āmisaṁ gaṇhantānaṁ paṭiggahaṇe dukkaṭaṁ, ajjhohāre ajjhohāre pāṭidesanīyanti.",
  "tika-vin04t9:7_0": "Rājagahe chabbaggiye ārabbha bhikkhuniyā vosāsantiyā nanivāraṇavatthusmiṁ paññattaṁ, tikapāṭidesanīyaṁ, ekatoupasampannāya vosāsantiyā nanivārentassa dukkaṭaṁ, tathā anupasampannāya upasampannasaññino vematikassa ca.",
  "tika-vin04t9:7_1": "Anupasampannasaññino, pana yo ca attano vā bhattaṁ dāpentiyā, aññesaṁ vā bhattaṁ dentiyā, yaṁ vā na dinnaṁ, taṁ dāpentiyā, yattha vā na dinnaṁ, tattha, sabbesaṁ vā samakaṁ dāpentiyā, sikkhamānāya vā sāmaṇeriyā vā vosāsantiyā paṭiggahetvā bhuñjati, tassa, pañca bhojanāni ṭhapetvā sabbattha, ummattakādīnañca anāpatti.",
  "tika-vin04t9:7_2": "Paripuṇṇūpasampannatā, pañcabhojanatā, antaraghare anuññātapakārato aññathā vosāsanā, anivāraṇā, ajjhoharaṇanti imānettha pañca aṅgāni.",
  "tika-vin04t9:7_3": "Samuṭṭhānādīni kathinasadisānīti.",
  "tika-vin04t9:8_0": "Dutiyapāṭidesanīyasikkhāpadavaṇṇanā niṭṭhitā.",
  "tika-vin04t9:9_0": "3. Tatiyapāṭidesanīyasikkhāpadavaṇṇanā",
  "tika-vin04t9:10_0": "Tatiye sekkhasammatānīti laddhasekkhasammutikāni.",
  "tika-vin04t9:10_1": "Pubbe animantitoti gharūpacārokkamanato paṭhamataraṁ upacāraṁ anokkamanteyeva pubbe animantito.",
  "tika-vin04t9:10_2": "Agilāno nāma yo sakkoti piṇḍāya carituṁ.",
  "tika-vin04t9:10_3": "Pāṭidesanīyanti gharūpacāraṁ okkamitvā āmisaṁ gaṇhantassa paṭiggahaṇe tāva dukkaṭaṁ, taṁ gahetvā yatthakatthaci bhuñjantassa ajjhohāre ajjhohāre pāṭidesanīyanti.",
  "tika-vin04t9:11_0": "Sāvatthiyaṁ sambahule bhikkhū ārabbha na mattaṁ jānitvā paṭiggahaṇavatthusmiṁ paññattaṁ, “pubbe animantito, agilāno”ti imā panettha dve anupaññattiyo, tikapāṭidesanīyaṁ, yāmakālikādīsu paṭiggahaṇepi ajjhohārepi dukkaṭaṁ, tathā asekkhasammate sekkhasammatasaññino vematikassa ca.",
  "tika-vin04t9:11_1": "Asekkhasammatasaññino, pana yo ca pubbe nimantito vā gilāno vā aññassa vā tesaṁ ghare paññattaṁ bhikkhaṁ gaṇhāti, yassa ca gharato nīharitvā, āsanasālādīsu vā bhikkhuṁ adisvā paṭhamaṁyeva nīharitvā, dvāramūle vā ṭhapitaṁ denti, tassa taṁ bhuñjantassa, niccabhattake, salākabhatte, pakkhike, uposathike, pāṭipadike, yāmakālikādiṁ “sati paccaye paribhuñjā”ti dinnaṁ paribhuñjantassa, ummattakādīnañca anāpatti.",
  "tika-vin04t9:11_2": "Sekkhasammatatā, pubbe animantitatā, agilānatā, gharūpacārokkamanaṁ, ṭhapetvā niccabhattakādīni aññaṁ āmisaṁ gahetvā bhuñjananti imānettha pañca aṅgāni.",
  "tika-vin04t9:11_3": "Samuṭṭhānādīni eḷakalomasadisānīti.",
  "tika-vin04t9:12_0": "Tatiyapāṭidesanīyasikkhāpadavaṇṇanā niṭṭhitā.",
  "tika-vin04t9:13_0": "4. Catutthapāṭidesanīyasikkhāpadavaṇṇanā",
  "tika-vin04t9:14_0": "Catutthe yāni kho pana tāni āraññakānītiādi cīvaravippavāsasikkhāpade vuttanayeneva veditabbaṁ.",
  "tika-vin04t9:14_1": "Pubbe appaṭisaṁviditanti ettha yaṁ itthiyā vā purisena vā gahaṭṭhena vā pabbajitena vā ārāmaṁ vā ārāmūpacāraṁ vā pavisitvā “itthannāmassa, bhante, kulassa khādanīyaṁ vā bhojanīyaṁ vā āhariyissatī”ti ārocitaṁ, taṁ pacchā yathāārocitameva vā āhariyatu, tassa parivāraṁ katvā aññaṁ vā tena saddhiṁ bahukampi, “itthannāmaṁ kulaṁ paṭisaṁviditaṁ katvā khādanīyaṁ vā bhojanīyaṁ vā gahetvā gacchatī”ti sutvā aññāni vā kulāni tehi saddhiṁ āharantu, taṁ sabbaṁ paṭisaṁviditaṁ nāma.",
  "tika-vin04t9:14_2": "Yaṁ pana evaṁ anārocitaṁ anāhaṭañca, taṁ appaṭisaṁviditaṁ nāma.",
  "tika-vin04t9:14_3": "Agilāno nāma yo sakkoti piṇḍāya gantuṁ.",
  "tika-vin04t9:14_4": "Pāṭidesanīyanti evarūpaṁ antamaso ārāmamajjhena gacchantehi addhikehi dinnampi ārāme vā ārāmūpacāre vā paṭiggahetvā ajjhoharantassa paṭiggahaṇe dukkaṭaṁ, ajjhohāre ajjhohāre pāṭidesanīyanti.",
  "tika-vin04t9:15_0": "Sakkesu sambahule bhikkhū ārabbha ārāme core paṭivasante anārocanavatthusmiṁ paññattaṁ, “agilāno”ti ayamettha ekā anupaññatti, tikapāṭidesanīyaṁ, yāmakālikādīsu āhāratthāya paṭiggahaṇepi ajjhohārepi dukkaṭameva, tathā paṭisaṁvidite appaṭisaṁviditasaññino vematikassa ca, paṭisaṁviditasaññino, pana gilānassa, yo ca paṭisaṁviditaṁ katvā āhaṭaṁ vā gilānāvasesakaṁ vā bahārāme vā paṭiggahitaṁ, tatthajātakameva vā mūlaphalādiṁ, yāmakālikādīsu vā yaṁkiñci “sati paccaye paribhuñjā”ti laddhaṁ paribhuñjantassa, ummattakādīnañca anāpatti.",
  "tika-vin04t9:15_1": "Yathāvuttaāraññakasenāsanatā, yāvakālikassa atatthajātakatā, agilānatā, agilānāvasesakatā, appaṭisaṁviditatā, ajjhārāme paṭiggahaṇaṁ, ajjhoharaṇanti imānettha satta aṅgāni.",
  "tika-vin04t9:15_2": "Samuṭṭhānādīni kathinasadisāneva, idaṁ pana kiriyākiriyanti.",
  "tika-vin04t9:16_0": "Catutthapāṭidesanīyasikkhāpadavaṇṇanā niṭṭhitā.",
  "tika-vin04t9:17_0": "Kaṅkhāvitaraṇiyā pātimokkhavaṇṇanāya",
  "tika-vin04t9:18_0": "Pāṭidesanīyavaṇṇanā niṭṭhitā."
}