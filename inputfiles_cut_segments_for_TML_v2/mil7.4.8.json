{
  "mil7.4.8:0.1_0": "Milindapañha",
  "mil7.4.8:0.2_0": "Opammakathāpañha",
  "mil7.4.8:0.3_0": "Pathavīvagga",
  "mil7.4.8:0.4_0": "8. Sūriyaṅgapañha",
  "mil7.4.8:1.1_0": "“Bhante nāgasena, ‘sūriyassa satta aṅgāni gahetabbānī’ti yaṁ vadesi, katamāni tāni satta aṅgāni gahetabbānī”ti?",
  "mil7.4.8:1.2_0": "“Yathā, mahārāja, sūriyo sabbaṁ udakaṁ parisoseti;",
  "mil7.4.8:1.3_0": "evameva kho, mahārāja, yoginā yogāvacarena sabbakilesā anavasesaṁ parisosetabbā.",
  "mil7.4.8:1.4_0": "Idaṁ, mahārāja, sūriyassa paṭhamaṁ aṅgaṁ gahetabbaṁ.",
  "mil7.4.8:2.1_0": "Puna caparaṁ, mahārāja, sūriyo tamandhakāraṁ vidhamati;",
  "mil7.4.8:2.2_0": "evameva kho, mahārāja, yoginā yogāvacarena sabbaṁ rāgatamaṁ dosatamaṁ mohatamaṁ mānatamaṁ diṭṭhitamaṁ kilesatamaṁ sabbaṁ duccaritatamaṁ vidhamayitabbaṁ.",
  "mil7.4.8:2.3_0": "Idaṁ, mahārāja, sūriyassa dutiyaṁ aṅgaṁ gahetabbaṁ.",
  "mil7.4.8:3.1_0": "Puna caparaṁ, mahārāja, sūriyo abhikkhaṇaṁ carati;",
  "mil7.4.8:3.2_0": "evameva kho, mahārāja, yoginā yogāvacarena abhikkhaṇaṁ yoniso manasikāro kātabbo.",
  "mil7.4.8:3.3_0": "Idaṁ, mahārāja, sūriyassa tatiyaṁ aṅgaṁ gahetabbaṁ.",
  "mil7.4.8:4.1_0": "Puna caparaṁ, mahārāja, sūriyo raṁsimālī;",
  "mil7.4.8:4.2_0": "evameva kho, mahārāja, yoginā yogāvacarena ārammaṇamālinā bhavitabbaṁ.",
  "mil7.4.8:4.3_0": "Idaṁ, mahārāja, sūriyassa catutthaṁ aṅgaṁ gahetabbaṁ.",
  "mil7.4.8:5.1_0": "Puna caparaṁ, mahārāja, sūriyo mahājanakāyaṁ santāpento carati;",
  "mil7.4.8:5.2_0": "evameva kho, mahārāja, yoginā yogāvacarena ācārasīlaguṇavattappaṭipattiyā jhānavimokkhasamādhisamāpattiindriyabalabojjhaṅgasatipaṭṭhānasammappadhānaiddhipādehi sadevako loko santāpayitabbo.",
  "mil7.4.8:5.3_0": "Idaṁ, mahārāja, sūriyassa pañcamaṁ aṅgaṁ gahetabbaṁ.",
  "mil7.4.8:6.1_0": "Puna caparaṁ, mahārāja, sūriyo rāhubhayā bhīto carati;",
  "mil7.4.8:6.2_0": "evameva kho, mahārāja, yoginā yogāvacarena duccaritaduggativisamakantāravipākavinipātakilesajālajaṭite diṭṭhisaṅghāṭapaṭimukke kupathapakkhande kummaggapaṭipanne satte disvā mahatā saṁvegabhayena mānasaṁ saṁvejetabbaṁ.",
  "mil7.4.8:6.3_0": "Idaṁ, mahārāja, sūriyassa chaṭṭhaṁ aṅgaṁ gahetabbaṁ.",
  "mil7.4.8:7.1_0": "Puna caparaṁ, mahārāja, sūriyo kalyāṇapāpake dasseti;",
  "mil7.4.8:7.2_0": "evameva kho, mahārāja, yoginā yogāvacarena indriyabalabojjhaṅgasatipaṭṭhānasammappadhānaiddhipādalokiyalokuttaradhammā dassetabbā.",
  "mil7.4.8:7.3_0": "Idaṁ, mahārāja, sūriyassa sattamaṁ aṅgaṁ gahetabbaṁ.",
  "mil7.4.8:7.4_0": "Bhāsitampetaṁ, mahārāja, therena vaṅgīsena—",
  "mil7.4.8:8.1_0": "‘Yathāpi sūriyo udayanto,",
  "mil7.4.8:8.2_0": "Rūpaṁ dasseti pāṇinaṁ;",
  "mil7.4.8:8.3_0": "Suciñca asuciñcāpi,",
  "mil7.4.8:8.4_0": "Kalyāṇañcāpi pāpakaṁ.",
  "mil7.4.8:9.1_0": "Tathā bhikkhu dhammadharo,",
  "mil7.4.8:9.2_0": "avijjāpihitaṁ janaṁ;",
  "mil7.4.8:9.3_0": "Pathaṁ dasseti vividhaṁ,",
  "mil7.4.8:9.4_0": "ādiccovudayaṁ yathā’”ti.",
  "mil7.4.8:10.1_0": "Sūriyaṅgapañho aṭṭhamo."
}