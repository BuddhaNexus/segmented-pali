{
  "anya-e0803n12:0_0": "12. Sabbanāmataṁsadisanāmanāmikapadamālā",
  "anya-e0803n12:1_0": "Ito paraṁ pavakkhāmi, sabbanāmañca tassamaṁ;",
  "anya-e0803n12:2_0": "Nāmañca yojitaṁ nānā-nāmeheva visesato.",
  "anya-e0803n12:3_0": "Yāni honti tiliṅgāni, anukūlāni yāni ca;",
  "anya-e0803n12:4_0": "Tiliṅgānaṁ visesena, padānetāni nāmato.",
  "anya-e0803n12:5_0": "“Sabbasādhāraṇakāni, nāmāni”cceva atthato;",
  "anya-e0803n12:6_0": "Sabbanāmāni vuccanti, sattavīsati saṅkhato.",
  "anya-e0803n12:7_0": "Tesu kānici rūpehi, sesāññehi ca yujjare;",
  "anya-e0803n12:8_0": "Kānici pana saheva, etesaṁ lakkhaṇaṁ idaṁ.",
  "anya-e0803n12:9_0": "Etasmā lakkhaṇā muttaṁ, na padaṁ sabbanāmikaṁ;",
  "anya-e0803n12:10_0": "Tasmātītādayo saddā, guṇanāmāni vuccare.",
  "anya-e0803n12:11_0": "Sabbanāmāni nāma –",
  "anya-e0803n12:11_1": "sabba katara katama ubhaya itaraañña aññatara aññatama pubba para apara dakkhiṇa uttara adharayata eta ima amukiṁ eka ubha dviti catu tumha amha iccetāni sattavīsa.",
  "anya-e0803n12:12_0": "Etesu sabbasaddo sakalattho, so ca sabbasabbādivasena ñeyyo.",
  "anya-e0803n12:12_1": "Katara katamasaddā pucchanatthā.",
  "anya-e0803n12:12_2": "Ubhayasaddo dviavayavasamudāyavacano.",
  "anya-e0803n12:12_3": "Itarasaddo vuttapaṭiyogīvacano.",
  "anya-e0803n12:12_4": "Aññasaddo adhigatāparavacano.",
  "anya-e0803n12:12_5": "Aññatara aññatamasaddā aniyamatthā.",
  "anya-e0803n12:12_6": "Pubbādayo uttarapariyantā disākālādivavatthāvacanā.",
  "anya-e0803n12:12_7": "Tathā hi pubbaparā para dakkhiṇuttarasaddā pulliṅgatte yathārahaṁ kāladesādivacanā, itthiliṅgatte disādivacanā, napuṁsakaliṅgatte ṭhānādivacanā.",
  "anya-e0803n12:12_8": "Adharasaddopi heṭṭhimatthavācako vavatthāvacanoyeva, so ca tiliṅgo “adharo patto.",
  "anya-e0803n12:12_9": "Adharā araṇī, adharaṁ bhājana”miti, yaṁsaddo aniyamattho.",
  "anya-e0803n12:12_10": "Taṁsaddo parammukhāvacano.",
  "anya-e0803n12:12_11": "Etasaddo samīpavacano.",
  "anya-e0803n12:12_12": "Imasaddo accantasamīpavacano.",
  "anya-e0803n12:12_13": "Amusaddo dūravacano.",
  "anya-e0803n12:12_14": "Kiṁsaddo pucchanattho.",
  "anya-e0803n12:12_15": "Ekasaddo saṅkhādivacano.",
  "anya-e0803n12:12_16": "Vuttañhi –",
  "anya-e0803n12:13_0": "Ekasaddo aññatthaseṭṭhaasahāyasaṅkhādīsu dissati.",
  "anya-e0803n12:13_1": "Tathā hesa “sassato attā ca loko ca, idameva saccaṁ moghamaññanti, ittheke abhivadantī”tiādīsu aññatthe dissati.",
  "anya-e0803n12:13_2": "“Cetaso ekodibhāva”ntiādīsu seṭṭhe.",
  "anya-e0803n12:13_3": "“Eko vūpakaṭṭho”tiādīsu asahāye.",
  "anya-e0803n12:13_4": "“Ekova kho bhikkhave khaṇo ca samayo ca brahmacariyavāsāyā”tiādīsu saṅkhāyanti.",
  "anya-e0803n12:14_0": "Yatthesa saṅkhāvacano, tatthekavacanantova.",
  "anya-e0803n12:14_1": "Ubhasaddo dvisaddapariyāyo.",
  "anya-e0803n12:14_2": "Dviticatusaddā saṅkhāvacanā, sabbakālaṁ bahuvacanantāva.",
  "anya-e0803n12:14_3": "Tumhasaddo yena katheti, tasmiṁ vattabbavacanaṁ.",
  "anya-e0803n12:14_4": "Amhasaddo attani vattabbavacanaṁ.",
  "anya-e0803n12:15_0": "Idāni tesaṁ nāmikapadamālaṁ kathayāma –",
  "anya-e0803n12:16_0": "Sabbo, sabbe.",
  "anya-e0803n12:16_1": "Sabbaṁ, sabbe.",
  "anya-e0803n12:16_2": "Sabbena, sabbehi, sabbebhi.",
  "anya-e0803n12:16_3": "Sabbassa, sabbesaṁ, sabbesānaṁ.",
  "anya-e0803n12:16_4": "Sabbasmā, sabbamhā, sabbehi, sabbebhi.",
  "anya-e0803n12:16_5": "Sabbassa, sabbesaṁ, sabbesānaṁ.",
  "anya-e0803n12:16_6": "Sabbasmiṁ, sabbamhi, sabbesu.",
  "anya-e0803n12:16_7": "Bho sabba, bhavanto sabbe.",
  "anya-e0803n12:17_0": "Tatra “sabbo bhūto, sabbe bhūtā”tiādinā, “sabbo puriso, sabbe purisā”tiādinā ca nayena sabbāni pulliṅganāmehi saddhiṁ yojetabbāni.",
  "anya-e0803n12:17_1": "Yāni pana yamakamahātherena punnapuṁsakavisaye sabba katara katamādīnaṁ aññānipi rūpāni vuttāni.",
  "anya-e0803n12:17_2": "Taṁ yathā?",
  "anya-e0803n12:18_0": "“Sabbā” iccādikaṁ rūpaṁ, nissakke bhummake pana;",
  "anya-e0803n12:19_0": "“Sabbe” iccādikaṁ rūpaṁ, yamakena pakāsitaṁ.",
  "anya-e0803n12:20_0": "Tañce upaparikkhitvā, yuttaṁ gaṇhantu yogino;",
  "anya-e0803n12:21_0": "Sabbanāmikarūpañhi, vividhaṁ dubbudhaṁ yato.",
  "anya-e0803n12:22_0": "Sabbā, sabbā, sabbāyo.",
  "anya-e0803n12:22_1": "Sabbaṁ, sabbā, sabbāyo.",
  "anya-e0803n12:22_2": "Sabbāya, sabbassā, sabbāhi, sabbābhi.",
  "anya-e0803n12:22_3": "Sabbāya, sabbassā, sabbāsaṁ.",
  "anya-e0803n12:22_4": "Sabbāya, sabbassā, sabbāhi, sabbābhi.",
  "anya-e0803n12:22_5": "Sabbāya, sabbassā, sabbāsaṁ.",
  "anya-e0803n12:22_6": "Sabbāyaṁ, sabbassā, sabbassaṁ, sabbāsu.",
  "anya-e0803n12:22_7": "Bhoti sabbe, bhotiyo sabbā, sabbāyo.",
  "anya-e0803n12:22_8": "Itthiliṅgatte nāmikapadamālā.",
  "anya-e0803n12:23_0": "Ettha “sabbā bhāvikā, sabbā bhāvikāyo”ti, “sabbā kaññā, sabbā kaññāyo”ti ca ādinā itthiliṅgasabbanāmāni sabbehi itthiliṅgehi saddhiṁ yojetabbāni.",
  "anya-e0803n12:23_1": "Ettha ca “sabbassā”ti padaṁ tatiyācatutthīpañcamīchaṭṭhīsattamīvasena pañcadhā vibhattaṁ “tassā kumārikāya saddhi”nti karaṇappayogādidassanato.",
  "anya-e0803n12:23_2": "Sabbassā kaññāya kataṁ.",
  "anya-e0803n12:23_3": "Sabbassā kaññāya deti.",
  "anya-e0803n12:23_4": "Ayaṁ kaññā sabbassā kaññāya hīnā virūpā.",
  "anya-e0803n12:23_5": "Ayaṁ kaññā sabbassā kaññāya uttamā abhirūpā.",
  "anya-e0803n12:23_6": "Sabbassā kaññāya apeti, sabbassā kaññāya dhanaṁ.",
  "anya-e0803n12:23_7": "Sabbassā kaññāya patiṭṭhitaṁ.",
  "anya-e0803n12:24_0": "Sabbaṁ, sabbāni.",
  "anya-e0803n12:24_1": "Sabbaṁ, sabbāni.",
  "anya-e0803n12:24_2": "Sabbena, sabbehi, sabbebhi.",
  "anya-e0803n12:24_3": "Sabbassa, sabbesaṁ, sabbesānaṁ.",
  "anya-e0803n12:24_4": "Sabbasmā, sabbamhā, sabbehi, sabbebhi.",
  "anya-e0803n12:24_5": "Sabbassa, sabbesaṁ, sabbesānaṁ.",
  "anya-e0803n12:24_6": "Sabbasmiṁ, sabbamhi, sabbesu.",
  "anya-e0803n12:24_7": "Bho sabba, bhavanto sabbāni.",
  "anya-e0803n12:24_8": "Napuṁsakaliṅgatte nāmikapadamālā.",
  "anya-e0803n12:25_0": "Ettha “sabbaṁ bhūtaṁ, sabbāni bhūtāni.",
  "anya-e0803n12:25_1": "Sabbaṁ cittaṁ, sabbāni cittānī”ti ca ādinā napuṁsakaliṅgasabbanāmāni sabbehi napuṁsakaliṅgehi saddhiṁ yojetabbāni.",
  "anya-e0803n12:25_2": "Evaṁ sabbasaddassa liṅgattayavasena padamālā bhavati.",
  "anya-e0803n12:26_0": "Idānissa parapadena saddhiṁ samāso veditabbo “sabbasādhāraṇo sabbaverī”iti.",
  "anya-e0803n12:26_1": "Tattha sabbesaṁ sādhāraṇo sabbasādhāraṇo.",
  "anya-e0803n12:26_2": "Sabbesaṁ verī, sabbe vā verino yassa soyaṁ sabbaverīti samāsaviggaho.",
  "anya-e0803n12:26_3": "Yathā pana sabbasaddassa padamālā liṅgattayavasena yojitā, evaṁ katarasaddādīnampi adharasaddapariyantānaṁ yojetabbā.",
  "anya-e0803n12:27_0": "Tatrāyaṁ ubhayasaddavajjito pulliṅgapeyyālo –",
  "anya-e0803n12:28_0": "Kataro, katare.",
  "anya-e0803n12:28_1": "Kataraṁ…pe…",
  "anya-e0803n12:28_2": "bho katara, bhavanto katare.",
  "anya-e0803n12:28_3": "Katamo, katame.",
  "anya-e0803n12:28_4": "Itaro, itare.",
  "anya-e0803n12:28_5": "Añño, aññe.",
  "anya-e0803n12:28_6": "Aññataro, aññatare.",
  "anya-e0803n12:28_7": "Aññatamo, aññatame.",
  "anya-e0803n12:28_8": "Pubbo, pubbe.",
  "anya-e0803n12:28_9": "Paro, pare.",
  "anya-e0803n12:28_10": "Aparo, apare.",
  "anya-e0803n12:28_11": "Dakkhiṇo, dakkhiṇe.",
  "anya-e0803n12:28_12": "Uttaro, uttare.",
  "anya-e0803n12:28_13": "Adharo, adhare…pe…",
  "anya-e0803n12:28_14": "bho adhara, bhavanto adhareti.",
  "anya-e0803n12:29_0": "Ayaṁ pana ubhayasaddasahito napuṁsakaliṅgapeyyālo –",
  "anya-e0803n12:30_0": "Kataraṁ, katarāni.",
  "anya-e0803n12:30_1": "Kataraṁ…pe…",
  "anya-e0803n12:30_2": "bho katara, bhavanto katarāni. Katamaṁ. Ubhayaṁ. Itaraṁ. Aññaṁ.",
  "anya-e0803n12:30_3": "Aññataraṁ.",
  "anya-e0803n12:30_4": "Aññatamaṁ. Pubbaṁ. Paraṁ. Aparaṁ.",
  "anya-e0803n12:30_5": "Dakkhiṇaṁ. Uttaraṁ.",
  "anya-e0803n12:30_6": "Adharaṁ, adharāni.",
  "anya-e0803n12:30_7": "Adharaṁ…pe…",
  "anya-e0803n12:30_8": "bho adhara, bhavanto adharānīti.",
  "anya-e0803n12:31_0": "Idāni punnapuṁsakaliṅgānaṁ parasaddādīnaṁ rūpantaraniddeso vuccati.",
  "anya-e0803n12:31_1": "Kaccāyanasmiñhi “purisā”ti viya “parā”ti paṭhamābahuvacanaṁ dissati.",
  "anya-e0803n12:31_2": "Evarūpo nayo aparasabbakatarādīsu aññatamapariyosānesu navasu appasiddho, labbhamāno pubbadakkhiṇuttarādharesu catūsu labbheyya.",
  "anya-e0803n12:31_3": "Tathā “purise”ti viya pāḷiādīsu “pubbe”ti saccasaṅkhepe “itare”ti, kaccāyane ca “pare”ti sattamīekavacanaṁ dissati.",
  "anya-e0803n12:31_4": "Evarūpo nayo sabba aññasaddesu appasiddho, labbhamāno katarakatamādīsu sesesu adharapariyosānesu dvādasasu labbheyya.",
  "anya-e0803n12:31_5": "Tathā “purisā”ti viya sabbā katarā iccādi pañcamīekavacananayo pāḷiādīsu appasiddho.",
  "anya-e0803n12:31_6": "Evaṁ santepi ayaṁ nayo punappunaṁ upaparikkhitvā yutto ce, gahetabbo.",
  "anya-e0803n12:32_0": "Ayaṁ pana ubhayasaddasahito itthiliṅgapeyyālo –",
  "anya-e0803n12:33_0": "Katarā, katarā, katarāyo.",
  "anya-e0803n12:33_1": "Kataraṁ…pe…",
  "anya-e0803n12:33_2": "bhoti katare, bhotiyo katarā, katarāyo. Katamā. Ubhayā. Itarā. Aññatarā. Aññatamā. Pubbā. Parā. Aparā. Dakkhiṇā. Uttarā.",
  "anya-e0803n12:33_3": "Adharā, adharā, adharāyo.",
  "anya-e0803n12:33_4": "Adharaṁ…pe…",
  "anya-e0803n12:33_5": "bhoti adhare, bhotiyo adharā, adharāyoti.",
  "anya-e0803n12:34_0": "Yasmā panetesu itara añña aññatara aññatamānaṁ pāḷiyādīsu “itarissā”tiādidassanato koci bhedo vattabbo, tasmā catutthīchaṭṭhīnaṁ ekavacanaṭṭhāne “itarissā, itarāya, aññissā, aññāya.",
  "anya-e0803n12:34_1": "Aññatarissā, aññatarāya, aññatamissā, aññatamāyā”ti yojetabbaṁ.",
  "anya-e0803n12:34_2": "Tathā tatiyāpañcamīnamekavacanaṭṭhāne “tassā kumārikāya saddhiṁ.",
  "anya-e0803n12:34_3": "Kassāhaṁ kena hāyāmī”ti karaṇanissakkappayogadassanato sattamiyā panekavacanaṭṭhāne “itarissā, itarissaṁ, itarāya, itarāyaṁ, aññissā, aññissaṁ, aññāya, aññāyaṁ, aññatarissā, aññatarissaṁ, aññatarāya, aññatarāyaṁ, aññatamissā, aññatamissaṁ, aññatamāya, aññatamāya”nti yojetabbaṁ “aññataro bhikkhu aññatarissā itthiyā paṭibaddhacitto hotī”ti pāḷidassanato.",
  "anya-e0803n12:35_0": "Tatra sabbasaddo sabbasabbaṁ, padesasabbaṁ, āyatanasabbaṁ, sakkāyasabbanti catūsu visayesu diṭṭhappayogo.",
  "anya-e0803n12:35_1": "Tathā hesa “sabbe dhammā sabbākārena buddhassa bhagavato ñāṇamukhe āpāthamāgacchantī”tiādīsu sabbasabbasmiṁ āgato.",
  "anya-e0803n12:35_2": "“Sabbesaṁ vo sāriputtā subhāsitaṁ pariyāyenā”tiādīsu padesasabbasmiṁ.",
  "anya-e0803n12:35_3": "“Sabbaṁ vo bhikkhave desessāmi, taṁ suṇātha sādhukaṁ manasi karotha, bhāsissāmi…pe…",
  "anya-e0803n12:35_4": "katamañca bhikkhave sabbaṁ cakkhuñceva rūpā ca…pe…",
  "anya-e0803n12:35_5": "mano ceva dhammā cā”ti ettha āyatanasabbasmiṁ.",
  "anya-e0803n12:35_6": "“Sabbaṁ sabbato sañjānātī”tiādīsu sakkāyasabbasmiṁ.",
  "anya-e0803n12:35_7": "Tattha sabbasabbasmiṁ āgato nippadeso, itaresu tīsu sappadesoti veditabbo. Iccevaṁ –",
  "anya-e0803n12:36_0": "Sabbasabbapadesesu, atho āyatanepi ca;",
  "anya-e0803n12:37_0": "Sakkāye cāti catūsu, sabbasaddo pavattati.",
  "anya-e0803n12:38_0": "Katara katamasaddesu katarasaddo appesu ekaṁ vā dve vā tīṇi vā bhiyyo vā appamupādāya vattati.",
  "anya-e0803n12:38_1": "Katamasaddo bahūsu ekaṁ vā dve vā tīṇi vā bahuṁ vā upādāya vattati.",
  "anya-e0803n12:38_2": "Katarasaddo hi appavisayo, katamasaddo bahuvisayo.",
  "anya-e0803n12:38_3": "Tatrime payogā “katarena maggena gantabbaṁ.",
  "anya-e0803n12:38_4": "Samuddo kataro ayaṁ.",
  "anya-e0803n12:38_5": "Katamo tasmiṁ samaye phasso hoti.",
  "anya-e0803n12:38_6": "Katame dhammā kusalā.",
  "anya-e0803n12:38_7": "Disā catasso vidisā catasso, uddhaṁ adho dasa disatā, imāyo, katamaṁ disaṁ tiṭṭhati nāgarājā”.",
  "anya-e0803n12:38_8": "Iccevamādayo bhavanti. Ubhayo. Ubhayaṁ. Ubhayo. Ubhayena.",
  "anya-e0803n12:38_9": "Sesaṁ pulliṅge sabbasaddasamaṁ.",
  "anya-e0803n12:38_10": "Ubhayo janā tiṭṭhanti.",
  "anya-e0803n12:38_11": "Ubhayo jane passati.",
  "anya-e0803n12:38_12": "Yathā ubho puttā.",
  "anya-e0803n12:38_13": "Ubho putteti.",
  "anya-e0803n12:38_14": "“Ubhayo”ti hi padaṁ “ubho”ti padamiva bahuvacanantabhāvena pasiddhaṁ, na tvekavacanantabhāvena.",
  "anya-e0803n12:38_15": "Ettha hi –",
  "anya-e0803n12:39_0": "“Ekarattena ubhayo, tuvañca dhanusekha ca;",
  "anya-e0803n12:40_0": "Annamevābhinandanti, ubhayo devamānusā”",
  "anya-e0803n12:41_0": "“Ubhayo te pitābhātaro”ti tadatthasādhakāni nidassanapadāni veditabbāni.",
  "anya-e0803n12:41_1": "Yadā panāyasmanto “ubhayo”ti ekavacanantaṁ passeyyātha, tadā sādhukaṁ manasi karotha.",
  "anya-e0803n12:41_2": "Ko hi samattho anantanayapaṭimaṇḍite sāṭṭhakathe tepiṭake jinasāsane niravasesato nayaṁ daṭṭhuṁ dassetuñca aññatra āgamādhigamasampannena pabhinnapaṭisambhidena.",
  "anya-e0803n12:41_3": "Idañcetthupalakkhitabbaṁ –",
  "anya-e0803n12:42_0": "Aññasaddo pubbasaddo, dakkhiṇo cuttaro paro;",
  "anya-e0803n12:43_0": "Sabbanāmesu gayhanti, asabbanāmikesupi.",
  "anya-e0803n12:44_0": "Etesañhi sabbanāmesu saṅgaho vibhāvitova.",
  "anya-e0803n12:45_0": "Idāni asabbanāmesu saṅgaho vuccate –",
  "anya-e0803n12:45_1": "tattha aññasaddo tāva yadā bālavācako, tadā sabbanāmaṁ nāma na hoti.",
  "anya-e0803n12:45_2": "Asabbanāmattā ca sabbathāpi purisa kaññā cittanayeneva yojetabbo.",
  "anya-e0803n12:45_3": "Tathā hi na jānātīti añño, bālo puriso.",
  "anya-e0803n12:45_4": "Na jānātīti aññā, bālā itthī.",
  "anya-e0803n12:45_5": "Na jānātīti aññaṁ, bālaṁ kulanti vacanattho.",
  "anya-e0803n12:45_6": "Evaṁ viditvā pulliṅgaṭṭhāne “añño, aññā.",
  "anya-e0803n12:45_7": "Aññaṁ, aññe”tiādinā purisanayeneva nāmikapadamālā yojetabbā.",
  "anya-e0803n12:45_8": "Itthiliṅgaṭṭhāne “aññā, aññā, aññāyo”tiādinā kaññānayeneva, napuṁsakaliṅgaṭṭhāne “aññaṁ, aññānī”tiādinā cittanayeneva yojetabbā.",
  "anya-e0803n12:46_0": "Imasmiñhi atthavisese bālajane vattukāmena “aññā janā”ti avatvā “aññe janā”ti vutte tassa taṁ vacanaṁ adhippetatthaṁ na sādheti aññathā atthassa gahetabbattā.",
  "anya-e0803n12:46_1": "Tathā “aññānaṁ janāna”nti avatvā “aññesaṁ janānaṁ, aññesānaṁ janāna”nti vā vutte tassa taṁ vacanaṁ adhippetatthaṁ na sādheti.",
  "anya-e0803n12:46_2": "Tathā “aññānaṁ itthīna”nti avatvā “aññāsaṁ itthīna”nti vuttepi, “aññānaṁ kulāna”nti avatvā “aññesaṁ kulānaṁ, aññesānaṁ kulāna”nti vā vuttepi.",
  "anya-e0803n12:46_3": "Sabbanāmikavasena pana adhigatāparavacanicchāyaṁ “aññe janā”tiādinā vattabbaṁ, na “aññā janā”tiādinā.",
  "anya-e0803n12:46_4": "Tathā hi “aññā janā”tiādinā vuttavacanaṁ adhippetatthaṁ na sādheti aññathā atthassa gahetabbattā.",
  "anya-e0803n12:46_5": "Iti yattha “aññā janā”tiādivacanaṁ upapajjati, “aññe janā”tiādivacanaṁ nupapajjati, yattha pana “aññe janā”tiādivacanaṁ upapajjati, “aññā janā”tiādivacanaṁ nupapajjati.",
  "anya-e0803n12:46_6": "Yā etasmiṁ atthavisese sallakkhaṇā paññā, ayaṁ nītiyā maggo yuttāyuttivicāraṇe hetuttā, lokasmiñhi yuttāyuttivicāraṇā nītīti vuttā.",
  "anya-e0803n12:46_7": "Sā ca vinā paññāya na sijjhati.",
  "anya-e0803n12:46_8": "Evaṁ aññasaddo asabbanāmikopi bhavati.",
  "anya-e0803n12:47_0": "Pubba dakkhiṇuttara parasaddesu pubbasaddo yattha padhānavācako, yattha ca “semhaṁ pubbo”tiādīsu lohitakopajavācako, tattha asabbanāmiko.",
  "anya-e0803n12:47_1": "Paṭhamatthe tiliṅgo, dutiyatthe ekaliṅgo.",
  "anya-e0803n12:47_2": "Uttamatthavācako pana uttarasaddo ca parasaddo ca asabbanāmiko tiliṅgoyeva.",
  "anya-e0803n12:47_3": "Tathā “dakkhiṇassā vahantima”nti ettha viya susikkhitatthacaturatthavācako dakkhiṇasaddo.",
  "anya-e0803n12:47_4": "“Petānaṁ dakkhiṇaṁ dajjā”tiādīsu pana deyyadhammavācako dakkhiṇāsaddo niyogā itthiliṅgo asabbanāmikoyeva.",
  "anya-e0803n12:47_5": "Evaṁ añña pubba dakkhiṇuttara parasaddā asabbanāmikāpi santīti tesaṁ sabbanāmesupi asabbanāmesupi saṅgaho veditabbo.",
  "anya-e0803n12:48_0": "Idāni katarasaddādīnaṁ parapadena saddhiṁ samāso nīyate “kataragāmavāsī katamagāmavāsī.",
  "anya-e0803n12:48_1": "Ubhayagāmavāsino, itaragāmavāsī aññataragāmavāsī, pubbadisā, parajano, dakkhiṇadisā, uttaradisā, adharapatto”ti.",
  "anya-e0803n12:48_2": "Tatra “kataro gāmo kataragāmo, katamo gāmo katamagāmo, ubhayo gāmā ubhayagāmā”tiādinā yathārahaṁ samāsaviggaho, katarasaddassa pana katamasaddena saddhiṁ samāsaṁ icchanti dvidhā ca rūpāni garū “kataro ca katamo ca katarakatame katarakatamā vā”ti.",
  "anya-e0803n12:48_3": "Tasmā sabbanāmikanayena suddhanāmikesu purisanayena ca katara katamasaddassa nāmikapadamālā yojetabbā, tenassa sampadānasāmivacanaṭṭhānesu “katarakatamesaṁ, katarakatamesānaṁ, katarakatamāna”nti tīṇi rūpāni siyuṁ “katarā ca katamā ca katarakatamā”ti evaṁ itthiliṅgavasena katasamāse pana sabbanāmikanayena, suddhanāmikesu kaññānayena ca yojetabbā.",
  "anya-e0803n12:48_4": "“Katarañca katamañca katarakatamānī”ti evaṁ napuṁsakaliṅgavasena katasamāse sabbanāmikanayena, suddhanāmikesu cittanayena ca yojetabbā.",
  "anya-e0803n12:49_0": "Ayaṁ panettha visesopi veditabbo –",
  "anya-e0803n12:49_1": "pubbāparādisaddā dvandasamāsādividhiṁ patvā sehi rūpehi rūpavanto na honti, taṁ yathā?",
  "anya-e0803n12:49_2": "Pubbāparā, adharuttarā, māsapubbā purisā, diṭṭhapubbā purisā, tathāgataṁ diṭṭhapubbā sāvakā, idaṁ pulliṅgatte paṭhamābahuvacanarūpaṁ.",
  "anya-e0803n12:49_3": "Etthekāro ādesabhūto na dissati.",
  "anya-e0803n12:49_4": "Pubbāparānaṁ adharuttarānaṁ, māsapubbānaṁ purisānaṁ, idaṁ pulliṅgatte catutthīchaṭṭhīnaṁ bahuvacanarūpaṁ.",
  "anya-e0803n12:49_5": "Ettha saṁ sānamiccete ādesabhūtā na dissanti.",
  "anya-e0803n12:49_6": "Tathāgataṁ diṭṭhapubbānaṁ sāvakānaṁ, tathāgataṁ diṭṭhapubbānaṁ sāvikānaṁ, kulānaṁ vā, idaṁ tiliṅgatte catutthīchaṭṭhīnaṁ bahuvacanarūpaṁ.",
  "anya-e0803n12:49_7": "Etthāpi saṁ sānamiccete ādesabhūtā na dissanti.",
  "anya-e0803n12:49_8": "Māsapubbāyaṁ māsapubbāya, piyapubbāyaṁ piyapubbāya, idamitthiliṅgatte sattamīcatutthīchaṭṭhīnaṁ ekavacanarūpaṁ.",
  "anya-e0803n12:49_9": "Etthādesabhūtā saṁ sā na dissanti.",
  "anya-e0803n12:49_10": "Māsapubbānaṁ itthīnaṁ, piyapubbānaṁ itthīnaṁ, idamitthiliṅgatte catutthīchaṭṭhībahuvacanarūpaṁ.",
  "anya-e0803n12:49_11": "Ettha panādesabhūto samicceso na dissati.",
  "anya-e0803n12:49_12": "Aññānipi yathāsambhavaṁ yojetabbāni, pubbāparādīnaṁ samāsaviggahaṁ samāsaparicchede pakāsessāma.",
  "anya-e0803n12:50_0": "Idāni yaṁsaddassa nāmikapadamālā vuccate –",
  "anya-e0803n12:51_0": "Yo, ye. Yaṁ, ye.",
  "anya-e0803n12:51_1": "Yena, yehi, yebhi.",
  "anya-e0803n12:51_2": "Yassa, yesaṁ, yesānaṁ.",
  "anya-e0803n12:51_3": "Yasmā, yamhā, yehi, yebhi.",
  "anya-e0803n12:51_4": "Yassa, yesaṁ, yesānaṁ.",
  "anya-e0803n12:51_5": "Yasmiṁ, yamhi, yesu.",
  "anya-e0803n12:51_6": "Idaṁ pulliṅgaṁ.",
  "anya-e0803n12:51_7": "Yaṁ, yāni.",
  "anya-e0803n12:51_8": "Yaṁ, yāni. Yena.",
  "anya-e0803n12:51_9": "Sesaṁ pulliṅgasadisaṁ.",
  "anya-e0803n12:51_10": "Atha vā yaṁ, yāni, yā.",
  "anya-e0803n12:51_11": "Yaṁ, yāni, ye. Yena.",
  "anya-e0803n12:51_12": "Sesaṁ pulliṅgasadisaṁ.",
  "anya-e0803n12:51_13": "Katthaci hi nikāralopo bhavati.",
  "anya-e0803n12:51_14": "Atha vā pana nikārassa ākārekārādesāpi gāthāvisaye.",
  "anya-e0803n12:52_0": "“Yā pubbe bodhisattānaṁ, pallaṅkavaramābhuje;",
  "anya-e0803n12:53_0": "Nimittāni padissanti, tāni ajja padissare”ti ca,",
  "anya-e0803n12:54_0": "“Kiṁ māṇavassa ratanāni atthi, ye taṁ jinanto hare akkhadhutto”ti ca idamettha pāḷinidassanaṁ.",
  "anya-e0803n12:54_1": "Idaṁ napuṁsakaliṅgaṁ.",
  "anya-e0803n12:55_0": "Yā, yā, yāyo.",
  "anya-e0803n12:55_1": "Yaṁ, yā, yāyo.",
  "anya-e0803n12:55_2": "Yāya, yāhi, yābhi.",
  "anya-e0803n12:55_3": "Yāya, yassā, yāsaṁ.",
  "anya-e0803n12:55_4": "Yāya, yāhi, yābhi.",
  "anya-e0803n12:55_5": "Yāya, yassā, yāsaṁ.",
  "anya-e0803n12:55_6": "Yassaṁ, yāyaṁ, yāsu.",
  "anya-e0803n12:55_7": "Itthiliṅgaṁ.",
  "anya-e0803n12:55_8": "Evaṁ yaṁsaddassa liṅgattayavasena padamālā bhavati.",
  "anya-e0803n12:55_9": "Etthālapanapadāni na labbhanti.",
  "anya-e0803n12:55_10": "Tathā taṁsaddādīnaṁ padamālādīsupi.",
  "anya-e0803n12:56_0": "Ettha pana yanti saddassa atthuddhāro vuccate –",
  "anya-e0803n12:56_1": "yanti saddo “yaṁ me bhante devānaṁ tāvatiṁsānaṁ sammukhā sutaṁ sammukhā paṭiggahitaṁ, ārocemi taṁ bhante bhagavato”tiādīsu paccattavacane dissati.",
  "anya-e0803n12:56_2": "“Yantaṁ apucchimha akittayī no, aññaṁ taṁ pucchāma tadiṅgha brūhī”tiādīsu upayogavacane.",
  "anya-e0803n12:56_3": "“Aṭṭhā nametaṁ bhikkhave anavakāso, yaṁ ekissā lokadhātuyā”tiādīsu karaṇavacane.",
  "anya-e0803n12:56_4": "“Yaṁ vipassī bhagavā arahaṁ sammāsambuddho loke udapādī”tiādīsu bhummavacane dissati.",
  "anya-e0803n12:56_5": "Etthedaṁ vuccati –",
  "anya-e0803n12:57_0": "“Paccatte upayoge ca, bhumme ca karaṇepi ca;",
  "anya-e0803n12:58_0": "Catūsvetesu ṭhānesu, yanti saddo pavattatī”ti.",
  "anya-e0803n12:59_0": "Parapadena saddhiṁ yaṁsaddassa samāsopi veditabbo “yaṁkhandhādi, yaṁguṇā, yagguṇā”ti.",
  "anya-e0803n12:59_1": "Tattha yo khandhādi yaṁkhandhādi, ye guṇā yaṁguṇāti samāsaviggaho.",
  "anya-e0803n12:59_2": "Tathā hi visuddhimagge “yaṁguṇanemittikañcetaṁ nāmaṁ, tesaṁ guṇānaṁ pakāsanatthaṁ imaṁ gāthaṁ vadantī”ti etasmiṁ pade “ye guṇā yaṁguṇā, yaṁguṇā eva nimittaṁ yaṁguṇanimittaṁ, tato jātaṁ ‘bhagavā’ti idaṁ nāmanti yaṁguṇanemittika”nti nibbacanamicchitabbaṁ.",
  "anya-e0803n12:59_3": "Yagguṇāti ettha pana “yassa guṇā yagguṇā”ti nibbacanaṁ.",
  "anya-e0803n12:59_4": "Tathā hi –",
  "anya-e0803n12:60_0": "“Api sabbaññutā paññā, yagguṇantaṁ na jāniyā;",
  "anya-e0803n12:61_0": "Atha kā tassa vijaññā, taṁ buddhaṁ bhūguṇaṁ name”ti",
  "anya-e0803n12:62_0": "Porāṇakaviracanāyaṁ “yassa guṇā yagguṇā”ti nibbacanamicchitabbaṁ.",
  "anya-e0803n12:63_0": "Yasaddassa samāsamhi, saddhiṁ parapadehi ve;",
  "anya-e0803n12:64_0": "Niggahītāgamo vātha, dvibhāvo vā siyā dvidhā.",
  "anya-e0803n12:65_0": "Evaṁ yasaddassa samāso sallakkhitabbo.",
  "anya-e0803n12:66_0": "Idāni tasaddassa nāmikapadamālā vuccate –",
  "anya-e0803n12:67_0": "So, te.",
  "anya-e0803n12:67_1": "Naṁ, taṁ, ne, te.",
  "anya-e0803n12:67_2": "Nena, tena, nehi, tehi, nebhi, tebhi.",
  "anya-e0803n12:67_3": "Assa, nassa, tassa, ‘nesaṁ, tesaṁ (āsaṁ).",
  "anya-e0803n12:67_4": "Asmā, nasmā, tasmā, namhā, tamhā, nehi, tehi, nebhi, tebhi.",
  "anya-e0803n12:67_5": "Assa, nassa, tassa, nesaṁ, tesaṁ (āsaṁ).",
  "anya-e0803n12:67_6": "Asmiṁ, nasmiṁ, tasmiṁ, amhi, namhi, tamhi, tyamhi, nesu, tesu.",
  "anya-e0803n12:67_7": "Idaṁ pulliṅgaṁ.",
  "anya-e0803n12:67_8": "Ettha ca āsaṁsaddassa atthibhāve “nevāsaṁ kesā dissanti, hatthapādā ca jālino”ti gāthā nidassanaṁ, so ca tiliṅgo daṭṭhabbo.",
  "anya-e0803n12:67_9": "Tyamhīti padassa atthibhāve –",
  "anya-e0803n12:68_0": "“Yadāssa sīlaṁ paññañca, soceyyañcādhigacchati;",
  "anya-e0803n12:69_0": "Atha vissāsate tyamhi, guyhañcassa na rakkhatī”ti",
  "anya-e0803n12:70_0": "Ayaṁ gāthā nidassanaṁ.",
  "anya-e0803n12:70_1": "Ayamettha rūpaviseso sallakkhitabbo –",
  "anya-e0803n12:70_2": "ariyavinayeti vā sappurisavinayeti vā.",
  "anya-e0803n12:70_3": "Ese se eke ekaṭṭheti pāḷippadese paccattekavacanakānameta tasaddānaṁ ekārantaniddesopi dissatīti.",
  "anya-e0803n12:71_0": "Ettha pana tesaddassa atthuddhāro vuccate –",
  "anya-e0803n12:71_1": "tesaddo “na te sukhaṁ pajānanti, ye na passanti nandana”ntiādīsu taṁsaddassa vasena paccattabahuvacane āgato, “te na passāmi dārake”tiādīsu upayogabahuvacane.",
  "anya-e0803n12:71_2": "“Namo te purisājañña, namo te purisuttama.",
  "anya-e0803n12:71_3": "Namo te buddha vīratthū”ti ca ādīsu tumhasaddassa vasena sampadāne, tuyhanti atthoti vadanti.",
  "anya-e0803n12:71_4": "“Kinte diṭṭhaṁ kinti te diṭṭhaṁ, upadhī te samatikkantā, āsavā te padālitā”ti ca ādīsu karaṇe.",
  "anya-e0803n12:71_5": "“Kinte vataṁ kiṁ pana brahmacariya”ntiādīsu sāmiatthe, tavāti atthoti vadanti.",
  "anya-e0803n12:71_6": "Etthetaṁ vuccati –",
  "anya-e0803n12:72_0": "“Paccatte upayoge ca, karaṇe sampadāniye;",
  "anya-e0803n12:73_0": "Sāmimhi cāti tesaddo, pañcasvatthesu dissatī”ti.",
  "anya-e0803n12:74_0": "Taṁ, tāni. Taṁ, tāni. Nena, tena iccādi. Sesaṁ pulliṅgasadisaṁ. Idaṁ napuṁsakaliṅgaṁ.",
  "anya-e0803n12:75_0": "Sā, tā, tāyo.",
  "anya-e0803n12:75_1": "Naṁ, taṁ, nā, tā, nāyo, tāyo.",
  "anya-e0803n12:75_2": "Nāya, tāya, nāhi, tāhi, nābhi, tābhi.",
  "anya-e0803n12:75_3": "Assā, nassā, (tissā,) tassā, nāya, tāya, nāsaṁ, tāsaṁ, sānaṁ, āsaṁ.",
  "anya-e0803n12:75_4": "Assā, nassā, tassā, nāya, tāya, nāhi, tāhi, nābhi, tābhi.",
  "anya-e0803n12:75_5": "Assā, nassā, (tissā,) tassā, nāya, tāya, nāsaṁ, tāsaṁ, sānaṁ, āsaṁ.",
  "anya-e0803n12:75_6": "Nāya, tāya, assaṁ, nassaṁ, tissaṁ, tassaṁ, nāyaṁ, tāyaṁ, nāsu, tāsu, tyāsu.",
  "anya-e0803n12:75_7": "Idaṁ itthiliṅgaṁ.",
  "anya-e0803n12:76_0": "Ettha pana “abhikkamo sānaṁ paññāyati, nāsaṁ kujjhanti paṇḍitā.",
  "anya-e0803n12:76_1": "Khiḍḍā paṇihitā tyāsu, rati tyāsu patiṭṭhitā.",
  "anya-e0803n12:76_2": "Bījāni tyāsu ruhantī”ti payogadassanato “sānaṁ āsaṁ tyāsū”ti imāni vuttāni akkharacintakānaṁ ñāṇacakkhusammuyhanaṭṭhānabhūtāni.",
  "anya-e0803n12:76_3": "Evaṁ parammukhavacanassa taṁsaddassa nāmikapadamālā bhavati.",
  "anya-e0803n12:77_0": "Ettha ca idaṁ vattabbaṁ –",
  "anya-e0803n12:78_0": "“Taṁ tvaṁ gantvāna yācassu”, iccādīsu padissare;",
  "anya-e0803n12:79_0": "Ādo taṁ tetiādīni, nantiādīni no tathā.",
  "anya-e0803n12:80_0": "Naṁ ne nenātiādīni, vo noiccādayo viya;",
  "anya-e0803n12:81_0": "Padato parabhāvamhi, diṭṭhāni jinasāsane.",
  "anya-e0803n12:82_0": "“Atha naṁ atha ne āha, na ca naṁ paṭinandati”;",
  "anya-e0803n12:83_0": "Iccādīni payogāni, dassetabbāni viññunā.",
  "anya-e0803n12:84_0": "Ko cettha vadeyya –",
  "anya-e0803n12:85_0": "“Yathā nadī ca pantho ca, pānāgāraṁ sabhā papā;",
  "anya-e0803n12:86_0": "Evaṁ lokitthiyo nāma, nāsaṁ kujjhanti paṇḍitā”ti",
  "anya-e0803n12:87_0": "Ettha –",
  "anya-e0803n12:88_0": "Padato aparattepi, nāsaṁsaddassa dassanā;",
  "anya-e0803n12:89_0": "Ādopi icchitabbāva, naṁ neiccādayo iti.",
  "anya-e0803n12:90_0": "So panevantu vattabbo, “tava vāde na labbhati;",
  "anya-e0803n12:91_0": "Nāsaṁsaddo nasaddo ca, āsaṁsaddo ca labbhare.",
  "anya-e0803n12:92_0": "Tasmā ‘āsaṁ na kujjhanti, itthīnaṁ paṇḍitā’iti;",
  "anya-e0803n12:93_0": "Atthova bhavate evaṁ, suṭṭhu dhārehi paṇḍitā”ti.",
  "anya-e0803n12:94_0": "Atha vā yasmā niruttipiṭake “naṁ purisaṁ passati, ne purise passatī”tiādinā padato aparattepi “naṁ, ne” iccādīni padāni vuttāni, tasmā tenāpi nayena padato aparānipi tāni kadāci siyuṁ.",
  "anya-e0803n12:94_1": "Mayaṁ pana pāḷinayānusārena tesaṁ pavattiṁ vadāma, idaṁ ṭhānaṁ suṭṭhu vicāretabbaṁ.",
  "anya-e0803n12:95_0": "Ettha pana tasaddassa parapadehi saddhiṁ samāsopi veditabbo “taṁputto, taṁsadiso, tanninno, tappoṇo, tappabbhāro, tabbhūto, tagguṇo, tassadiso”ti.",
  "anya-e0803n12:96_0": "Tasaddassa samāsamhi, saddhiṁ parapadehi ve;",
  "anya-e0803n12:97_0": "Niggahītāgamo pubba-pade dvittantu pacchime.",
  "anya-e0803n12:98_0": "Evaṁ tasaddassa samāso sallakkhitabbo.",
  "anya-e0803n12:99_0": "Idāni etasaddassa nāmikapadamālā vuccate –",
  "anya-e0803n12:100_0": "Eso, ete.",
  "anya-e0803n12:100_1": "Etaṁ, ete.",
  "anya-e0803n12:100_2": "Etena, etehi, etebhi.",
  "anya-e0803n12:100_3": "Etassa, etesaṁ, etesānaṁ.",
  "anya-e0803n12:100_4": "Etasmā, etamhā, etehi, etebhi.",
  "anya-e0803n12:100_5": "Etassa, etesaṁ, etesānaṁ.",
  "anya-e0803n12:100_6": "Etasmiṁ, etamhi, etesu.",
  "anya-e0803n12:100_7": "Idaṁ pulliṅgaṁ.",
  "anya-e0803n12:101_0": "Etaṁ, etāni. Etaṁ, etāni. Sesaṁ pulliṅgasadisaṁ, idaṁ napuṁsakaliṅgaṁ.",
  "anya-e0803n12:102_0": "Esā, etā, etāyo.",
  "anya-e0803n12:102_1": "Etaṁ, etā, etāyo.",
  "anya-e0803n12:102_2": "Etāya, etāhi, etābhi.",
  "anya-e0803n12:102_3": "Etāya, etissā, etissāya, etāsaṁ.",
  "anya-e0803n12:102_4": "Etāya, etāhi, etābhi.",
  "anya-e0803n12:102_5": "Etāya, etissā, etissāya, etāsaṁ.",
  "anya-e0803n12:102_6": "Etāya, etissaṁ, etāsu.",
  "anya-e0803n12:102_7": "Idaṁ itthiliṅgaṁ.",
  "anya-e0803n12:102_8": "Evaṁ etasaddassa nāmikapadamālā bhavati.",
  "anya-e0803n12:103_0": "Parapadenettha saddhiṁ samāsopissa veditabbo “etadatthāya lokasmiṁ, nidhi nāma nidhiyyati.",
  "anya-e0803n12:103_1": "Etapparamāyeva devatā sannipatitā ahesu”ntiādīsu.",
  "anya-e0803n12:104_0": "Samāse etasaddassa, saddhiṁ parapadehi ve;",
  "anya-e0803n12:105_0": "Niggahītāgamo pubba-pade hoti na hoti ca.",
  "anya-e0803n12:106_0": "Idāni idaṁsaddassa nāmikapadamālā vuccate –",
  "anya-e0803n12:107_0": "Ayaṁ, ime.",
  "anya-e0803n12:107_1": "Imaṁ, ime.",
  "anya-e0803n12:107_2": "Anena, iminā, ehi, ebhi, imehi, imebhi.",
  "anya-e0803n12:107_3": "Assa, imassa, esaṁ, esānaṁ, imesaṁ, imesānaṁ.",
  "anya-e0803n12:107_4": "Asmā, imasmā, imamhā, ehi, ebhi, imehi, imebhi.",
  "anya-e0803n12:107_5": "Assa, imassa, esaṁ, esānaṁ, imesaṁ, imesānaṁ.",
  "anya-e0803n12:107_6": "Asmiṁ, imasmiṁ, amhi, imamhi, esu, imesu.",
  "anya-e0803n12:107_7": "Idaṁ pulliṅgaṁ.",
  "anya-e0803n12:108_0": "Idaṁ, imāni. Sesaṁ pulliṅgasadisaṁ. Idaṁ napuṁsakaliṅgaṁ.",
  "anya-e0803n12:109_0": "Ayaṁ, imā, imāyo.",
  "anya-e0803n12:109_1": "Imaṁ, imā, imāyo.",
  "anya-e0803n12:109_2": "Imāya, imāhi, imābhi.",
  "anya-e0803n12:109_3": "Assā, assāya, imissā, imissāya, imāya, imāsaṁ.",
  "anya-e0803n12:109_4": "Assā, imissā, imāya, imāhi, imābhi.",
  "anya-e0803n12:109_5": "Assā, assāya, imissā, imissāya, imāya, imāsaṁ.",
  "anya-e0803n12:109_6": "Assaṁ, imissaṁ, imāya, imāyaṁ, imāsu.",
  "anya-e0803n12:109_7": "Idaṁ itthiliṅgaṁ.",
  "anya-e0803n12:109_8": "Evaṁ idaṁsaddassa nāmikapadamālā bhavati.",
  "anya-e0803n12:110_0": "Kaccāyane tu “imassidamaṁsisu napuṁsake”ti imasaddoyeva pakatibhāvena vutto, idha pana idaṁsaddoyeva “idappaccayatā”ti ettha “ida”nti pakatiyā dassanato.",
  "anya-e0803n12:110_1": "Tathā hi “imesaṁ paccayā idappaccayā, idappaccayā eva idappaccayatā, idappaccayānaṁ vā samūho idappaccayatā”ti vuttaṁ.",
  "anya-e0803n12:110_2": "Ettha ca idappaccayā eva idappaccayatāti tāsaddena padaṁ vaḍḍhitaṁ na kiñci atthantaraṁ yathā devo eva devatāti.",
  "anya-e0803n12:110_3": "Idappaccayānaṁ samūho idappaccayatāti samūhatthaṁ tāsaddamāha yathā janānaṁ samūho janatāti.",
  "anya-e0803n12:110_4": "Cūḷaniruttiyaṁ niruttipiṭake ca idaṁsaddoyeva pakatibhāvena vutto.",
  "anya-e0803n12:111_0": "Samāse idaṁsaddassa, saddhiṁ parapadena ve;",
  "anya-e0803n12:112_0": "Idappaccayatātveva, rūpaṁ dvittaṁ siyuttare.",
  "anya-e0803n12:113_0": "Idāni amusaddassa nāmikapadamālā vuccate –",
  "anya-e0803n12:114_0": "Asu, amu, amū.",
  "anya-e0803n12:114_1": "Amuṁ, amū.",
  "anya-e0803n12:114_2": "Amunā, amūhi, amūbhi.",
  "anya-e0803n12:114_3": "Amussa, dussa, amūsaṁ, amūsānaṁ.",
  "anya-e0803n12:114_4": "Amusmā, amumhā, amūhi, amūbhi.",
  "anya-e0803n12:114_5": "Amussa, dussa, amūsaṁ, amūsānaṁ.",
  "anya-e0803n12:114_6": "Amusmiṁ, amumhi, amūsu.",
  "anya-e0803n12:114_7": "Idaṁ pulliṅgaṁ.",
  "anya-e0803n12:115_0": "Aduṁ, amūni. Sesaṁ pulliṅgasadisaṁ. Idaṁ napuṁsakaliṅgaṁ.",
  "anya-e0803n12:116_0": "Asu, amu, amū, amuyo.",
  "anya-e0803n12:116_1": "Amūṁ, amū, amuyo.",
  "anya-e0803n12:116_2": "Amuyā, amūhi, amūbhi.",
  "anya-e0803n12:116_3": "Amussā, amuyā, amūsaṁ, amūsānaṁ.",
  "anya-e0803n12:116_4": "Amuyā, amūhi, amūbhi.",
  "anya-e0803n12:116_5": "Amussā, amuyā, amūsaṁ, amūsānaṁ.",
  "anya-e0803n12:116_6": "Amuyā, amuyaṁ, amussaṁ, amūsu.",
  "anya-e0803n12:116_7": "Idaṁ itthiliṅgaṁ.",
  "anya-e0803n12:116_8": "Evaṁ amusaddassa nāmikapadamālā bhavati, samāso pana appasiddho.",
  "anya-e0803n12:117_0": "Tatra “dussa me khettapālassa, rattibhattaṁ apābhata”nti payogadassanato “dussā”ti padamamhehi ṭhapitaṁ.",
  "anya-e0803n12:117_1": "Kakārāgamavasena aññānipi asabbanāmikarūpāni bhavanti.",
  "anya-e0803n12:117_2": "Tesaṁ vasena ayaṁ liṅgattayassa nāmikapadamālā vuccate –",
  "anya-e0803n12:118_0": "“Asuko, asukā.",
  "anya-e0803n12:118_1": "Asukaṁ, asuke”tiādinā, “amuko, amukā.",
  "anya-e0803n12:118_2": "Amukaṁ, amuke”tiādinā ca purisanayopi labbhati.",
  "anya-e0803n12:118_3": "“Asukā, asukāyo”tiādinā, “amukā, amukāyo”tiādinā ca kaññānayopi labbhati.",
  "anya-e0803n12:118_4": "“Asukaṁ, asukānī”tiādinā, “amukaṁ, amukānī”tiādinā ca cittanayopi labbhati.",
  "anya-e0803n12:118_5": "Imānettha padāni asabbanāmikānipi kakārāgamavasena nānattadassanatthaṁ vuttāni.",
  "anya-e0803n12:119_0": "Idāni kiṁsaddassa nāmikapadamālā vuccate –",
  "anya-e0803n12:120_0": "Ko, ke. Kaṁ, ke.",
  "anya-e0803n12:120_1": "Kena, kehi, kebhi.",
  "anya-e0803n12:120_2": "Kassa, kissa, kesaṁ.",
  "anya-e0803n12:120_3": "Kasmā, kamhā, kehi, kebhi.",
  "anya-e0803n12:120_4": "Kassa, kissa, kesaṁ.",
  "anya-e0803n12:120_5": "Kasmiṁ, kismiṁ, kamhi, kimhi, kesu.",
  "anya-e0803n12:120_6": "Idaṁ pulliṅgaṁ.",
  "anya-e0803n12:121_0": "Rūpavisesopettha veditabbo “ke gandhabbe ca rakkhase nāge, ke kimpurise ca mānuse, ke paṇḍite sabbakāmadade, dīghaṁ rattaṁ bhattā me bhavissati, ke ca chave pāthikaputte, kā ca tathāgatānaṁ arahantānaṁ sammāsambuddhānaṁ āsādanā”ti pāḷidassanato.",
  "anya-e0803n12:121_1": "Yasmā pana ke gandhabbe ca rakkhase nāge itiādīsu pāḷīsu “ke”ti paccattavacanaṁ ekārantampi dissati, tasmā “ke”ti rūpabhedo cettha ñeyyo.",
  "anya-e0803n12:121_2": "Tathā “kissassa ekadhammassa, vadhaṁ rocesi gotama.",
  "anya-e0803n12:121_3": "Kismiṁ me sivayo kuddhā.",
  "anya-e0803n12:121_4": "Kamhi kāle tayā vīra, patthitā bodhimuttamā”tiādīni ca nidassanapadāni ñeyyāni. Apica –",
  "anya-e0803n12:122_0": "“Ko te balaṁ mahārāja”, itiādīsu pāḷisu;",
  "anya-e0803n12:123_0": "Kvasaddatthe vattatīti, ñeyyā ko iccayaṁ suti.",
  "anya-e0803n12:124_0": "Petaṁ taṁ sāmamaddakkhiṁ, ko nu tvaṁ sāma jīvasi;",
  "anya-e0803n12:125_0": "Iti pāṭhe kathaṁsaddā-bhidheyye vattatīti ca.",
  "anya-e0803n12:126_0": "Etesu dvīsu atthesu, diṭṭho ko iccayaṁ ravo;",
  "anya-e0803n12:127_0": "Nipātoti gahetabbo, sutisāmaññato ruto.",
  "anya-e0803n12:128_0": "Napuṁsakaliṅge kaṁ, kāni.",
  "anya-e0803n12:128_1": "Kaṁ, kāni.",
  "anya-e0803n12:128_2": "Sesaṁ pulliṅgasadisaṁ yojetabbaṁ.",
  "anya-e0803n12:128_3": "Atha vā “kiṁ cittaṁ.",
  "anya-e0803n12:128_4": "Kiṁ rūpaṁ.",
  "anya-e0803n12:128_5": "Kiṁ parābhavato mukhaṁ.",
  "anya-e0803n12:128_6": "Kiṁ icchasī”tiādipayogadassanato pana “kiṁ, kāni.",
  "anya-e0803n12:128_7": "Kiṁ, kānī”ti vatvā sesaṁ pulliṅgasadisaṁ yojetabbaṁ.",
  "anya-e0803n12:128_8": "Ayaṁ nayo yuttataro, idaṁ napuṁsakaliṅgaṁ.",
  "anya-e0803n12:129_0": "Kā, kā, kāyo.",
  "anya-e0803n12:129_1": "Kaṁ, kā, kāyo.",
  "anya-e0803n12:129_2": "Kāya, kāhi, kābhi.",
  "anya-e0803n12:129_3": "Kāya, kassā, kāsaṁ, kāsānaṁ.",
  "anya-e0803n12:129_4": "Kāya, kassā, kāhi, kābhi.",
  "anya-e0803n12:129_5": "Kāya, kassā, kāsaṁ kāsānaṁ.",
  "anya-e0803n12:129_6": "Kāya, kassā, kāyaṁ, kassaṁ, kāsu.",
  "anya-e0803n12:130_0": "Ettha pana kāyoti padassa atthibhāve “kāyo amoghā gacchantī”ti nidassanaṁ daṭṭhabbaṁ.",
  "anya-e0803n12:130_1": "Idaṁ itthiliṅgaṁ.",
  "anya-e0803n12:130_2": "Evaṁ kiṁsaddassa nāmikapadamālā bhavati.",
  "anya-e0803n12:130_3": "Etthetassa atthuddhāro vuccate –",
  "anya-e0803n12:130_4": "kiṁ saddo “kiṁ rājā yo lokaṁ na rakkhati.",
  "anya-e0803n12:130_5": "Kiṁ nu kho nāma tumhe maṁ vattabbaṁ maññathā”tiādīsu garahane āgato.",
  "anya-e0803n12:130_6": "“Yaṁ kiñci rūpaṁ atītānāgatapaccuppanna”ntiādīsu aniyame.",
  "anya-e0803n12:130_7": "“Kinte vakkali iminā pūtikāyena diṭṭhena, yo kho vakkali dhammaṁ passati, so maṁ passatī”tiādīsu nippayojanatāyaṁ.",
  "anya-e0803n12:130_8": "“Kiṁ na kāhāmi te vaco”tiādīsu sampaṭicchane.",
  "anya-e0803n12:130_9": "“Kiṁsūdha vittaṁ purisassa seṭṭha”ntiādīsu pucchāyaṁ, pucchā ca nāma kāraṇapucchādivasena anekavidhā, ato kāraṇapucchādivasenapi kiṁsaddassa pavatti vitthārato ñeyyā.",
  "anya-e0803n12:130_10": "Tathā hi ayaṁ “kiṁ nu santaramānova, kāsuṁ khaṇasi sārathi.",
  "anya-e0803n12:130_11": "Kiṁ nu jātiṁ na rocesi.",
  "anya-e0803n12:130_12": "Kena tetādiso vaṇṇo”tiādīsu kāraṇapucchāyaṁ vattati.",
  "anya-e0803n12:130_13": "“Kiṁ kāsuyā karissatī”tiādīsu kiccapucchāyaṁ.",
  "anya-e0803n12:130_14": "“Kiṁ sīlaṁ.",
  "anya-e0803n12:130_15": "Ko samādhī”tiādīsu sarūpapucchāyaṁ.",
  "anya-e0803n12:130_16": "“Kiṁ khādasi.",
  "anya-e0803n12:130_17": "Kiṁ pivasī”tiādīsu vatthupucchāyaṁ.",
  "anya-e0803n12:130_18": "“Khādasi kiṁ pivasi ki”ntiādīsu kriyāpucchāyaṁ vattati.",
  "anya-e0803n12:130_19": "Adiṭṭhajotanāpucchāti evamādikā pana pañcavidhā pucchā kiṁsaddassa atthuddhāre anāharitabbattā anāgatāti daṭṭhabbaṁ.",
  "anya-e0803n12:130_20": "Etthetaṁ vuccati –",
  "anya-e0803n12:131_0": "Garahāyaṁ aniyame, nippayojanatāya ca;",
  "anya-e0803n12:132_0": "Sampaṭicchanapucchāsu, kiṁsaddo sampavattati.",
  "anya-e0803n12:133_0": "Parapadena saddhiṁ samāsopissa veditabbo “kiṁsamudayo, kiṁvedano, kiṁsaññojano”ti.",
  "anya-e0803n12:133_1": "Ettha “ko, ke.",
  "anya-e0803n12:133_2": "Kā, kā, kāyo.",
  "anya-e0803n12:133_3": "Kiṁ, kānī”ti evaṁ liṅgattayavasena vibhattāni kiṁsaddamayāni padāni samāsapadatte puna kimiti pakatibhāveneva tiṭṭhanti.",
  "anya-e0803n12:133_4": "Nāmasaddena pana samāse tesaṁ dvidhā gati dissati “kinnāmo, konāmo”ti.",
  "anya-e0803n12:133_5": "Sabbāni panetāni itthinapuṁsakaliṅgavasena bahuvacanavasena ca yojetabbāni.",
  "anya-e0803n12:134_0": "Kiṁsaddassa samāsamhi, saddhiṁ nāmaravena ve;",
  "anya-e0803n12:135_0": "“Kinnāmo” iti “konāmo”, iti cevaṁ gati dvidhā.",
  "anya-e0803n12:136_0": "“Konāmo te upajjhāyo”, iccādettha nidassanaṁ;",
  "anya-e0803n12:137_0": "Sahaññena samāsamhi, “kiṁ kiṁ”icceva suyyate.",
  "anya-e0803n12:138_0": "Tathā hi “kiṁcitto tvaṁ bhikkhu.",
  "anya-e0803n12:138_1": "Kiṁkārapaṭissāvinī”tiādīsu kiṁsaddo sarūpamavijahanto tiṭṭhati.",
  "anya-e0803n12:138_2": "Tattha hi kiṁcittaṁ yassa so kiṁcitto.",
  "anya-e0803n12:138_3": "“Kiṁ karomi sāmī”ti evaṁ kinti kāro karaṇaṁ saddanicchāraṇaṁ kiṁkāro, taṁ paṭissāvetīti kiṁkārapaṭissāvinītiādi nibbacanamicchitabbaṁ. “Kinnaro.",
  "anya-e0803n12:138_4": "Kiṁpakkamiva bhakkhita”ntiādīsu pana nibbacanamappasiddhaṁ, kiṁsaddoyeva padāvayavabhāvena suto.",
  "anya-e0803n12:138_5": "Tathā hi so katthaci padāvayavabhāvena katthaci nu su nukho kāraṇādisaddehi sahacāribhāvena ca suyyati.",
  "anya-e0803n12:138_6": "Atrime payogā –",
  "anya-e0803n12:138_7": "esā te itthī kiṁ hoti.",
  "anya-e0803n12:138_8": "Ete manussā tumhākaṁ kiṁ honti.",
  "anya-e0803n12:138_9": "Kimpurisānuciṇṇo.",
  "anya-e0803n12:138_10": "Kiṁ nu bhītova tiṭṭhasi.",
  "anya-e0803n12:138_11": "Kiṁsuchetvā sukhaṁ seti.",
  "anya-e0803n12:138_12": "Kiṁ nukho kāraṇaṁ.",
  "anya-e0803n12:138_13": "Kiṁ kāraṇā amma tuvaṁ pamajjasi, kiñhi nāma cajantassa, vācāya adadamappakanti evamādayo.",
  "anya-e0803n12:138_14": "Atridaṁ vuccati –",
  "anya-e0803n12:139_0": "“Visuṁ padāvayavo vā, hutvā nvādīhi vā pana;",
  "anya-e0803n12:140_0": "Yutto saddehi kiṁsaddo, diṭṭho sugatasāsane.",
  "anya-e0803n12:141_0": "Pāḷinayānusārena, sesānaṁ sambhavopi ca;",
  "anya-e0803n12:142_0": "Ñeyyo viññūhi saddhamma-nayaññūhi pabhedato”ti.",
  "anya-e0803n12:143_0": "Idāni sabbanāmikabhāve ṭhitehi ko kaṁsaddehi samānasutikānaṁ aññesaṁ ko kaṁsaddānaṁ nāmikapadamālāviseso vattabbo siyā, so heṭṭhā liṅgattayamissakaparicchede vutto.",
  "anya-e0803n12:143_1": "Asabbanāmikattā pana purisa cittanayeneva vibhatto.",
  "anya-e0803n12:143_2": "Tathā hi yadā kosaddo brahmavātakāyatthavācako, kaṁsaddo pana sirojalasukhatthavācako, tadā tāni padāni asabbanāmikāni, kasmā?",
  "anya-e0803n12:143_3": "Akiṁsaddamayattā sabbanāmikarūpasaṅkhātehi asādhāraṇarūpehi virahitattā pucchatthato atthantaravācakattā ca.",
  "anya-e0803n12:143_4": "Ettha pana samānasutivasena atthantaraviññāpanatthaṁ kosaddo kaṁsaddoti ca vuttaṁ, ekantato pana sabbanāmikatte kiṁsaddoyeva, suddhanāmatte kasaddoyevāti gahetabbaṁ. Iccevaṁ –",
  "anya-e0803n12:144_0": "Kāye brahmani vāte ca, sīse jalasukhesu ca;",
  "anya-e0803n12:145_0": "Kasaddo vattatī tīsu, pumā tīsu napuṁsako.",
  "anya-e0803n12:146_0": "Evaṁ sabbanāmabhūtānaṁ kiṁkasaddānaṁ pavatti veditabbā.",
  "anya-e0803n12:147_0": "Idha vuttappakārānaṁ, atthānaṁ dāni saṅgaho;",
  "anya-e0803n12:148_0": "Paññāvepullakaraṇo, ekadesena vuccate.",
  "anya-e0803n12:149_0": "Kiṁ kiṁpakkena sadisaṁ, kāyo kiṁpabhavo vada;",
  "anya-e0803n12:150_0": "Kiṁpakkasadiso kāmo, kāyo taṇhādisambhavo.",
  "anya-e0803n12:151_0": "Uṇhakāle ka’micchanti, ka’micchanti pipāsitā;",
  "anya-e0803n12:152_0": "Paccāmittā ka’micchanti, ka’micchanti dukhaṭṭitā.",
  "anya-e0803n12:153_0": "Kāyassa kassa ko āyo,",
  "anya-e0803n12:154_0": "Ko nātho kassa bhūtale;",
  "anya-e0803n12:155_0": "Kassa kaṁ jhānajaṁ sātaṁ,",
  "anya-e0803n12:156_0": "Kassaṅgesu ca kaṁ paranti.",
  "anya-e0803n12:157_0": "Yā pana tā heṭṭhā amhehi liṅgattayavasena kiṁsaddassa sabbanāmikasaññitassa nāmikapadamālā vibhattā, etāsu pulliṅganapuṁsakaliṅgaṭṭhāne “kebhi, kissa, kasmā, kamhā, kamhī”ti imāni padāni pahāya itthiliṅgaṭṭhāne “kāyo, kābhi, kāsānaṁ, kāyaṁ, kassa”nti imāni ca padāni pahāya tato tato sesapadato yathāsambhavaṁ cisaddaṁ canasaddaṁ canaṁsaddañca nipātetvā evarūpāni rūpāni gahetabbāni.",
  "anya-e0803n12:157_1": "Seyyathidaṁ?",
  "anya-e0803n12:158_0": "Koci, keci, kecana.",
  "anya-e0803n12:158_1": "Kiñci, kiñcanaṁ, keci, kecana.",
  "anya-e0803n12:158_2": "Kenaci, kehici.",
  "anya-e0803n12:158_3": "Kassaci, kesañci.",
  "anya-e0803n12:158_4": "Pañcamiyā ekavacanaṁ ūnaṁ pāḷiyaṁ anāgatattā. Kehici.",
  "anya-e0803n12:158_5": "Kassaci, kesañci.",
  "anya-e0803n12:158_6": "Kasmiñci, kismici, kesuci.",
  "anya-e0803n12:158_7": "Pulliṅganapuṁsakaliṅgavasena daṭṭhabbāni.",
  "anya-e0803n12:158_8": "Atra kismicīti anusāralopavasena vuttaṁ.",
  "anya-e0803n12:159_0": "Itthiliṅgavasena pana kāci itthī, kāci itthiyo.",
  "anya-e0803n12:159_1": "Kāci, kāci.",
  "anya-e0803n12:159_2": "Kiñci, kāci.",
  "anya-e0803n12:159_3": "Kāyaci, kāhici.",
  "anya-e0803n12:159_4": "Kāyaci, kassāci, kāsañci.",
  "anya-e0803n12:159_5": "Kāyaci, kāhici.",
  "anya-e0803n12:159_6": "Kāyaci, kassāci, kāsañci.",
  "anya-e0803n12:159_7": "Kāyaci, kāsucīti rūpāni.",
  "anya-e0803n12:160_0": "Ettha “iti bhāsanti kecana, na naṁ hiṁsāmi kiñcana”ntiādayo payogā veditabbā.",
  "anya-e0803n12:160_1": "Iti liṅgattayavasena vuttāni koci kāci kiñcītiādīni appamattakānaṁ saṅgāhakavacanānīti veditabbāni.",
  "anya-e0803n12:161_0": "Punetāniyeva yathārahaṁ yaṁsaddena yojetvā dassessāmi –",
  "anya-e0803n12:162_0": "Yo koci, ye keci.",
  "anya-e0803n12:162_1": "Yaṁ kiñci, ye keci.",
  "anya-e0803n12:162_2": "Yena kenaci, yehi kehici.",
  "anya-e0803n12:162_3": "Yassa kassaci, yesaṁ kesañci.",
  "anya-e0803n12:162_4": "Yasmā kasmāci, yehi kehici.",
  "anya-e0803n12:162_5": "Yassa kassaci, yesaṁ kesañci.",
  "anya-e0803n12:162_6": "Yasmiṁ kasmiñci, yesu kesuci.",
  "anya-e0803n12:163_0": "Ettha “yo koci maṁ aṭṭhi katvā suṇeyya.",
  "anya-e0803n12:163_1": "Ye kecime atthi rasā pathabyā, saccaṁ tesaṁ sādhutaraṁ rasāna”ntiādayo payogā veditabbā.",
  "anya-e0803n12:163_2": "Pulliṅgarūpāni.",
  "anya-e0803n12:164_0": "Yaṁ kiñci, yāni kānici.",
  "anya-e0803n12:164_1": "Yaṁ kiñci, yāni kānici.",
  "anya-e0803n12:164_2": "Sesaṁ pulliṅgasadisaṁ.",
  "anya-e0803n12:164_3": "Ettha “yaṁ kiñci ratanaṁ atthi, dhataraṭṭhanivesane.",
  "anya-e0803n12:164_4": "Yaṁ kiñci vittaṁ idha vā huraṁ vā.",
  "anya-e0803n12:164_5": "Yāni kānici rūpānī”tiādayo payogā veditabbā.",
  "anya-e0803n12:164_6": "Napuṁsakaliṅgarūpāni.",
  "anya-e0803n12:165_0": "Yā kāci itthī, yā kāci itthiyo.",
  "anya-e0803n12:165_1": "Yaṁ kiñci, yā kāci.",
  "anya-e0803n12:165_2": "Yāya kāyaci, yāhi kāhici.",
  "anya-e0803n12:165_3": "Yāya kāyaci, yāsaṁ kāsañci.",
  "anya-e0803n12:165_4": "Yāya kāyaci, yāhi kāhici.",
  "anya-e0803n12:165_5": "Yāya kāyaci, yāsaṁ kāsañci.",
  "anya-e0803n12:165_6": "Yāya kāyaci, yāsu kāsuci.",
  "anya-e0803n12:166_0": "Ettha “yā kāci vedanā atītānāgatapaccuppannā”tiādayo payogā veditabbā.",
  "anya-e0803n12:166_1": "Itthiliṅgarūpāni.",
  "anya-e0803n12:166_2": "Iti liṅgattayavasena vuttāni yo koci, yā kāci, yaṁ kiñcītiādīni anavasesapariyādānavacanānīti veditabbāni.",
  "anya-e0803n12:166_3": "Sabbāni cetāni na nipātapadāni, nipātapatirūpakā saddagatiyoti veditabbāni.",
  "anya-e0803n12:166_4": "Yadi nipātapadāni siyuṁ, tīsu liṅgesu sattasu vibhattīsu ekākārena tiṭṭheyyuṁ, na ca tiṭṭhanti, tasmā na nipātapadāni, nipātapatirūpakā saddagatiyoyeva.",
  "anya-e0803n12:167_0": "Apica ya ta kiṁ etaiccetehi sabbanāmehi liṅgānurūpato ttakattikapaccaye katvā vatticchāyaṁ yāni padāni sijjhanti, tāni paricchedavacanāni asabbanāmikāniyeva bhavanti.",
  "anya-e0803n12:167_1": "Tesaṁ nāmikapadamālā purisa citta kaññānayena yojetabbā.",
  "anya-e0803n12:167_2": "Taṁ yathā?",
  "anya-e0803n12:168_0": "Yattako jano, yattakaṁ cittaṁ, yattikā itthī.",
  "anya-e0803n12:168_1": "Tattako, tattakaṁ, tattikā.",
  "anya-e0803n12:168_2": "Kittako, kittakaṁ, kittikā.",
  "anya-e0803n12:168_3": "Ettako, ettakaṁ, ettikāti.",
  "anya-e0803n12:168_4": "Imāni padāni asabbanāmikānipi paccayavasena sambhūtatthantaresu viññūnaṁ kosallatthaṁ vuttāni.",
  "anya-e0803n12:169_0": "Idāni saṅkhādivacanassa ekasaddassa nāmikapadamālā vuccate –",
  "anya-e0803n12:170_0": "Ekasaddo hi saṅkhāvacano ca hoti asadisavacano ca asahāyavacano ca ekaccavacano ca missībhūtavacano ca.",
  "anya-e0803n12:170_1": "Yadā saṅkhā’sadisā’sahāyavacano, tadā ekavacanako bhavati.",
  "anya-e0803n12:171_0": "Eko, ekaṁ, ekena, ekassa, ekasmā, ekamhā, ekassa, ekasmiṁ, ekamhīti.",
  "anya-e0803n12:171_1": "Evaṁ saṅkhādivacano ekasaddo ekavacanako.",
  "anya-e0803n12:171_2": "Tathā hi “eko dve tayo”ti saṅkhāvisaye ekasaddo ekavacanakova.",
  "anya-e0803n12:171_3": "“Ekomhi sammāsambuddho.",
  "anya-e0803n12:171_4": "Eko rāja nipajjāmī”ti asadisāsahāyakathanepi ekavacanakova.",
  "anya-e0803n12:171_5": "Ayaṁ ekavacanikā sabbanāmikapadamālā.",
  "anya-e0803n12:172_0": "Yadā pana saṅkhatthā ca asahāyā ca bahū vattabbā siyuṁ, tadā ekasaddato kakārāgamaṁ katvā ekakā, ekake, ekakehi, ekakebhi.",
  "anya-e0803n12:172_1": "Purisanaye bahuvacanavasena nāmikapadamālā yojetabbā.",
  "anya-e0803n12:172_2": "Tathā hi saṅkhatthāpi bahū honti.",
  "anya-e0803n12:172_3": "“Cattāro ekakā siyu”nti hi vuttaṁ.",
  "anya-e0803n12:172_4": "Asahāyāpi bahū honti.",
  "anya-e0803n12:172_5": "Tathā hi “ayampi gahapati ekova āgato, ayampi ekova āgato”ti vattabbe “ime gahapatayo ekakā āgatā”ti vattabbatā dissati.",
  "anya-e0803n12:172_6": "Ayaṁ nayo sabbanāmikapakkhaṁ na bhajati asādhāraṇarūpābhāvato, atthantaraviññāpanatthaṁ pana vutto.",
  "anya-e0803n12:173_0": "Yadā ekaccavacano, tadā “eke, eke, ekehi, ekebhi ekesaṁ, ekehi, ekebhi, ekesaṁ, ekesū”ti vattabbaṁ.",
  "anya-e0803n12:173_1": "Ayampi bahuvacanikā sabbanāmikapadamālā.",
  "anya-e0803n12:173_2": "Ettha eketi ekacce.",
  "anya-e0803n12:173_3": "Esa nayo sesesupi.",
  "anya-e0803n12:173_4": "Yadā pana missībhūtavacano, tadā “ekā, eke, ekehi, ekebhi, ekāna”nti purisanaye bahuvacanavasena vattabbaṁ.",
  "anya-e0803n12:173_5": "“Pañcālo ca videho ca, ubho ekā bhavantu te”ti pāḷi dissati.",
  "anya-e0803n12:173_6": "Ayaṁ nayo sabbanāmikapakkhaṁ na bhajati asādhāraṇarūpābhāvato, atthantaraviññāpanatthaṁ pana vutto.",
  "anya-e0803n12:173_7": "Tattha ekā bhavantūti ekībhavantu missībhavantu, gaṅgodakena yamunodakaṁ viya aññadatthu saṁsandantu samentūti vacanattho.",
  "anya-e0803n12:174_0": "Ācariyā pana evaṁ vibhāgaṁ adassetvā ekasaddassa sabbanāmattameva gahetvā sabbasaddassa viya nāmikapadamālaṁ yojenti. Kathaṁ?",
  "anya-e0803n12:175_0": "Eko, eke.",
  "anya-e0803n12:175_1": "Ekaṁ, eke.",
  "anya-e0803n12:175_2": "Ekena, ekehi, ekebhi.",
  "anya-e0803n12:175_3": "Ekassa, ekesaṁ, ekesānaṁ.",
  "anya-e0803n12:175_4": "Ekasmā, ekamhā, ekehi, ekebhi.",
  "anya-e0803n12:175_5": "Ekassa, ekesaṁ, ekesānaṁ.",
  "anya-e0803n12:175_6": "Ekasmiṁ, ekamhi, ekesūti.",
  "anya-e0803n12:175_7": "Ayaṁ sabbanāmikapadamālāti veditabbā.",
  "anya-e0803n12:176_0": "Keci “ekasaddo saṅkhyātulyāsahāyaññavacano.",
  "anya-e0803n12:176_1": "Yadā saṅkhyāvacano, tadā sabbatthekavacanantova, aññattha bahuvacanantopi, eko ekā ekaṁ iccādi sabbattha sabbasaddasamaṁ.",
  "anya-e0803n12:176_2": "Saṁsāsveva viseso”ti liṅgattaye yojanānayaṁ vadanti.",
  "anya-e0803n12:176_3": "Evaṁ vadantā ca te vibhāgaṁ adassetvā vadanti.",
  "anya-e0803n12:176_4": "Mayaṁ pana sotūnaṁ payogesu kosalluppādanatthaṁ vibhāgaṁ dassetvā vadāma.",
  "anya-e0803n12:177_0": "Apicettha ayaṁ visesopi sallakkhitabbo “eke ekaṭṭhe same samabhāge’ti pāḷippadese paccattekavacanassa ekasaddassa ekārantaniddesopi dissatī”ti.",
  "anya-e0803n12:177_1": "Pulliṅgarūpāni.",
  "anya-e0803n12:178_0": "Ekaṁ, ekāni.",
  "anya-e0803n12:178_1": "Ekaṁ, ekāni.",
  "anya-e0803n12:178_2": "Sesaṁ pulliṅgasadisaṁ.",
  "anya-e0803n12:178_3": "Tattha ekānīti ekaccāni.",
  "anya-e0803n12:178_4": "Esa nayo sesabahuvacanesupi, napuṁsakaliṅgarūpāni.",
  "anya-e0803n12:179_0": "Ekā, ekā, ekāyo.",
  "anya-e0803n12:179_1": "Ekaṁ, ekā, ekāyo.",
  "anya-e0803n12:179_2": "Ekāya, ekāhi, ekābhi.",
  "anya-e0803n12:179_3": "Ekāya, ekissā, ekāsaṁ.",
  "anya-e0803n12:179_4": "Ekāya, ekāhi, ekābhi.",
  "anya-e0803n12:179_5": "Ekāya, ekissā, ekāsaṁ.",
  "anya-e0803n12:179_6": "Ekāya, ekāyaṁ, ekissaṁ, ekāsu.",
  "anya-e0803n12:179_7": "Ettha bahuvacanaṭṭhāne ekāti ekaccā, ekāhīti ekaccāhi, ekāsanti ekaccānaṁ ekāsūti ekaccāsu.",
  "anya-e0803n12:179_8": "Itthiliṅgarūpāni.",
  "anya-e0803n12:179_9": "Sabbānetāni sabbanāmāni ekavacanabahuvacanavasena vuttāni.",
  "anya-e0803n12:180_0": "Apica ekasadde vicchāvasena vattabbe liṅgattayarūpāni ekavacanāneva bhavanti. Kathaṁ?",
  "anya-e0803n12:181_0": "Ekeko, ekekaṁ, ekekena, ekekassa, ekekasmā, ekekamhā, ekekassa, ekekasmiṁ, ekekamhīti pulliṅgarūpāni.",
  "anya-e0803n12:182_0": "Ekekaṁ, ekekaṁ.",
  "anya-e0803n12:182_1": "Sesaṁ pulliṅgasadisaṁ, napuṁsakaliṅgarūpāni.",
  "anya-e0803n12:182_2": "Ekekā, ekekaṁ, ekekāya, ekekissā, ekekāya, ekekissā, ekekāyaṁ, ekekissaṁ.",
  "anya-e0803n12:182_3": "Itthiliṅgarūpāni.",
  "anya-e0803n12:183_0": "Sabbānetāni vicchāsabbanāmānīti vattuṁ vaṭṭati.",
  "anya-e0803n12:183_1": "Bahuvacanāni panettha na santi payogābhāvato.",
  "anya-e0803n12:183_2": "Iti imesu vicchāvasena vuttesu liṅgattayarūpesu samāsacintā na uppādetabbā anibbacanīyattā vicchāsaddānaṁ.",
  "anya-e0803n12:183_3": "Tathā hi “pabbaṁ pabbaṁ sandhi sandhi odhi odhi hutvā tattakapāle pakkhittatilā viya taṭataṭāyantā saṅkhārā bhijjantī”tiādīsu pabbapabbasaddādīnaṁ samāsakaraṇavasena nibbacanaṁ pubbācariyehi na dassitaṁ.",
  "anya-e0803n12:183_4": "Yasmā ca vicchāyaṁ vattamānānaṁ dvirutti lokato eva siddhā, na lakkhaṇato, tasmā tattha samāsacintā na uppādetabbā.",
  "anya-e0803n12:184_0": "Idāni ekacca ekatiya ekacciyasaddānaṁ nāmikapadamālāyo vuccante –",
  "anya-e0803n12:184_1": "pulliṅge tāva ekacco, ekacce.",
  "anya-e0803n12:184_2": "Ekaccaṁ, ekacce.",
  "anya-e0803n12:184_3": "Sesaṁ purisasaddasamaṁ.",
  "anya-e0803n12:184_4": "Ettha ekacceti paccattabahuvacanameva sabbanāmikarūpasamaṁ asādhāraṇarūpattā.",
  "anya-e0803n12:184_5": "“Idhekacco kulaputto.",
  "anya-e0803n12:184_6": "Idhekacce moghapurisā”ti nidassanapadāni.",
  "anya-e0803n12:185_0": "Ekatiyo, ekatiye.",
  "anya-e0803n12:185_1": "Ekatiyaṁ, ekatiye.",
  "anya-e0803n12:185_2": "Sesaṁ purisasaddasamaṁ.",
  "anya-e0803n12:185_3": "Idhāpi ekatiyeti paccattabahuvacanameva sabbanāmikarūpasamaṁ asādhāraṇarūpattā.",
  "anya-e0803n12:185_4": "Ekatiye manussā.",
  "anya-e0803n12:186_0": "“Na vissase ekatiyesu eva,",
  "anya-e0803n12:187_0": "Agārisu pabbajitesu cāpi;",
  "anya-e0803n12:188_0": "Sādhūpi hutvāna asādhu honti;",
  "anya-e0803n12:189_0": "Asādhu hutvā puna sādhu hontī”ti",
  "anya-e0803n12:190_0": "Nidassanapadāni. Ekacciyasaddassa atthitāyaṁ pana –",
  "anya-e0803n12:191_0": "“Saccaṁ kirevamāhaṁsu, narā ekacciyā idha;",
  "anya-e0803n12:192_0": "Kaṭṭhaṁ niplavitaṁ seyyo, na tvevekacciyo naro.",
  "anya-e0803n12:193_0": "Ekacciyaṁ āhāra”nti nidassanapadāni.",
  "anya-e0803n12:193_1": "Ekacciyo, ekacciyā.",
  "anya-e0803n12:193_2": "Ekacciyaṁ, ekacciyeti sabbathāpi purisanayo.",
  "anya-e0803n12:193_3": "Pulliṅgarūpāni.",
  "anya-e0803n12:194_0": "Ekaccaṁ, ekaccāni.",
  "anya-e0803n12:194_1": "Ekaccaṁ, ekaccāni.",
  "anya-e0803n12:194_2": "Sesaṁ pulliṅgasadisaṁ.",
  "anya-e0803n12:194_3": "Ekatiyaṁ, ekatiyāni.",
  "anya-e0803n12:194_4": "Ekatiyaṁ, ekatiyāni.",
  "anya-e0803n12:194_5": "Sesaṁ pulliṅgasadisaṁ.",
  "anya-e0803n12:194_6": "Ekacciyaṁ, ekacciyāni.",
  "anya-e0803n12:194_7": "Ekacciyaṁ, ekacciyāni.",
  "anya-e0803n12:194_8": "Sesaṁ pulliṅgasadisaṁ.",
  "anya-e0803n12:194_9": "Napuṁsakaliṅgarūpāni.",
  "anya-e0803n12:195_0": "“Ekaccā, ekaccā, ekaccāyo”ti kaññānayena, tathā “ekatiyā, ekatiyā, ekatiyāyo.",
  "anya-e0803n12:195_1": "Ekatiya”nti ca, “ekacciyā, ekacciyā, ekacciyāyo.",
  "anya-e0803n12:195_2": "Ekacciya”nti ca kaññānayena yojetabbaṁ.",
  "anya-e0803n12:195_3": "Itthiliṅgarūpāni.",
  "anya-e0803n12:196_0": "Idāni ekākī ekākiyasaddavasena nāmikapadamālā vuccante –",
  "anya-e0803n12:197_0": "Ekākī, ekākī, ekākino.",
  "anya-e0803n12:197_1": "Ekākiṁ, ekākī, ekākino.",
  "anya-e0803n12:197_2": "Daṇḍīnayena ñeyyā.",
  "anya-e0803n12:197_3": "Ekākiyo, ekākiyā.",
  "anya-e0803n12:197_4": "Ekākiyaṁ, ekākiye.",
  "anya-e0803n12:197_5": "Ekākiyena.",
  "anya-e0803n12:197_6": "Purisanayena ñeyyaṁ.",
  "anya-e0803n12:197_7": "Pulliṅgarūpāni.",
  "anya-e0803n12:198_0": "Ekāki kulaṁ, ekākī, ekākīni.",
  "anya-e0803n12:198_1": "Ekākiṁ, ekākī, ekākīni.",
  "anya-e0803n12:198_2": "Sesaṁ pulliṅgasadisaṁ.",
  "anya-e0803n12:198_3": "Ekākiyaṁ, ekākiyāni.",
  "anya-e0803n12:198_4": "Ekākiyaṁ, ekākiyāni.",
  "anya-e0803n12:198_5": "Sesaṁ pulliṅgasadisaṁ.",
  "anya-e0803n12:198_6": "Napuṁsakaliṅgarūpāni.",
  "anya-e0803n12:199_0": "Ekākinī, ekākinī, ekākiniyo.",
  "anya-e0803n12:199_1": "Ekākiniṁ, ekākinī, ekākiniyo.",
  "anya-e0803n12:199_2": "Ekākiniyāti itthīsadisaṁ.",
  "anya-e0803n12:199_3": "Ekākiyā, ekākiyā, ekākiyāyo.",
  "anya-e0803n12:199_4": "Ekākiyaṁ, ekākiyā, ekākiyāyo.",
  "anya-e0803n12:199_5": "Ekākiyāyāti kaññāsadisaṁ.",
  "anya-e0803n12:199_6": "Itthiliṅgarūpāni.",
  "anya-e0803n12:199_7": "Sabbāni panetāni asabbanāmikarūpāni atthantaraviññāpanatthaṁ vuttānīti daṭṭhabbāni.",
  "anya-e0803n12:200_0": "Idāni dvisaddapariyāyassa sadā bahuvacanantassa sabbanāmikapadassa ubhasaddassa nāmikapadamālā vuccate –",
  "anya-e0803n12:201_0": "“Ubho, ubho, ubhohi, ubhobhi, ubhinnaṁ, ubhohi, ubhobhi, ubhinnaṁ, ubhosū”ti ayaṁ pāḷinayānurūpena vuttapadamālā.",
  "anya-e0803n12:201_1": "Atrime payogā –",
  "anya-e0803n12:201_2": "ubho kumārā nikkītā.",
  "anya-e0803n12:201_3": "Ubho itthiyo tiṭṭhanti, ubho cittāni tiṭṭhanti, ubho putte adāsi.",
  "anya-e0803n12:201_4": "Ubho kaññāyo passati.",
  "anya-e0803n12:201_5": "Ubho pādāni bhinditvā, saññamissāmi vo ahaṁ.",
  "anya-e0803n12:201_6": "Ubhohi hatthehi.",
  "anya-e0803n12:201_7": "Ubhohi bāhāhi, ubhohi cittehi, ubhinnaṁ janānaṁ, ubhinnaṁ itthīnaṁ, ubhinnaṁ cittānaṁ, ubhosu purisesu, ubhosu itthīsu, ubhosu passesūti, ayamasmākaṁ ruci.",
  "anya-e0803n12:201_8": "Ācariyā pana “ubhehi, ubhebhi, ubhesū”tipi icchanti.",
  "anya-e0803n12:201_9": "Kaccāyanepi hi “ubhe tappurisā”ti vuttaṁ.",
  "anya-e0803n12:201_10": "Sabbānipi etāni manasi kātabbāniyeva.",
  "anya-e0803n12:201_11": "Ubhasaddassa samāso appasiddho.",
  "anya-e0803n12:201_12": "Liṅgattayasādhāraṇarūpāni.",
  "anya-e0803n12:202_0": "Idāni saṅkhāvacanānaṁ dviti catusaddānaṁ sadā bahuvacanantānaṁ sabbanāmānaṁ nāmikapadamālāyo vuccante –",
  "anya-e0803n12:203_0": "Dve, dve, dvīhi, dvībhi, dvinnaṁ, duvinnaṁ, dvīhi, dvībhi, dvinnaṁ, duvinnaṁ, dvīsu.",
  "anya-e0803n12:203_1": "Cūḷaniruttiyaṁ pana “dvinnanna”nti padamālā āgatā.",
  "anya-e0803n12:203_2": "Imāni ahaṁsaddādīni viya itthi liṅgādibhāvavinimuttānipi tīsu liṅgesu yujjante “dve purisā, dve itthiyo, dve cittāni”iccevamādinā.",
  "anya-e0803n12:203_3": "Imānipi liṅgattayasādhāraṇāni rūpāni.",
  "anya-e0803n12:204_0": "“Dve”ti rūpaṁ dvisaddassa, yaṁ samāsamhi taṁ bhave;",
  "anya-e0803n12:205_0": "Dvitippakatikaṁyeva, nānādesehi sā siyā.",
  "anya-e0803n12:206_0": "Dvibhāvo ceva dvebhāvo, dvirattañca duvassako;",
  "anya-e0803n12:207_0": "Dohaḷinī dupattañca, taddhitatte dvayaṁ dvayaṁ.",
  "anya-e0803n12:208_0": "Tayo, tayo, tīhi, tībhi, tiṇṇaṁ, tiṇṇannaṁ, tīhi, tībhi, tiṇṇaṁ, tiṇṇannaṁ, tīsu.",
  "anya-e0803n12:208_1": "Imāni pulliṅgarūpāni.",
  "anya-e0803n12:209_0": "Tisso, tisso, tīhi, tībhi, tissannaṁ, tīhi, tībhi, tissannaṁ, tīsu.",
  "anya-e0803n12:209_1": "Imāni itthiliṅgarūpāni.",
  "anya-e0803n12:209_2": "Cūḷaniruttiyaṁ “tissannanna”nti catutthīchaṭṭhīnaṁ bahuvacanamāgataṁ, niruttipiṭake pana “tiṇṇanna”nti.",
  "anya-e0803n12:209_3": "Tāni sāṭṭhakathe tepiṭake buddhavacane punappunaṁ upaparikkhitvā dissanti ce, gahetabbāni.",
  "anya-e0803n12:210_0": "Tīṇi, tīṇi, tīhi, tībhi, tiṇṇaṁ, tiṇṇannaṁ, tīhi, tībhi, tiṇṇaṁ, tiṇṇannaṁ, tīsu.",
  "anya-e0803n12:210_1": "Imāni napuṁsakaliṅgarūpāni.",
  "anya-e0803n12:210_2": "Katthaci pana pāḷippadese tīṇisaddassa ṇikāralopopi bhavati “dve vāti vā udakaphusitānī”ti.",
  "anya-e0803n12:210_3": "“Tiṇṇannaṁ kho bhikkhave indriyānaṁ bhāvitattā bahulīkatattā piṇḍolabhāradvājena bhikkhunā aññā byākatā”ti idaṁ “tiṇṇanna”nti padassa atthibhāve nidassanaṁ.",
  "anya-e0803n12:211_0": "Yāni rūpāni vuttāni, “tisso tīṇi tayo”iti;",
  "anya-e0803n12:212_0": "Samāsavisaye tāni, titippakatikā siyuṁ.",
  "anya-e0803n12:213_0": "Yasmā tissa samāsamhi, saddhiṁ parapadena ve;",
  "anya-e0803n12:214_0": "“Tivedanaṁ ticitta”nti, “tiloka”nti ca niddise.",
  "anya-e0803n12:215_0": "Ettha napuṁsakattaṁva, pāsaṁsaṁ pāyavuttito;",
  "anya-e0803n12:216_0": "Pumattampettha icchanti, “tibhavo khāyate”iti.",
  "anya-e0803n12:217_0": "Cattāro, caturo, cattāro, caturo, catūhi, catūbhi, catubbhi, catunnaṁ, catūhi, catūbhi, catubbhi, catunnaṁ, catūsu.",
  "anya-e0803n12:217_1": "Imāni pulliṅgarūpāni.",
  "anya-e0803n12:218_0": "Catasso, catasso, catūhi, catūbhi, catubbhi, catassannaṁ, catunnaṁ, catūhi, catūbhi, catubbhi, catassannaṁ, catunnaṁ, catūsu.",
  "anya-e0803n12:218_1": "Imāni itthiliṅgarūpāni.",
  "anya-e0803n12:218_2": "Itthiliṅgaṭṭhāne “catunna”nti padaṁ cūḷaniruttiyaṁ niruttipiṭake pāḷiyaṁ aṭṭhakathāsu ca dassanato vuttaṁ.",
  "anya-e0803n12:218_3": "Tathā hi cūḷaniruttiyaṁ itthiliṅgaṭṭhāne “catunna”nti āgataṁ, niruttipiṭake “catunnaṁ kaññāna”nti āgataṁ.",
  "anya-e0803n12:218_4": "Pāḷiyaṁ pana soṇadantasuttādīsu “samaṇo gotamo catunnaṁ parisānaṁ piyo manāpo”ti āgataṁ.",
  "anya-e0803n12:218_5": "Aṭṭhakathāsu ca pana suttantaṭṭhakathāyaṁ “catūhi acchariyabbhutadhammehi samannāgato catunnaṁ parisānaṁ piyo manāpo”ti āgataṁ.",
  "anya-e0803n12:218_6": "Sattilaṅghajātakaṭṭhakathāyaṁ “ācariyo panassa catunnaṁ sattīnaṁ laṅghanaṁ sippaṁ jānātī”ti āgataṁ.",
  "anya-e0803n12:219_0": "Cattāri, cattāri, catūhi, catūbhi, catubbhi, catunnaṁ, catūhi, catūbhi, catubbhi, catunnaṁ, catūsu.",
  "anya-e0803n12:219_1": "Imāni napuṁsakaliṅgarūpāni.",
  "anya-e0803n12:220_0": "“Cattāro”ti “catasso”ti, “cattārī”ti ca sadditaṁ;",
  "anya-e0803n12:221_0": "Rūpaṁ samāsabhāvamhi, catuppakatikaṁ bhave.",
  "anya-e0803n12:222_0": "Nidassanapadānettha, kamato kamakovido;",
  "anya-e0803n12:223_0": "“Catubbidhaṁ catussālaṁ, catusacca”nti niddise.",
  "anya-e0803n12:224_0": "Imāni dveādikāni sabbanāmikāni bahuvacanāniyeva bhavanti, na ekavacanāni.",
  "anya-e0803n12:224_1": "Cūḷaniruttiyaṁ pana tīsu liṅgesu “catassanna”nti vuttaṁ, taṁ anijjhānakkhamaṁ viya dissati.",
  "anya-e0803n12:225_0": "Idāni tumhaamhasaddānaṁ nāmikapadamālā vuccante, tesu yena katheti, tassālapane tumhavacanāni bhavanti.",
  "anya-e0803n12:226_0": "Tvaṁ, tuvaṁ, tumhe.",
  "anya-e0803n12:226_1": "Taṁ, tuvaṁ, tvaṁ, tavaṁ, tumhe.",
  "anya-e0803n12:226_2": "Tayā, tvayā, tumhehi, tumhebhi.",
  "anya-e0803n12:226_3": "Tuyhaṁ, tava, tumhaṁ, tumhākaṁ.",
  "anya-e0803n12:226_4": "Tayā, tvayā, tumhehi, tumhebhi.",
  "anya-e0803n12:226_5": "Tuyhaṁ, tava, tumhaṁ, tumhākaṁ.",
  "anya-e0803n12:226_6": "Tayi, tvayi, tumhesu.",
  "anya-e0803n12:226_7": "Tatra “tvaṁ puriso, tvaṁ itthī, tvaṁ citta”ntiādinā yojetabbāni.",
  "anya-e0803n12:227_0": "Attayoge amhavacanāni bhavanti.",
  "anya-e0803n12:228_0": "Ahaṁ, ahakaṁ, mayaṁ, amhe.",
  "anya-e0803n12:228_1": "Maṁ, mamaṁ, amhe.",
  "anya-e0803n12:228_2": "Mayā, amhehi, amhebhi.",
  "anya-e0803n12:228_3": "Mayhaṁ, mama, amhaṁ, amhākaṁ, asmākaṁ.",
  "anya-e0803n12:228_4": "Mayā, amhehi, amhebhi.",
  "anya-e0803n12:228_5": "Mayhaṁ, mama, amhaṁ, amhākaṁ, asmākaṁ.",
  "anya-e0803n12:228_6": "Mayi, amhesu, asmesu.",
  "anya-e0803n12:229_0": "Ettha pana “kathaṁ amhe karomase”ti pāḷidassanato “tumhe”ti paccattavacanassa viya “amhe”ti paccattavacanassapi atthitā veditabbā, “ahaka”nti rūpantarampi icchitabbaṁ.",
  "anya-e0803n12:229_1": "Tassa atthibhāve “ahakañca cittavasānugā bhāsissa”nti esā pāḷi nidassanaṁ.",
  "anya-e0803n12:229_2": "Ettha hi ahakanti ahaṁ iccevattho.",
  "anya-e0803n12:229_3": "Tatra “ahaṁ puriso, ahaṁ kaññā, ahaṁ citta”ntiādinā yojetabbāni.",
  "anya-e0803n12:229_4": "Imānipi liṅgattayasādhāraṇarūpāni.",
  "anya-e0803n12:230_0": "Kaccāyanacūḷaniruttiniruttipiṭakesu pana “tumhākaṁ amhāka”nti ca dutiyābahuvacanaṁ vuttaṁ.",
  "anya-e0803n12:230_1": "Kaccāyane “tumhānaṁ amhāna”nti ca paṭhamādutiyābahuvacanaṁ, “tumhaṁ amha”nti ca catutthīchaṭṭhekavacanaṁ, paṭhamādutiyābahuvacanañca vuttaṁ, cūḷaniruttiniruttipiṭake pana “tumhaṁ amha”nti ca dutiyekavacanaṁ vuttaṁ, “tumhe amhe”ti ca catutthīchaṭṭhībahuvacanaṁ vuttaṁ.",
  "anya-e0803n12:230_2": "Etāni upaparikkhitvā sāṭṭhakathesu suttantesu dissanti ce, gahetabbāni.",
  "anya-e0803n12:231_0": "Tumhaamhasaddānaṁ pana parapadehi saddhiṁ samāse “maṁdīpā”tiādayo payogā tathāgatādimukhato sambhavanti.",
  "anya-e0803n12:231_1": "“Ete gāmaṇi maṁdīpā maṁleṇā maṁsaraṇā”ti hi tathāgatamukhato, “tayyogo mayyogo”ti niruttaññumukhato, kābyādāse ca “tvaṁmukhaṁ kamaleneva, tulyaṁ nāññena kenacī”ti ca “candena tvaṁmukhaṁ tulya”nti ca kavimukhato.",
  "anya-e0803n12:232_0": "Tattha hi ahaṁ dīpo etesanti maṁdīpā, ahaṁ leṇaṁ etesanti maṁleṇā, evaṁ maṁsaraṇā.",
  "anya-e0803n12:232_1": "Tumhena yogo tayyogo, tumhasaddena yogo iccevattho.",
  "anya-e0803n12:232_2": "Amhena yogo mayyogo, amhasaddena yogo iccevattho.",
  "anya-e0803n12:232_3": "Tava mukhaṁ tvaṁmukhaṁ.",
  "anya-e0803n12:232_4": "Bahuvacanavasenapi nibbacanīyaṁ “tumhākaṁ mukhaṁ tvaṁmukha”nti.",
  "anya-e0803n12:232_5": "Ettha ca pāḷiyaṁ “maṁdīpā”iccādidassanato “tvaṁdīpā”tiādīni kābyādāse ca “tvaṁmukha”nti dassanato tvaṁvaṇṇo, tvaṁsaro, maṁmukhaṁ, maṁvaṇṇo, maṁsaroādīni gahetabbāni.",
  "anya-e0803n12:232_6": "Tattha tvaṁ dīpo etesanti tvaṁdīpā, tumhe vā dīpā etesanti tvaṁdīpā, tava vaṇṇo tvaṁvaṇṇo.",
  "anya-e0803n12:232_7": "Mama mukhaṁ maṁmukhaṁ, amhākaṁ vā mukhaṁ maṁmukhanti nibbacanāni.",
  "anya-e0803n12:232_8": "Esa nayo aññesupi īdisesu ṭhānesu.",
  "anya-e0803n12:233_0": "Samāse tumhaamhākaṁ, honti parapadehi ve;",
  "anya-e0803n12:234_0": "“Tvaṁmukha”nti ca “maṁdīpā, tayyogo mayyogo”ti ca.",
  "anya-e0803n12:235_0": "Etthāha “kiṁ ettakameva tumhaamhasaddānaṁ rūpaṁ, udāhu aññampi atthī”ti?",
  "anya-e0803n12:235_1": "Atthi “te me” iccādīni.",
  "anya-e0803n12:235_2": "Yadi evaṁ kasmā padamālā visuṁ na vuttāti?",
  "anya-e0803n12:235_3": "Avacane kāraṇamatthi.",
  "anya-e0803n12:235_4": "Atridaṁ kāraṇaṁ –",
  "anya-e0803n12:236_0": "“Te me vo no”ti rūpāni, parāni padato yato;",
  "anya-e0803n12:237_0": "Tato nāmikapantīsu, na tu vuttāni tāni me.",
  "anya-e0803n12:238_0": "Ettha ca mayaṁ me vo nosaddānamatthuddhāro vuccate –",
  "anya-e0803n12:238_1": "tesaddassa pana vuttova.",
  "anya-e0803n12:238_2": "Yasmā aṭṭhakathācariyā mayaṁsaddaṭṭhānepi mayāsaddo, mayāsaddaṭṭhānepi ca mayaṁsaddo icceva vadanti, tasmā mayampi tatheva vadāma.",
  "anya-e0803n12:238_3": "Mayaṁsaddo “anuññātapaṭiññātā, tevijjāmayamasmubho”tiādīsu asmadatthe āgato.",
  "anya-e0803n12:238_4": "“Mayaṁ nissāya hemāya, jātā mandosisūpagā”ti ettha paññattiyaṁ.",
  "anya-e0803n12:238_5": "“Manomayā pītibhakkhā sayaṁpabhā”tiādīsu nibbattiatthe.",
  "anya-e0803n12:238_6": "Bāhirena paccayena vinā manasāva nibbattāti manomayā.",
  "anya-e0803n12:238_7": "“Yaṁnūnāhaṁ sabbamattikāmayaṁ kuṭikaṁ kareyya”ntiādīsu vikāratthe.",
  "anya-e0803n12:238_8": "“Dānamayaṁ sīlamaya”ntiādīsu padapūraṇamatte.",
  "anya-e0803n12:238_9": "“Pīṭhaṁ te sovaṇṇamayaṁ uḷāra”nti ettha vikāratthe padapūraṇamatte vā daṭṭhabbo.",
  "anya-e0803n12:238_10": "Yadā hi suvaṇṇameva sovaṇṇanti ayamattho, tadā suvaṇṇassa vikāro sovaṇṇamayanti vikāratthe mayasaddo daṭṭhabbo.",
  "anya-e0803n12:238_11": "Nibbattiatthotipi vattuṁ vaṭṭati.",
  "anya-e0803n12:238_12": "Yadā pana suvaṇṇena nibbattaṁ sovaṇṇanti ayamattho, tadā sovaṇṇameva sovaṇṇamayanti padapūraṇamatte mayasaddo daṭṭhabbo.",
  "anya-e0803n12:239_0": "Mesaddo “kicchena me adhigataṁ, halaṁ dāni pakāsitu”ntiādīsu karaṇe āgato.",
  "anya-e0803n12:239_1": "Mayāti attho.",
  "anya-e0803n12:239_2": "“Tassa me bhante bhagavā saṁkhittena dhammaṁ desetū”tiādīsu sampadāne, mayhanti atthoti vadanti.",
  "anya-e0803n12:239_3": "“Pubbeva me bhikkhave sambodhā anabhisambuddhassa bodhisattasseva sato”tiādīsu sāmiatthe, mamāti atthoti ca vadanti.",
  "anya-e0803n12:239_4": "Etthetaṁ vuccati –",
  "anya-e0803n12:240_0": "Karaṇe sampadāne ca, sāmiatthe ca āgato;",
  "anya-e0803n12:241_0": "Mesaddo iti viññeyyo, viññunā nayadassinā.",
  "anya-e0803n12:242_0": "Ettha pana ṭhatvā aṭṭhakathācariyehi kate te mesaddānamatthavivaraṇe vinicchayaṁ brūma tesamadhippāyappakāsanavasena sotūnaṁ saṁsayasamugghāṭanatthaṁ.",
  "anya-e0803n12:242_1": "Tathā hi aṭṭhakathācariyā temesaddānaṁ sampadānatthavasena “tuyhaṁ mayha”nti atthaṁ saṁvaṇṇesuṁ, sāmiatthavasena pana “tava mamā”ti.",
  "anya-e0803n12:242_2": "Evaṁ yvāyaṁ tehi asaṅkarato niyamo dassito, so sāṭṭhakathe tepiṭake buddhavacane kuto labbhā.",
  "anya-e0803n12:242_3": "Tathā hi temesaddatthavācakā tuyhaṁ mayhaṁsaddā tava mamasaddā ca sampadānasāmiatthesu aniyamato pavattanti.",
  "anya-e0803n12:243_0": "Tatrime payogā –",
  "anya-e0803n12:243_1": "idaṁ tuyhaṁ dadāmi.",
  "anya-e0803n12:243_2": "Tuyhaṁ vikappemi.",
  "anya-e0803n12:243_3": "Tuyhaṁ maṁsena medena, matthakena ca brāhmaṇa, āhutiṁ paggahessāmi.",
  "anya-e0803n12:243_4": "Esa hi tuyhaṁ pitā narasīho.",
  "anya-e0803n12:243_5": "Tuyhaṁ pana mātā kahanti.",
  "anya-e0803n12:243_6": "Mayhameva dānaṁ dātabbaṁ, na aññesaṁ, mayhameva sāvakānaṁ dānaṁ dātabbaṁ, na aññesaṁ.",
  "anya-e0803n12:243_7": "Na mayhaṁ bhariyā esā.",
  "anya-e0803n12:243_8": "Assamo sukato mayhaṁ.",
  "anya-e0803n12:243_9": "Sabbaññutaṁ piyaṁ mayhaṁ.",
  "anya-e0803n12:243_10": "Tāta mayhaṁ mātu mukhaṁ aññādisaṁ, tumhākaṁ aññādisaṁ.",
  "anya-e0803n12:243_11": "Mayhaṁ sāmiko idāni marissati.",
  "anya-e0803n12:243_12": "Tava dīyate, tava silāghate, mama silāghate, pabbajjā mama ruccati.",
  "anya-e0803n12:243_13": "Tava putto.",
  "anya-e0803n12:243_14": "Ubho mātāpitā mamāti evaṁ aniyamato pavattanti.",
  "anya-e0803n12:244_0": "Cūḷaniruttiyañhi yamakamahātherena catutthīchaṭṭhīnaṁ anaññarūpattaṁ vuttaṁ “catutthīchaṭṭhīnaṁ sabbattha anaññaṁ, tatiyāpañcamīnaṁ bahuvacanañcā”ti.",
  "anya-e0803n12:244_1": "Yadi evaṁ aṭṭhakathācariyā “namo te purisājañña.",
  "anya-e0803n12:244_2": "Namo te buddha vīratthū’tiādīsu tuyhaṁsaddassa vasena sampadāne, tuyhanti hi attho.",
  "anya-e0803n12:244_3": "‘Kinte vataṁ kiṁ pana brahmacariya’ntiādīsu sāmiatthe, tavāti hi attho”tiādīni vadantā “ayuttaṁ saṁvaṇṇanaṁ saṁvaṇṇesu”ntipi, “passitabbaṁ na passiṁsū”tipi āpajjantīti?",
  "anya-e0803n12:244_4": "Yuttaṁyeva te saṁvaṇṇayiṁsu, passitabbañca passiṁsu.",
  "anya-e0803n12:244_5": "Tathā hi te “saddasatthampi ekadesato sāsanānukūlaṁ hotī”ti paresamanukampāya saddasatthato nayaṁ gahetvā sampadānatthavasena te mesaddānaṁ “tuyhaṁ mayha”nti atthaṁ saṁvaṇṇayiṁsu, sāmiatthavasena pana “tava mamā”ti.",
  "anya-e0803n12:244_6": "Saddasatthe hi catutthīchaṭṭhīrūpāni sabbathā visadisāni, sāsane pana sadisāni.",
  "anya-e0803n12:244_7": "Tasmā sāsane sāmaññena pavattāni catutthīchaṭṭhīrūpāni saddasatthe visesena pavattehi catutthīchaṭṭhīrūpehi samānagatikāni katvā paresamanukampāya sampadānatthe tuyhaṁ mayhaṁsaddānaṁ pavattiniyamo, sāmiatthe ca tava mamasaddānaṁ pavattiniyamo dassito.",
  "anya-e0803n12:244_8": "Yasmā pana paresamanukampāya ayaṁ niyamo, tasmā karuṇāyevāyaṁparādho, na aṭṭhakathācariyānaṁ.",
  "anya-e0803n12:244_9": "Tāya eva hi tehi evaṁ saṁvaṇṇanā katāti.",
  "anya-e0803n12:245_0": "Keci panettha evaṁ vadeyyuṁ –",
  "anya-e0803n12:245_1": "nanu ca bho aṭṭhakathācariyehi saddanayaṁ nissāya te mesaddānaṁ sāmiatthe vattamānānaṁ “tava mamā”ti atthavacanena “tuyhaṁ maṁsena medena, na mayhaṁ bhariyā esā”tiādīsu sāmivisayesu vibhattivipallāsanayo dassitoti sakkā vattuṁ, tathā saddanayaññeva nissāya te mesaddānaṁ sampadānatthe vattamānānaṁ “tuyhaṁ mayha”nti atthavacanena “bhattaṁ tava na ruccati.",
  "anya-e0803n12:245_2": "Pabbajjā mama ruccatī”tiādīsupi sampadānavisayesu vibhattivipallāsanayo dassitoti sakkā vattunti?",
  "anya-e0803n12:245_3": "Na sakkā, gāthāsu viya cuṇṇiyapadaṭṭhānepi tuyhaṁ mayhaṁ tava mamasaddānaṁ aniyamena dvīsu atthesu pavattanato.",
  "anya-e0803n12:245_4": "Na hi īdise ṭhāne gāthāyaṁ vā cuṇṇiyapadaṭṭhāne vā vibhattivipallāso icchitabbo.",
  "anya-e0803n12:245_5": "“Tassa rajjassahaṁ bhīto.",
  "anya-e0803n12:245_6": "Kiṁ nu kho ahaṁ tassa sukhassa bhāyāmī”tiādīsuyeva pana ṭhānesu icchitabbo.",
  "anya-e0803n12:246_0": "Yadi saddanayaṁ nissāya “tuyhaṁ maṁsena medenā”tiādīsu vibhattivipallāso icchitabbo siyā, “brāhmaṇassa piyaputtadānaṁ adāsi.",
  "anya-e0803n12:246_1": "Brāhmaṇassa pitā adāsī”tiādīsupi saddanayaṁ nissāya “brāhmaṇāyā”tiādinā vibhattivipallāsattho vacanīyo siyā catutthīchaṭṭhīrūpānaṁ satthe visuṁ vacanato.",
  "anya-e0803n12:246_2": "Evañca sati ko dosoti ce?",
  "anya-e0803n12:246_3": "Attheva doso, yasmā dānayoge vā namoyoge vā āyādesasahitāni catutthīchaṭṭhīrūpāni sāṭṭhakathe tepiṭake buddhavacane nupalabbhanti, tasmā “brāhmaṇāyā”tiādinā vibhattivipallāsatthavacane ayaṁ doso yadidaṁ avijjamānaggahaṇaṁ.",
  "anya-e0803n12:246_4": "Yasmā pana īdisesu ṭhānesu vibhattivipallāsakaraṇaṁ sāvajjaṁ, tasmā “tuyhaṁ maṁsena medenā”tiādīsupi vibhattivipallāso na icchitabbo.",
  "anya-e0803n12:247_0": "Catutthīchaṭṭhīrūpāni hi anaññāni dissanti “purisassa adāsi, purisassa dhanaṁ brāhmaṇānaṁ adāsi, brāhmaṇānaṁ santaka”nti.",
  "anya-e0803n12:247_1": "Tathā hi pāvacane sa naṁsaddā sampadānasāmiatthesu sāmaññena pavattanti, tappavatti “aggassa dātā medhāvī”tiādīhi payogehi dīpetabbā.",
  "anya-e0803n12:247_2": "“Aggassa dātā medhāvī”ti ettha hi “aggassā”ti ayaṁ saddo yadā kriyāpaṭiggahaṇaṁ paṭicca sampadānatthe pavattati, tadā “aggassa ratanattayassa dātā”ti atthavasena pavattati.",
  "anya-e0803n12:247_3": "Yadā pana kriyaṁ paṭicca kammabhūte sāmiatthe pavattati, tadā “aggassa deyyadhammassa dātā”ti atthavasena pavattati.",
  "anya-e0803n12:247_4": "Evaṁ sabbathāpi vipallāso tumhākaṁ saraṇaṁ na hotīti.",
  "anya-e0803n12:247_5": "Tathā saddanayaṁ nissāya “sampadānavacana”nti tumhehi daḷhaṁ gahitassa mayhaṁsaddassa sāmiatthavasena paṇṇattiyaṁ dassanato vibhattivipallāso tumhākaṁ saraṇaṁ na hoteva.",
  "anya-e0803n12:247_6": "Tathā hi –",
  "anya-e0803n12:248_0": "“Sakuṇo mayhako nāma, girisānudarīcaro;",
  "anya-e0803n12:249_0": "Pakkaṁ pipphalimāruyha, ‘mayhaṁ mayha’nti kandatī”ti",
  "anya-e0803n12:250_0": "Ettha mayhakoti ekāya sakuṇajātiyā nāmaṁ.",
  "anya-e0803n12:250_1": "So hi loluppacāritāya “idampi mayhaṁ, idampi mayha”nti kāyati ravatīti mayhakoti vuccati mayhasaddūpapadassa ke re ge saddeti dhātussa vasena.",
  "anya-e0803n12:251_0": "Atrāyaṁ padasodhanā –",
  "anya-e0803n12:251_1": "yadi tuyhaṁ mayhaṁsaddā dhuvaṁ sampadānatthe, tava mamasaddā ca sāmiatthe bhaveyyuṁ, evaṁ sante lokavohārakusalena sabbaññunā tassa sakuṇassa “mayhako”ti paṇṇatti na vattabbā siyā anantogadhasampadānatthattā, antogadhasāmyatthattā pana “mamako” icceva paññatti vattabbā siyā.",
  "anya-e0803n12:251_2": "Etthapi “mayhako”ti idaṁ vibhattivipallāsavasena vuttanti ce?",
  "anya-e0803n12:251_3": "Na, paṇṇattivisaye vibhattivipariṇāmassa aṭṭhānattā anavakāsattā.",
  "anya-e0803n12:252_0": "Apicettha mayhaṁsaddo sarūpato vibhatyantabhāvena tiṭṭhati kasaddena ekapadattūpagamanato, evaṁ santepi “mayhako”ti ayaṁ sakuṇavisesavācako saddo paccattavacanabhāve ṭhitoyeva īsakaṁ sāmiatthampi jotayati sujampati rājapurisasaddā viya.",
  "anya-e0803n12:252_1": "Imināpi kāraṇena vibhattivipallāso tumhākaṁ saraṇaṁ na hoti.",
  "anya-e0803n12:252_2": "Iti “mayhako”ti paṇṇattiyaṁ vattamānassa padāvayavabhūtassa mayhasaddassa avipallāsavacanalesena tuyhaṁ tava mamasaddesupi vibhattivipallāso na icchitabboti siddhaṁ.",
  "anya-e0803n12:252_3": "Tasmā aṭṭhakathācariyehi sampadānasāmiatthesu sāmaññena pavattānampi samānānaṁ tuyhaṁ mayhaṁ tava mamasaddānaṁ saddanayaññeva nissāya paresamanukampāya vuttappakāro niyamo dassitoti avagantabbaṁ. Iccevaṁ –",
  "anya-e0803n12:253_0": "“Tuyhaṁ mayha”ntime sadde, sampadāne garū vaduṁ;",
  "anya-e0803n12:254_0": "“Tava mamā”ti sāmimhi, nayamādāya satthato.",
  "anya-e0803n12:255_0": "Evaṁ santepi etesaṁ, niyamo natthi pāḷiyaṁ;",
  "anya-e0803n12:256_0": "Koci tesaṁ viseso ca, diṭṭho amhehi taṁ suṇa.",
  "anya-e0803n12:257_0": "Sāmyatthasampadānatthā, sambhavanti yahiṁ duve;",
  "anya-e0803n12:258_0": "“Tuyhaṁ mayha”ntime saddā, te payogā na dullabhā.",
  "anya-e0803n12:259_0": "“Tava mamā”time saddā, pāyā sāmimhi vattare;",
  "anya-e0803n12:260_0": "Sampadāne yahiṁ honti, te payogā panappakā.",
  "anya-e0803n12:261_0": "Tavato mamato tuyhaṁ-mayhaṁsaddāva sāsane;",
  "anya-e0803n12:262_0": "Pāṭhe nekasahassamhi, sāmiatthe pavattareti.",
  "anya-e0803n12:263_0": "Sabbāpi imā nītiyo paramasukhumā sududdasā vīrajātinā sādhukaṁ manasi kātabbā.",
  "anya-e0803n12:264_0": "Vo nosaddesu pana vosaddo paccattaupayogakaraṇasampadānasāmivacanapadapūraṇesu dissati.",
  "anya-e0803n12:264_1": "“Kacci vo anuruddhā samaggā sammodamānā”tiādīsu hi paccatte dissati.",
  "anya-e0803n12:264_2": "“Gacchatha bhikkhave paṇāmemi vo”tiādīsu upayoge.",
  "anya-e0803n12:264_3": "“Na vo mama santike vatthabba”ntiādīsu karaṇe.",
  "anya-e0803n12:264_4": "“Vanapatthapariyāyaṁ vo bhikkhave desessāmī”tiādīsu sampadāne.",
  "anya-e0803n12:264_5": "“Sabbesaṁ vo sāriputtā subhāsita”ntiādīsu sāmivacane.",
  "anya-e0803n12:264_6": "“Ye hi voariyā parisuddhā kāyakammantā”tiādīsu padapūraṇamatte.",
  "anya-e0803n12:264_7": "Etthetaṁ vuccati –",
  "anya-e0803n12:265_0": "“Paccatte upayoge ca, karaṇe sampadāniye;",
  "anya-e0803n12:266_0": "Sāmissa vacane ceva, tatheva padapūraṇe;",
  "anya-e0803n12:267_0": "Imesu chasu ṭhānesu, vosaddo sampavattati”.",
  "anya-e0803n12:268_0": "Nosaddo paccattopayogakaraṇasampadānasāmivacanāvadhāraṇanusaddatthesu paṭisedhe nipātamatte ca vattati.",
  "anya-e0803n12:268_1": "Ayañhi “gāmaṁ no gaccheyyāmā”ti ettha paccatte dissati.",
  "anya-e0803n12:268_2": "“Mā no ajja vikantiṁsu, rañño sūdā mahānase”tiādīsu upayoge.",
  "anya-e0803n12:268_3": "“Na no vivāho nāgehi, katapubbo kudācana”ntiādīsu karaṇe.",
  "anya-e0803n12:268_4": "“Saṁvibhajetha no rajjenā”tiādīsu sampadāne.",
  "anya-e0803n12:268_5": "“Satthā no bhagavā anuppatto”tiādīsu sāmivacane.",
  "anya-e0803n12:268_6": "“Na no samaṁ atthi tathāgatenā”ti ettha avadhāraṇe.",
  "anya-e0803n12:268_7": "“Abhijānāsi no tvaṁ mahārājā”tiādīsu nusaddatthe, pucchāyantipi vattuṁ vaṭṭati.",
  "anya-e0803n12:268_8": "“Subhāsitaññeva bhāseyya, no ca dubbhāsitaṁ bhaṇe”tiādīsu paṭisedhe.",
  "anya-e0803n12:268_9": "“Na no sabhāyaṁ na karonti kiñcī”tiādīsu nipātamatte.",
  "anya-e0803n12:268_10": "Etthetaṁ vuccati –",
  "anya-e0803n12:269_0": "Paccatte cupayoge ca, karaṇe sampadāniye;",
  "anya-e0803n12:270_0": "Sāmyāvadhāraṇe ceva, nusaddatthe nivāraṇe;",
  "anya-e0803n12:271_0": "Tathā nipātamattamhi, nosaddo sampavattati.",
  "anya-e0803n12:272_0": "Idāni sabbanāmānaṁ yathārahaṁ saṁkhittena missakapadamālā vuccate –",
  "anya-e0803n12:273_0": "Yo so, ye te.",
  "anya-e0803n12:273_1": "Yaṁ taṁ, ye te.",
  "anya-e0803n12:273_2": "Yena tena.",
  "anya-e0803n12:273_3": "Sesaṁ vitthāretabbaṁ.",
  "anya-e0803n12:273_4": "Yā sā, yā tā.",
  "anya-e0803n12:273_5": "Yaṁ taṁ, yā tā.",
  "anya-e0803n12:273_6": "Yāya tāya.",
  "anya-e0803n12:273_7": "Sesaṁ vitthāretabbaṁ.",
  "anya-e0803n12:273_8": "Yaṁ taṁ, yāni tāni.",
  "anya-e0803n12:273_9": "Sesaṁ vitthāretabbaṁ.",
  "anya-e0803n12:273_10": "Iminā nayena liṅgattayayojanā kātabbā.",
  "anya-e0803n12:274_0": "“Eso so, ete te.",
  "anya-e0803n12:274_1": "Ayaṁ so, ime te.",
  "anya-e0803n12:274_2": "So ayaṁ te ime”tiādinā yathāpayogaṁ padamālā yojetabbā.",
  "anya-e0803n12:274_3": "Tathā hi “yo so bhagavā sayambhū anācariyako.",
  "anya-e0803n12:274_4": "Ete te bhikkhave ubho ante anupagamma majjhimā paṭipadā tathāgatena abhisambuddhā.",
  "anya-e0803n12:274_5": "Ayaṁ so sārathi etī”ti evamādayo vicittappayogā dissanti.",
  "anya-e0803n12:274_6": "Iti sabbanāmikapadānaṁ missakapadamālā yojetabbā.",
  "anya-e0803n12:275_0": "Mayā sabbatthasiddhassa, sāsane sabbadassino;",
  "anya-e0803n12:276_0": "Sabbattha sāsane suṭṭhu, kosallatthāya sotunaṁ.",
  "anya-e0803n12:277_0": "Asabbanāmanāmehi, sabbanāmapadehi ve;",
  "anya-e0803n12:278_0": "Saha sabbāni vuttāni, sabbanāmāni pantito.",
  "anya-e0803n12:279_0": "Etesu katayogānaṁ, sukhumatthavijānanaṁ;",
  "anya-e0803n12:280_0": "Akicchapaṭivedhena, bhavissati na saṁsayo.",
  "anya-e0803n12:281_0": "Iti navaṅge sāṭṭhakathe piṭakattaye byappathagatīsu viññūnaṁ",
  "anya-e0803n12:282_0": "Kosallatthāya kate saddanītippakaraṇe",
  "anya-e0803n12:283_0": "Sabbanāmataṁsadisanāmānaṁ nāmikapadamālāvibhāgo nāma",
  "anya-e0803n12:284_0": "Dvādasamo paricchedo."
}