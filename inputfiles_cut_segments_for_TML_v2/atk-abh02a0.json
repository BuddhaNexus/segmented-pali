{
  "atk-abh02a0:0_0": "Namo tassa bhagavato arahato sammāsambuddhassa",
  "atk-abh02a0:1_0": "Abhidhammapiṭake",
  "atk-abh02a0:2_0": "Sammohavinodanī nāma",
  "atk-abh02a0:3_0": "Vibhaṅga-aṭṭhakathā",
  "atk-abh02a0:4_0": "1. Khandhavibhaṅgo",
  "atk-abh02a0:5_0": "1. Suttantabhājanīyavaṇṇanā",
  "atk-abh02a0:6_0": "Catusaccadaso nātho, catudhā dhammasaṅgaṇiṁ;",
  "atk-abh02a0:7_0": "Pakāsayitvā sambuddho, tasseva samanantaraṁ.",
  "atk-abh02a0:8_0": "Upeto buddhadhammehi, aṭṭhārasahi nāyako;",
  "atk-abh02a0:9_0": "Aṭṭhārasannaṁ khandhādi-vibhaṅgānaṁ vasena yaṁ.",
  "atk-abh02a0:10_0": "Vibhaṅgaṁ desayī satthā, tassa saṁvaṇṇanākkamo;",
  "atk-abh02a0:11_0": "Idāni yasmā sampatto, tasmā tassatthavaṇṇanaṁ.",
  "atk-abh02a0:12_0": "Karissāmi vigāhetvā, porāṇaṭṭhakathānayaṁ;",
  "atk-abh02a0:13_0": "Saddhamme gāravaṁ katvā, taṁ suṇātha samāhitāti.",
  "atk-abh02a0:14_0": "1.Pañcakkhandhā –",
  "atk-abh02a0:14_1": "rūpakkhandho…pe…",
  "atk-abh02a0:14_2": "viññāṇakkhandhoti idaṁ vibhaṅgappakaraṇassa ādibhūte khandhavibhaṅge suttantabhājanīyaṁ nāma.",
  "atk-abh02a0:14_3": "Tattha pañcāti gaṇanaparicchedo.",
  "atk-abh02a0:14_4": "Tena na tato heṭṭhā na uddhanti dasseti.",
  "atk-abh02a0:14_5": "Khandhāti paricchinnadhammanidassanaṁ.",
  "atk-abh02a0:14_6": "Tatrāyaṁ khandha-saddo sambahulesu ṭhānesu dissati –",
  "atk-abh02a0:14_7": "rāsimhi, guṇe, paṇṇattiyaṁ, ruḷhiyanti.",
  "atk-abh02a0:14_8": "“Seyyathāpi, bhikkhave, mahāsamudde na sukaraṁ udakassa pamāṇaṁ gahetuṁ –",
  "atk-abh02a0:14_9": "ettakāni udakāḷhakānīti vā ettakāni udakāḷhakasatānīti vā ettakāni udakāḷhakasahassānīti vā ettakāni udakāḷhakasatasahassānīti vā, atha kho asaṅkhyeyyo appameyyo mahāudakakkhandhotveva saṅkhyaṁ gacchatī”tiādīsu hi rāsito khandho nāma.",
  "atk-abh02a0:14_10": "Nahi parittakaṁ udakaṁ udakakkhandhoti vuccati, bahukameva vuccati.",
  "atk-abh02a0:14_11": "Tathā na parittako rajo rajakkhandho, na appamattakā gāvo gavakkhandho, na appamattakaṁ balaṁ balakkhandho, na appamattakaṁ puññaṁ puññakkhandhoti vuccati.",
  "atk-abh02a0:14_12": "Bahukameva hi rajo rajakkhandho, bahukāva gavādayo gavakkhandho, balakkhandho, puññakkhandhoti vuccanti.",
  "atk-abh02a0:14_13": "“Sīlakkhandho samādhikkhandho”tiādīsu pana guṇato khandho nāma.",
  "atk-abh02a0:14_14": "“Addasā kho bhagavā mahantaṁ dārukkhandhaṁ gaṅgāya nadiyā sotena vuyhamāna”nti.",
  "atk-abh02a0:14_15": "Ettha paṇṇattito khandho nāma.",
  "atk-abh02a0:14_16": "“Yaṁ cittaṁ mano mānasaṁ…pe…",
  "atk-abh02a0:14_17": "viññāṇaṁ viññāṇakkhandho”tiādīsu ruḷhito khandho nāma.",
  "atk-abh02a0:14_18": "Svāyamidha rāsito adhippeto.",
  "atk-abh02a0:14_19": "Ayañhi khandhaṭṭho nāma piṇḍaṭṭho pūgaṭṭho ghaṭaṭṭho rāsaṭṭho.",
  "atk-abh02a0:14_20": "Tasmā ‘rāsilakkhaṇā khandhā’ti veditabbā.",
  "atk-abh02a0:14_21": "Koṭṭhāsaṭṭhotipi vattuṁ vaṭṭati;",
  "atk-abh02a0:14_22": "lokasmiñhi iṇaṁ gahetvā codiyamānā ‘dvīhi khandhehi dassāma, tīhi khandhehi dassāmā’ti vadanti.",
  "atk-abh02a0:14_23": "Iti ‘koṭṭhāsalakkhaṇā khandhā’tipi vattuṁ vaṭṭati.",
  "atk-abh02a0:14_24": "Evamettha rūpakkhandhoti rūparāsi rūpakoṭṭhāso, vedanākkhandhoti vedanārāsi vedanākoṭṭhāsoti iminā nayena saññākkhandhādīnaṁ attho veditabbo.",
  "atk-abh02a0:15_0": "Ettāvatā sammāsambuddho yvāyaṁ “cattāro ca mahābhūtā catunnañca mahābhūtānaṁ upādāyarūpa”nti atītānāgatapaccuppannādīsu ekādasasu okāsesu vibhatto ‘pañcavīsati rūpakoṭṭhāsā’ti ca ‘channavuti rūpakoṭṭhāsā’ti ca evaṁpabhedo rūparāsi, taṁ sabbaṁ paripiṇḍetvā rūpakkhandho nāmāti dassesi.",
  "atk-abh02a0:15_1": "Yo panāyaṁ “sukhā vedanā, dukkhā vedanā, adukkhamasukhā vedanā”ti tesuyeva ekādasasu okāsesu vibhatto catubhūmikavedanārāsi, taṁ sabbaṁ paripiṇḍetvā vedanākkhandho nāmāti dassesi.",
  "atk-abh02a0:15_2": "Yo panāyaṁ “cakkhusamphassajā saññā…pe…",
  "atk-abh02a0:15_3": "manosamphassajā saññā”ti tesuyeva ekādasasu okāsesu vibhatto catubhūmikasaññārāsi, taṁ sabbaṁ paripiṇḍetvā saññākkhandho nāmāti dassesi.",
  "atk-abh02a0:15_4": "Yo panāyaṁ “cakkhusamphassajā cetanā…pe…",
  "atk-abh02a0:15_5": "manosamphassajā cetanā”ti tesuyeva ekādasasu okāsesu vibhatto catubhūmikacetanārāsi, taṁ sabbaṁ paripiṇḍetvā saṅkhārakkhandho nāmāti dassesi.",
  "atk-abh02a0:15_6": "Yo panāyaṁ “cakkhuviññāṇaṁ, sotaghānajivhākāyaviññāṇaṁ, manodhātu, manoviññāṇadhātū”ti tesuyeva ekādasasu okāsesu vibhatto catubhūmikacittarāsi, taṁ sabbaṁ paripiṇḍetvā viññāṇakkhandho nāmāti dassesi.",
  "atk-abh02a0:16_0": "Apicettha sabbampi catusamuṭṭhānikaṁ rūpaṁ rūpakkhandho, kāmāvacaraaṭṭhakusalacittādīhi ekūnanavuticittehi sahajātā vedanā vedanākkhandho, saññā saññākkhandho, phassādayo dhammā saṅkhārakkhandho, ekūnanavuti cittāni viññāṇakkhandhoti.",
  "atk-abh02a0:16_1": "Evampi pañcasu khandhesu dhammaparicchedo veditabbo.",
  "atk-abh02a0:17_0": "1. Rūpakkhandhaniddeso",
  "atk-abh02a0:18_0": "2.",
  "atk-abh02a0:18_1": "Idāni te rūpakkhandhādayo vibhajitvā dassetuṁ tattha katamo rūpakkhandhotiādimāha.",
  "atk-abh02a0:18_2": "Tattha tatthāti tesu pañcasu khandhesu.",
  "atk-abh02a0:18_3": "Katamoti kathetukamyatāpucchā.",
  "atk-abh02a0:18_4": "Rūpakkhandhoti pucchitadhammanidassanaṁ.",
  "atk-abh02a0:18_5": "Idāni taṁ vibhajanto yaṁ kiñci rūpantiādimāha.",
  "atk-abh02a0:18_6": "Tattha yaṁ kiñcīti anavasesapariyādānaṁ.",
  "atk-abh02a0:18_7": "Rūpanti atippasaṅganiyamanaṁ.",
  "atk-abh02a0:18_8": "Evaṁ padadvayenāpi rūpassa anavasesapariggaho kato hoti.",
  "atk-abh02a0:19_0": "Tattha kenaṭṭhena rūpanti? Ruppanaṭṭhena rūpaṁ. Vuttañhetaṁ bhagavatā –",
  "atk-abh02a0:20_0": "“Kiñca, bhikkhave, rūpaṁ vadetha?",
  "atk-abh02a0:20_1": "Ruppatīti kho, bhikkhave, tasmā rūpanti vuccati.",
  "atk-abh02a0:20_2": "Kena ruppati?",
  "atk-abh02a0:20_3": "Sītenapi ruppati, uṇhenapi ruppati, jighacchāyapi ruppati, pipāsāyapi ruppati, ḍaṁsamakasavātātapasarisapasamphassenapi ruppati.",
  "atk-abh02a0:20_4": "Ruppatīti kho, bhikkhave, tasmā rūpanti vuccatī”ti.",
  "atk-abh02a0:21_0": "Tattha kinti kāraṇapucchā;",
  "atk-abh02a0:21_1": "kena kāraṇena rūpaṁ vadetha, kena kāraṇena taṁ rūpaṁ nāmāti attho.",
  "atk-abh02a0:21_2": "Ruppatīti ettha itīti kāraṇuddeso.",
  "atk-abh02a0:21_3": "Yasmā ruppati tasmā rūpanti vuccatīti attho.",
  "atk-abh02a0:21_4": "Ruppatīti kuppati ghaṭṭīyati pīḷiyati bhijjatīti attho.",
  "atk-abh02a0:21_5": "Evaṁ iminā ettakena ṭhānena ruppanaṭṭhena rūpaṁ vuttaṁ.",
  "atk-abh02a0:21_6": "Ruppanalakkhaṇena rūpantipi vattuṁ vaṭṭati.",
  "atk-abh02a0:21_7": "Ruppanalakkhaṇañhetaṁ.",
  "atk-abh02a0:22_0": "Sītenapiruppatītiādīsu pana sītena tāva ruppanaṁ lokantarikaniraye pākaṭaṁ.",
  "atk-abh02a0:22_1": "Tiṇṇaṁ tiṇṇañhi cakkavāḷānaṁ antare ekeko lokantarikanirayo nāma hoti aṭṭhayojanasahassappamāṇo, yassa neva heṭṭhā pathavī atthi, na upari candimasūriyadīpamaṇiāloko, niccandhakāro.",
  "atk-abh02a0:22_2": "Tattha nibbattasattānaṁ tigāvuto attabhāvo hoti.",
  "atk-abh02a0:22_3": "Te vagguliyo viya pabbatapāde dīghaputhulehi nakhehi laggitvā avaṁsirā olambanti.",
  "atk-abh02a0:22_4": "Yadā saṁsappantā aññamaññassa hatthapāsagatā honti atha ‘bhakkho no laddho’ti maññamānā tattha byāvaṭā viparivattitvā lokasandhārake udake patanti, sītavāte paharantepi pakkamadhukaphalāni viya chijjitvā udake patanti.",
  "atk-abh02a0:22_5": "Patitamattāva accantakhārena sītodakena chinnacammanhārumaṁsaaṭṭhīhi bhijjamānehi tattatele patitapiṭṭhapiṇḍi viya paṭapaṭāyamānā vilīyanti.",
  "atk-abh02a0:22_6": "Evaṁ sītena ruppanaṁ lokantarikaniraye pākaṭaṁ.",
  "atk-abh02a0:22_7": "Mahiṁsakaraṭṭhādīsupi himapātasītalesu padesesu etaṁ pākaṭameva.",
  "atk-abh02a0:22_8": "Tattha hi sattā sītena bhinnacchinnasarīrā jīvitakkhayampi pāpuṇanti.",
  "atk-abh02a0:23_0": "Uṇhena ruppanaṁ avīcimahāniraye pākaṭaṁ.",
  "atk-abh02a0:23_1": "Tattha hi tattāya lohapathaviyā nipajjāpetvā pañcavidhabandhanādikaraṇakāle sattā mahādukkhaṁ anubhavanti.",
  "atk-abh02a0:24_0": "Jighacchāya ruppanaṁ pettivisaye ceva dubbhikkhakāle ca pākaṭaṁ.",
  "atk-abh02a0:24_1": "Pettivisayasmiñhi sattā dve tīṇi buddhantarāni kiñcideva āmisaṁ hatthena gahetvā mukhe pakkhipantā nāma na honti.",
  "atk-abh02a0:24_2": "Antoudaraṁ ādittasusirarukkho viya hoti.",
  "atk-abh02a0:24_3": "Dubbhikkhe kañjikamattampi alabhitvā maraṇappattānaṁ pamāṇaṁ nāma natthi.",
  "atk-abh02a0:25_0": "Pipāsāya ruppanaṁ kālakañjikādīsu pākaṭaṁ.",
  "atk-abh02a0:25_1": "Tattha hi sattā dve tīṇi buddhantarāni hadayatemanamattaṁ vā jivhātemanamattaṁ vā udakabinduṁ laddhuṁ na sakkonti.",
  "atk-abh02a0:25_2": "‘Pānīyaṁ pivissāmā’ti nadiṁ gatānampi nadī vālikātalaṁ sampajjati.",
  "atk-abh02a0:25_3": "Mahāsamuddaṁ pakkhantānampi mahāsamuddo piṭṭhipāsāṇo hoti.",
  "atk-abh02a0:25_4": "Te sussantā balavadukkhapīḷitā vicaranti.",
  "atk-abh02a0:26_0": "Eko kira kālakañjikaasuro pipāsaṁ adhivāsetuṁ asakkonto yojanagambhīravitthāraṁ mahāgaṅgaṁ otari.",
  "atk-abh02a0:26_1": "Tassa gatagataṭṭhāne udakaṁ chijjati, dhūmo uggacchati, tatte piṭṭhipāsāṇe caṅkamanakālo viya hoti.",
  "atk-abh02a0:26_2": "Tassa udakasaddaṁ sutvā ito cito ca vicarantasseva ratti vibhāyi.",
  "atk-abh02a0:26_3": "Atha naṁ pātova bhikkhācāraṁ gacchantā tiṁsamattā piṇḍacārikabhikkhū disvā –",
  "atk-abh02a0:26_4": "“ko nāma tvaṁ, sappurisā”ti pucchiṁsu.",
  "atk-abh02a0:26_5": "“Petohamasmi, bhante”ti.",
  "atk-abh02a0:26_6": "“Kiṁ pariyesasī”ti?",
  "atk-abh02a0:26_7": "“Pānīyaṁ, bhante”ti.",
  "atk-abh02a0:26_8": "“Ayaṁ gaṅgā paripuṇṇā, kiṁ tvaṁ na passasī”ti?",
  "atk-abh02a0:26_9": "“Na upakappati, bhante”ti.",
  "atk-abh02a0:26_10": "“Tena hi gaṅgāpiṭṭhe nipajja, mukhe te pānīyaṁ āsiñcissāmā”ti.",
  "atk-abh02a0:26_11": "So vālikāpuḷine uttāno nipajji.",
  "atk-abh02a0:26_12": "Bhikkhū tiṁsamatte patte nīharitvā udakaṁ āharitvā āharitvā tassa mukhe āsiñciṁsu.",
  "atk-abh02a0:26_13": "Tesaṁ tathā karontānaṁyeva velā upakaṭṭhā jātā.",
  "atk-abh02a0:26_14": "Tato “bhikkhācārakālo amhākaṁ, sappurisa;",
  "atk-abh02a0:26_15": "kacci te assādamattā laddhā”ti āhaṁsu.",
  "atk-abh02a0:26_16": "Peto “sace me, bhante, tiṁsamattānaṁ ayyānaṁ tiṁsamattehi pattehi āsittaudakato aḍḍhapasatamattampi paragalagataṁ, petattabhāvato mokkho mā hotū”ti āha.",
  "atk-abh02a0:26_17": "Evaṁ pipāsāya ruppanaṁ pettivisaye pākaṭaṁ.",
  "atk-abh02a0:27_0": "Ḍaṁsādīhi ruppanaṁ ḍaṁsamakkhikādisambabahulesu padesesu pākaṭaṁ.",
  "atk-abh02a0:27_1": "Ettha ca ḍaṁsāti piṅgalamakkhikā, makasāti makasāva vātāti kucchivātapiṭṭhivātādivasena veditabbā.",
  "atk-abh02a0:27_2": "Sarīrasmiñhi vātarogo uppajjitvā hatthapādapiṭṭhiādīni bhindati, kāṇaṁ karoti, khujjaṁ karoti, pīṭhasappiṁ karoti.",
  "atk-abh02a0:27_3": "Ātapoti sūriyātapo.",
  "atk-abh02a0:27_4": "Tena ruppanaṁ marukantārādīsu pākaṭaṁ.",
  "atk-abh02a0:27_5": "Ekā kira itthī marukantāre rattiṁ satthato ohīnā divā sūriye uggacchante vālikāya tappamānāya pāde ṭhapetuṁ asakkontī sīsato pacchiṁ otāretvā akkami.",
  "atk-abh02a0:27_6": "Kamena pacchiyā uṇhābhitattāya ṭhātuṁ asakkontī tassā upari sāṭakaṁ ṭhapetvā akkami.",
  "atk-abh02a0:27_7": "Tasmimpi santatte aṅkena gahitaṁ puttakaṁ adhomukhaṁ nipajjāpetvā kandantaṁ kandantaṁ akkamitvā saddhiṁ tena tasmiṁyeva ṭhāne uṇhābhitattā kālamakāsi.",
  "atk-abh02a0:28_0": "Sarīsapāti ye keci dīghajātikā sarantā gacchanti.",
  "atk-abh02a0:28_1": "Tesaṁ samphassena ruppanaṁ āsīvisadaṭṭhādīnaṁ vasena veditabbaṁ.",
  "atk-abh02a0:29_0": "Idāni ‘yaṁ kiñci rūpa’nti padena saṁgahitaṁ pañcavīsatikoṭṭhāsachannavutikoṭṭhāsappabhedaṁ sabbampi rūpaṁ atītādikoṭṭhāsesu pakkhipitvā dassetuṁ atītānāgatapaccuppannanti āha.",
  "atk-abh02a0:29_1": "Tato paraṁ tadeva ajjhattadukādīsu catūsu dukesu pakkhipitvā dassetuṁ ajjhattaṁ vā bahiddhā vātiādi vuttaṁ.",
  "atk-abh02a0:29_2": "Tato paraṁ sabbampetaṁ ekādasasu padesesu pariyādiyitvā dassitaṁ rūpaṁ ekato piṇḍaṁ katvā dassetuṁ tadekajjhantiādi vuttaṁ.",
  "atk-abh02a0:30_0": "Tattha tadekajjhanti taṁ ekajjhaṁ;",
  "atk-abh02a0:30_1": "abhisaññūhitvāti abhisaṁharitvā;",
  "atk-abh02a0:30_2": "abhisaṅkhipitvāti saṅkhepaṁ katvā;",
  "atk-abh02a0:30_3": "idaṁ vuttaṁ hoti –",
  "atk-abh02a0:30_4": "sabbampetaṁ vuttappakāraṁ rūpaṁ ruppanalakkhaṇasaṅkhāte ekavidhabhāve paññāya rāsiṁ katvā rūpakkhandho nāmāti vuccatīti.",
  "atk-abh02a0:30_5": "Etena sabbampi rūpaṁ ruppanalakkhaṇe rāsibhāvūpagamanena rūpakkhandhoti dassitaṁ hoti.",
  "atk-abh02a0:30_6": "Na hi rūpato añño rūpakkhandho nāma atthi.",
  "atk-abh02a0:30_7": "Yathā ca rūpaṁ, evaṁ vedanādayopi vedayitalakkhaṇādīsu rāsibhāvūpagamanena.",
  "atk-abh02a0:30_8": "Na hi vedanādīhi aññe vedanākkhandhādayo nāma atthi.",
  "atk-abh02a0:31_0": "3.",
  "atk-abh02a0:31_1": "Idāni ekekasmiṁ okāse pakkhittaṁ rūpaṁ visuṁ visuṁ bhājetvā dassento tattha katamaṁ rūpaṁ atītantiādimāha.",
  "atk-abh02a0:31_2": "Tattha tatthāti ekādasasu okāsesu pakkhipitvā ṭhapitamātikāya bhummaṁ.",
  "atk-abh02a0:31_3": "Idaṁ vuttaṁ hoti –",
  "atk-abh02a0:31_4": "atītānāgatapaccuppannantiādinā nayena ṭhapitāya mātikāya yaṁ atītaṁ rūpanti vuttaṁ, taṁ katamanti?",
  "atk-abh02a0:31_5": "Iminā upāyena sabbapucchāsu attho veditabbo.",
  "atk-abh02a0:31_6": "Atītaṁ niruddhantiādīni padāni nikkhepakaṇḍassa atītattikabhājanīyavaṇṇanāyaṁ vuttāneva.",
  "atk-abh02a0:31_7": "Cattāro ca mahābhūtāti idaṁ atītanti vuttarūpassa sabhāvadassanaṁ.",
  "atk-abh02a0:31_8": "Yathā cettha evaṁ sabbattha attho veditabbo.",
  "atk-abh02a0:31_9": "Iminā idaṁ dasseti –",
  "atk-abh02a0:31_10": "atītarūpampi bhūtāni ceva bhūtāni upādāya nibbattarūpañca, anāgatampi…pe…",
  "atk-abh02a0:31_11": "dūrasantikampi.",
  "atk-abh02a0:31_12": "Na hi bhūtehi ceva bhūtāni upādāya pavattarūpato ca aññaṁ rūpaṁ nāma atthīti.",
  "atk-abh02a0:32_0": "Aparo nayo –",
  "atk-abh02a0:32_1": "atītaṁsena saṅgahitanti atītakoṭṭhāseneva saṅgahitaṁ, ettheva gaṇanaṁ gataṁ. Kinti?",
  "atk-abh02a0:32_2": "Cattāro ca mahābhūtā catunnañca mahābhūtānaṁ upādāyarūpanti.",
  "atk-abh02a0:32_3": "Evaṁ sabbattha attho veditabbo.",
  "atk-abh02a0:32_4": "Anāgatapaccuppannaniddesapadānipi heṭṭhā vuttatthāneva.",
  "atk-abh02a0:33_0": "Idaṁ pana atītānāgatapaccuppannaṁ nāma suttantapariyāyato abhidhammaniddesatoti duvidhaṁ.",
  "atk-abh02a0:33_1": "Taṁ suttantapariyāye bhavena paricchinnaṁ.",
  "atk-abh02a0:33_2": "Paṭisandhito hi paṭṭhāya atītabhavesu nibbattaṁ rūpaṁ, anantarabhave vā nibbattaṁ hotu kappakoṭisatasahassamatthake vā, sabbaṁ atītameva nāma.",
  "atk-abh02a0:33_3": "Cutito paṭṭhāya anāgatabhavesu nibbattanakarūpaṁ, anantarabhave vā nibbattaṁ hotu kappakoṭisatasahassamatthake vā, sabbaṁ anāgatameva nāma.",
  "atk-abh02a0:33_4": "Cutipaṭisandhianantare pavattarūpaṁ paccuppannaṁ nāma.",
  "atk-abh02a0:33_5": "Abhidhammaniddese pana khaṇena paricchinnaṁ.",
  "atk-abh02a0:33_6": "Tayo hi rūpassa khaṇā –",
  "atk-abh02a0:33_7": "uppādo, ṭhiti, bhaṅgoti.",
  "atk-abh02a0:33_8": "Ime tayo khaṇe patvā niruddhaṁ rūpaṁ, samanantaraniruddhaṁ vā hotu atīte kappakoṭisatasahassamatthake vā, sabbaṁ atītameva nāma.",
  "atk-abh02a0:33_9": "Tayo khaṇe asampattaṁ rūpaṁ, ekacittakkhaṇamattena vā asampattaṁ hotu anāgate kappakoṭisatasahassamatthake vā, sabbaṁ anāgatameva nāma.",
  "atk-abh02a0:33_10": "Ime tayo khaṇe sampattaṁ rūpaṁ pana paccuppannaṁ nāma.",
  "atk-abh02a0:33_11": "Tattha kiñcāpi idaṁ suttantabhājanīyaṁ, evaṁ santepi abhidhammaniddeseneva atītānāgatapaccuppannarūpaṁ niddiṭṭhanti veditabbaṁ.",
  "atk-abh02a0:34_0": "Aparo nayo –",
  "atk-abh02a0:34_1": "idañhi rūpaṁ addhāsantatisamayakhaṇavasena catudhā atītaṁ nāma hoti.",
  "atk-abh02a0:34_2": "Tathā anāgatapaccuppannaṁ.",
  "atk-abh02a0:34_3": "Addhāvasena tāva ekassa ekasmiṁ bhave paṭisandhito pubbe atītaṁ, cutito uddhaṁ anāgataṁ, ubhinnamantare paccuppannaṁ.",
  "atk-abh02a0:34_4": "Santativasena sabhāgaekautusamuṭṭhānaṁ ekāhārasamuṭṭhānañca pubbāpariyavasena pavattamānampi paccuppannaṁ.",
  "atk-abh02a0:34_5": "Tato pubbe visabhāgautuāhārasamuṭṭhānaṁ atītaṁ, pacchā anāgataṁ.",
  "atk-abh02a0:34_6": "Cittajaṁ ekavīthiekajavanaekasamāpattisamuṭṭhānaṁ paccuppannaṁ.",
  "atk-abh02a0:34_7": "Tato pubbe atītaṁ, pacchā anāgataṁ.",
  "atk-abh02a0:34_8": "Kammasamuṭṭhānassa pāṭiyekkaṁ santativasena atītādibhedo natthi.",
  "atk-abh02a0:34_9": "Tesaññeva pana utuāhāracittasamuṭṭhānānaṁ upatthambhakavasena tassa atītādibhedo veditabbo.",
  "atk-abh02a0:34_10": "Samayavasena ekamuhuttapubbaṇhasāyanharattidivādīsu samayesu santānavasena pavattamānaṁ taṁ taṁ samayaṁ paccuppannaṁ nāma.",
  "atk-abh02a0:34_11": "Tato pubbe atītaṁ, pacchā anāgataṁ.",
  "atk-abh02a0:34_12": "Khaṇavasena uppādādikkhaṇattayapariyāpannaṁ paccuppannaṁ nāma.",
  "atk-abh02a0:34_13": "Tato pubbe atītaṁ, pacchā anāgataṁ.",
  "atk-abh02a0:35_0": "Apica atikkahetupaccayakiccaṁ atītaṁ.",
  "atk-abh02a0:35_1": "Niṭṭhitahetukiccaṁ aniṭṭhitapaccayakiccaṁ paccuppannaṁ.",
  "atk-abh02a0:35_2": "Ubhayakiccamasampattaṁ anāgataṁ.",
  "atk-abh02a0:35_3": "Sakiccakkhaṇe vā paccuppannaṁ.",
  "atk-abh02a0:35_4": "Tato pubbe atītaṁ, pacchā anāgataṁ.",
  "atk-abh02a0:35_5": "Ettha ca khaṇādikathāva nippariyāyā, sesā sapariyāyā.",
  "atk-abh02a0:35_6": "Tāsu nippariyāyakathā idha adhippetā.",
  "atk-abh02a0:35_7": "Ajjhattadukassāpi niddesapadāni heṭṭhā ajjhattattikaniddese vuttatthāneva.",
  "atk-abh02a0:35_8": "Oḷārikādīni rūpakaṇḍavaṇṇanāyaṁ vuttatthāneva.",
  "atk-abh02a0:36_0": "6.",
  "atk-abh02a0:36_1": "Hīnadukaniddese tesaṁ tesaṁ sattānanti bahūsu sattesu sāmivacanaṁ.",
  "atk-abh02a0:36_2": "Aparassāpi aparassāpīti hi vuccamāne divasampi kappasatasahassampi vadanto ettakameva vadeyya.",
  "atk-abh02a0:36_3": "Iti satthā dvīheva padehi anavasese satte pariyādiyanto ‘tesaṁ tesaṁ sattāna’nti āha.",
  "atk-abh02a0:36_4": "Ettakena hi sabbampi aparadīpanaṁ siddhaṁ hoti.",
  "atk-abh02a0:36_5": "Uññātanti avamataṁ.",
  "atk-abh02a0:36_6": "Avaññātanti vambhetvā ñātaṁ.",
  "atk-abh02a0:36_7": "Rūpantipi na viditaṁ.",
  "atk-abh02a0:36_8": "Hīḷitanti agahetabbaṭṭhena khittaṁ chaḍḍitaṁ, jigucchitantipi vadanti.",
  "atk-abh02a0:36_9": "Paribhūtanti kimetenāti vācāya paribhavitaṁ.",
  "atk-abh02a0:36_10": "Acittīkatanti na garukataṁ.",
  "atk-abh02a0:36_11": "Hīnanti lāmakaṁ.",
  "atk-abh02a0:36_12": "Hīnamatanti hīnanti mataṁ, lāmakaṁ katvā ñātaṁ.",
  "atk-abh02a0:36_13": "Hīnasammatanti hīnanti loke sammataṁ, hīnehi vā sammataṁ, gūthabhakkhehi gūtho viya.",
  "atk-abh02a0:36_14": "Aniṭṭhanti appiyaṁ, paṭilābhatthāya vā apariyesitaṁ.",
  "atk-abh02a0:36_15": "Sacepi naṁ koci pariyeseyya, pariyesatu.",
  "atk-abh02a0:36_16": "Etassa pana ārammaṇassa etadeva nāmaṁ.",
  "atk-abh02a0:36_17": "Akantanti akāmitaṁ, nissirikaṁ vā.",
  "atk-abh02a0:36_18": "Amanāpanti manasmiṁ na appitaṁ.",
  "atk-abh02a0:36_19": "Tādisañhi ārammaṇaṁ manasmiṁ na appīyati.",
  "atk-abh02a0:36_20": "Atha vā manaṁ appāyati vaḍḍhetīti manāpaṁ, na manāpaṁ amanāpaṁ.",
  "atk-abh02a0:37_0": "Aparo nayo –",
  "atk-abh02a0:37_1": "aniṭṭhaṁ sampattivirahato.",
  "atk-abh02a0:37_2": "Taṁ ekantena kammasamuṭṭhānesu akusalakammasamuṭṭhānaṁ.",
  "atk-abh02a0:37_3": "Akantaṁ sukhassa ahetubhāvato.",
  "atk-abh02a0:37_4": "Amanāpaṁ dukkhassa hetubhāvato.",
  "atk-abh02a0:37_5": "Rūpā saddāti idamassa sabhāvadīpanaṁ.",
  "atk-abh02a0:37_6": "Imasmiñhi pade akusalakammajavasena aniṭṭhā pañca kāmaguṇā vibhattā.",
  "atk-abh02a0:37_7": "Kusalakammajaṁ pana aniṭṭhaṁ nāma natthi, sabbaṁ iṭṭhameva.",
  "atk-abh02a0:38_0": "Paṇītapadaniddeso vuttapaṭipakkhanayena veditabbo.",
  "atk-abh02a0:38_1": "Imasmiṁ pana pade kusalakammajavasena iṭṭhā pañca kāmaguṇā vibhattā.",
  "atk-abh02a0:38_2": "Kusalakammajañhi aniṭṭhaṁ nāma natthi, sabbaṁ iṭṭhameva.",
  "atk-abh02a0:38_3": "Yathā ca kammajesu evaṁ utusamuṭṭhānādīsupi iṭṭhāniṭṭhatā atthi evāti imasmiṁ duke iṭṭhāniṭṭhārammaṇaṁ paṭivibhattanti veditabbaṁ.",
  "atk-abh02a0:38_4": "Ayaṁ tāva ācariyānaṁ samānatthakathā.",
  "atk-abh02a0:38_5": "Vitaṇḍavādī panāha –",
  "atk-abh02a0:38_6": "iṭṭhāniṭṭhaṁ nāma pāṭiyekkaṁ paṭivibhattaṁ natthi, tesaṁ tesaṁ rucivasena kathitaṁ.",
  "atk-abh02a0:39_0": "Yathāha –",
  "atk-abh02a0:40_0": "“Manāpapariyantaṁ khvāhaṁ, mahārāja, pañcasu kāmaguṇesu agganti vadāmi.",
  "atk-abh02a0:40_1": "Teva, mahārāja, rūpā ekaccassa manāpā honti, ekaccassa amanāpā honti.",
  "atk-abh02a0:40_2": "Teva, mahārāja, saddā, gandhā, rasā, phoṭṭhabbā ekaccassa manāpā honti, ekaccassa amanāpā hontī”ti.",
  "atk-abh02a0:41_0": "Evaṁ yasmā teyeva rūpādayo eko assādeti abhinandati, tattha lobhaṁ uppādeti.",
  "atk-abh02a0:41_1": "Eko kujjhati paṭihaññati, tattha dosaṁ uppādeti.",
  "atk-abh02a0:41_2": "Ekassa iṭṭhā honti kantā manāpā, ekassa aniṭṭhā akantā amanāpā.",
  "atk-abh02a0:41_3": "Eko cete ‘iṭṭhā kantā manāpā’ti dakkhiṇato gaṇhāti, eko ‘aniṭṭhā akantā amanāpā’ti vāmato.",
  "atk-abh02a0:41_4": "Tasmā iṭṭhāniṭṭhaṁ nāma pāṭiyekkaṁ paṭivibhattaṁ nāma natthi.",
  "atk-abh02a0:41_5": "Paccantavāsīnañhi gaṇḍuppādāpi iṭṭhā honti kantā manāpā, majjhimadesavāsīnaṁ atijegucchā.",
  "atk-abh02a0:41_6": "Tesañca moramaṁsādīni iṭṭhāni honti, itaresaṁ tāni atijegucchānīti.",
  "atk-abh02a0:42_0": "So vattabbo –",
  "atk-abh02a0:42_1": "“kiṁ pana tvaṁ iṭṭhāniṭṭhārammaṇaṁ pāṭiyekkaṁ paṭivibhattaṁ nāma natthīti vadesī”ti?",
  "atk-abh02a0:42_2": "“Āma natthī”ti vadāmi.",
  "atk-abh02a0:42_3": "Puna tatheva yāvatatiyaṁ patiṭṭhāpetvā pañho pucchitabbo –",
  "atk-abh02a0:42_4": "“nibbānaṁ nāma iṭṭhaṁ udāhu aniṭṭha”nti?",
  "atk-abh02a0:42_5": "Jānamāno “iṭṭha”nti vakkhati.",
  "atk-abh02a0:42_6": "Sacepi na vadeyya, mā vadatu.",
  "atk-abh02a0:42_7": "Nibbānaṁ pana ekantaiṭṭhameva.",
  "atk-abh02a0:42_8": "“Nanu eko nibbānassa vaṇṇe kathiyamāne kujjhitvā –",
  "atk-abh02a0:42_9": "‘tvaṁ nibbānassa vaṇṇaṁ kathesi, kiṁ tattha annapānamālāgandhavilepanasayanacchādanasamiddhā pañca kāmaguṇā atthī’ti vatvā ‘natthī’ti vutte ‘alaṁ tava nibbānenā’ti nibbānassa vaṇṇe kathiyamāne kujjhitvā ubho kaṇṇe thaketīti iṭṭhetaṁ.",
  "atk-abh02a0:42_10": "Etassa pana vasena tava vāde nibbānaṁ aniṭṭhaṁ nāma hoti.",
  "atk-abh02a0:42_11": "Na panetaṁ evaṁ gahetabbaṁ.",
  "atk-abh02a0:42_12": "Eso hi viparītasaññāya katheti.",
  "atk-abh02a0:42_13": "Saññāvipallāsena ca tadeva ārammaṇaṁ ekassa iṭṭhaṁ hoti, ekassa aniṭṭhaṁ”.",
  "atk-abh02a0:43_0": "Iṭṭhāniṭṭhārammaṇaṁ pana pāṭiyekkaṁ vibhattaṁ atthīti.",
  "atk-abh02a0:43_1": "Kassa vasena vibhattanti?",
  "atk-abh02a0:43_2": "Majjhimakasattassa.",
  "atk-abh02a0:43_3": "Idañhi na atiissarānaṁ mahāsammatamahāsudassanadhammāsokādīnaṁ vasena vibhattaṁ.",
  "atk-abh02a0:43_4": "Tesañhi dibbakappampi ārammaṇaṁ amanāpaṁ upaṭṭhāti.",
  "atk-abh02a0:43_5": "Na atiduggatānaṁ dullabhannapānānaṁ vasena vibhattaṁ.",
  "atk-abh02a0:43_6": "Tesañhi kaṇājakabhattasitthānipi pūtimaṁsarasopi atimadhuro amatasadiso ca hoti.",
  "atk-abh02a0:43_7": "Majjhimakānaṁ pana gaṇakamahāmattaseṭṭhikuṭumbikavāṇijādīnaṁ kālena iṭṭhaṁ kālena aniṭṭhaṁ labhamānānaṁ vasena vibhattaṁ.",
  "atk-abh02a0:43_8": "Evarūpā hi iṭṭhāniṭṭhaṁ paricchindituṁ sakkontīti.",
  "atk-abh02a0:44_0": "Tipiṭakacūḷanāgatthero panāha –",
  "atk-abh02a0:44_1": "“iṭṭhāniṭṭhaṁ nāma vipākavaseneva paricchinnaṁ, na javanavasena.",
  "atk-abh02a0:44_2": "Javanaṁ pana saññāvipallāsavasena iṭṭhasmiṁyeva rajjati, iṭṭhasmiṁyeva dussati;",
  "atk-abh02a0:44_3": "aniṭṭhasmiṁyeva rajjati, aniṭṭhasmiṁyeva dussatī”ti.",
  "atk-abh02a0:44_4": "Vipākavaseneva panetaṁ ekantato paricchijjati.",
  "atk-abh02a0:44_5": "Na hi sakkā vipākacittaṁ vañcetuṁ.",
  "atk-abh02a0:44_6": "Sace ārammaṇaṁ iṭṭhaṁ hoti, kusalavipākaṁ uppajjati.",
  "atk-abh02a0:44_7": "Sace aniṭṭhaṁ, akusalavipākaṁ uppajjati.",
  "atk-abh02a0:44_8": "Kiñcāpi hi micchādiṭṭhikā buddhaṁ vā saṅghaṁ vā mahācetiyādīni vā uḷārāni ārammaṇāni disvā akkhīni pidahanti, domanassaṁ āpajjanti, dhammasaddaṁ sutvā kaṇṇe thakenti, cakkhuviññāṇasotaviññāṇāni pana nesaṁ kusalavipākāneva honti.",
  "atk-abh02a0:45_0": "Kiñcāpi gūthasūkarādayo gūthagandhaṁ ghāyitvā ‘khādituṁ labhissāmā’ti somanassajātā honti, gūthadassane pana tesaṁ cakkhuviññāṇaṁ, tassa gandhaghāyane ghānaviññāṇaṁ, rasasāyane jivhāviññāṇañca akusalavipākameva hoti.",
  "atk-abh02a0:45_1": "Bandhitvā varasayane sayāpitasūkaro ca kiñcāpi viravati, saññāvipallāsena panassa javanasmiṁyeva domanassaṁ uppajjati, kāyaviññāṇaṁ kusalavipākameva. Kasmā?",
  "atk-abh02a0:45_2": "Ārammaṇassa iṭṭhatāya.",
  "atk-abh02a0:46_0": "Apica dvāravasenāpi iṭṭhāniṭṭhatā veditabbā.",
  "atk-abh02a0:46_1": "Sukhasamphassañhi gūthakalalaṁ cakkhudvāraghānadvāresu aniṭṭhaṁ, kāyadvāre iṭṭhaṁ hoti.",
  "atk-abh02a0:46_2": "Cakkavattino maṇiratanena pothiyamānassa, suvaṇṇasūle uttāsitassa ca maṇiratanasuvaṇṇasūlāni cakkhudvāre iṭṭhāni honti, kāyadvāre aniṭṭhāni. Kasmā?",
  "atk-abh02a0:46_3": "Mahādukkhassa uppādanato.",
  "atk-abh02a0:46_4": "Evaṁ iṭṭhāniṭṭhaṁ ekantato vipākeneva paricchijjatīti veditabbaṁ.",
  "atk-abh02a0:47_0": "Taṁ taṁ vā panāti ettha na heṭṭhimanayo oloketabbo.",
  "atk-abh02a0:47_1": "Na hi bhagavā sammutimanāpaṁ bhindati, puggalamanāpaṁ pana bhindati.",
  "atk-abh02a0:47_2": "Tasmā taṁtaṁvāpanavaseneva upādāyupādāya hīnappaṇītatā veditabbā.",
  "atk-abh02a0:47_3": "Nerayikānañhi rūpaṁ koṭippattaṁ hīnaṁ nāma;",
  "atk-abh02a0:47_4": "taṁ upādāya tiracchānesu nāgasupaṇṇānaṁ rūpaṁ paṇītaṁ nāma.",
  "atk-abh02a0:47_5": "Tesaṁ rūpaṁ hīnaṁ;",
  "atk-abh02a0:47_6": "taṁ upādāya petānaṁ rūpaṁ paṇītaṁ nāma.",
  "atk-abh02a0:47_7": "Tesampi hīnaṁ;",
  "atk-abh02a0:47_8": "taṁ upādāya jānapadānaṁ rūpaṁ paṇītaṁ nāma.",
  "atk-abh02a0:47_9": "Tesampi hīnaṁ;",
  "atk-abh02a0:47_10": "taṁ upādāya gāmabhojakānaṁ rūpaṁ paṇītaṁ nāma.",
  "atk-abh02a0:47_11": "Tesampi hīnaṁ;",
  "atk-abh02a0:47_12": "taṁ upādāya janapadasāmikānaṁ rūpaṁ paṇītaṁ nāma.",
  "atk-abh02a0:47_13": "Tesampi hīnaṁ;",
  "atk-abh02a0:47_14": "taṁ upādāya padesarājūnaṁ rūpaṁ paṇītaṁ nāma.",
  "atk-abh02a0:47_15": "Tesampi hīnaṁ;",
  "atk-abh02a0:47_16": "taṁ upādāya cakkavattirañño rūpaṁ paṇītaṁ nāma.",
  "atk-abh02a0:47_17": "Tassāpi hīnaṁ;",
  "atk-abh02a0:47_18": "taṁ upādāya bhummadevānaṁ rūpaṁ paṇītaṁ nāma.",
  "atk-abh02a0:47_19": "Tesampi hīnaṁ;",
  "atk-abh02a0:47_20": "taṁ upādāya cātumahārājikānaṁ devānaṁ rūpaṁ paṇītaṁ nāma.",
  "atk-abh02a0:47_21": "Tesampi hīnaṁ;",
  "atk-abh02a0:47_22": "taṁ upādāya tāvatiṁsānaṁ devānaṁ rūpaṁ paṇītaṁ nāma…pe…",
  "atk-abh02a0:47_23": "akaniṭṭhadevānaṁ pana rūpaṁ matthakappattaṁ paṇītaṁ nāma.",
  "atk-abh02a0:48_0": "7.",
  "atk-abh02a0:48_1": "Dūradukaniddese itthindriyādīni heṭṭhā vibhattāneva.",
  "atk-abh02a0:48_2": "Imasmiṁ pana duke duppariggahaṭṭhena lakkhaṇaduppaṭivijjhatāya sukhumarūpaṁ dūreti kathitaṁ.",
  "atk-abh02a0:48_3": "Sukhapariggahaṭṭhena lakkhaṇasuppaṭivijjhatāya oḷārikarūpaṁ santiketi.",
  "atk-abh02a0:48_4": "Kabaḷīkārāhārapariyosāne ca niyyātanaṭṭhānepi ‘idaṁ vuccati rūpaṁ dūre’ti na nīyyātitaṁ. Kasmā?",
  "atk-abh02a0:48_5": "Duvidhañhi dūre nāma –",
  "atk-abh02a0:48_6": "lakkhaṇato ca okāsato cāti.",
  "atk-abh02a0:48_7": "Tattha lakkhaṇato dūreti na kathitaṁ, taṁ okāsato kathetabbaṁ.",
  "atk-abh02a0:48_8": "Tasmā dūreti akathitaṁ.",
  "atk-abh02a0:48_9": "Oḷārikarūpaṁ okāsato dūreti dassetuṁ aniyyātetvāva yaṁ vā panaññampītiādimāha.",
  "atk-abh02a0:48_10": "Santikapadaniddesepi eseva nayo.",
  "atk-abh02a0:48_11": "Tattha anāsanneti na āsanne, anupakaṭṭheti nissaṭe, dūreti dūramhi, asantiketi na santike.",
  "atk-abh02a0:48_12": "Idaṁ vuccati rūpaṁ dūreti idaṁ paṇṇarasavidhaṁ sukhumarūpaṁ lakkhaṇato dūre, dasavidhaṁ pana oḷārikarūpaṁ yevāpanakavasena okāsato dūreti vuccati.",
  "atk-abh02a0:48_13": "Santikapadaniddeso uttānatthoyeva.",
  "atk-abh02a0:49_0": "Idaṁvuccati rūpaṁ santiketi idaṁ dasavidhaṁ oḷārikarūpaṁ lakkhaṇato santike, pañcadasavidhaṁ pana sukhumarūpaṁ yevāpanakavasena okāsato santiketi vuccati.",
  "atk-abh02a0:49_1": "Kittakato paṭṭhāya pana rūpaṁ okāsavasena santike nāma?",
  "atk-abh02a0:49_2": "Kittakato paṭṭhāya dūre nāmāti?",
  "atk-abh02a0:49_3": "Pakatikathāya kathentānaṁ dvādasahattho savanūpacāro nāma hoti.",
  "atk-abh02a0:49_4": "Tassa orato rūpaṁ santike, parato dūre.",
  "atk-abh02a0:49_5": "Tattha sukhumarūpaṁ dūre hontaṁ lakkhaṇatopi okāsatopi dūre hoti;",
  "atk-abh02a0:49_6": "santike hontaṁ pana okāsatova santike hoti, na lakkhaṇato.",
  "atk-abh02a0:49_7": "Oḷārikarūpaṁ santike hontaṁ lakkhaṇatopi okāsatopi santike hoti;",
  "atk-abh02a0:49_8": "dūre hontaṁ okāsatova dūre hoti, na lakkhaṇato.",
  "atk-abh02a0:50_0": "Taṁ taṁ vā panāti ettha na heṭṭhimanayo oloketabbo.",
  "atk-abh02a0:50_1": "Heṭṭhā hi bhindamāno gato.",
  "atk-abh02a0:50_2": "Idha pana na lakkhaṇato dūraṁ bhindati, okāsato dūrameva bhindati.",
  "atk-abh02a0:50_3": "Upādāyupādāya dūrasantikañhi ettha dassitaṁ.",
  "atk-abh02a0:50_4": "Attano hi rūpaṁ santike nāma;",
  "atk-abh02a0:50_5": "antokucchigatassāpi parassa dūre.",
  "atk-abh02a0:50_6": "Antokucchigatassa santike;",
  "atk-abh02a0:50_7": "bahiṭhitassa dūre.",
  "atk-abh02a0:50_8": "Ekamañce sayitassa santike;",
  "atk-abh02a0:50_9": "bahipamukhe ṭhitassa dūre.",
  "atk-abh02a0:50_10": "Antopariveṇe rūpaṁ santike;",
  "atk-abh02a0:50_11": "bahipariveṇe dūre.",
  "atk-abh02a0:50_12": "Antosaṅghārāme rūpaṁ santike;",
  "atk-abh02a0:50_13": "bahisaṅghārāme dūre.",
  "atk-abh02a0:50_14": "Antosīmāya rūpaṁ santike;",
  "atk-abh02a0:50_15": "bahisīmāya dūre.",
  "atk-abh02a0:50_16": "Antogāmakhette rūpaṁ santike;",
  "atk-abh02a0:50_17": "bahigāmakkhette dūre.",
  "atk-abh02a0:50_18": "Antojanapade rūpaṁ santike;",
  "atk-abh02a0:50_19": "bahijanapade dūre.",
  "atk-abh02a0:50_20": "Antorajjasīmāya rūpaṁ santike;",
  "atk-abh02a0:50_21": "bahirajjasīmāya dūre.",
  "atk-abh02a0:50_22": "Antosamudde rūpaṁ santike;",
  "atk-abh02a0:50_23": "bahisamudderūpaṁ dūre.",
  "atk-abh02a0:50_24": "Antocakkavāḷe rūpaṁ santike;",
  "atk-abh02a0:50_25": "bahicakkavāḷe dūreti.",
  "atk-abh02a0:51_0": "Ayaṁ rūpakkhandhaniddeso.",
  "atk-abh02a0:52_0": "2. Vedanākkhandhaniddeso",
  "atk-abh02a0:53_0": "8.",
  "atk-abh02a0:53_1": "Vedanākkhandhaniddesādīsu heṭṭhā vuttasadisaṁ pahāya apubbameva vaṇṇayissāma.",
  "atk-abh02a0:53_2": "Yā kāci vedanāti catubhūmikavedanaṁ pariyādiyati.",
  "atk-abh02a0:53_3": "Sukhā vedanātiādīni atītādivasena niddiṭṭhavedanaṁ sabhāvato dassetuṁ vuttāni.",
  "atk-abh02a0:53_4": "Tattha sukhā vedanā atthi kāyikā, atthi cetasikā.",
  "atk-abh02a0:53_5": "Tathā dukkhā vedanā.",
  "atk-abh02a0:53_6": "Adukkhamasukhā pana cakkhādayo pasādakāye sandhāya pariyāyena ‘atthi kāyikā, atthi cetasikā’.",
  "atk-abh02a0:53_7": "Tattha sabbāpi kāyikā kāmāvacarā.",
  "atk-abh02a0:53_8": "Tathā cetasikā dukkhā vedanā.",
  "atk-abh02a0:53_9": "Cetasikā sukhā pana tebhūmikā.",
  "atk-abh02a0:53_10": "Adukkhamasukhā catubhūmikā.",
  "atk-abh02a0:53_11": "Tassā sabbappakārāyapi santativasena, khaṇādivasena ca atītādibhāvo veditabbo.",
  "atk-abh02a0:54_0": "Tattha santativasena ekavīthiekajavanaekasamāpattipariyāpannā, ekavidhavisayasamāyogappavattā ca paccuppannā.",
  "atk-abh02a0:54_1": "Tato pubbe atītā, pacchā anāgatā.",
  "atk-abh02a0:54_2": "Khaṇādivasena khaṇattayapariyāpannā pubbantāparantamajjhagatā sakiccañca kurumānā vedanā paccuppannā.",
  "atk-abh02a0:54_3": "Tato pubbe atītā, pacchā anāgatā.",
  "atk-abh02a0:54_4": "Tattha khaṇādivasena atītādibhāvaṁ sandhāya ayaṁ niddeso katoti veditabbo.",
  "atk-abh02a0:55_0": "11.",
  "atk-abh02a0:55_1": "Oḷārikasukhumaniddese akusalā vedanātiādīni jātito oḷārikasukhumabhāvaṁ dassetuṁ vuttāni.",
  "atk-abh02a0:55_2": "Dukkhā vedanā oḷārikātiādīni sabhāvato.",
  "atk-abh02a0:55_3": "Asamāpannassa vedanātiādīni puggalato.",
  "atk-abh02a0:55_4": "Sāsavātiādīni lokiyalokuttarato oḷārikasukhumabhāvaṁ dassetuṁ vuttāni.",
  "atk-abh02a0:55_5": "Tattha akusalā tāva sadarathaṭṭhena dukkhavipākaṭṭhena ca oḷārikā.",
  "atk-abh02a0:55_6": "Kusalā niddarathaṭṭhena sukhavipākaṭṭhena ca sukhumā.",
  "atk-abh02a0:55_7": "Abyākatā nirussāhaṭṭhena avipākaṭṭhena ca sukhumā.",
  "atk-abh02a0:55_8": "Kusalākusalā saussāhaṭṭhena savipākaṭṭhena ca oḷārikā.",
  "atk-abh02a0:55_9": "Abyākatā vuttanayeneva sukhumā.",
  "atk-abh02a0:56_0": "Dukkhā asātaṭṭhena dukkhaṭṭhena ca oḷārikā.",
  "atk-abh02a0:56_1": "Sukhā sātaṭṭhena sukhaṭṭhena ca sukhumā.",
  "atk-abh02a0:56_2": "Adukkhamasukhā santaṭṭhena paṇītaṭṭhena ca sukhumā.",
  "atk-abh02a0:56_3": "Sukhadukkhā khobhanaṭṭhena pharaṇaṭṭhena ca oḷārikā.",
  "atk-abh02a0:56_4": "Sukhavedanāpi hi khobheti pharati.",
  "atk-abh02a0:56_5": "Tathā dukkhavedanāpi.",
  "atk-abh02a0:56_6": "Sukhañhi uppajjamānaṁ sakalasarīraṁ khobhentaṁ āluḷentaṁ abhisandayamānaṁ maddayamānaṁ chādayamānaṁ sītodakaghaṭena āsiñcayamānaṁ viya uppajjati.",
  "atk-abh02a0:56_7": "Dukkhaṁ uppajjamānaṁ tattaphālaṁ anto pavesantaṁ viya tiṇukkāya bahi jhāpayamānaṁ viya uppajjati.",
  "atk-abh02a0:56_8": "Adukkhamasukhā pana vuttanayeneva sukhumā.",
  "atk-abh02a0:56_9": "Asamāpannassa vedanā nānārammaṇe vikkhittabhāvato oḷārikā.",
  "atk-abh02a0:56_10": "Samāpannassa vedanā ekattanimitteyeva caratīti sukhumā.",
  "atk-abh02a0:56_11": "Sāsavā āsavuppattihetuto oḷārikā.",
  "atk-abh02a0:56_12": "Āsavacāro nāma ekantaoḷāriko.",
  "atk-abh02a0:56_13": "Anāsavā vuttavipariyāyena sukhumā.",
  "atk-abh02a0:57_0": "Tattha eko neva kusalattike kovido hoti, na vedanāttike.",
  "atk-abh02a0:57_1": "So ‘kusalattikaṁ rakkhāmī’ti vedanāttikaṁ bhindati;",
  "atk-abh02a0:57_2": "‘vedanāttikaṁ rakkhāmī’ti kusalattikaṁ bhindati.",
  "atk-abh02a0:57_3": "Eko ‘tikaṁ rakkhāmī’ti bhūmantaraṁ bhindati.",
  "atk-abh02a0:57_4": "Eko na bhindati. Kathaṁ?",
  "atk-abh02a0:57_5": "“Sukhadukkhā vedanā oḷārikā, adukkhamasukhā vedanā sukhumā”ti hi vedanāttike vuttaṁ.",
  "atk-abh02a0:57_6": "Taṁ eko paṭikkhipati –",
  "atk-abh02a0:57_7": "na sabbā adukkhamasukhā sukhumā.",
  "atk-abh02a0:57_8": "Sā hi kusalāpi atthi akusalāpi abyākatāpi.",
  "atk-abh02a0:57_9": "Tattha kusalākusalā oḷārikā, abyākatā sukhumā. Kasmā?",
  "atk-abh02a0:57_10": "Kusalattike pāḷiyaṁ āgatattāti.",
  "atk-abh02a0:57_11": "Evaṁ kusalattiko rakkhito hoti, vedanāttiko pana bhinno.",
  "atk-abh02a0:58_0": "Kusalākusalā vedanā oḷārikā, abyākatā vedanā sukhumā”ti yaṁ pana kusalattike vuttaṁ, taṁ eko paṭikkhipati –",
  "atk-abh02a0:58_1": "na sabbā abyākatā sukhumā.",
  "atk-abh02a0:58_2": "Sā hi sukhāpi atthi dukkhāpi adukkhamasukhāpi.",
  "atk-abh02a0:58_3": "Tattha sukhadukkhā oḷārikā, adukkhamasukhā sukhumā. Kasmā?",
  "atk-abh02a0:58_4": "Vedanāttike pāḷiyaṁ āgatattāti.",
  "atk-abh02a0:58_5": "Evaṁ vedanāttiko rakkhito hoti, kusalattiko pana bhinno.",
  "atk-abh02a0:58_6": "Kusalattikassa pana āgataṭṭhāne vedanāttikaṁ anoloketvā vedanāttikassa āgataṭṭhāne kusalattikaṁ anoloketvā kusalādīnaṁ kusalattikalakkhaṇena, sukhādīnaṁ vedanāttikalakkhaṇena oḷārikasukhumataṁ kathento na bhindati nāma.",
  "atk-abh02a0:59_0": "Yampi “kusalākusalā vedanā oḷārikā, abyākatā vedanā sukhumā”ti kusalattike vuttaṁ, tattheko ‘kusalā lokuttaravedanāpi samānā oḷārikā nāma, vipākā antamaso dvipañcaviññāṇasahajātāpi samānā sukhumā nāma hotī’ti vadati.",
  "atk-abh02a0:59_1": "So evarūpaṁ santaṁ paṇītaṁ lokuttaravedanaṁ oḷārikaṁ nāma karonto, dvipañcaviññāṇasampayuttaṁ ahetukaṁ hīnaṁ jaḷaṁ vedanaṁ sukhumaṁ nāma karonto ‘tikaṁ rakkhissāmī’ti bhūmantaraṁ bhindati nāma.",
  "atk-abh02a0:59_2": "Tattha tattha bhūmiyaṁ kusalaṁ pana taṁtaṁbhūmivipākeneva saddhiṁ yojetvā kathento na bhindati nāma.",
  "atk-abh02a0:59_3": "Tatrāyaṁ nayo –",
  "atk-abh02a0:59_4": "kāmāvacarakusalā hi oḷārikā;",
  "atk-abh02a0:59_5": "kāmāvacaravipākā sukhumā.",
  "atk-abh02a0:59_6": "Rūpāvacarārūpāvacaralokuttarakusalā oḷārikā;",
  "atk-abh02a0:59_7": "rūpāvacarārūpāvacaralokuttaravipākā sukhumāti.",
  "atk-abh02a0:59_8": "Iminā nīhārena kathento na bhindati nāma.",
  "atk-abh02a0:60_0": "Tipiṭakacūḷanāgatthero panāha –",
  "atk-abh02a0:60_1": "“akusale oḷārikasukhumatā nāma na uddharitabbā.",
  "atk-abh02a0:60_2": "Tañhi ekantaoḷārikameva.",
  "atk-abh02a0:60_3": "Lokuttarepi oḷārikasukhumatā na uddharitabbā.",
  "atk-abh02a0:60_4": "Tañhi ekantasukhuma”nti.",
  "atk-abh02a0:60_5": "Imaṁ kathaṁ āharitvā tipiṭakacūḷābhayattherassa kathayiṁsu –",
  "atk-abh02a0:60_6": "evaṁ therena kathitanti.",
  "atk-abh02a0:60_7": "Tipiṭakacūḷābhayatthero āha –",
  "atk-abh02a0:60_8": "“sammāsambuddhena abhidhammaṁ patvā ekapadassāpi dvinnampi padānaṁ āgataṭṭhāne nayaṁ dātuṁ yuttaṭṭhāne nayo adinno nāma natthi, nayaṁ kātuṁ yuttaṭṭhāne nayo akato nāma natthi.",
  "atk-abh02a0:60_9": "Idha panekacco ‘ācariyo asmī’ti vicaranto akusale oḷārikasukhumataṁ uddharamāno kukkuccāyati.",
  "atk-abh02a0:60_10": "Sammāsambuddhena pana lokuttarepi oḷārikasukhumatā uddharitā”ti.",
  "atk-abh02a0:60_11": "Evañca pana vatvā idaṁ suttaṁ āhari –",
  "atk-abh02a0:60_12": "“tatra, bhante, yāyaṁ paṭipadā dukkhā dandhābhiññā, ayaṁ, bhante, paṭipadā ubhayeneva hīnā akkhāyati –",
  "atk-abh02a0:60_13": "dukkhattā dandhattā cā”ti.",
  "atk-abh02a0:60_14": "Ettha hi catasso paṭipadā lokiyalokuttaramissakā kathitā.",
  "atk-abh02a0:61_0": "Taṁ taṁ vā panāti ettha na heṭṭhimanayo oloketabbo.",
  "atk-abh02a0:61_1": "Taṁtaṁvāpanavaseneva kathetabbaṁ.",
  "atk-abh02a0:61_2": "Duvidhā hi akusalā –",
  "atk-abh02a0:61_3": "lobhasahagatā dosasahagatā ca.",
  "atk-abh02a0:61_4": "Tattha dosasahagatā oḷārikā, lobhasahagatā sukhumā.",
  "atk-abh02a0:61_5": "Dosasahagatāpi duvidhā –",
  "atk-abh02a0:61_6": "niyatā aniyatā ca.",
  "atk-abh02a0:61_7": "Tattha niyatā oḷārikā, aniyatā sukhumā.",
  "atk-abh02a0:61_8": "Niyatāpi kappaṭṭhitikā oḷārikā, nokappaṭṭhitikā sukhumā.",
  "atk-abh02a0:61_9": "Kappaṭṭhitikāpi asaṅkhārikā oḷārikā, sasaṅkhārikā sukhumā.",
  "atk-abh02a0:61_10": "Lobhasahagatāpi dvidhā –",
  "atk-abh02a0:61_11": "diṭṭhisampayuttā diṭṭhivippayuttā ca.",
  "atk-abh02a0:61_12": "Tattha diṭṭhisampayuttā oḷārikā, diṭṭhivippayuttā sukhumā.",
  "atk-abh02a0:61_13": "Diṭṭhisampayuttāpi niyatā oḷārikā, aniyatā sukhumā.",
  "atk-abh02a0:61_14": "Sāpi asaṅkhārikā oḷārikā, sasaṅkhārikā sukhumā.",
  "atk-abh02a0:62_0": "Saṅkhepato akusalaṁ patvā yā vipākaṁ bahuṁ deti sā oḷārikā, yā appaṁ sā sukhumā.",
  "atk-abh02a0:62_1": "Kusalaṁ patvā pana appavipākā oḷārikā, bahuvipākā sukhumā.",
  "atk-abh02a0:62_2": "Catubbidhe kusale kāmāvacarakusalā oḷārikā, rūpāvacarakusalā sukhumā.",
  "atk-abh02a0:62_3": "Sāpi oḷārikā, arūpāvacarakusalā sukhumā.",
  "atk-abh02a0:62_4": "Sāpi oḷārikā, lokuttarakusalā sukhumā.",
  "atk-abh02a0:62_5": "Ayaṁ tāva bhūmīsu abhedato nayo.",
  "atk-abh02a0:63_0": "Bhedato pana kāmāvacarā dānasīlabhāvanāmayavasena tividhā.",
  "atk-abh02a0:63_1": "Tattha dānamayā oḷārikā, sīlamayā sukhumā.",
  "atk-abh02a0:63_2": "Sāpi oḷārikā, bhāvanāmayā sukhumā.",
  "atk-abh02a0:63_3": "Sāpi duhetukā tihetukāti duvidhā.",
  "atk-abh02a0:63_4": "Tattha duhetukā oḷārikā, tihetukā sukhumā.",
  "atk-abh02a0:63_5": "Tihetukāpi sasaṅkhārikaasaṅkhārikabhedato duvidhā.",
  "atk-abh02a0:63_6": "Tattha sasaṅkhārikā oḷārikā, asaṅkhārikā sukhumā.",
  "atk-abh02a0:63_7": "Rūpāvacare paṭhamajjhānakusalavedanā oḷārikā, dutiyajjhānakusalavedanā sukhumā…pe…",
  "atk-abh02a0:63_8": "catutthajjhānakusalavedanā sukhumā.",
  "atk-abh02a0:63_9": "Sāpi oḷārikā, ākāsānañcāyatanakusalavedanā sukhumā ākāsānañcāyatanakusalavedanā oḷārikā…pe….",
  "atk-abh02a0:63_10": "Nevasaññānāsaññāyatanakusalavedanā sukhumā.",
  "atk-abh02a0:63_11": "Sāpi oḷārikā, vipassanāsahajātā sukhumā.",
  "atk-abh02a0:63_12": "Sāpi oḷārikā, sotāpattimaggasahajātā sukhumā.",
  "atk-abh02a0:63_13": "Sāpi oḷārikā…pe…",
  "atk-abh02a0:63_14": "arahattamaggasahajātā sukhumā.",
  "atk-abh02a0:64_0": "Catubbidhe vipāke kāmāvacaravipākavedanā oḷārikā, rūpāvacaravipākavedanā sukhumā.",
  "atk-abh02a0:64_1": "Sāpi oḷārikā…pe…",
  "atk-abh02a0:64_2": "lokuttaravipākavedanā sukhumā.",
  "atk-abh02a0:64_3": "Evaṁ tāva abhedato.",
  "atk-abh02a0:65_0": "Bhedato pana kāmāvacaravipākā atthi ahetukā, atthi sahetukā.",
  "atk-abh02a0:65_1": "Sahetukāpi atthi duhetukā, atthi tihetukā.",
  "atk-abh02a0:65_2": "Tattha ahetukā oḷārikā, sahetukā sukhumā.",
  "atk-abh02a0:65_3": "Sāpi duhetukā oḷārikā, tihetukā sukhumā.",
  "atk-abh02a0:65_4": "Tatthāpi sasaṅkhārikā oḷārikā, asaṅkhārikā sukhumā.",
  "atk-abh02a0:65_5": "Paṭhamajjhānavipākā oḷārikā, dutiyajjhānavipākā sukhumā…pe…",
  "atk-abh02a0:65_6": "catutthajjhānavipākā sukhumā.",
  "atk-abh02a0:65_7": "Sāpi oḷārikā, ākāsānañcāyatanavipākā sukhumā.",
  "atk-abh02a0:65_8": "Sāpi oḷārikā…pe…",
  "atk-abh02a0:65_9": "nevasaññānāsaññāyatanavipākā sukhumā.",
  "atk-abh02a0:65_10": "Sāpi oḷārikā, sotāpattiphalavedanā sukhumā.",
  "atk-abh02a0:65_11": "Sāpi oḷārikā, sakadāgāmi…pe…",
  "atk-abh02a0:65_12": "arahattaphalavedanā sukhumā.",
  "atk-abh02a0:66_0": "Tīsu kiriyāsu kāmāvacarakiriyavedanā oḷārikā, rūpāvacarakiriyavedanā sukhumā.",
  "atk-abh02a0:66_1": "Sāpi oḷārikā, arūpāvacarakiriyavedanā sukhumā.",
  "atk-abh02a0:66_2": "Evaṁ tāva abhedato.",
  "atk-abh02a0:66_3": "Bhedato pana ahetukādivasena bhinnāya kāmāvacarakiriyāya ahetukakiriyavedanā oḷārikā, sahetukā sukhumā.",
  "atk-abh02a0:66_4": "Sāpi duhetukā oḷārikā, tihetukā sukhumā.",
  "atk-abh02a0:66_5": "Tatthāpi sasaṅkhārikā oḷārikā, asaṅkhārikā sukhumā.",
  "atk-abh02a0:66_6": "Paṭhamajjhāne kiriyavedanā oḷārikā, dutiyajjhāne sukhumā.",
  "atk-abh02a0:66_7": "Sāpi oḷārikā, tatiye…pe…",
  "atk-abh02a0:66_8": "catutthe sukhumā.",
  "atk-abh02a0:66_9": "Sāpi oḷārikā, ākāsānañcāyatanakiriyavedanā sukhumā.",
  "atk-abh02a0:66_10": "Sāpi oḷārikā, viññāṇañcā…pe…",
  "atk-abh02a0:66_11": "nevasaññānāsaññāyatanakiriyavedanā sukhumā.",
  "atk-abh02a0:66_12": "Yā oḷārikā sā hīnā.",
  "atk-abh02a0:66_13": "Yā sukhumā sā paṇītā.",
  "atk-abh02a0:67_0": "13.",
  "atk-abh02a0:67_1": "Dūradukaniddese akusalavedanā visabhāgaṭṭhena visaṁsaṭṭhena ca kusalābyākatāhi dūre.",
  "atk-abh02a0:67_2": "Iminā nayena sabbapadesu dūratā veditabbā.",
  "atk-abh02a0:67_3": "Sacepi hi akusalādivedanāsamaṅgino dukkhādivedanāsamaṅgino ca tayo tayo janā ekamañce nisinnā honti, tesampi tā vedanā visabhāgaṭṭhena visaṁsaṭṭhena ca dūreyeva nāma.",
  "atk-abh02a0:67_4": "Samāpannavedanādisamaṅgīsupi eseva nayo.",
  "atk-abh02a0:67_5": "Akusalā pana akusalāya sabhāgaṭṭhena sarikkhaṭṭhena ca santike nāma.",
  "atk-abh02a0:67_6": "Iminā nayena sabbapadesu santikatā veditabbā.",
  "atk-abh02a0:67_7": "Sacepi hi akusalādivedanāsamaṅgīsu tīsu janesu eko kāmabhave, eko rūpabhave, eko arūpabhave, tesampi tā vedanā sabhāgaṭṭhena sarikkhaṭṭhena ca santikeyeva nāma.",
  "atk-abh02a0:67_8": "Kusalādivedanāsamaṅgīsupi eseva nayo.",
  "atk-abh02a0:68_0": "Taṁ taṁ vā panāti ettha heṭṭhimanayaṁ anoloketvā taṁ taṁ vāpanavaseneva kathetabbaṁ.",
  "atk-abh02a0:68_1": "Kathentena ca na dūrato santikaṁ uddharitabbaṁ, santikato pana dūraṁ uddharitabbaṁ.",
  "atk-abh02a0:68_2": "Duvidhā hi akusalā –",
  "atk-abh02a0:68_3": "lobhasahagatā dosasahagatā ca.",
  "atk-abh02a0:68_4": "Tattha lobhasahagatā lobhasahagatāya santike nāma, dosasahagatāya dūre nāma.",
  "atk-abh02a0:68_5": "Dosasahagatā dosasahagatāya santike nāma, lobhasahagatāya dūre nāma.",
  "atk-abh02a0:68_6": "Dosasahagatāpi niyatā niyatāya santike nāmāti.",
  "atk-abh02a0:68_7": "Evaṁ aniyatā.",
  "atk-abh02a0:68_8": "Kappaṭṭhitikaasaṅkhārikasasaṅkhārikabhedaṁ lobhasahagatādīsu ca diṭṭhisampayuttādibhedaṁ sabbaṁ oḷārikadukaniddese vitthāritavasena anugantvā ekekakoṭṭhāsavedanā taṁtaṁkoṭṭhāsavedanāya eva santike, itarā itarāya dūreti veditabbāti.",
  "atk-abh02a0:69_0": "Ayaṁ vedanākkhandhaniddeso.",
  "atk-abh02a0:70_0": "3. Saññākkhandhaniddeso",
  "atk-abh02a0:71_0": "14.",
  "atk-abh02a0:71_1": "Saññākkhandhaniddese yā kāci saññāti catubhūmikasaññaṁ pariyādiyati.",
  "atk-abh02a0:71_2": "Cakkhusamphassajā saññātiādīni atītādivasena niddiṭṭhasaññaṁ sabhāvato dassetuṁ vuttāni.",
  "atk-abh02a0:71_3": "Tattha cakkhusamphassato cakkhusamphassasmiṁ vā jātā cakkhusamphassajā nāma.",
  "atk-abh02a0:71_4": "Sesāsupi eseva nayo.",
  "atk-abh02a0:71_5": "Ettha ca purimā pañca cakkhupasādādivatthukāva.",
  "atk-abh02a0:71_6": "Manosamphassajā hadayavatthukāpi avatthukāpi.",
  "atk-abh02a0:71_7": "Sabbā catubhūmikasaññā.",
  "atk-abh02a0:72_0": "17.",
  "atk-abh02a0:72_1": "Oḷārikadukaniddese paṭighasamphassajāti sappaṭighe cakkhupasādādayo vatthuṁ katvā sappaṭighe rūpādayo ārabbha uppanno phasso paṭighasamphasso nāma.",
  "atk-abh02a0:72_2": "Tato tasmiṁ vā jātā paṭighasamphassajā nāma.",
  "atk-abh02a0:72_3": "Cakkhusamphassajā saññā…pe…",
  "atk-abh02a0:72_4": "kāyasamphassajā saññātipi tassāyeva vatthuto nāmaṁ.",
  "atk-abh02a0:72_5": "Rūpasaññā…pe…",
  "atk-abh02a0:72_6": "phoṭṭhabbasaññātipi tassāyeva ārammaṇato nāmaṁ.",
  "atk-abh02a0:72_7": "Idaṁ pana vatthārammaṇato nāmaṁ.",
  "atk-abh02a0:72_8": "Sappaṭighāni hi vatthūni nissāya, sappaṭighāni ca ārammaṇāni ārabbha uppattito esā paṭighasamphassajā saññāti vuttā.",
  "atk-abh02a0:72_9": "Manosamphassajātipi pariyāyena etissā nāmaṁ hotiyeva.",
  "atk-abh02a0:72_10": "Cakkhuviññāṇañhi mano nāma.",
  "atk-abh02a0:72_11": "Tena sahajāto phasso manosamphasso nāma.",
  "atk-abh02a0:72_12": "Tasmiṁ manosamphasse, tasmā vā manosamphassā jātāti manosamphassajā.",
  "atk-abh02a0:72_13": "Tathā sotaghānajivhākāyaviññāṇaṁ mano nāma.",
  "atk-abh02a0:72_14": "Tena sahajāto phasso manosamphasso nāma.",
  "atk-abh02a0:72_15": "Tasmiṁ manosamphasse, tasmā vā manosamphassā jātāti manosamphassajā.",
  "atk-abh02a0:73_0": "Adhivacanasamphassajā saññātipi pariyāyena etissā nāmaṁ hotiyeva.",
  "atk-abh02a0:73_1": "Tayo hi arūpino khandhā sayaṁ piṭṭhivaṭṭakā hutvā attanā sahajātāya saññāya adhivacanasamphassajā saññātipi nāmaṁ karonti.",
  "atk-abh02a0:73_2": "Nippariyāyena pana paṭighasamphassajā saññā nāma pañcadvārikasaññā, adhivacanasamphassajā saññā nāma manodvārikasaññā.",
  "atk-abh02a0:73_3": "Tattha pañcadvārikasaññā oloketvāpi jānituṁ sakkāti oḷārikā.",
  "atk-abh02a0:73_4": "Rajjitvā upanijjhāyantañhi ‘rajjitvā upanijjhāyatī’ti, kujjhitvā upanijjhāyantaṁ ‘kujjhitvā upanijjhāyatī’ti oloketvāva jānanti.",
  "atk-abh02a0:74_0": "Tatridaṁ vatthu –",
  "atk-abh02a0:74_1": "dve kira itthiyo nisīditvā suttaṁ kantanti.",
  "atk-abh02a0:74_2": "Dvīsu daharesu gāme carantesu eko purato gacchanto ekaṁ itthiṁ olokesi.",
  "atk-abh02a0:74_3": "Itarā taṁ pucchi ‘kasmā nu kho taṁ eso olokesī’ti?",
  "atk-abh02a0:74_4": "‘Na eso bhikkhu maṁ visabhāgacittena olokesi, kaniṭṭhabhaginīsaññāya pana olokesī’ti.",
  "atk-abh02a0:74_5": "Tesupi gāme caritvā āsanasālāya nisinnesu itaro bhikkhu taṁ bhikkhuṁ pucchi –",
  "atk-abh02a0:74_6": "‘tayā sā itthī olokitā’ti?",
  "atk-abh02a0:74_7": "‘Āma olokitā’.",
  "atk-abh02a0:74_8": "‘Kimatthāyā’ti?",
  "atk-abh02a0:74_9": "‘Mayhaṁ bhaginīsarikkhattā taṁ olokesi’nti āha.",
  "atk-abh02a0:74_10": "Evaṁ pañcadvārikasaññā oloketvāpi jānituṁ sakkāti veditabbā.",
  "atk-abh02a0:74_11": "Sā panesā pasādavatthukā eva.",
  "atk-abh02a0:74_12": "Keci pana javanappavattāti dīpenti.",
  "atk-abh02a0:74_13": "Manodvārikasaññā pana ekamañce vā ekapīṭhe vā nisīditvāpi aññaṁ cintentaṁ vitakkentañca ‘kiṁ cintesi, kiṁ vitakkesī’ti pucchitvā tassa vacanavaseneva jānitabbato sukhumā.",
  "atk-abh02a0:74_14": "Sesaṁ vedanākkhandhasadisamevāti.",
  "atk-abh02a0:75_0": "Ayaṁ saññākkhandhaniddeso.",
  "atk-abh02a0:76_0": "4. Saṅkhārakkhandhaniddeso",
  "atk-abh02a0:77_0": "20.",
  "atk-abh02a0:77_1": "Saṅkhārakkhandhaniddese ye keci saṅkhārāti catubhūmikasaṅkhāre pariyādiyati.",
  "atk-abh02a0:77_2": "Cakkhusamphassajā cetanātiādīni atītādivasena niddiṭṭhasaṅkhāre sabhāvato dassetuṁ vuttāni.",
  "atk-abh02a0:77_3": "Cakkhusamphassajātiādīni vuttatthāneva.",
  "atk-abh02a0:77_4": "Cetanāti heṭṭhimakoṭiyā padhānasaṅkhāravasena vuttaṁ.",
  "atk-abh02a0:77_5": "Heṭṭhimakoṭiyā hi antamaso cakkhuviññāṇena saddhiṁ pāḷiyaṁ āgatā cattāro saṅkhārā uppajjanti.",
  "atk-abh02a0:77_6": "Tesu cetanā padhānā āyūhanaṭṭhena pākaṭattā.",
  "atk-abh02a0:77_7": "Tasmā ayameva gahitā.",
  "atk-abh02a0:77_8": "Taṁsampayuttasaṅkhārā pana tāya gahitāya gahitāva honti.",
  "atk-abh02a0:77_9": "Idhāpi purimā pañca cakkhupasādādivatthukāva.",
  "atk-abh02a0:77_10": "Manosamphassajā hadayavatthukāpi avatthukāpi.",
  "atk-abh02a0:77_11": "Sabbā catubhūmikacetanā.",
  "atk-abh02a0:77_12": "Sesaṁ vedanākkhandhasadisamevāti.",
  "atk-abh02a0:78_0": "Ayaṁ saṅkhārakkhandhaniddeso.",
  "atk-abh02a0:79_0": "5. Viññāṇakkhandhaniddeso",
  "atk-abh02a0:80_0": "26.",
  "atk-abh02a0:80_1": "Viññāṇakkhandhaniddese yaṁ kiñci viññāṇanti catubhūmakaviññāṇaṁ pariyādiyati.",
  "atk-abh02a0:80_2": "Cakkhuviññāṇantiādīni atītādivasena niddiṭṭhaviññāṇaṁ sabhāvato dassetuṁ vuttāni.",
  "atk-abh02a0:80_3": "Tattha cakkhuviññāṇādīni pañca cakkhupasādādivatthukāneva, manoviññāṇaṁ hadayavatthukampi avatthukampi.",
  "atk-abh02a0:80_4": "Sabbaṁ catubhūmakaviññāṇaṁ.",
  "atk-abh02a0:80_5": "Sesaṁ vedanākkhandhasadisamevāti.",
  "atk-abh02a0:81_0": "Ayaṁ viññāṇakkhandhaniddeso.",
  "atk-abh02a0:82_0": "Pakiṇṇakakathā",
  "atk-abh02a0:83_0": "Idāni pañcasupi khandhesu samuggamato, pubbāparato, addhānaparicchedato, ekuppādanānānirodhato, nānuppādaekanirodhato, ekuppādaekanirodhato, nānuppādanānānirodhato, atītānāgatapaccuppannato, ajjhattikabāhirato, oḷārikasukhumato, hīnapaṇītato, dūrasantikato, paccayato, samuṭṭhānato, parinipphannato, saṅkhatatoti soḷasahākārehi pakiṇṇakaṁ veditabbaṁ.",
  "atk-abh02a0:84_0": "Tattha duvidho samuggamo –",
  "atk-abh02a0:84_1": "gabbhaseyyakasamuggamo, opapātikasamuggamoti.",
  "atk-abh02a0:84_2": "Tattha gabbhaseyyakasamuggamo evaṁ veditabbo –",
  "atk-abh02a0:84_3": "gabbhaseyyakasattānañhi paṭisandhikkhaṇe pañcakkhandhā apacchāapure ekato pātubhavanti.",
  "atk-abh02a0:84_4": "Tasmiṁ khaṇe pātubhūtā kalalasaṅkhātā rūpasantati parittā hoti.",
  "atk-abh02a0:84_5": "Khuddakamakkhikāya ekavāyāmena pātabbamattāti vatvā puna ‘atibahuṁ etaṁ, saṇhasūciyā tele pakkhipitvā ukkhittāya paggharitvā agge ṭhitabindumatta’nti vuttaṁ.",
  "atk-abh02a0:84_6": "Tampi paṭikkhipitvā ‘ekakese telato uddharitvā gahite tassa paggharitvā agge ṭhitabindumatta’nti vuttaṁ.",
  "atk-abh02a0:84_7": "Tampi paṭikkhipitvā ‘imasmiṁ janapade manussānaṁ kese aṭṭhadhā phālite tato ekakoṭṭhāsappamāṇo uttarakurukānaṁ keso;",
  "atk-abh02a0:84_8": "tassa pasannatilatelato uddhaṭassa agge ṭhitabindumatta’nti vuttaṁ.",
  "atk-abh02a0:84_9": "Tampi paṭikkhipitvā ‘etaṁ bahu, jātiuṇṇā nāma sukhumā;",
  "atk-abh02a0:84_10": "tassā ekaaṁsuno pasannatilatele pakkhipitvā uddhaṭassa paggharitvā agge ṭhitabindumatta’nti vuttaṁ.",
  "atk-abh02a0:84_11": "Taṁ panetaṁ acchaṁ hoti vippasannaṁ anāvilaṁ parisuddhaṁ pasannatilatelabindusamānavaṇṇaṁ.",
  "atk-abh02a0:84_12": "Vuttampi cetaṁ –",
  "atk-abh02a0:85_0": "Tilatelassa yathā bindu, sappimaṇḍo anāvilo;",
  "atk-abh02a0:86_0": "Evaṁ vaṇṇapaṭibhāgaṁ, kalalanti pavuccatīti.",
  "atk-abh02a0:87_0": "Evaṁ parittāya rūpasantatiyā tīṇi santatisīsāni honti –",
  "atk-abh02a0:87_1": "vatthudasakaṁ, kāyadasakaṁ, itthiyā itthindriyavasena purisassa purisindriyavasena bhāvadasakanti.",
  "atk-abh02a0:87_2": "Tattha vatthurūpaṁ, tassa nissayāni cattāri mahābhūtāni, taṁnissitā vaṇṇagandharasojā, jīvitanti –",
  "atk-abh02a0:87_3": "idaṁ vatthudasakaṁ nāma.",
  "atk-abh02a0:87_4": "Kāyapasādo, tassa nissayāni cattāri mahābhūtāni, tannissitā vaṇṇagandharasojā, jīvitanti –",
  "atk-abh02a0:87_5": "idaṁ kāyadasakaṁ nāma.",
  "atk-abh02a0:87_6": "Itthiyā itthibhāvo, purisassa purisabhāvo, tassa nissayāni cattāri mahābhūtāni, tannissitā vaṇṇagandharasojā, jīvitanti –",
  "atk-abh02a0:87_7": "idaṁ bhāvadasakaṁ nāma.",
  "atk-abh02a0:88_0": "Evaṁ gabbhaseyyakānaṁ paṭisandhiyaṁ ukkaṭṭhaparicchedena samatiṁsa kammajarūpāni rūpakkhandho nāma hoti.",
  "atk-abh02a0:88_1": "Paṭisandhicittena pana sahajātā vedanā vedanākkhandho, saññā saññākkhandho, saṅkhārā saṅkhārakkhandho, paṭisandhicittaṁ viññāṇakkhandhoti.",
  "atk-abh02a0:88_2": "Evaṁ gabbhaseyyakānaṁ paṭisandhikkhaṇe pañcakkhandhā paripuṇṇā honti.",
  "atk-abh02a0:88_3": "Sace pana napuṁsakapaṭisandhi hoti, bhāvadasakaṁ hāyati.",
  "atk-abh02a0:88_4": "Dvinnaṁ dasakānaṁ vasena samavīsati kammajarūpāni rūpakkhandho nāma hoti.",
  "atk-abh02a0:88_5": "Vedanākkhandhādayo vuttappakārā evāti.",
  "atk-abh02a0:88_6": "Evampi gabbhaseyyakānaṁ paṭisandhikkhaṇe pañcakkhandhā paripuṇṇā honti.",
  "atk-abh02a0:89_0": "Imasmiṁ ṭhāne tisamuṭṭhānikappaveṇī kathetabbā bhaveyya.",
  "atk-abh02a0:89_1": "Taṁ pana akathetvā ‘opapātikasamuggamo’ nāma dassito.",
  "atk-abh02a0:89_2": "Opapātikānañhi paripuṇṇāyatanānaṁ paṭisandhikkhaṇe heṭṭhā vuttāni tīṇi, cakkhusotaghānajivhādasakāni cāti satta rūpasantatisīsāni pātubhavanti.",
  "atk-abh02a0:89_3": "Tattha cakkhudasakādīni kāyadasakasadisāneva.",
  "atk-abh02a0:89_4": "Napuṁsakassa pana bhāvadasakaṁ natthi.",
  "atk-abh02a0:89_5": "Evaṁ paripuṇṇāyatanānaṁ opapātikānaṁ samasattati ceva samasaṭṭhi ca kammajarūpāni rūpakkhandho nāma.",
  "atk-abh02a0:89_6": "Vedanākkhandhādayo vuttappakārā evāti.",
  "atk-abh02a0:89_7": "Evaṁ opapātikānaṁ paṭisandhikkhaṇe pañcakkhandhā paripuṇṇā honti.",
  "atk-abh02a0:89_8": "Ayaṁ ‘opapātikasamuggamo’ nāma.",
  "atk-abh02a0:89_9": "Evaṁ tāva pañcakkhandhā ‘samuggamato’ veditabbā.",
  "atk-abh02a0:90_0": "‘Pubbāparato’ti evaṁ pana gabbhaseyyakānaṁ apacchāapure uppannesu pañcasu khandhesu kiṁ rūpaṁ paṭhamaṁ rūpaṁ samuṭṭhāpeti udāhu arūpanti?",
  "atk-abh02a0:90_1": "Rūpaṁ rūpameva samuṭṭhāpeti, na arūpaṁ. Kasmā?",
  "atk-abh02a0:90_2": "Paṭisandhicittassa na rūpajanakattā.",
  "atk-abh02a0:90_3": "Sabbasattānañhi paṭisandhicittaṁ, khīṇāsavassa cuticittaṁ, dvipañcaviññāṇāni, cattāri arūppavipākānīti soḷasa cittāni rūpaṁ na samuṭṭhāpenti.",
  "atk-abh02a0:90_4": "Tattha paṭisandhicittaṁ tāva vatthuno dubbalatāya appatiṭṭhitatāya paccayavekallatāya āgantukatāya ca rūpaṁ na samuṭṭhāpeti.",
  "atk-abh02a0:90_5": "Tattha hi sahajātaṁ vatthu uppādakkhaṇe dubbalaṁ hotīti vatthuno dubbalatāya rūpaṁ na samuṭṭhāpeti.",
  "atk-abh02a0:90_6": "Yathā ca papāte patanto puriso aññassa nissayo bhavituṁ na sakkoti, evaṁ etampi kammavegakkhittattā papāte patamānaṁ viya appatiṭṭhitaṁ.",
  "atk-abh02a0:90_7": "Iti kammavegakkhittattā, appatiṭṭhitatāyapi rūpaṁ na samuṭṭhāpeti.",
  "atk-abh02a0:91_0": "Paṭisandhicittañca vatthunā saddhiṁ apacchāapure uppannaṁ.",
  "atk-abh02a0:91_1": "Tassa vatthu purejātaṁ hutvā paccayo bhavituṁ na sakkoti.",
  "atk-abh02a0:91_2": "Sace sakkuṇeyya, rūpaṁ samuṭṭhāpeyya.",
  "atk-abh02a0:91_3": "Yatrāpi vatthu purejātaṁ hutvā paccayo bhavituṁ sakkoti, paveṇī ghaṭiyati, tatrāpi cittaṁ aṅgato aparihīnaṁyeva rūpaṁ samuṭṭhāpeti.",
  "atk-abh02a0:91_4": "Yadi hi cittaṁ ṭhānakkhaṇe vā bhaṅgakkhaṇe vā rūpaṁ samuṭṭhāpeyya, paṭisandhicittampi rūpaṁ samuṭṭhāpeyya.",
  "atk-abh02a0:91_5": "Na pana cittaṁ tasmiṁ khaṇadvaye rūpaṁ samuṭṭhāpeti.",
  "atk-abh02a0:91_6": "Yathā pana ahicchattakamakulaṁ pathavito uṭṭhahantaṁ paṁsucuṇṇaṁ gahetvāva uṭṭhahati, evaṁ cittaṁ purejātaṁ vatthuṁ nissāya uppādakkhaṇe aṭṭha rūpāni gahetvāva uṭṭhahati.",
  "atk-abh02a0:91_7": "Paṭisandhikkhaṇe ca vatthu purejātaṁ hutvā paccayo bhavituṁ na sakkotīti paccayavekallatāyapi paṭisandhicittaṁ rūpaṁ na samuṭṭhāpeti.",
  "atk-abh02a0:92_0": "Yathā ca āgantukapuriso agatapubbaṁ padesaṁ gato aññesaṁ –",
  "atk-abh02a0:92_1": "‘etha bho, antogāme vo annapānagandhamālādīni dassāmī’ti vattuṁ na sakkoti, attano avisayatāya appahutatāya, evameva paṭisandhicittaṁ āgantukanti attano āgantukatāyapi rūpaṁ na samuṭṭhāpeti.",
  "atk-abh02a0:92_2": "Apica samatiṁsa kammajarūpāni cittasamuṭṭhānarūpānaṁ ṭhānaṁ gahetvā ṭhitānītipi paṭisandhicittaṁ rūpaṁ na samuṭṭhāpeti.",
  "atk-abh02a0:93_0": "Khīṇāsavassa pana cuticittaṁ vaṭṭamūlassa vūpasantattā na samuṭṭhāpeti.",
  "atk-abh02a0:93_1": "Tassa hi sabbabhavesu vaṭṭamūlaṁ vūpasantaṁ abhabbuppattikaṁ punabbhave paveṇī nāma natthi.",
  "atk-abh02a0:93_2": "Sotāpannassa pana satta bhave ṭhapetvā aṭṭhameva vaṭṭamūlaṁ vūpasantaṁ.",
  "atk-abh02a0:93_3": "Tasmā tassa cuticittaṁ sattasu bhavesu rūpaṁ samuṭṭhāpeti, sakadāgāmino dvīsu, anāgāmino ekasmiṁ.",
  "atk-abh02a0:93_4": "Khīṇāsavassa sabbabhavesu vaṭṭamūlassa vūpasantattā neva samuṭṭhāpeti.",
  "atk-abh02a0:94_0": "Dvipañcaviññāṇesu pana jhānaṅgaṁ natthi, maggaṅgaṁ natthi, hetu natthīti cittaṅgaṁ dubbalaṁ hotīti cittaṅgadubbalatāya tāni rūpaṁ na samuṭṭhāpenti.",
  "atk-abh02a0:94_1": "Cattāri arūpavipākāni tasmiṁ bhave rūpassa natthitāya rūpaṁ na samuṭṭhāpenti.",
  "atk-abh02a0:94_2": "Na kevalañca tāneva, yāni aññānipi tasmiṁ bhave aṭṭha kāmāvacarakusalāni, dasa akusalāni, nava kiriyacittāni, cattāri āruppakusalāni, catasso āruppakiriyā, tīṇi maggacittāni, cattāri phalacittānīti dvecattālīsa cittāni uppajjanti, tānipi tattha rūpassa natthitāya eva rūpaṁ na samuṭṭhāpenti.",
  "atk-abh02a0:94_3": "Evaṁ paṭisandhicittaṁ rūpaṁ na samuṭṭhāpeti.",
  "atk-abh02a0:95_0": "Utu pana paṭhamaṁ rūpaṁ samuṭṭhāpeti.",
  "atk-abh02a0:95_1": "Ko esa utu nāmāti?",
  "atk-abh02a0:95_2": "Paṭisandhikkhaṇe uppannānaṁ samatiṁsakammajarūpānaṁ abbhantarā tejodhātu.",
  "atk-abh02a0:95_3": "Sā ṭhānaṁ patvā aṭṭha rūpāni samuṭṭhāpeti.",
  "atk-abh02a0:95_4": "Utu nāma cesa dandhanirodho;",
  "atk-abh02a0:95_5": "cittaṁ khippanirodhaṁ.",
  "atk-abh02a0:95_6": "Tasmiṁ dharanteyeva soḷasa cittāni uppajjitvā nirujjhanti.",
  "atk-abh02a0:95_7": "Tesu paṭisandhianantaraṁ paṭhamabhavaṅgacittaṁ uppādakkhaṇeyeva aṭṭha rūpāni samuṭṭhāpeti.",
  "atk-abh02a0:95_8": "Yadā pana saddassa uppattikālo bhavissati, tadā utucittāni saddanavakaṁ nāma samuṭṭhāpessanti.",
  "atk-abh02a0:95_9": "Kabaḷīkārāhāropi ṭhānaṁ patvā aṭṭha rūpāni samuṭṭhāpeti.",
  "atk-abh02a0:95_10": "Kuto panassa kabaḷīkārāhāroti? Mātito.",
  "atk-abh02a0:95_11": "Vuttampi cetaṁ –",
  "atk-abh02a0:96_0": "“Yañcassa bhuñjatī mātā, annaṁ pānañca bhojanaṁ;",
  "atk-abh02a0:97_0": "Tena so tattha yāpeti, mātukucchigato naro”ti. ;",
  "atk-abh02a0:98_0": "Evaṁ kucchigato dārako mātarā ajjhohaṭaannapānaojāya yāpeti.",
  "atk-abh02a0:98_1": "Sāva ṭhānappattā aṭṭha rūpāni samuṭṭhāpeti.",
  "atk-abh02a0:98_2": "Nanu ca sā ojā kharā?",
  "atk-abh02a0:98_3": "Vatthu sukhumaṁ?",
  "atk-abh02a0:98_4": "Kathaṁ tattha patiṭṭhātīti?",
  "atk-abh02a0:98_5": "Paṭhamaṁ tāva na patiṭṭhāti;",
  "atk-abh02a0:98_6": "ekassa vā dvinnaṁ vā sattāhānaṁ gatakāle patiṭṭhāti.",
  "atk-abh02a0:98_7": "Tato pana pure vā patiṭṭhātu pacchā vā;",
  "atk-abh02a0:98_8": "yadā mātarā ajjhohaṭaannapānaojā dārakassa sarīre patiṭṭhāti, tadā aṭṭha rūpāni samuṭṭhāpeti.",
  "atk-abh02a0:99_0": "Opapātikassāpi pakatipaṭiyattānaṁ khādanīyabhojanīyānaṁ atthiṭṭhāne nibbattassa tāni gahetvā ajjhoharato ṭhānappattā ojā rūpaṁ samuṭṭhāpeti.",
  "atk-abh02a0:99_1": "Eko annapānarahite araññe nibbattati, mahāchātako hoti, attanova jivhāya kheḷaṁ parivattetvā gilati.",
  "atk-abh02a0:99_2": "Tatrāpissa ṭhānappattā ojā rūpaṁ samuṭṭhāpeti.",
  "atk-abh02a0:100_0": "Evaṁ pañcavīsatiyā koṭṭhāsesu dveva rūpāni rūpaṁ samuṭṭhāpenti –",
  "atk-abh02a0:100_1": "tejodhātu ca kabaḷīkārāhāro ca.",
  "atk-abh02a0:100_2": "Arūpepi dveyeva dhammā rūpaṁ samuṭṭhāpenti –",
  "atk-abh02a0:100_3": "cittañceva kammacetanā ca.",
  "atk-abh02a0:100_4": "Tattha rūpaṁ uppādakkhaṇe ca bhaṅgakkhaṇe ca dubbalaṁ, ṭhānakkhaṇe balavanti ṭhānakkhaṇe rūpaṁ samuṭṭhāpeti.",
  "atk-abh02a0:100_5": "Cittaṁ ṭhānakkhaṇe ca bhaṅgakkhaṇe ca dubbalaṁ, uppādakkhaṇeyeva balavanti uppādakkhaṇeyeva rūpaṁ samuṭṭhāpeti.",
  "atk-abh02a0:100_6": "Kammacetanā niruddhāva paccayo hoti.",
  "atk-abh02a0:100_7": "Atīte kappakoṭisatasahassamatthakepi hi āyūhitaṁ kammaṁ etarahi paccayo hoti.",
  "atk-abh02a0:100_8": "Etarahi āyūhitaṁ anāgate kappakoṭisatasahassapariyosānepi paccayo hotīti.",
  "atk-abh02a0:100_9": "Evaṁ ‘pubbāparato’ veditabbā.",
  "atk-abh02a0:101_0": "‘Addhānaparicchedato’ti rūpaṁ kittakaṁ addhānaṁ tiṭṭhati?",
  "atk-abh02a0:101_1": "Arūpaṁ kittakanti?",
  "atk-abh02a0:101_2": "Rūpaṁ garupariṇāmaṁ dandhanirodhaṁ.",
  "atk-abh02a0:101_3": "Arūpaṁ lahupariṇāmaṁ khippanirodhaṁ.",
  "atk-abh02a0:101_4": "Rūpe dharanteyeva soḷasa cittāni uppajjitvā nirujjhanti.",
  "atk-abh02a0:101_5": "Taṁ pana sattarasamena cittena saddhiṁ nirujjhati.",
  "atk-abh02a0:101_6": "Yathā hi puriso ‘phalaṁ pātessāmī’ti muggarena rukkhasākhaṁ pahareyya, phalāni ca pattāni ca ekakkhaṇeyeva vaṇṭato mucceyyuṁ.",
  "atk-abh02a0:101_7": "Tattha phalāni attano bhārikatāya paṭhamataraṁ pathaviyaṁ patanti, pattāni lahukatāya pacchā.",
  "atk-abh02a0:101_8": "Evameva muggarappahārena pattānañca phalānañca ekakkhaṇe vaṇṭato muttakālo viya paṭisandhikkhaṇe rūpārūpadhammānaṁ ekakkhaṇe pātubhāvo;",
  "atk-abh02a0:101_9": "phalānaṁ bhārikatāya paṭhamataraṁ pathaviyaṁ patanaṁ viya rūpe dharanteyeva soḷasannaṁ cittānaṁ uppajjitvā nirujjhanaṁ;",
  "atk-abh02a0:101_10": "pattānaṁ lahukatāya pacchā pathaviyaṁ patanaṁ viya rūpassa sattarasamena cittena saha nirujjhanaṁ.",
  "atk-abh02a0:102_0": "Tattha kiñcāpi rūpaṁ dandhanirodhaṁ garupariṇāmaṁ, cittaṁ khippanirodhaṁ lahupariṇāmaṁ, rūpaṁ pana arūpaṁ arūpaṁ vā rūpaṁ ohāya pavattituṁ na sakkonti.",
  "atk-abh02a0:102_1": "Dvinnampi ekappamāṇāva pavatti.",
  "atk-abh02a0:102_2": "Tatrāyaṁ upamā –",
  "atk-abh02a0:102_3": "eko puriso lakuṇṭakapādo, eko dīghapādo.",
  "atk-abh02a0:102_4": "Tesu ekato maggaṁ gacchantesu yāva dīghapādo ekapadavāraṁ akkamati, tāva itaro pade padaṁ akkamitvā soḷasapadavārena gacchati.",
  "atk-abh02a0:102_5": "Dīghapādo lakuṇṭakapādassa soḷasa padavāre attano pādaṁ añchitvā ākaḍḍhitvā ekameva padavāraṁ karoti.",
  "atk-abh02a0:102_6": "Iti ekopi ekaṁ atikkamituṁ na sakkoti.",
  "atk-abh02a0:102_7": "Dvinnampi gamanaṁ ekappamāṇameva hoti.",
  "atk-abh02a0:102_8": "Evaṁsampadamidaṁ daṭṭhabbaṁ.",
  "atk-abh02a0:102_9": "Lakuṇṭakapādapuriso viya arūpaṁ;",
  "atk-abh02a0:102_10": "dīghapādapuriso viya rūpaṁ;",
  "atk-abh02a0:102_11": "dīghapādassa ekaṁ padavāraṁ akkamaṇakāle itarassa soḷasapadavāraakkamanaṁ viya rūpe dharanteyeva arūpadhammesu soḷasannaṁ cittānaṁ uppajjitvā nirujjhanaṁ;",
  "atk-abh02a0:102_12": "dvinnaṁ purisānaṁ lakuṇṭakapādapurisassa soḷasa padavāre itarassa attano pādaṁ añchitvā ākaḍḍhitvā ekapadavārakaraṇaṁ viya rūpassa sattarasamena cittena saddhiṁ nirujjhanaṁ;",
  "atk-abh02a0:102_13": "dvinnaṁ purisānaṁ aññamaññaṁ anohāya ekappamāṇeneva gamanaṁ viya arūpassa rūpaṁ rūpassa arūpaṁ anohāya ekappamāṇeneva pavattananti.",
  "atk-abh02a0:102_14": "Evaṁ ‘addhānaparicchedato’ veditabbā.",
  "atk-abh02a0:103_0": "‘Ekuppādanānānirodhato’ti idaṁ pacchimakammajaṁ ṭhapetvā dīpetabbaṁ.",
  "atk-abh02a0:103_1": "Paṭhamañhi paṭisandhicittaṁ, dutiyaṁ bhavaṅgaṁ, tatiyaṁ bhavaṅgaṁ…pe…",
  "atk-abh02a0:103_2": "soḷasamaṁ bhavaṅgaṁ.",
  "atk-abh02a0:103_3": "Tesu ekekassa uppādaṭṭhitibhaṅgavasena tayo tayo khaṇā.",
  "atk-abh02a0:103_4": "Tattha ekekassa cittassa tīsu tīsu khaṇesu samatiṁsa samatiṁsa kammajarūpāni uppajjanti.",
  "atk-abh02a0:103_5": "Tesu paṭisandhicittassa uppādakkhaṇe samuṭṭhitaṁ kammajarūpaṁ sattarasamassa bhavaṅgacittassa uppādakkhaṇeyeva nirujjhati;",
  "atk-abh02a0:103_6": "ṭhitikkhaṇe samuṭṭhitaṁ ṭhitikkhaṇeyeva;",
  "atk-abh02a0:103_7": "bhaṅgakkhaṇe samuṭṭhitaṁ bhaṅgakkhaṇeyeva nirujjhati.",
  "atk-abh02a0:103_8": "Evaṁ dutiyabhavaṅgacittaṁ ādiṁ katvā attano attano sattarasamena cittena saddhiṁ yojetvā nayo netabbo.",
  "atk-abh02a0:103_9": "Iti soḷasa tikā aṭṭhacattālīsa honti.",
  "atk-abh02a0:103_10": "Ayaṁ aṭṭhacattālīsakammajarūpapaveṇī nāma.",
  "atk-abh02a0:103_11": "Sā panesā rattiñca divā ca khādantānampi bhuñjantānampi suttānampi pamattānampi nadīsoto viya ekantaṁ pavattati yevāti.",
  "atk-abh02a0:103_12": "Evaṁ ‘ekuppādanānānirodhato’ veditabbā.",
  "atk-abh02a0:104_0": "‘Nānuppādaekanirodhatā’ pacchimakammajena dīpetabbā.",
  "atk-abh02a0:104_1": "Tattha āyusaṁkhārapariyosāne soḷasannaṁ cittānaṁ vāre sati heṭṭhāsoḷasakaṁ uparisoḷasakanti dve ekato yojetabbāni.",
  "atk-abh02a0:104_2": "Heṭṭhāsoḷasakasmiñhi paṭhamacittassa uppādakkhaṇe samuṭṭhitaṁ samatiṁsakammajarūpaṁ uparisoḷasakasmiṁ paṭhamacittassa uppādakkhaṇeyeva nirujjhati;",
  "atk-abh02a0:104_3": "ṭhitikkhaṇe samuṭṭhitaṁ tassa ṭhitikkhaṇeyeva bhaṅgakkhaṇe samuṭṭhitaṁ tassa bhaṅgakkhaṇeyeva nirujjhati.",
  "atk-abh02a0:104_4": "Heṭṭhimasoḷasakasmiṁ pana dutiyacittassa…pe…",
  "atk-abh02a0:104_5": "soḷasamacittassa uppādakkhaṇe samuṭṭhitaṁ samatiṁsakammajarūpaṁ cuticittassa uppādakkhaṇeyeva nirujjhati;",
  "atk-abh02a0:104_6": "tassa ṭhitikkhaṇe samuṭṭhitaṁ cuticittassa ṭhitikkhaṇeyeva;",
  "atk-abh02a0:104_7": "bhaṅgakkhaṇe samuṭṭhitaṁ cuticittassa bhaṅgakkhaṇeyeva nirujjhati.",
  "atk-abh02a0:104_8": "Tato paṭṭhāya kammajarūpapaveṇī na pavattati.",
  "atk-abh02a0:104_9": "Yadi pavatteyya, sattā akkhayā avayā ajarā amarā nāma bhaveyyuṁ.",
  "atk-abh02a0:105_0": "Ettha pana yadetaṁ ‘sattarasamassa bhavaṅgacittassa uppādakkhaṇeyeva nirujjhatī’tiādinā nayena ‘ekassa cittassa uppādakkhaṇe uppannaṁ rūpaṁ aññassa uppādakkhaṇe nirujjhatī’ti aṭṭhakathāyaṁ āgatattā vuttaṁ, taṁ “yassa kāyasaṅkhāro nirujjhati, tassa cittasaṅkhāro nirujjhatī”ti?",
  "atk-abh02a0:105_1": "“Āmantā”ti imāya pāḷiyā virujjhati. Kathaṁ?",
  "atk-abh02a0:105_2": "Kāyasaṅkhāro hi cittasamuṭṭhāno assāsapassāsavāto.",
  "atk-abh02a0:105_3": "Cittasamuṭṭhānarūpañca cittassa uppādakkhaṇe uppajjitvā yāva aññāni soḷasa cittāni uppajjanti tāva tiṭṭhati.",
  "atk-abh02a0:105_4": "Tesaṁ soḷasannaṁ sabbapacchimena saddhiṁ nirujjhati.",
  "atk-abh02a0:105_5": "Iti yena cittena saddhiṁ uppajjati, tato paṭṭhāya sattarasamena saddhiṁ nirujjhati;",
  "atk-abh02a0:105_6": "na kassaci cittassa uppādakkhaṇe vā ṭhitikkhaṇe vā nirujjhati, nāpi ṭhitikkhaṇe vā bhaṅgakkhaṇe vā uppajjati.",
  "atk-abh02a0:105_7": "Esā cittasamuṭṭhānarūpassa dhammatāti niyamato cittasaṅkhārena saddhiṁ ekakkhaṇe nirujjhanato “āmantā”ti vuttaṁ.",
  "atk-abh02a0:106_0": "Yo cāyaṁ cittasamuṭṭhānassa khaṇaniyamo vutto kammādisamuṭṭhānassāpi ayameva khaṇaniyamo.",
  "atk-abh02a0:106_1": "Tasmā paṭisandhicittena sahuppannaṁ kammajarūpaṁ tato paṭṭhāya sattarasamena saddhiṁ nirujjhati.",
  "atk-abh02a0:106_2": "Paṭisandhicittassa ṭhitikkhaṇe uppannaṁ aṭṭhārasamassa uppādakkhaṇe nirujjhati.",
  "atk-abh02a0:106_3": "Paṭisandhicittassa bhaṅgakkhaṇe uppannaṁ aṭṭhārasamassa ṭhānakkhaṇe nirujjhatīti iminā nayenettha yojanā kātabbā.",
  "atk-abh02a0:106_4": "Tato paraṁ pana utusamuṭṭhānikapaveṇīyeva tiṭṭhati.",
  "atk-abh02a0:106_5": "‘Nīharitvā jhāpethā’ti vattabbaṁ hoti.",
  "atk-abh02a0:106_6": "Evaṁ ‘nānuppādaekanirodhato’ veditabbā.",
  "atk-abh02a0:107_0": "‘Ekuppādaekanirodhato’ti rūpaṁ pana rūpena saha ekuppādaṁ ekanirodhaṁ.",
  "atk-abh02a0:107_1": "Arūpaṁ arūpena saha ekuppādaṁ ekanirodhaṁ.",
  "atk-abh02a0:107_2": "Evaṁ ‘ekuppādaekanirodhato’ veditabbā.",
  "atk-abh02a0:108_0": "‘Nānuppādanānānirodhatā’ pana catusantatirūpena dīpetabbā.",
  "atk-abh02a0:108_1": "Imassa hi uddhaṁ pādatalā adho kesamatthakā tacapariyantassa sarīrassa tattha tattha catusantatirūpaṁ ghanapuñjabhāvena vattati.",
  "atk-abh02a0:108_2": "Evaṁ vattamānassāpissa na ekuppādāditā sallakkhetabbā.",
  "atk-abh02a0:108_3": "Yathā pana upacikarāji vā kipillikarāji vā olokiyamānā ekābaddhā viya hoti, na pana ekābaddhā.",
  "atk-abh02a0:108_4": "Aññissā hi sīsasantike aññissā sīsampi udarampi pādāpi, aññissā udarasantike aññissā sīsampi udarampi pādāpi, aññissā pādasantike aññissā sīsampi udarampi pādāpi honti.",
  "atk-abh02a0:108_5": "Evameva catusantatirūpānampi aññassa uppādakkhaṇe aññassa uppādopi hoti ṭhitipi bhaṅgopi, aññassa ṭhitikkhaṇe aññassa uppādopi hoti ṭhitipi bhaṅgopi, aññassa bhaṅgakkhaṇe aññassa uppādopi hoti ṭhitipi bhaṅgopi.",
  "atk-abh02a0:108_6": "Evamettha ‘nānuppādanānānirodhatā’ veditabbā.",
  "atk-abh02a0:109_0": "‘Atītādīni’ pana dūradukapariyosānāni pāḷiyaṁ āgatāneva.",
  "atk-abh02a0:109_1": "‘Paccayasamuṭṭhānāni’pi “kammajaṁ, kammapaccayaṁ, kammapaccayautusamuṭṭhāna”ntiādinā nayena heṭṭhā kathitāniyeva.",
  "atk-abh02a0:109_2": "Pañcapi pana khandhā parinipphannāva honti, no aparinipphannā;",
  "atk-abh02a0:109_3": "saṅkhatāva no asaṅkhatā;",
  "atk-abh02a0:109_4": "apica nipphannāpi hontiyeva.",
  "atk-abh02a0:109_5": "Sabhāvadhammesu hi nibbānamevekaṁ aparinipphannaṁ anipphannañca.",
  "atk-abh02a0:109_6": "Nirodhasamāpatti pana nāmapaññatti ca kathanti?",
  "atk-abh02a0:109_7": "Nirodhasamāpatti lokiyalokuttarāti vā saṅkhatāsaṅkhatāti vā parinipphannāparinipphannāti vā na vattabbā.",
  "atk-abh02a0:109_8": "Nipphannā pana hoti samāpajjantena samāpajjitabbato.",
  "atk-abh02a0:109_9": "Tathā nāmapaññatti.",
  "atk-abh02a0:109_10": "Sāpi hi lokiyādibhedaṁ na labhati;",
  "atk-abh02a0:109_11": "nipphannā pana hoti no anipphannā;",
  "atk-abh02a0:109_12": "nāmaggahaṇañhi gaṇhantova gaṇhātīti.",
  "atk-abh02a0:110_0": "Kamādivinicchayakathā",
  "atk-abh02a0:111_0": "Evaṁ pakiṇṇakato khandhe viditvā puna etesuyeva –",
  "atk-abh02a0:112_0": "Khandhesu ñāṇabhedatthaṁ, kamatotha visesato;",
  "atk-abh02a0:113_0": "Anūnādhikato ceva, upamāto tatheva ca.",
  "atk-abh02a0:114_0": "Daṭṭhabbato dvidhā evaṁ, passantassatthasiddhito;",
  "atk-abh02a0:115_0": "Vinicchayanayo sammā, viññātabbo vibhāvinā.",
  "atk-abh02a0:116_0": "Tattha ‘kamato’ti idha uppattikkamo, pahānakkamo, paṭipattikkamo, bhūmikkamo, desanākkamoti bahuvidho kamo.",
  "atk-abh02a0:117_0": "Tattha “paṭhamaṁ kalalaṁ hoti, kalalā hoti abbuda”nti evamādi uppattikkamo.",
  "atk-abh02a0:117_1": "“Dassanena pahātabbā dhammā, bhāvanāya pahātabbā dhammā”ti evamādi pahānakkamo.",
  "atk-abh02a0:117_2": "“Sīlavisuddhi, cittavisuddhī”ti evamādi paṭipattikkamo.",
  "atk-abh02a0:117_3": "“Kāmāvacarā, rūpāvacarā”ti evamādi bhūmikkamo.",
  "atk-abh02a0:117_4": "“Cattāro satipaṭṭhānā, cattāro sammappadhānā”ti vā “dānakathaṁ sīlakatha”nti vā evamādi desanākkamo.",
  "atk-abh02a0:117_5": "Tesu idha uppattikkamo tāva na yujjati, kalalādīnaṁ viya khandhānaṁ pubbāpariyavavatthānena anuppattito;",
  "atk-abh02a0:117_6": "na pahānakkamo kusalābyākatānaṁ appahātabbato;",
  "atk-abh02a0:117_7": "na paṭipattikkamo akusalānaṁ appaṭipajjanīyato;",
  "atk-abh02a0:117_8": "na bhūmikkamo vedanādīnaṁ catubhūmakapariyāpannattā.",
  "atk-abh02a0:118_0": "Desanākkamo pana yujjati.",
  "atk-abh02a0:118_1": "Abhedena hi yaṁ pañcasu khandhesu attaggāhapatitaṁ veneyyajanaṁ samūhaghanavinibbhogadassanena attaggāhato mocetukāmo bhagavā hitakāmo tassa janassa sukhaggahaṇatthaṁ cakkhuādīnampi visayabhūtaṁ oḷārikaṁ paṭhamaṁ rūpakkhandhaṁ desesi.",
  "atk-abh02a0:118_2": "Tato iṭṭhāniṭṭharūpasaṁveditaṁ vedanaṁ, yaṁ vedayati taṁ sañjānātīti evaṁ vedanāvisayassa ākāraggāhikaṁ saññaṁ, saññāvasena abhisaṅkhārake saṅkhāre, tesaṁ vedanādīnaṁ nissayaṁ adhipatibhūtañca viññāṇanti evaṁ tāva ‘kamato’ vinicchayanayo viññātabbo.",
  "atk-abh02a0:119_0": "‘Visesato’ti khandhānañca upādānakkhandhānañca visesato.",
  "atk-abh02a0:119_1": "Ko pana tesaṁ viseso?",
  "atk-abh02a0:119_2": "Khandhā tāva avisesato vuttā, upādānakkhandhā sāsavaupādānīyabhāvena visesetvā. Yathāha –",
  "atk-abh02a0:120_0": "“Pañca, bhikkhave, khandhe desessāmi pañcupādānakkhandhe ca, taṁ suṇātha.",
  "atk-abh02a0:120_1": "Katame ca, bhikkhave, pañcakkhandhā?",
  "atk-abh02a0:120_2": "Yaṁ kiñci, bhikkhave, rūpaṁ atītānāgatapaccuppannaṁ…pe…",
  "atk-abh02a0:120_3": "santike vā –",
  "atk-abh02a0:120_4": "ayaṁ vuccati, rūpakkhandho.",
  "atk-abh02a0:120_5": "Yā kāci vedanā…pe…",
  "atk-abh02a0:120_6": "yā kāci saññā…pe…",
  "atk-abh02a0:120_7": "ye keci saṅkhārā…pe…",
  "atk-abh02a0:120_8": "yaṁ kiñci viññāṇaṁ …pe…",
  "atk-abh02a0:120_9": "santike vā –",
  "atk-abh02a0:120_10": "ayaṁ vuccati, viññāṇakkhandho.",
  "atk-abh02a0:120_11": "Ime vuccanti, bhikkhave, pañcakkhandhā.",
  "atk-abh02a0:120_12": "Katame ca, bhikkhave, pañcupādānakkhandhā?",
  "atk-abh02a0:120_13": "Yaṁ kiñci, bhikkhave, rūpaṁ…pe…",
  "atk-abh02a0:120_14": "santike vā sāsavaṁ upādāniyaṁ –",
  "atk-abh02a0:120_15": "ayaṁ vuccati, rūpūpādānakkhandho.",
  "atk-abh02a0:120_16": "Yā kāci vedanā…pe…",
  "atk-abh02a0:120_17": "yaṁ kiñci viññāṇaṁ…pe…",
  "atk-abh02a0:120_18": "santike vā sāsavaṁ upādāniyaṁ –",
  "atk-abh02a0:120_19": "ayaṁ vuccati, bhikkhave, viññāṇupādānakkhandho.",
  "atk-abh02a0:120_20": "Ime vuccanti, bhikkhave, pañcupādānakkhandhā”ti.",
  "atk-abh02a0:121_0": "Ettha ca yathā vedanādayo anāsavāpi sāsavāpi atthi, na evaṁ rūpaṁ.",
  "atk-abh02a0:121_1": "Yasmā panassa rāsaṭṭhena khandhabhāvo yujjati tasmā khandhesu vuttaṁ.",
  "atk-abh02a0:121_2": "Yasmā rāsaṭṭhena ca sāsavaṭṭhena ca upādānakkhandhabhāvo yujjati tasmā upādānakkhandhesu vuttaṁ.",
  "atk-abh02a0:121_3": "Vedanādayo pana anāsavāva khandhesu vuttā, sāsavā upādānakkhandhesu.",
  "atk-abh02a0:121_4": "‘Upādānakkhandhā’ti ettha ca upādānagocarā khandhā upādānakkhandhāti evamattho daṭṭhabbo.",
  "atk-abh02a0:121_5": "Idha pana sabbepete ekajjhaṁ katvā khandhāti adhippetā.",
  "atk-abh02a0:122_0": "‘Anūnādhikato’ti kasmā pana bhagavatā pañceva khandhā vuttā anūnā anadhikāti?",
  "atk-abh02a0:122_1": "Sabbasaṅkhatasabhāgekasaṅgahato, attattaniyaggāhavatthussa etapparamato, aññesañca tadavarodhato.",
  "atk-abh02a0:122_2": "Anekappabhedesu hi saṅkhatadhammesu sabhāgavasena saṅgayhamānesu rūpaṁ rūpasabhāgasaṅgahavasena eko khandho hoti, vedanā vedanāsabhāgasaṅgahavasena eko khandho hoti.",
  "atk-abh02a0:122_3": "Esa nayo saññādīsupi.",
  "atk-abh02a0:122_4": "Tasmā sabbasaṅkhatasabhāgasaṅgahato pañceva vuttā.",
  "atk-abh02a0:122_5": "Etaparamañcetaṁ attattaniyaggāhavatthu yadidaṁ rūpādayo pañca.",
  "atk-abh02a0:122_6": "Vuttañhetaṁ –",
  "atk-abh02a0:122_7": "“rūpe kho, bhikkhave, sati rūpaṁ upādāya rūpaṁ abhinivissa evaṁ diṭṭhi uppajjati –",
  "atk-abh02a0:122_8": "‘etaṁ mama, esohamasmi, eso me attā’ti.",
  "atk-abh02a0:122_9": "Vedanāya… saññāya…",
  "atk-abh02a0:122_10": "saṅkhāresu….",
  "atk-abh02a0:122_11": "Viññāṇe sati viññāṇaṁ upādāya viññāṇaṁ abhinivissa evaṁ diṭṭhi uppajjati –",
  "atk-abh02a0:122_12": "‘etaṁ mama, esohamasmi, eso me attā”’ti.",
  "atk-abh02a0:122_13": "Tasmā attattaniyaggāhavatthussa etaparamatopi pañceva vuttā.",
  "atk-abh02a0:122_14": "Yepi caññe sīlādayo pañca dhammakkhandhā vuttā, tepi saṅkhārakkhandhapariyāpannattā ettheva avarodhaṁ gacchanti.",
  "atk-abh02a0:122_15": "Tasmā aññesaṁ tadavarodhatopi pañceva vuttāti.",
  "atk-abh02a0:122_16": "Evaṁ ‘anūnādhikato’ vinicchayanayo viññātabbo.",
  "atk-abh02a0:123_0": "‘Upamāto’ti ettha hi gilānasālūpamo rūpupādānakkhandho gilānūpamassa viññāṇupādānakkhandhassa vatthudvārārammaṇavasena nivāsanaṭṭhānato, gelaññūpamo vedanupādānakkhandho ābādhakattā, gelaññasamuṭṭhānūpamo saññupādānakkhandho kāmasaññādivasena rāgādisampayuttavedanāsambhavā, asappāyasevanūpamo saṅkhārupādānakkhandho vedanāgelaññassa nidānattā.",
  "atk-abh02a0:123_1": "“Vedanaṁ vedanattāya saṅkhatamabhisaṅkharontī”ti hi vuttaṁ.",
  "atk-abh02a0:123_2": "Tathā “akusalassa kammassa katattā upacitattā vipākaṁ kāyaviññāṇaṁ uppannaṁ hoti dukkhasahagata”nti.",
  "atk-abh02a0:123_3": "Gilānūpamo viññāṇupādānakkhandho vedanāgelaññena aparimuttattā.",
  "atk-abh02a0:123_4": "Apica cārakakāraṇaaparādhakāraṇakārakaaparādhikūpamā ete bhājanabhojanabyañjanaparivesakabhuñjakūpamā cāti, evaṁ ‘upamāto’ vinicchayanayo viññātabbo.",
  "atk-abh02a0:124_0": "‘Daṭṭhabbato dvidhā’ti saṅkhepato vitthārato cāti evaṁ dvidhā daṭṭhabbato pettha vinicchayanayo viññātabbo.",
  "atk-abh02a0:124_1": "Saṅkhepato hi pañcupādānakkhandhā āsivisūpame vuttanayena ukkhittāsikapaccatthikato, bhārasuttavasena bhārato, khajjanīyapariyāyavasena khādakato, yamakasuttavasena aniccadukkhānattasaṅkhatavadhakato daṭṭhabbā.",
  "atk-abh02a0:125_0": "Vitthārato panettha pheṇapiṇḍo viya rūpaṁ daṭṭhabbaṁ, udakapubbuḷo viya vedanā, marīcikā viya saññā, kadalikkhandho viya saṅkhārā, māyā viya viññāṇaṁ.",
  "atk-abh02a0:125_1": "Vuttañhetaṁ –",
  "atk-abh02a0:126_0": "“Pheṇapiṇḍūpamaṁ rūpaṁ, vedanā pubbuḷūpamā;",
  "atk-abh02a0:127_0": "Marīcikūpamā saññā, saṅkhārā kadalūpamā;",
  "atk-abh02a0:128_0": "Māyūpamañca viññāṇaṁ, desitādiccabandhunā”ti. ;",
  "atk-abh02a0:129_0": "Tattha rūpādīnaṁ pheṇapiṇḍādīhi evaṁ sadisatā veditabbā –",
  "atk-abh02a0:129_1": "yathā hi pheṇapiṇḍo nissārova evaṁ rūpampi niccasāradhuvasāraattasāravirahena nissārameva.",
  "atk-abh02a0:129_2": "Yathā ca so ‘iminā pattaṁ vā thālakaṁ vā karissāmī’ti gahetuṁ na sakkā, gahitopi tamatthaṁ na sādheti bhijjateva;",
  "atk-abh02a0:129_3": "evaṁ rūpampi ‘nicca’nti vā ‘dhuva’nti vā ‘aha’nti vā ‘mama’nti vā gahetuṁ na sakkā, gahitampi na tathā tiṭṭhati, aniccaṁ dukkhaṁ anattā asubhaññeva hotīti.",
  "atk-abh02a0:129_4": "Evaṁ ‘pheṇapiṇḍasadisameva’ hoti.",
  "atk-abh02a0:130_0": "Yathā vā pana pheṇapiṇḍo chiddāvachiddo anekasandhighaṭito bahūnnaṁ udakasappādīnaṁ pāṇānaṁ āvāso, evaṁ rūpampi chiddāvachiddaṁ anekasandhighaṭitaṁ.",
  "atk-abh02a0:130_1": "Kulavasena cettha asīti kimikulāni vasanti.",
  "atk-abh02a0:130_2": "Tadeva tesaṁ sūtigharampi vaccakuṭipi gilānasālāpi susānampi.",
  "atk-abh02a0:130_3": "Na te aññattha gantvā gabbhavuṭṭhānādīni karonti.",
  "atk-abh02a0:130_4": "Evampi pheṇapiṇḍasadisaṁ.",
  "atk-abh02a0:130_5": "Yathā ca pheṇapiṇḍo āditova badarapakkamatto hutvā anupubbena pabbatakūṭamattopi hoti, evaṁ rūpampi ādito kalalamattaṁ hutvā anupubbena byāmamattampi gomahiṁsahatthiādīnaṁ vasena pabbatakūṭamattampi hoti, macchakacchapādīnaṁ vasena anekayojanasatappamāṇampi.",
  "atk-abh02a0:130_6": "Evampi pheṇapiṇḍasadisaṁ.",
  "atk-abh02a0:130_7": "Yathā ca pheṇapiṇḍo uṭṭhitamattopi bhijjati, thokaṁ gantvāpi, samuddaṁ patvā pana avassameva bhijjati;",
  "atk-abh02a0:130_8": "evameva rūpampi kalalabhāvepi bhijjati, abbudādibhāve, antarā pana abhejjamānampi vassasatāyukānaṁ vassasataṁ patvā avassameva bhijjati, maraṇamukhe cuṇṇavicuṇṇaṁ hoti.",
  "atk-abh02a0:130_9": "Evampi pheṇapiṇḍasadisaṁ.",
  "atk-abh02a0:131_0": "Yathā pana pubbuḷo asāro, evaṁ vedanāpi.",
  "atk-abh02a0:131_1": "Yathā ca so abalo, agayhupago, na sakkā taṁ gahetvā phalakaṁ vā āsanaṁ vā kātuṁ, gahitaggahitopi bhijjateva;",
  "atk-abh02a0:131_2": "evaṁ vedanāpi abalā, agayhupagā, na sakkā ‘niccā’ti vā ‘dhuvā’ti vā gahetuṁ, gahitāpi na tathā tiṭṭhati.",
  "atk-abh02a0:131_3": "Evaṁ agayhupagatāyapi vedanā ‘pubbuḷasadisā’.",
  "atk-abh02a0:131_4": "Yathā pana tasmiṁ tasmiṁ udakabindumhi pubbuḷo uppajjati ceva nirujjhati ca, na ciraṭṭhitiko hoti;",
  "atk-abh02a0:131_5": "evaṁ vedanāpi uppajjati ceva nirujjhati ca, na ciraṭṭhitikā hoti, ekaccharakkhaṇe koṭisatasahassasaṅkhyā uppajjitvā nirujjhati.",
  "atk-abh02a0:131_6": "Yathā ca pubbuḷo udakatalaṁ, udakabinduṁ, udakajallakaṁ saṅkaḍḍhitvā puṭaṁ katvā gahaṇavātañcāti cattāri kāraṇāni paṭicca uppajjati;",
  "atk-abh02a0:131_7": "evaṁ vedanāpi vatthuṁ, ārammaṇaṁ, kilesajālaṁ, phassasaṅghaṭṭanañcāti cattāri kāraṇāni paṭicca uppajjati.",
  "atk-abh02a0:131_8": "Evampi vedanā pubbuḷasadisā.",
  "atk-abh02a0:132_0": "Saññāpi asārakaṭṭhena ‘marīcisadisā’.",
  "atk-abh02a0:132_1": "Tathā agayhupagaṭṭhena;",
  "atk-abh02a0:132_2": "na hi sakkā taṁ gahetvā pivituṁ vā nhāyituṁ vā bhājanaṁ vā pūretuṁ.",
  "atk-abh02a0:132_3": "Apica yathā marīci vipphandati, sañjātūmivego viya khāyati;",
  "atk-abh02a0:132_4": "evaṁ nīlasaññādibhedā saññāpi nīlādianubhavanatthāya phandati vipphandati.",
  "atk-abh02a0:132_5": "Yathā ca marīci mahājanaṁ vippalambheti, ‘paripuṇṇavāpī viya paripuṇṇanadī viya dissatī’ti vadāpeti;",
  "atk-abh02a0:132_6": "evaṁ saññāpi vippalambheti, ‘idaṁ nīlakaṁ subhaṁ sukhaṁ nicca’nti vadāpeti.",
  "atk-abh02a0:132_7": "Pītakādīsupi eseva nayo.",
  "atk-abh02a0:132_8": "Evaṁ vippalambhanenāpi marīcisadisā.",
  "atk-abh02a0:133_0": "Saṅkhārāpi asārakaṭṭhena ‘kadalikkhandhasadisā’.",
  "atk-abh02a0:133_1": "Tathā agayhupagaṭṭhena.",
  "atk-abh02a0:133_2": "Yatheva hi kadalikkhandhato kiñci gahetvā na sakkā gopānasīādīnamatthāya upanetuṁ, upanītampi na tathā hoti;",
  "atk-abh02a0:133_3": "evaṁ saṅkhārāpi na sakkā niccādivasena gahetuṁ, gahitāpi na tathā honti.",
  "atk-abh02a0:133_4": "Yathā ca kadalikkhandho bahuvaṭṭisamodhāno hoti, evaṁ saṅkhārakkhandhopi bahudhammasamodhāno.",
  "atk-abh02a0:133_5": "Yathā ca kadalikkhandho nānālakkhaṇo, aññoyeva hi bāhirāya pattavaṭṭiyā vaṇṇo, añño tato abbhantarabbhantarānaṁ;",
  "atk-abh02a0:133_6": "evameva saṅkhārakkhandhopi aññadeva phassassa lakkhaṇaṁ, aññaṁ cetanādīnaṁ.",
  "atk-abh02a0:133_7": "Samodhānetvā pana saṅkhārakkhandhotveva vuccatīti.",
  "atk-abh02a0:133_8": "Evampi saṅkhārakkhandho kadalikkhandhasadiso.",
  "atk-abh02a0:134_0": "Viññāṇampi asārakaṭṭhena ‘māyāsadisaṁ’.",
  "atk-abh02a0:134_1": "Tathā agayhupagaṭṭhena.",
  "atk-abh02a0:134_2": "Yathā ca māyā ittarā lahupaccupaṭṭhānā, evaṁ viññāṇaṁ.",
  "atk-abh02a0:134_3": "Tañhi tatopi ittaratarañceva lahupaccupaṭṭhānatarañca.",
  "atk-abh02a0:134_4": "Teneva hi cittena puriso āgato viya, gato viya, ṭhito viya, nisinno viya hoti.",
  "atk-abh02a0:134_5": "Aññadeva cāgamanakāle cittaṁ, aññaṁ gamanakālādīsu.",
  "atk-abh02a0:134_6": "Evampi viññāṇaṁ māyāsadisaṁ.",
  "atk-abh02a0:134_7": "Māyā ca mahājanaṁ vañceti, yaṁ kiñcideva ‘idaṁ suvaṇṇaṁ rajataṁ muttā’tipi gahāpeti.",
  "atk-abh02a0:134_8": "Viññāṇampi mahājanaṁ vañceti, teneva cittena āgacchantaṁ viya, gacchantaṁ viya, ṭhitaṁ viya, nisinnaṁ viya katvā gāhāpeti.",
  "atk-abh02a0:134_9": "Aññadeva ca āgamane cittaṁ, aññaṁ gamanādīsu.",
  "atk-abh02a0:134_10": "Evampi viññāṇaṁ māyāsadisaṁ.",
  "atk-abh02a0:134_11": "Visesato ca subhārammaṇampi oḷārikampi ajjhattikarūpaṁ asubhanti daṭṭhabbaṁ.",
  "atk-abh02a0:134_12": "Vedanā tīhi dukkhatāhi avinimuttato dukkhāti saññāsaṅkhārā avidheyyato anattāti viññāṇaṁ udayabbayadhammato aniccanti daṭṭhabbaṁ.",
  "atk-abh02a0:135_0": "‘Evaṁ passantassatthasiddhito’ti evañca saṅkhepavitthāravasena dvidhā passato yā atthasiddhi hoti, tatopi vinicchayanayo viññātabbo, seyyathidaṁ –",
  "atk-abh02a0:135_1": "saṅkhepato tāva pañcupādānakkhandhesu ukkhittāsikapaccatthikādibhāvena passanto khandhehi na vihaññati.",
  "atk-abh02a0:135_2": "Vitthārato pana rūpādīni pheṇapiṇḍādisadisabhāvena passanto na asāresu sāradassī hoti.",
  "atk-abh02a0:135_3": "Visesato ca ajjhattikarūpaṁ asubhato passanto kabaḷīkārāhāraṁ parijānāti, asubhe subhanti vipallāsaṁ pajahati, kāmoghaṁ uttarati, kāmayogena visaṁyujjati, kāmāsavena anāsavo hoti, abhijjhākāyaganthaṁ bhindati, kāmupādānaṁ na upādiyati.",
  "atk-abh02a0:135_4": "Vedanaṁ dukkhato passanto phassāhāraṁ parijānāti, dukkhe sukhanti vipallāsaṁ pajahati, bhavoghaṁ uttarati, bhavayogena visaṁyujjati, bhavāsavena anāsavo hoti, byāpādakāyaganthaṁ bhindati, sīlabbatupādānaṁ na upādiyati.",
  "atk-abh02a0:135_5": "Saññaṁ saṅkhāre ca anattato passanto manosañcetanāhāraṁ parijānāti, anattani attāti vipallāsaṁ pajahati, diṭṭhoghaṁ uttarati, diṭṭhiyogena visaṁyujjati, diṭṭhāsavena anāsavo hoti, idaṁ saccābhinivesakāyaganthaṁ bhindati, attavādupādānaṁ na upādiyati.",
  "atk-abh02a0:135_6": "Viññāṇaṁ aniccato passanto viññāṇāhāraṁ parijānāti, anicce niccanti vipallāsaṁ pajahati, avijjoghaṁ uttarati, avijjāyogena visaṁyujjati, avijjāsavena anāsavo hoti, sīlabbataparāmāsakāyaganthaṁ bhindati, diṭṭhupādānaṁ na upādiyati.",
  "atk-abh02a0:136_0": "Evaṁ mahānisaṁsaṁ, vadhakādivasena dassanaṁ yasmā;",
  "atk-abh02a0:137_0": "Tasmā khandhe dhīro, vadhakādivasena passeyyāti.",
  "atk-abh02a0:138_0": "Suttantabhājanīyavaṇṇanā.",
  "atk-abh02a0:139_0": "2. Abhidhammabhājanīyavaṇṇanā",
  "atk-abh02a0:140_0": "32.",
  "atk-abh02a0:140_1": "Idāni abhidhammabhājanīyaṁ hoti.",
  "atk-abh02a0:140_2": "Tattha rūpakkhandhaniddeso heṭṭhā rūpakaṇḍe vitthāritanayeneva veditabbo.",
  "atk-abh02a0:141_0": "34.",
  "atk-abh02a0:141_1": "Vedanākkhandhaniddese ekavidhenāti ekakoṭṭhāsena.",
  "atk-abh02a0:141_2": "Phassasampayuttoti phassena sampayutto.",
  "atk-abh02a0:141_3": "Sabbāpi catubhūmikavedanā.",
  "atk-abh02a0:141_4": "Sahetukaduke sahetukā catubhūmikavedanā, ahetukā kāmāvacarāva.",
  "atk-abh02a0:141_5": "Iminā upāyena kusalapadādīhi vuttā vedanā jānitabbā.",
  "atk-abh02a0:141_6": "Apicāyaṁ vedanākkhandho ekavidhena phassasampayuttato dassito, duvidhena sahetukāhetukato, tividhena jātito, catubbidhena bhūmantarato, pañcavidhena indriyato.",
  "atk-abh02a0:141_7": "Tattha sukhindriyadukkhindriyāni kāyappasādavatthukāni kāmāvacarāneva.",
  "atk-abh02a0:141_8": "Somanassindriyaṁ chaṭṭhavatthukaṁ vā avatthukaṁ vā tebhūmakaṁ.",
  "atk-abh02a0:141_9": "Domanassindriyaṁ chaṭṭhavatthukaṁ kāmāvacaraṁ.",
  "atk-abh02a0:141_10": "Upekkhindriyaṁ cakkhādicatuppasādavatthukaṁ chaṭṭhavatthukaṁ avatthukañca catubhūmakaṁ.",
  "atk-abh02a0:141_11": "Chabbidhena vatthuto dassito.",
  "atk-abh02a0:141_12": "Tattha purimā pañca vedanā pañcappasādavatthukā kāmāvacarāva chaṭṭhā avatthukā vā savatthukā vā catubhūmikā.",
  "atk-abh02a0:142_0": "Sattavidhena tattha manosamphassajā bhedato dassitā, aṭṭhavidhena tattha kāyasamphassajā bhedato, navavidhena sattavidhabhede manoviññāṇadhātusamphassajā bhedato, dasavidhena aṭṭhavidhabhede manoviññāṇadhātusamphassajā bhedato.",
  "atk-abh02a0:142_1": "Etesu hi sattavidhabhede manosamphassajā manodhātusamphassajā, manoviññāṇadhātusamphassajāti dvidhā bhinnā.",
  "atk-abh02a0:142_2": "Aṭṭhavidhabhede tāya saddhiṁ kāyasamphassajāpi sukhā dukkhāti dvidhā bhinnā.",
  "atk-abh02a0:142_3": "Navavidhabhede sattavidhe vuttā manoviññāṇadhātusamphassajā kusalādivasena tidhā bhinnā.",
  "atk-abh02a0:142_4": "Dasavidhabhede aṭṭhavidhe vuttā manoviññāṇadhātusamphassajā kusalādivaseneva tidhā bhinnā.",
  "atk-abh02a0:143_0": "Kusalattiko cettha kevalaṁ pūraṇatthameva vutto.",
  "atk-abh02a0:143_1": "Sattavidhaaṭṭhavidhanavavidhabhedesu pana nayaṁ dātuṁ yuttaṭṭhāne nayo dinno.",
  "atk-abh02a0:143_2": "Abhidhammañhi patvā tathāgatena nayaṁ dātuṁ yuttaṭṭhāne nayo adinno nāma natthi.",
  "atk-abh02a0:143_3": "Ayaṁ tāva dukamūlake eko vāro.",
  "atk-abh02a0:144_0": "Satthā hi imasmiṁ abhidhammabhājanīye vedanākkhandhaṁ bhājento tike gahetvā dukesu pakkhipi, duke gahetvā tikesu pakkhipi, tike ca duke ca ubhatovaḍḍhananīhārena āhari;",
  "atk-abh02a0:144_1": "sattavidhena, catuvīsatividhena, tiṁsavidhena, bahuvidhenāti sabbathāpi bahuvidhena vedanākkhandhaṁ dassesi. Kasmā?",
  "atk-abh02a0:144_2": "Puggalajjhāsayena ceva desanāvilāsena ca.",
  "atk-abh02a0:144_3": "Dhammaṁ sotuṁ nisinnadevaparisāya hi ye devaputtā tike ādāya dukesu pakkhipitvā kathiyamānaṁ paṭivijjhituṁ sakkonti, tesaṁ sappāyavasena tathā katvā desesi.",
  "atk-abh02a0:144_4": "Ye itarehi ākārehi kathiyamānaṁ paṭivijjhituṁ sakkonti, tesaṁ tehākārehi desesīti.",
  "atk-abh02a0:144_5": "Ayamettha ‘puggalajjhāsayo’.",
  "atk-abh02a0:144_6": "Sammāsambuddho pana attano mahāvisayatāya tike vā dukesu pakkhipitvā, duke vā tikesu ubhatovaḍḍhanena vā, sattavidhādinayena vā, yathā yathā icchati tathā tathā desetuṁ sakkoti.",
  "atk-abh02a0:144_7": "Tasmāpi imehākārehi desesīti ayamassa ‘desanāvilāso’.",
  "atk-abh02a0:145_0": "Tattha tike ādāya dukesu pakkhipitvā desitavāro dukamūlako nāma.",
  "atk-abh02a0:145_1": "Duke ādāya tikesu pakkhipitvā desitavāro tikamūlako nāma.",
  "atk-abh02a0:145_2": "Tike ca duke ca ubhato vaḍḍhetvā desitavāro ubhatovaḍḍhitako nāma.",
  "atk-abh02a0:145_3": "Avasāne sattavidhenātiādivāro bahuvidhavāro nāmāti ime tāva cattāro mahāvārā.",
  "atk-abh02a0:146_0": "Tattha dukamūlake dukesu labbhamānena ekekena dukena saddhiṁ tikesu alabbhamāne vedanāttikapītittikasanidassanattike apanetvā, sese labbhamānake ekūnavīsati tike yojetvā, dutiyadukapaṭhamattikayojanavārādīni navavārasatāni paññāsañca vārā honti.",
  "atk-abh02a0:146_1": "Te sabbepi pāḷiyaṁ saṁkhipitvā tattha tattha dassetabbayuttakaṁ dassetvā vuttā.",
  "atk-abh02a0:146_2": "Asammuyhantena pana vitthārato veditabbā.",
  "atk-abh02a0:147_0": "Tikamūlakepi tikesu labbhamānena ekekena tikena saddhiṁ dukesu alabbhamāne paṭhamadukādayo duke apanetvā, sese labbhamānake sahetukadukādayo paññāsa duke yojetvā, paṭhamattikadutiyadukayojanavārādīni navavārasatāni paññāsañca vārā honti.",
  "atk-abh02a0:147_1": "Tepi sabbe pāḷiyaṁ saṅkhipitvā tattha tattha dassetabbayuttakaṁ dassetvā vuttā.",
  "atk-abh02a0:147_2": "Asammuyhantena pana vitthārato veditabbā.",
  "atk-abh02a0:148_0": "Ubhatovaḍḍhitake duvidhabhede dutiyadukaṁ tividhabhede ca paṭhamatikaṁ ādiṁ katvā labbhamānehi ekūnavīsatiyā dukehi labbhamāne ekūnavīsatitike yojetvā dutiyadukapaṭhamatikayojanavārādayo ekūnavīsativārā vuttā.",
  "atk-abh02a0:148_1": "Esa dukatikānaṁ vasena ubhatovaḍḍhitattā ubhatovaḍḍhitako nāma tatiyo mahāvāro.",
  "atk-abh02a0:149_0": "Bahuvidhavārassa sattavidhaniddese ādito paṭṭhāya labbhamānesu ekūnavīsatiyā tikesu ekekena saddhiṁ catasso bhūmiyo yojetvā ekūnavīsati sattavidhavārā vuttā.",
  "atk-abh02a0:149_1": "Catuvīsatividhaniddesepi tesaṁyeva tikānaṁ vasena ekūnavīsativārā vuttā.",
  "atk-abh02a0:149_2": "Tathā bahuvidhavāre cāti.",
  "atk-abh02a0:149_3": "Tiṁsavidhavāro ekoyevāti sabbepi aṭṭhapaññāsa vārā honti.",
  "atk-abh02a0:149_4": "Ayaṁ tāvettha vāraparicchedavasena pāḷivaṇṇanā.",
  "atk-abh02a0:150_0": "Idāni atthavaṇṇanā hoti.",
  "atk-abh02a0:150_1": "Tattha sattavidhaniddeso tāva uttānatthoyeva.",
  "atk-abh02a0:150_2": "Catuvīsatividhaniddese cakkhusamphassapaccayā vedanākkhandho atthi kusaloti kāmāvacaraaṭṭhakusalacittavasena veditabbo.",
  "atk-abh02a0:150_3": "Atthi akusaloti dvādasaakusalacittavasena veditabbo.",
  "atk-abh02a0:150_4": "Atthi abyākatoti tisso manodhātuyo, tisso ahetukamanoviññāṇadhātuyo, aṭṭha mahāvipākāni, dasa kāmāvacarakiriyāti catuvīsatiyā cittānaṁ vasena veditabbo.",
  "atk-abh02a0:151_0": "Tattha aṭṭha kusalāni dvādasa akusalāni ca javanavasena labbhanti.",
  "atk-abh02a0:151_1": "Kiriyamanodhātu āvajjanavasena labbhati.",
  "atk-abh02a0:151_2": "Dve vipākamanodhātuyo sampaṭicchanavasena, tisso vipākamanoviññāṇadhātuyo santīraṇatadārammaṇavasena, kiriyāhetukamanoviññāṇadhātu voṭṭhabbanavasena, aṭṭha mahāvipākacittāni tadārammaṇavasena, nava kiriyacittāni javanavasena labbhanti.",
  "atk-abh02a0:151_3": "Sotaghānajivhākāyadvāresupi eseva nayo.",
  "atk-abh02a0:152_0": "Manodvāre pana atthi kusaloti catubhūmakakusalavasena kathitaṁ, atthi akusaloti dvādasaakusalavasena.",
  "atk-abh02a0:152_1": "Atthi abyākatoti ekādasannaṁ kāmāvacaravipākānaṁ, dasannaṁ kiriyānaṁ, navannaṁ rūpāvacarārūpāvacarakiriyānaṁ, catunnaṁ sāmaññaphalānanti catuttiṁsacittuppādavasena kathitaṁ.",
  "atk-abh02a0:152_2": "Tattha catubhūmakakusalañceva akusalañca javanavasena labbhati.",
  "atk-abh02a0:152_3": "Kiriyato ahetukamanoviññāṇadhātu āvajjanavasena, ekādasa vipākacittāni tadārammaṇavasena, tebhūmakakiriyā ceva sāmaññaphalāni ca javanavaseneva labbhanti.",
  "atk-abh02a0:152_4": "Tāni sattavidhādīsu yattha katthaci ṭhatvā kathetuṁ vaṭṭanti.",
  "atk-abh02a0:152_5": "Tiṁsavidhe pana ṭhatvā dīpiyamānāni sukhadīpanāni hontīti tiṁsavidhasmiṁyeva ṭhatvā dīpayiṁsu.",
  "atk-abh02a0:153_0": "Etāni hi sabbānipi cittāni cakkhudvāre upanissayakoṭiyā, samatikkamavasena, bhāvanāvasenāti tīhākārehi labbhanti.",
  "atk-abh02a0:153_1": "Tathā sotadvāramanodvāresupi.",
  "atk-abh02a0:153_2": "Ghānajivhākāyadvāresu pana samatikkamavasena, bhāvanāvasenāti dvīhevākārehi labbhantīti veditabbāni. Kathaṁ?",
  "atk-abh02a0:153_3": "Idha bhikkhu vihāracārikaṁ caramāno kasiṇamaṇḍalaṁ disvā ‘kiṁ nāmeta’nti pucchitvā ‘kasiṇamaṇḍala’nti vutte puna ‘kiṁ iminā karontī’ti pucchati.",
  "atk-abh02a0:153_4": "Athassa ācikkhanti –",
  "atk-abh02a0:153_5": "‘evaṁ bhāvetvā jhānāni uppādetvā, samāpattipadaṭṭhānaṁ vipassanaṁ vaḍḍhetvā, arahattaṁ pāpuṇantī’ti.",
  "atk-abh02a0:153_6": "Ajjhāsayasampanno kulaputto ‘bhāriyaṁ eta’nti asallakkhetvā ‘mayāpi esa guṇo nibbattetuṁ vaṭṭati, na kho pana sakkā esa nipajjitvā niddāyantena nibbattetuṁ, āditova vīriyaṁ kātuṁ sīlaṁ sodhetuṁ vaṭṭatī’ti cintetvā sīlaṁ sodheti.",
  "atk-abh02a0:153_7": "Tato sīle patiṭṭhāya dasa palibodhe upacchinditvā, ticīvaraparamena santosena santuṭṭho, ācariyupajjhāyānaṁ vattapaṭivattaṁ katvā, kammaṭṭhānaṁ uggaṇhitvā, kasiṇaparikammaṁ katvā, samāpattiyo uppādetvā, samāpattipadaṭṭhānaṁ vipassanaṁ vaḍḍhetvā, arahattaṁ pāpuṇāti.",
  "atk-abh02a0:153_8": "Tattha sabbāpi parikammavedanā kāmāvacarā, aṭṭhasamāpattivedanā rūpāvacarārūpāvacarā, maggaphalavedanā lokuttarāti evaṁ cakkhuviññāṇaṁ catubhūmikavedanānibbattiyā balavapaccayo hotīti catubhūmikavedanā cakkhusamphassapaccayā nāma jātā.",
  "atk-abh02a0:153_9": "Evaṁ tāva ‘upanissayavasena’ labbhanti.",
  "atk-abh02a0:154_0": "Cakkhudvāre pana rūpe āpāthagate ‘iṭṭhe me ārammaṇe rāgo uppanno, aniṭṭhe paṭigho, asamapekkhanāya moho, vinibandhassa pana me māno uppanno, parāmaṭṭhassa diṭṭhi, vikkhepagatassa uddhaccaṁ, asanniṭṭhāgatassa vicikicchā, thāmagatassa anusayo uppanno’ti pariggahe ṭhito kulaputto attano kilesuppattiṁ ñatvā ‘ime me kilesā vaḍḍhamānā anayabyasanāya saṁvattissanti, handa ne niggaṇhāmī’ti cintetvā ‘na kho pana sakkā nipajjitvā niddāyantena kilese niggaṇhituṁ;",
  "atk-abh02a0:154_1": "āditova vīriyaṁ kātuṁ vaṭṭati sīlaṁ sodhetu’nti heṭṭhā vuttanayeneva paṭipajjitvā arahattaṁ pāpuṇāti.",
  "atk-abh02a0:154_2": "Tattha sabbāpi parikammavedanā kāmāvacarā, aṭṭhasamāpattivedanā rūpāvacarārūpāvacarā, maggaphalavedanā lokuttarāti evaṁ rūpārammaṇe uppannaṁ kilesaṁ samatikkamitvā gatāti catubhūmikavedanā cakkhusamphassapaccayā nāma jātā.",
  "atk-abh02a0:154_3": "Evaṁ ‘samatikkamavasena’ labbhanti.",
  "atk-abh02a0:155_0": "Cakkhudvāre pana rūpe āpāthagate eko evaṁ pariggahaṁ paṭṭhapeti –",
  "atk-abh02a0:155_1": "‘idaṁ rūpaṁ kiṁ nissita’nti?",
  "atk-abh02a0:155_2": "Tato naṁ ‘bhūtanissita’nti ñatvā cattāri mahābhūtāni upādārūpañca rūpanti pariggaṇhāti, tadārammaṇe dhamme arūpanti pariggaṇhāti.",
  "atk-abh02a0:155_3": "Tato sappaccayaṁ nāmarūpaṁ parigaṇhitvā tīṇi lakkhaṇāni āropetvā vipassanāpaṭipāṭiyā saṅkhāre sammasitvā arahattaṁ pāpuṇāti.",
  "atk-abh02a0:155_4": "Tattha sabbāpi parikammavedanā kāmāvacarā, aṭṭhasamāpattivedanā rūpāvacarārūpāvacarā, maggaphalavedanā lokuttarāti evaṁ rūpārammaṇaṁ sammasitvā nibbattitāti ayaṁ vedanā cakkhusamphassapaccayā nāma jātā.",
  "atk-abh02a0:155_5": "Evaṁ ‘bhāvanāvasena’ labbhanti.",
  "atk-abh02a0:156_0": "Aparo bhikkhu suṇāti –",
  "atk-abh02a0:156_1": "‘kasiṇaparikammaṁ kira katvā samāpattiyo uppādetvā samāpattipadaṭṭhānaṁ vipassanaṁ vaḍḍhetvā arahattaṁ pāpuṇantī’ti.",
  "atk-abh02a0:156_2": "Ajjhāsayasampanno kulaputto ‘bhāriyaṁ eta’nti asallakkhetvā ‘mayāpi esa guṇo nibbattetuṁ vaṭṭatī’ti purimanayeneva paṭipajjitvā arahattaṁ pāpuṇāti.",
  "atk-abh02a0:156_3": "Tattha sabbāpi parikammavedanā kāmāvacarā, aṭṭhasamāpattivedanā rūpāvacarārūpāvacarā, maggaphalavedanā lokuttarāti evaṁ sotaviññāṇaṁ catubhūmikavedanā nibbattiyā balavapaccayo hotīti catubhūmikavedanā sotasamphassapaccayā nāma jātā.",
  "atk-abh02a0:156_4": "Evaṁ tāva ‘upanissayavasena’ labbhanti.",
  "atk-abh02a0:157_0": "Sotadvāre pana sadde āpāthagateti sabbaṁ cakkhudvāre vuttanayeneva veditabbaṁ.",
  "atk-abh02a0:157_1": "Evaṁ saddārammaṇe uppannaṁ kilesaṁ samatikkamitvā gatāti catubhūmikavedanā sotasamphassapaccayā nāma jātā.",
  "atk-abh02a0:157_2": "Evaṁ ‘samatikkamavasena’ labbhanti.",
  "atk-abh02a0:158_0": "Sotadvāre pana sadde āpāthagate eko evaṁ pariggahaṁ paṭṭhapeti –",
  "atk-abh02a0:158_1": "ayaṁ saddo kiṁ nissitoti sabbaṁ cakkhudvāre vuttanayeneva veditabbaṁ.",
  "atk-abh02a0:158_2": "Evaṁ saddārammaṇaṁ sammasitvā nibbattitāti ayaṁ vedanā sotasamphassapaccayā nāma jātā.",
  "atk-abh02a0:158_3": "Evaṁ ‘bhāvanāvasena’ labbhanti.",
  "atk-abh02a0:159_0": "Ghānajivhākāyadvāresu pana gandhārammaṇādīsu āpāthagatesu ‘iṭṭhe me ārammaṇe rāgo uppanno’ti sabbaṁ cakkhudvāre vuttanayeneva veditabbaṁ.",
  "atk-abh02a0:159_1": "Evaṁ gandhārammaṇādīsu uppannaṁ kilesaṁ samatikkamitvā gatāti catubhūmikavedanā ghānajivhākāyasamphassapaccayā nāma jātā.",
  "atk-abh02a0:159_2": "Evaṁ tīsu dvāresu ‘samatikkamavasena’ labbhanti.",
  "atk-abh02a0:160_0": "Ghānadvārādīsu pana gandhādīsu āpāthagatesu eko evaṁ pariggahaṁ paṭṭhapeti –",
  "atk-abh02a0:160_1": "‘ayaṁ gandho, ayaṁ raso, idaṁ phoṭṭhabbaṁ kiṁ nissita’nti sabbaṁ cakkhudvāre vuttanayeneva veditabbaṁ.",
  "atk-abh02a0:160_2": "Evaṁ gandhārammaṇādīni sammasitvā nibbattitāti ayaṁ vedanā ghānajivhākāyasamphassapaccayā nāma jātā.",
  "atk-abh02a0:160_3": "Evaṁ ‘bhāvanāvasena’ labbhanti.",
  "atk-abh02a0:161_0": "Manodvāre pana tīhipi ākārehi labbhanti.",
  "atk-abh02a0:161_1": "Ekacco hi jātiṁ bhayato passati, jaraṁ byādhiṁ maraṇaṁ bhayato passati, bhayato disvā ‘jātijarābyādhimaraṇehi muccituṁ vaṭṭati, na kho pana sakkā nipajjitvā niddāyantena jātiādīhi muccituṁ, āditova vīriyaṁ kātuṁ sīlaṁ sodhetuṁ vaṭṭatī’ti cintetvā cakkhudvāre vuttanayeneva paṭipajjitvā arahattaṁ pāpuṇāti.",
  "atk-abh02a0:161_2": "Tattha sabbāpi parikammavedanā kāmāvacarā, aṭṭhasamāpattivedanā rūpāvacarārūpāvacarā, maggaphalavedanā lokuttarāti evaṁ jātijarābyādhimaraṇaṁ catubhūmikavedanānibbattiyā balavapaccayo hotīti catubhūmikavedanā manosamphassapaccayā nāma jātā.",
  "atk-abh02a0:161_3": "Evaṁ tāva ‘upanissayavasena’ labbhanti.",
  "atk-abh02a0:162_0": "Manodvāre pana dhammārammaṇe āpāthagateti sabbaṁ cakkhudvāre vuttanayeneva veditabbaṁ.",
  "atk-abh02a0:162_1": "Evaṁ dhammārammaṇe uppannaṁ kilesaṁ samatikkamitvā gatāti catubhūmikavedanā manosamphassapaccayā nāma jātā.",
  "atk-abh02a0:162_2": "Evaṁ ‘samatikkamavasena’ labbhanti.",
  "atk-abh02a0:163_0": "Manodvāre pana dhammārammaṇe āpāthagate eko evaṁ pariggahaṁ paṭṭhapeti –",
  "atk-abh02a0:163_1": "‘etaṁ dhammārammaṇaṁ kiṁ nissita’nti?",
  "atk-abh02a0:163_2": "‘Vatthunissita’nti.",
  "atk-abh02a0:163_3": "‘Vatthu kiṁ nissita’nti?",
  "atk-abh02a0:163_4": "‘Mahābhūtāni nissita’nti.",
  "atk-abh02a0:163_5": "So cattāri mahābhūtāni upādārūpañca rūpanti pariggaṇhāti, tadārammaṇe dhamme arūpanti pariggaṇhāti.",
  "atk-abh02a0:163_6": "Tato sappaccayaṁ nāmarūpaṁ pariggaṇhitvā tīṇi lakkhaṇāni āropetvā vipassanāpaṭipāṭiyā saṅkhāre sammasitvā arahattaṁ pāpuṇāti.",
  "atk-abh02a0:163_7": "Tattha sabbāpi parikammavedanā kāmāvacarā, aṭṭhasamāpattivedanā rūpāvacarārūpāvacarā, maggaphalavedanā lokuttarāti evaṁ dhammārammaṇaṁ sammasitvā nibbattitāti ayaṁ vedanā manosamphassapaccayā nāma jātā.",
  "atk-abh02a0:163_8": "Evaṁ ‘bhāvanāvasena’ labbhanti.",
  "atk-abh02a0:163_9": "Yā panetā sabbesampi catuvīsatividhādīnaṁ vārānaṁ pariyosānesu cakkhusamphassajā vedanā…pe…",
  "atk-abh02a0:163_10": "manosamphassajā vedanāti cha cha vedanā vuttā, tā sampayuttapaccayavasena vuttāti.",
  "atk-abh02a0:164_0": "Ayaṁ vedanākkhandhaniddeso.",
  "atk-abh02a0:165_0": "Saññākkhandhādayopi iminā upāyena veditabbā.",
  "atk-abh02a0:165_1": "Kevalañhi saññākkhandhaniddese tikesu vedanāttikapītittikāpi labbhanti, dukesu ca sukhasahagatadukādayopi.",
  "atk-abh02a0:165_2": "Saṅkhārakkhandhaniddese phassassāpi saṅkhārakkhandhapariyāpannattā phassasampayuttoti avatvā cittasampayuttoti vuttaṁ.",
  "atk-abh02a0:165_3": "Dukesu cettha hetudukādayopi labbhanti.",
  "atk-abh02a0:165_4": "Tikā saññākkhandhasadisā eva.",
  "atk-abh02a0:165_5": "Viññāṇakkhandhaniddese cakkhusamphassajādibhāvaṁ avatvā cakkhuviññāṇantiādi vuttaṁ.",
  "atk-abh02a0:165_6": "Na hi sakkā viññāṇaṁ manosamphassajanti niddisituṁ.",
  "atk-abh02a0:165_7": "Sesamettha saññākkhandhe vuttasadisameva.",
  "atk-abh02a0:165_8": "Imesaṁ pana tiṇṇampi khandhānaṁ niddeseyeva vedanākkhandhaniddesato atirekatikadukā laddhā.",
  "atk-abh02a0:165_9": "Tesaṁ vasena vārappabhedo veditabboti.",
  "atk-abh02a0:166_0": "Abhidhammabhājanīyavaṇṇanā.",
  "atk-abh02a0:167_0": "3. Pañhāpucchakavaṇṇanā",
  "atk-abh02a0:168_0": "150.",
  "atk-abh02a0:168_1": "Idāni pañhāpucchakaṁ hoti.",
  "atk-abh02a0:168_2": "Tattha pañhāpucchane pañcannaṁ khandhānaṁ “katikusalā?",
  "atk-abh02a0:168_3": "Katiakusalā?",
  "atk-abh02a0:168_4": "Katiabyākatā”tiādinā nayena yaṁ labbhati, yañca na labbhati, taṁ sabbaṁ pucchitvā vissajjane “rūpakkhandho abyākato”tiādinā nayena yaṁ labbhati tadeva uddhaṭanti veditabbaṁ.",
  "atk-abh02a0:168_5": "Yattha yattha ca ‘eko khandho’ti vā ‘dve khandhā’ti vā paricchedaṁ akatvā “siyā uppannā, siyā anuppannā”tiādinā nayena tanti ṭhapitā, tattha tattha pañcannampi khandhānaṁ gahaṇaṁ veditabbaṁ.",
  "atk-abh02a0:168_6": "Seso tesaṁ tesaṁ khandhānaṁ kusalādivibhāgo heṭṭhā dhammasaṅgahaṭṭhakathāyaṁ vuttoyeva.",
  "atk-abh02a0:169_0": "Ārammaṇattikesu pana cattāro khandhā pañcapaṇṇāsa kāmāvacaradhamme ārabbha rajjantassa dussantassa muyhantassa saṁvarantassa sammasantassa paccavekkhantassa ca parittārammaṇā honti, sattavīsati rūpārūpāvacaradhamme ārabbha rajjantassa dussantassa muyhantassa saṁvarantassa pariggahaṁ paṭṭhapentassa mahaggatārammaṇā, maggaphalanibbānāni paccavekkhantassa appamāṇārammaṇā, paññattiṁ paccavekkhaṇakāle navattabbārammaṇāti.",
  "atk-abh02a0:170_0": "Teyeva sekkhāsekkhānaṁ maggapaccavekkhaṇakāle maggārammaṇā honti, maggakāle sahajātahetunā maggahetukā, maggaṁ garuṁ katvā paccavekkhaṇakāle ārammaṇādhipatinā maggādhipatino, vīriyajeṭṭhakaṁ vā vīmaṁsajeṭṭhakaṁ vā maggaṁ bhāventassa sahajātādhipatinā maggādhipatino, chandajeṭṭhakaṁ pana cittajeṭṭhakaṁ vā bhāventassa navattabbārammaṇā nāma honti.",
  "atk-abh02a0:171_0": "Atītāni pana khandhadhātuāyatanāni ārabbha rajjantassa dussantassa muyhantassa saṁvarantassa pariggahaṁ paṭṭhapentassa atītārammaṇā honti, anāgatāni ārabbha anāgatārammaṇā honti, paccuppannāni ārabbha paccuppannārammaṇā honti, paññattiṁ vā nibbānaṁ vā paccavekkhantassa navattabbārammaṇā honti.",
  "atk-abh02a0:172_0": "Tathā attano khandhadhātuāyatanāni ārabbha rajjantassa dussantassa muyhantassa saṁvarantassa pariggahaṁ paṭṭhapentassa ajjhattārammaṇā honti, paresaṁ khandhadhātuāyatanāni ārabbha evaṁ pavattentassa bahiddhārammaṇā, paṇṇattinibbānapaccavekkhaṇakālepi bahiddhārammaṇāyeva, kālena ajjhattaṁ kālena bahiddhā dhammesu evaṁ pavattentassa ajjhattabahiddhārammaṇā, ākiñcaññāyatanakāle navattabbārammaṇāti veditabbā.",
  "atk-abh02a0:173_0": "Iti bhagavā imaṁ khandhavibhaṅgaṁ suttantabhājanīyādivasena tayo parivaṭṭe nīharitvā bhājento dassesi.",
  "atk-abh02a0:173_1": "Tīsupi hi parivaṭṭesu ekova paricchedo.",
  "atk-abh02a0:173_2": "Rūpakkhandho hi sabbattha kāmāvacaroyeva.",
  "atk-abh02a0:173_3": "Cattāro khandhā catubhūmakā lokiyalokuttaramissakā kathitāti.",
  "atk-abh02a0:174_0": "Sammohavinodaniyā vibhaṅgaṭṭhakathāya",
  "atk-abh02a0:175_0": "Khandhavibhaṅgavaṇṇanā niṭṭhitā."
}