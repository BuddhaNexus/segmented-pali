{
  "mil5.4.10:0.1_0": "Milindapañha",
  "mil5.4.10:0.2_0": "Meṇḍakapañha",
  "mil5.4.10:0.3_0": "Sabbaññutañāṇavagga",
  "mil5.4.10:0.4_0": "10 Buddhasabbaññubhāvapañha",
  "mil5.4.10:1.1_0": "“Bhante nāgasena, tumhe bhaṇatha—",
  "mil5.4.10:1.2_0": "‘tathāgato sabbaññū’ti.",
  "mil5.4.10:1.3_0": "Puna ca bhaṇatha—",
  "mil5.4.10:1.4_0": "‘tathāgatena sāriputtamoggallānappamukhe bhikkhusaṅghe paṇāmite cātumeyyakā ca sakyā brahmā ca sahampati bījūpamañca vacchataruṇūpamañca upadassetvā bhagavantaṁ pasādesuṁ khamāpesuṁ nijjhattaṁ akaṁsū’ti.",
  "mil5.4.10:1.5_0": "Kiṁ nu kho, bhante nāgasena, aññātā tā upamā tathāgatassa, yāhi tathāgato upamāhi orato khamito upasanto nijjhattaṁ gato?",
  "mil5.4.10:1.6_0": "Yadi, bhante nāgasena, tathāgatassa tā upamā aññātā, tena hi buddho asabbaññū, yadi ñātā, tena hi okassa pasayha vīmaṁsāpekkho paṇāmesi, tena hi tassa akāruññatā sambhavati.",
  "mil5.4.10:1.7_0": "Ayampi ubhato koṭiko pañho tavānuppatto, so tayā nibbāhitabbo”ti.",
  "mil5.4.10:2.1_0": "“Sabbaññū, mahārāja, tathāgato, tāhi ca upamāhi bhagavā pasanno orato khamito upasanto nijjhattaṁ gato.",
  "mil5.4.10:2.2_0": "Dhammassāmī, mahārāja, tathāgato, tathāgatappavediteheva te opammehi tathāgataṁ ārādhesuṁ tosesuṁ pasādesuṁ, tesañca tathāgato pasanno ‘sādhū’ti abbhānumodi.",
  "mil5.4.10:3.1_0": "Yathā, mahārāja, itthī sāmikassa santakeneva dhanena sāmikaṁ ārādheti toseti pasādeti, tañca sāmiko ‘sādhū’ti abbhānumodati;",
  "mil5.4.10:3.2_0": "evameva kho, mahārāja, cātumeyyakā ca sakyā brahmā ca sahampati tathāgatappavediteheva opammehi tathāgataṁ ārādhesuṁ tosesuṁ pasādesuṁ, tesañca tathāgato pasanno ‘sādhū’ti abbhānumodi.",
  "mil5.4.10:4.1_0": "Yathā vā pana, mahārāja, kappako rañño santakeneva suvaṇṇaphaṇakena rañño uttamaṅgaṁ pasādhayamāno rājānaṁ ārādheti toseti pasādeti, tassa ca rājā pasanno ‘sādhū’ti abbhānumodati, yathicchitamanuppadeti;",
  "mil5.4.10:4.2_0": "evameva kho, mahārāja, cātumeyyakā ca sakyā brahmā ca sahampati tathāgatappavediteheva opammehi tathāgataṁ ārādhesuṁ tosesuṁ pasādesuṁ, tesañca tathāgato pasanno ‘sādhū’ti abbhānumodi.",
  "mil5.4.10:5.1_0": "Yathā vā pana, mahārāja, saddhivihāriko upajjhāyābhataṁ piṇḍapātaṁ gahetvā upajjhāyassa upanāmento upajjhāyaṁ ārādheti toseti pasādeti, tañca upajjhāyo pasanno ‘sādhū’ti abbhānumodati;",
  "mil5.4.10:5.2_0": "evameva kho, mahārāja, cātumeyyakā ca sakyā brahmā ca sahampati tathāgatappavediteheva opammehi tathāgataṁ ārādhesuṁ tosesuṁ pasādesuṁ, tesañca tathāgato pasanno ‘sādhū’ti abbhānumoditvā sabbadukkhaparimuttiyā dhammaṁ desesī”ti.",
  "mil5.4.10:5.3_0": "“Sādhu, bhante nāgasena, evametaṁ tathā sampaṭicchāmī”ti.",
  "mil5.4.10:6.1_0": "Buddhasabbaññubhāvapañho dasamo.",
  "mil5.4.10:7.1_0": "Sabbaññutañāṇavaggo catuttho.",
  "mil5.4.10:8.1_0": "Imasmiṁ vagge dasa pañhā."
}