{
  "anya-e0102n3:0_0": "15. Āyatanadhātuniddeso",
  "anya-e0102n3:1_0": "Āyatanavitthārakathā",
  "anya-e0102n3:2_0": "510.Āyatanānīti dvādasāyatanāni –",
  "anya-e0102n3:2_1": "cakkhāyatanaṁ, rūpāyatanaṁ, sotāyatanaṁ, saddāyatanaṁ, ghānāyatanaṁ, gandhāyatanaṁ, jivhāyatanaṁ, rasāyatanaṁ, kāyāyatanaṁ, phoṭṭhabbāyatanaṁ, manāyatanaṁ, dhammāyatananti. Tattha –",
  "anya-e0102n3:3_0": "Attha lakkhaṇa tāvatva, kama saṅkhepa vitthārā;",
  "anya-e0102n3:4_0": "Tathā daṭṭhabbato ceva, viññātabbo vinicchayo.",
  "anya-e0102n3:5_0": "Tattha visesato tāva cakkhatīti cakkhu, rūpaṁ assādeti vibhāveti cāti attho.",
  "anya-e0102n3:5_1": "Rūpayatīti rūpaṁ, vaṇṇavikāraṁ āpajjamānaṁ hadayaṅgatabhāvaṁ pakāsetīti attho.",
  "anya-e0102n3:5_2": "Suṇātīti sotaṁ.",
  "anya-e0102n3:5_3": "Sappatīti saddo, udāhariyatīti attho.",
  "anya-e0102n3:5_4": "Ghāyatīti ghānaṁ.",
  "anya-e0102n3:5_5": "Gandhayatīti gandho.",
  "anya-e0102n3:5_6": "Attano vatthuṁ sūcayatīti attho.",
  "anya-e0102n3:5_7": "Jīvitaṁ avhayatīti jivhā.",
  "anya-e0102n3:5_8": "Rasanti taṁ sattāti raso, assādentīti attho.",
  "anya-e0102n3:5_9": "Kucchitānaṁ sāsavadhammānaṁ āyoti kāyo.",
  "anya-e0102n3:5_10": "Āyoti uppattideso.",
  "anya-e0102n3:5_11": "Phusiyatīti phoṭṭhabbaṁ.",
  "anya-e0102n3:5_12": "Munātīti mano.",
  "anya-e0102n3:5_13": "Attano lakkhaṇaṁ dhārentīti dhammā.",
  "anya-e0102n3:6_0": "511.",
  "anya-e0102n3:6_1": "Avisesato pana āyatanato, āyānaṁ tananato, āyatassa ca nayanato āyatananti veditabbaṁ.",
  "anya-e0102n3:6_2": "Cakkhurūpādīsu hi taṁtaṁdvārārammaṇā cittacetasikā dhammā sena sena anubhavanādinā kiccena āyatanti uṭṭhahanti ghaṭanti, vāyamantīti vuttaṁ hoti.",
  "anya-e0102n3:6_3": "Te ca āyabhūte dhamme etāni tanonti, vitthārentīti vuttaṁ hoti, idañca anamatagge saṁsāre pavattaṁ atīva āyataṁ saṁsāradukkhaṁ yāva na nivattati, tāva nayanteva, pavattayantīti vuttaṁ hoti.",
  "anya-e0102n3:6_4": "Iti sabbepime dhammā āyatanato, āyānaṁ tananato, āyatassa ca nayanato āyatanaṁ āyatananti vuccanti.",
  "anya-e0102n3:7_0": "512.",
  "anya-e0102n3:7_1": "Apica nivāsaṭṭhānaṭṭhena ākaraṭṭhena samosaraṇaṭṭhānaṭṭhena sañjātidesaṭṭhena kāraṇaṭṭhena ca āyatanaṁ veditabbaṁ.",
  "anya-e0102n3:7_2": "Tathā hi loke “issarāyatanaṁ vāsudevāyatana”ntiādīsu nivāsaṭṭhānaṁ āyatananti vuccati.",
  "anya-e0102n3:7_3": "“Suvaṇṇāyatanaṁ rajatāyatana”ntiādīsu ākaro.",
  "anya-e0102n3:7_4": "Sāsane pana “manoramme āyatane sevanti naṁ vihaṅgamā”tiādīsu samosaraṇaṭṭhānaṁ.",
  "anya-e0102n3:7_5": "“Dakkhiṇāpatho gunnaṁ āyatana”ntiādīsu sañjātideso.",
  "anya-e0102n3:7_6": "“Tatra tatreva sakkhibhabbataṁ pāpuṇāti sati satiāyatane”tiādīsu kāraṇaṁ.",
  "anya-e0102n3:8_0": "Cakkhuādīsu cāpi te te cittacetasikā dhammā nivasanti tadāyattavuttitāyāti cakkhādayo ca nesaṁ nivāsaṭṭhānaṁ.",
  "anya-e0102n3:8_1": "Cakkhādīsu ca te ākiṇṇā tannissitattā tadārammaṇattā cāti cakkhādayo nesaṁ ākaro.",
  "anya-e0102n3:8_2": "Cakkhādayo ca nesaṁ samosaraṇaṭṭhānaṁ, tattha tattha vatthudvārārammaṇavasena samosaraṇato.",
  "anya-e0102n3:8_3": "Cakkhādayo ca nesaṁ sañjātideso, tannissayārammaṇabhāvena tattheva uppattito.",
  "anya-e0102n3:8_4": "Cakkhādayo ca nesaṁ kāraṇaṁ, tesaṁ abhāve abhāvatoti.",
  "anya-e0102n3:8_5": "Iti nivāsaṭṭhānaṭṭhena, ākaraṭṭhena, samosaraṇaṭṭhānaṭṭhena, sañjātidesaṭṭhena, kāraṇaṭṭhenacāti imehipi kāraṇehi ete dhammā āyatanaṁ āyatananti vuccanti.",
  "anya-e0102n3:9_0": "Tasmā yathāvuttena atthena cakkhu ca taṁ āyatanañcāti cakkhāyatanaṁ…pe…",
  "anya-e0102n3:9_1": "dhammā ca te āyatanañcāti dhammāyatananti evaṁ tāvettha atthato viññātabbo vinicchayo.",
  "anya-e0102n3:10_0": "513.Lakkhaṇāti cakkhādīnaṁ lakkhaṇatopettha viññātabbo vinicchayo.",
  "anya-e0102n3:10_1": "Tāni ca pana tesaṁ lakkhaṇāni khandhaniddese vuttanayeneva veditabbāni.",
  "anya-e0102n3:11_0": "Tāvatvatoti tāvabhāvato.",
  "anya-e0102n3:11_1": "Idaṁ vuttaṁ hoti –",
  "anya-e0102n3:11_2": "cakkhādayopi hi dhammā eva, evaṁ sati dhammāyatanamicceva avatvā kasmā dvādasāyatanānīti vuttānīti ce.",
  "anya-e0102n3:11_3": "Chaviññāṇakāyuppattidvārārammaṇavavatthānato idha channaṁ viññāṇakāyānaṁ dvārabhāvena ārammaṇabhāvena ca vavatthānato ayametesaṁ bhedo hotīti dvādasa vuttāni, cakkhuviññāṇavīthipariyāpannassa hi viññāṇakāyassa cakkhāyatanameva uppattidvāraṁ, rūpāyatanameva cārammaṇaṁ, tathā itarāni itaresaṁ.",
  "anya-e0102n3:11_4": "Chaṭṭhassa pana bhavaṅgamanasaṅkhāto manāyatanekadesova uppattidvāraṁ, asādhāraṇameva ca dhammāyatanaṁ ārammaṇanti.",
  "anya-e0102n3:11_5": "Iti channaṁ viññāṇakāyānaṁ uppattidvārārammaṇavavatthānato dvādasa vuttānīti evamettha tāvatvato viññātabbo vinicchayo.",
  "anya-e0102n3:12_0": "514.Kamatoti idhāpi pubbe vuttesu uppattikkamādīsu desanākkamova yujjati.",
  "anya-e0102n3:12_1": "Ajjhattikesu hi āyatanesu sanidassanasappaṭighavisayattā cakkhāyatanaṁ pākaṭanti paṭhamaṁ desitaṁ, tato anidassanasappaṭighavisayāni sotāyatanādīni.",
  "anya-e0102n3:12_2": "Atha vā dassanānuttariyasavanānuttariyahetubhāvena bahūpakārattā ajjhattikesu cakkhāyatanasotāyatanāni paṭhamaṁ desitāni, tato ghānāyatanādīni tīṇi, pañcannampi gocaravisayattā ante manāyatanaṁ, cakkhāyatanādīnaṁ pana gocarattā tassa tassa antarantarāni bāhiresu rūpāyatanādīni.",
  "anya-e0102n3:12_3": "Apica viññāṇuppattikāraṇavavatthānatopi ayametesaṁ kamo veditabbo.",
  "anya-e0102n3:12_4": "Vuttañhetaṁ “cakkhuñca paṭicca rūpe ca uppajjati cakkhuviññāṇaṁ…pe…",
  "anya-e0102n3:12_5": "manañca paṭicca dhamme ca uppajjati manoviññāṇa”nti.",
  "anya-e0102n3:12_6": "Evaṁ kamatopettha viññātabbo vinicchayo.",
  "anya-e0102n3:13_0": "515.Saṅkhepavitthārāti saṅkhepato hi manāyatanassa ceva dhammāyatanekadesassa ca nāmena tadavasesānañca āyatanānaṁ rūpena saṅgahitattā dvādasāpi āyatanāni nāmarūpamattameva honti.",
  "anya-e0102n3:13_1": "Vitthārato pana ajjhattikesu tāva cakkhāyatanaṁ jātivasena cakkhupasādamattameva, paccayagatinikāyapuggalabhedato pana anantappabhedaṁ.",
  "anya-e0102n3:13_2": "Tathā sotāyatanādīni cattāri.",
  "anya-e0102n3:13_3": "Manāyatanaṁ kusalākusalavipākakiriyaviññāṇabhedena ekūnanavutippabhedaṁ ekavīsuttarasatappabhedañca.",
  "anya-e0102n3:13_4": "Vatthupaṭipadādibhedato pana anantappabhedaṁ.",
  "anya-e0102n3:13_5": "Rūpasaddagandharasāyatanāni visabhāgapaccayādibhedato anantappabhedāni.",
  "anya-e0102n3:13_6": "Phoṭṭhabbāyatanaṁ pathavīdhātutejodhātuvāyodhātuvasena tippabhedaṁ.",
  "anya-e0102n3:13_7": "Paccayādibhedato anekappabhedaṁ.",
  "anya-e0102n3:13_8": "Dhammāyatanaṁ vedanāsaññāsaṅkhārakkhandhasukhumarūpanibbānānaṁ sabhāvanānattabhedato anekappabhedanti.",
  "anya-e0102n3:13_9": "Evaṁ saṅkhepavitthārā viññātabbo vinicchayo.",
  "anya-e0102n3:14_0": "516.Daṭṭhabbatoti ettha pana sabbāneva saṅkhatāni āyatanāni anāgamanato aniggamanato ca daṭṭhabbāni.",
  "anya-e0102n3:14_1": "Na hi tāni pubbe udayā kutoci āgacchanti, napi uddhaṁ vayā kuhiñci gacchanti, atha kho pubbe udayā appaṭiladdhasabhāvāni, uddhaṁ vayā paribhinnasabhāvāni, pubbantāparantavemajjhe paccayāyattavuttitāya avasāni pavattanti.",
  "anya-e0102n3:14_2": "Tasmā anāgamanato aniggamanato ca daṭṭhabbāni.",
  "anya-e0102n3:14_3": "Tathā nirīhakato abyāpārato ca.",
  "anya-e0102n3:14_4": "Na hi cakkhurūpādīnaṁ evaṁ hoti “aho vata amhākaṁ sāmaggiyaṁ viññāṇaṁ nāma uppajjeyyā”ti, na ca tāni viññāṇuppādanatthaṁ dvārabhāvena vatthubhāvena ārammaṇabhāvena vā īhanti, na byāpāramāpajjanti, atha kho dhammatāvesā, yaṁ cakkhurūpādisāmaggiyaṁ cakkhuviññāṇādīni sambhavantīti.",
  "anya-e0102n3:14_5": "Tasmā nirīhakato abyāpārato ca daṭṭhabbāni.",
  "anya-e0102n3:14_6": "Apica ajjhattikāni suññagāmo viya daṭṭhabbāni, dhuvasubhasukhattabhāvavirahitattā.",
  "anya-e0102n3:14_7": "Bāhirāni gāmaghātakacorā viya, ajjhattikānaṁ abhighātakattā.",
  "anya-e0102n3:14_8": "Vuttañhetaṁ “cakkhu, bhikkhave, haññati manāpāmanāpehi rūpehī”ti vitthāro.",
  "anya-e0102n3:14_9": "Apica ajjhattikāni cha pāṇakā viya daṭṭhabbāni, bāhirāni tesaṁ gocarā viyāti.",
  "anya-e0102n3:14_10": "Evamettha daṭṭhabbato viññātabbo vinicchayo.",
  "anya-e0102n3:15_0": "Idaṁ tāva āyatanānaṁ vitthārakathāmukhaṁ.",
  "anya-e0102n3:16_0": "Dhātuvitthārakathā",
  "anya-e0102n3:17_0": "517.",
  "anya-e0102n3:17_1": "Tadanantarā pana dhātuyoti aṭṭhārasa dhātuyo –",
  "anya-e0102n3:17_2": "cakkhudhātu, rūpadhātu, cakkhuviññāṇadhātu, sotadhātu, saddadhātu, sotaviññāṇadhātu, ghānadhātu, gandhadhātu, ghānaviññāṇadhātu, jivhādhātu, rasadhātu, jivhāviññāṇadhātu, kāyadhātu, phoṭṭhabbadhātu, kāyaviññāṇadhātu, manodhātu, dhammadhātu, manoviññāṇadhātūti. Tattha –",
  "anya-e0102n3:18_0": "Atthato lakkhaṇādīhi, kama tāvatvasaṅkhato;",
  "anya-e0102n3:19_0": "Paccayā atha daṭṭhabbā, veditabbo vinicchayo.",
  "anya-e0102n3:20_0": "Tattha atthatoti cakkhatīti cakkhu.",
  "anya-e0102n3:20_1": "Rūpayatīti rūpaṁ.",
  "anya-e0102n3:20_2": "Cakkhussa viññāṇaṁ cakkhuviññāṇanti evamādinā tāva nayena cakkhādīnaṁ visesatthato veditabbo vinicchayo.",
  "anya-e0102n3:20_3": "Avisesena pana vidahati, dhīyate, vidhānaṁ, vidhīyate etāya, ettha vā dhīyatīti dhātu.",
  "anya-e0102n3:20_4": "Lokiyā hi dhātuyo kāraṇabhāvena vavatthitā hutvā suvaṇṇarajatādidhātuyo viya suvaṇṇarajatādiṁ, anekappakāraṁ saṁsāradukkhaṁ vidahanti.",
  "anya-e0102n3:20_5": "Bhārahārehi ca bhāro viya, sattehi dhīyante, dhāriyantīti attho.",
  "anya-e0102n3:20_6": "Dukkhavidhānamattameva cesā, avasavattanato.",
  "anya-e0102n3:20_7": "Etāhi ca karaṇabhūtāhi saṁsāradukkhaṁ sattehi anuvidhīyati.",
  "anya-e0102n3:20_8": "Tathāvihitañca taṁ etāsveva dhīyati, ṭhapiyatīti attho.",
  "anya-e0102n3:20_9": "Iti cakkhādīsu ekeko dhammo yathāsambhavaṁ vidahati, dhīyatītiādinā atthavasena dhātūti vuccati.",
  "anya-e0102n3:21_0": "518.",
  "anya-e0102n3:21_1": "Apica yathā titthiyānaṁ attā nāma sabhāvato natthi, na evametā, etā pana attano sabhāvaṁ dhārentīti dhātuyo.",
  "anya-e0102n3:21_2": "Yathā loke vicittā haritālamanosilādayo selāvayavā dhātuyoti vuccanti, evametāpi dhātuyo viya dhātuyo.",
  "anya-e0102n3:21_3": "Vicittā hete ñāṇañeyyāvayavāti.",
  "anya-e0102n3:21_4": "Yathā vā sarīrasaṅkhātassa samudāyassa avayavabhūtesu rasasoṇitādīsu aññamaññavisabhāgalakkhaṇaparicchinnesu dhātusamaññā, evametesupi pañcakkhandhasaṅkhātassa attabhāvassa avayavesu dhātusamaññā veditabbā.",
  "anya-e0102n3:21_5": "Aññamaññavisabhāgalakkhaṇaparicchinnā hete cakkhādayoti.",
  "anya-e0102n3:21_6": "Apica dhātūti nijjīvamattassevetaṁ adhivacanaṁ.",
  "anya-e0102n3:21_7": "Tathā hi bhagavā “cha dhāturo ayaṁ bhikkhu puriso”tiādīsu jīvasaññāsamūhananatthaṁ dhātudesanaṁ akāsīti.",
  "anya-e0102n3:22_0": "Tasmā yathāvuttena atthena cakkhu ca taṁ dhātu ca cakkhudhātu…pe…",
  "anya-e0102n3:22_1": "manoviññāṇañca taṁ dhātu ca manoviññāṇadhātūti.",
  "anya-e0102n3:22_2": "Evaṁ tāvettha atthato veditabbo vinicchayo.",
  "anya-e0102n3:23_0": "519.Lakkhaṇāditoti cakkhādīnaṁ lakkhaṇāditopettha veditabbo vinicchayo.",
  "anya-e0102n3:23_1": "Tāni ca pana nesaṁ lakkhaṇādīni khandhaniddese vuttanayeneva veditabbāni.",
  "anya-e0102n3:24_0": "Kamatoti idhāpi pubbe vuttesu uppattikkamādīsu desanākkamova yujjati.",
  "anya-e0102n3:24_1": "So ca panāyaṁ hetuphalānupubbavavatthānavasena vutto.",
  "anya-e0102n3:24_2": "Cakkhudhātu rūpadhātūti idañhi dvayaṁ hetu, cakkhuviññāṇadhātūti phalaṁ.",
  "anya-e0102n3:24_3": "Evaṁ sabbattha.",
  "anya-e0102n3:25_0": "520.Tāvatvatoti tāvabhāvato.",
  "anya-e0102n3:25_1": "Idaṁ vuttaṁ hoti –",
  "anya-e0102n3:25_2": "tesu tesu hi suttābhidhammappadesesu “ābhādhātu, subhadhātu, ākāsānañcāyatanadhātu, viññāṇañcāyatanadhātu, ākiñcaññāyatanadhātu, nevasaññānāsaññāyatanadhātu, saññāvedayitanirodhadhātu”, “kāmadhātu, byāpādadhātu, vihiṁsādhātu, nekkhammadhātu, abyāpādadhātu, avihiṁsādhātu”, “sukhadhātu, dukkhadhātu, somanassadhātu, domanassadhātu, upekkhādhātu, avijjādhātu”, “ārambhadhātu, nikkamadhātu, parakkamadhātu”, “hīnadhātu, majjhimadhātu, paṇītadhātu”, “pathavīdhātu, āpodhātu, tejodhātu, vāyodhātu, ākāsadhātu, viññāṇadhātu”, “saṅkhatadhātu, asaṅkhatadhātu”, “anekadhātu nānādhātu loko”ti evamādayo aññāpi dhātuyo dissanti.",
  "anya-e0102n3:25_3": "Evaṁ sati sabbāsaṁ vasena paricchedaṁ akatvā kasmā aṭṭhārasāti ayameva paricchedo katoti ce.",
  "anya-e0102n3:25_4": "Sabhāvato vijjamānānaṁ sabbadhātūnaṁ tadantogadhattā.",
  "anya-e0102n3:26_0": "Rūpadhātuyeva hi ābhādhātu, subhadhātu pana rūpādipaṭibaddhā.",
  "anya-e0102n3:26_1": "Kasmā, subhanimittattā.",
  "anya-e0102n3:26_2": "Subhanimittañhi subhadhātu.",
  "anya-e0102n3:26_3": "Tañca rūpādivinimuttaṁ na vijjati.",
  "anya-e0102n3:26_4": "Kusalavipākārammaṇā vā rūpādayo eva subhadhātūti rūpādimattamevesā.",
  "anya-e0102n3:26_5": "Ākāsānañcāyatanadhātuādīsu cittaṁ manoviññāṇadhātuyeva, sesā dhammadhātu.",
  "anya-e0102n3:26_6": "Saññāvedayitanirodhadhātu pana sabhāvato natthi.",
  "anya-e0102n3:26_7": "Dhātudvayanirodhamattameva hi sā.",
  "anya-e0102n3:27_0": "Kāmadhātu dhammadhātumattaṁ vā hoti. Yathāha –",
  "anya-e0102n3:27_1": "“tattha katamā kāmadhātu?",
  "anya-e0102n3:27_2": "Kāmapaṭisaṁyutto takko vitakko micchāsaṅkappo”ti.",
  "anya-e0102n3:27_3": "Aṭṭhārasāpi vā dhātuyo. Yathāha –",
  "anya-e0102n3:27_4": "“heṭṭhato avīcinirayaṁ pariyantaṁ karitvā uparito paranimmitavasavattī deve antokaritvā yaṁ etasmiṁ antare etthāvacarā ettha pariyāpannā khandhadhātuāyatanā rūpā vedanā saññā saṅkhārā viññāṇaṁ, ayaṁ vuccati kāmadhātū”ti.",
  "anya-e0102n3:28_0": "Nekkhammadhātu dhammadhātu eva, “sabbepi kusalā dhammā nekkhammadhātū”ti vacanato manoviññāṇadhātupi hotiyeva.",
  "anya-e0102n3:28_1": "Byāpādavihiṁsā-abyāpāda-avihiṁsāsukha-dukkha-somanassa-domanassupekkhā-avijjāārambha-nikkama-parakkamadhātuyo dhammadhātuyeva.",
  "anya-e0102n3:29_0": "Hīnamajjhimapaṇītadhātuyo aṭṭhārasa dhātumattameva.",
  "anya-e0102n3:29_1": "Hīnā hi cakkhādayo hīnā dhātu, majjhimapaṇītā majjhimā ceva paṇītā ca.",
  "anya-e0102n3:29_2": "Nippariyāyena pana akusalā dhammadhātumanoviññāṇadhātuyo hīnadhātu, lokiyā kusalābyākatā ubhopi cakkhudhātuādayo ca majjhimadhātu, lokuttarā pana dhammadhātumanoviññāṇadhātuyo paṇītadhātu.",
  "anya-e0102n3:30_0": "Pathavītejovāyodhātuyo phoṭṭhabbadhātuyeva, āpodhātu ākāsadhātu ca dhammadhātuyeva.",
  "anya-e0102n3:30_1": "Viññāṇadhātu cakkhuviññāṇādisattaviññāṇadhātusaṅkhepoyeva.",
  "anya-e0102n3:31_0": "Sattarasa dhātuyo dhammadhātuekadeso ca saṅkhatadhātu, asaṅkhatā pana dhātu dhammadhātuekadesova.",
  "anya-e0102n3:31_1": "Anekadhātunānādhātuloko pana aṭṭhārasa dhātuppabhedamattamevāti.",
  "anya-e0102n3:31_2": "Iti sabhāvato vijjamānānaṁ sabbadhātūnaṁ tadantogadhattā aṭṭhāraseva vuttāti.",
  "anya-e0102n3:32_0": "521.",
  "anya-e0102n3:32_1": "Apica vijānanasabhāve viññāṇe jīvasaññīnaṁ saññāsamūhananatthampi aṭṭhāraseva vuttā.",
  "anya-e0102n3:32_2": "Santi hi sattā vijānanasabhāve viññāṇe jīvasaññino, tesaṁ cakkhusotaghānajivhākāyamanodhātumanoviññāṇadhātubhedena tassa anekataṁ cakkhurūpādipaccayāyattavuttitāya aniccatañca pakāsetvā dīgharattānusayitaṁ jīvasaññaṁ samūhanitukāmena bhagavatā aṭṭhārasa dhātuyo pakāsitā.",
  "anya-e0102n3:32_3": "Kiñca bhiyyo tathā veneyyajjhāsayavasena ca.",
  "anya-e0102n3:32_4": "Ye ca imāya anatisaṅkhepavitthārāya desanāya veneyyasattā, tadajjhāsayavasena ca aṭṭhāraseva pakāsitā.",
  "anya-e0102n3:33_0": "Saṅkhepavitthāranayena tathā tathā hi,",
  "anya-e0102n3:34_0": "Dhammaṁ pakāsayati esa yathā yathāssa;",
  "anya-e0102n3:35_0": "Saddhammatejavihataṁ vilayaṁ khaṇena,",
  "anya-e0102n3:36_0": "Veneyyasattahadayesu tamo payātīti.",
  "anya-e0102n3:37_0": "Evamettha tāvatvato veditabbo vinicchayo.",
  "anya-e0102n3:38_0": "522.Saṅkhatoti cakkhudhātu tāva jātito eko dhammotveva saṅkhaṁ gacchati cakkhupasādavasena, tathā sotaghānajivhākāyarūpasaddagandharasadhātuyo sotappasādādivasena, phoṭṭhabbadhātu pana pathavītejovāyovasena tayo dhammāti saṅkhaṁ gacchati.",
  "anya-e0102n3:38_1": "Cakkhuviññāṇadhātu kusalākusalavipākavasena dve dhammāti saṅkhaṁ gacchati, tathā sotaghānajivhākāyaviññāṇadhātuyo.",
  "anya-e0102n3:38_2": "Manodhātu pana pañcadvārāvajjanakusalākusalavipākasampaṭicchanavasena tayo dhammāti saṅkhaṁ gacchati.",
  "anya-e0102n3:38_3": "Dhammadhātu tiṇṇaṁ arūpakkhandhānaṁ soḷasannaṁ sukhumarūpānaṁ asaṅkhatāya ca dhātuyā vasena vīsati dhammāti saṅkhaṁ gacchati.",
  "anya-e0102n3:38_4": "Manoviññāṇadhātu sesakusalākusalābyākataviññāṇavasena chasattati dhammāti saṅkhaṁ gacchati.",
  "anya-e0102n3:38_5": "Evamettha saṅkhatopi veditabbo vinicchayo.",
  "anya-e0102n3:39_0": "523.Paccayāti ettha ca cakkhudhātu tāva cakkhuviññāṇadhātuyā vippayuttapurejātaatthiavigatanissayindriyapaccayānaṁ vasena chahi paccayehi paccayo hoti, rūpadhātu purejātaatthiavigatārammaṇapaccayānaṁ vasena catūhi paccayehi paccayo hoti.",
  "anya-e0102n3:39_1": "Evaṁ sotaviññāṇadhātuādīnaṁ sotadhātusaddadhātuādayo.",
  "anya-e0102n3:39_2": "Pañcannaṁ pana nesaṁ āvajjanamanodhātu anantarasamanantaranatthivigatānantarūpanissayavasena pañcahi paccayehi paccayo hoti, tā ca pañcapi sampaṭicchanamanodhātuyā.",
  "anya-e0102n3:39_3": "Tathā sampaṭicchanamanodhātu santīraṇamanoviññāṇadhātuyā, sā ca voṭṭhabbanamanoviññāṇadhātuyā, voṭṭhabbanamanoviññāṇadhātu ca javanamanoviññāṇadhātuyā.",
  "anya-e0102n3:39_4": "Javanamanoviññāṇadhātu pana anantarāya javanamanoviññāṇadhātuyā tehi ceva pañcahi āsevanapaccayena cāti chahi paccayehi paccayo hoti.",
  "anya-e0102n3:39_5": "Esa tāva pañcadvāre nayo.",
  "anya-e0102n3:40_0": "Manodvāre pana bhavaṅgamanoviññāṇadhātu āvajjanamanoviññāṇadhātuyā.",
  "anya-e0102n3:40_1": "Āvajjanamanoviññāṇadhātu ca javanamanoviññāṇadhātuyā purimehi pañcahi paccayehi paccayo hoti.",
  "anya-e0102n3:40_2": "Dhammadhātu pana sattannampi viññāṇadhātūnaṁ sahajātaaññamaññanissayasampayuttaatthiavigatādīhi bahudhā paccayo hoti.",
  "anya-e0102n3:40_3": "Cakkhudhātuādayo pana ekaccā ca dhammadhātu ekaccāya manoviññāṇadhātuyā ārammaṇapaccayādīhipi paccayā honti.",
  "anya-e0102n3:40_4": "Cakkhuviññāṇadhātuādīnañca na kevalaṁ cakkhurūpādayo paccayā honti, atha kho ālokādayopi.",
  "anya-e0102n3:40_5": "Tenāhu pubbācariyā –",
  "anya-e0102n3:41_0": "“Cakkhurūpālokamanasikāre paṭicca uppajjati cakkhuviññāṇaṁ.",
  "anya-e0102n3:41_1": "Sotasaddavivaramanasikāre paṭicca uppajjati sotaviññāṇaṁ.",
  "anya-e0102n3:41_2": "Ghānagandhavāyumanasikāre paṭicca uppajjati ghānaviññāṇaṁ.",
  "anya-e0102n3:41_3": "Jivhārasaāpamanasikāre paṭicca uppajjati jivhāviññāṇaṁ.",
  "anya-e0102n3:41_4": "Kāyaphoṭṭhabbapathavīmanasikāre paṭicca uppajjati kāyaviññāṇaṁ.",
  "anya-e0102n3:41_5": "Bhavaṅgamanadhammamanasikāre paṭicca uppajjati manoviññāṇa”nti.",
  "anya-e0102n3:42_0": "Ayamettha saṅkhepo.",
  "anya-e0102n3:42_1": "Vitthārato pana paccayappabhedo paṭiccasamuppādaniddese āvibhavissatīti evamettha paccayatopi veditabbo vinicchayo.",
  "anya-e0102n3:43_0": "524.Daṭṭhabbatoti daṭṭhabbatopettha vinicchayo veditabboti attho.",
  "anya-e0102n3:43_1": "Sabbā eva hi saṅkhatadhātuyo pubbantāparantavivittato dhuvasubhasukhattabhāvasuññato paccayāyattavuttito ca daṭṭhabbā.",
  "anya-e0102n3:44_0": "Visesato panettha bheritalaṁ viya cakkhudhātu daṭṭhabbā, daṇḍo viya rūpadhātu, saddo viya cakkhuviññāṇadhātu.",
  "anya-e0102n3:44_1": "Tathā ādāsatalaṁ viya cakkhudhātu, mukhaṁ viya rūpadhātu, mukhanimittaṁ viya cakkhuviññāṇadhātu.",
  "anya-e0102n3:44_2": "Atha vā ucchutilā viya cakkhudhātu, yantacakkayaṭṭhi viya rūpadhātu, ucchurasatelāni viya cakkhuviññāṇadhātu.",
  "anya-e0102n3:44_3": "Tathā adharāraṇī viya cakkhudhātu, uttarāraṇī viya rūpadhātu, aggi viya cakkhuviññāṇadhātu.",
  "anya-e0102n3:44_4": "Esa nayo sotadhātuādīsu.",
  "anya-e0102n3:45_0": "Manodhātu pana yathāsambhavato cakkhuviññāṇadhātuādīnaṁ purecarānucarā viya daṭṭhabbā.",
  "anya-e0102n3:46_0": "Dhammadhātuyā vedanākkhandho sallamiva sūlamiva ca daṭṭhabbo.",
  "anya-e0102n3:46_1": "Saññāsaṅkhārakkhandhā vedanāsallasūlayogāāturā viya, puthujjanānaṁ vā saññā āsādukkhajananato rittamuṭṭhi viya.",
  "anya-e0102n3:46_2": "Ayathābhuccanimittagāhakato vanamigo viya.",
  "anya-e0102n3:46_3": "Saṅkhārā paṭisandhiyaṁ pakkhipanato aṅgārakāsuyaṁ khipanakapurisā viya.",
  "anya-e0102n3:46_4": "Jāti dukkhānubandhato rājapurisānubandhacorā viya.",
  "anya-e0102n3:46_5": "Sabbānatthāvahassa khandhasantānassa hetuto visarukkhabījāni viya.",
  "anya-e0102n3:46_6": "Rūpaṁ nānāvidhupaddavanimittato khuracakkaṁ viya daṭṭhabbaṁ.",
  "anya-e0102n3:46_7": "Asaṅkhatā pana dhātu amatato santato khemato ca daṭṭhabbā. Kasmā?",
  "anya-e0102n3:46_8": "Sabbānatthāvahassa paṭipakkhabhūtattā.",
  "anya-e0102n3:47_0": "Manoviññāṇadhātu ārammaṇesu vavatthānābhāvato araññamakkaṭo viya, duddamanato assakhaḷuṅko viya, yatthakāmanipātito vehāsakkhittadaṇḍo viya, lobhadosādinānappakārakilesavesayogato raṅganaṭo viya daṭṭhabbāti.",
  "anya-e0102n3:48_0": "Iti sādhujanapāmojjatthāya kate visuddhimagge",
  "anya-e0102n3:49_0": "Paññābhāvanādhikāre",
  "anya-e0102n3:50_0": "Āyatanadhātuniddeso nāma",
  "anya-e0102n3:51_0": "Pannarasamo paricchedo."
}