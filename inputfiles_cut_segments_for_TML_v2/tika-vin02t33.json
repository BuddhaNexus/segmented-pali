{
  "tika-vin02t33:0.1_0": "Parivāra-ṭīkā",
  "tika-vin02t33:0.2_0": "Soḷasamahāvāro",
  "tika-vin02t33:1_0": "Paññattivāravaṇṇanā",
  "tika-vin02t33:2_0": "Visuddhaparivārassāti sabbaso parisuddhakhīṇāsavaparivārassa.",
  "tika-vin02t33:2_1": "Dhammakkhandhasarīrassāti sīlasamādhipaññāvimuttivimuttiñāṇadassanasaṅkhātadhammakkhandhasarīrassa sāsaneti sambandho.",
  "tika-vin02t33:2_2": "Tassāti “parivāro”ti yo saṅgahaṁ āruḷho, tassa.",
  "tika-vin02t33:2_3": "Pubbāgataṁ nayanti pubbe āgataṁ vinicchayaṁ.",
  "tika-vin02t33:3_0": "1.",
  "tika-vin02t33:3_1": "Pakatatthapaṭiniddeso ta-saddoti tassa “bhagavatā”tiādīhi padehi samānādhikaraṇabhāvena vuttatthassa yāya vinayapaññattiyā bhagavā pakato adhikato supākaṭo ca, taṁ vinayapaññattiṁ saddhiṁ yācanāya atthabhāvena dassento “yo so…pe…",
  "tika-vin02t33:3_2": "vinayapaññattiṁ paññapesī”ti āha.",
  "tika-vin02t33:3_3": "Tattha vinayapaññattinti vinayabhūtaṁ paññattiṁ.",
  "tika-vin02t33:4_0": "“Jānatā passatā”ti imesaṁ padānaṁ vinayassa adhikatattā tattha vuttanayena tāva atthaṁ yojetvā idāni suttantanayena dassento satipi ñāṇadassana-saddānaṁ paññāvevacanabhāve tena tena visesena tesaṁ visayavisesapavattidassanatthaṁ vijjattayavasena abhiññānāvaraṇañāṇavasena sabbaññutaññāṇamaṁsacakkhuvasena paṭivedhadesanāñāṇavasena ca atthaṁ yojetvā dassento “apicā”tiādimāha.",
  "tika-vin02t33:4_1": "Tattha pubbenivāsādīhīti pubbenivāsāsavakkhayañāṇehi.",
  "tika-vin02t33:4_2": "Paṭivedhapaññāyāti ariyamaggapaññāya.",
  "tika-vin02t33:4_3": "Desanāpaññāya passatāti desetabbadhammānaṁ desetabbappakāraṁ bodhaneyyapuggalānañca āsayānusayacaritādhimuttiādibhedaṁ dhammaṁ desanāpaññāya yāthāvato passatā.",
  "tika-vin02t33:4_4": "Arahatāti arīnaṁ, arānañca hatattā, paccayādīnañca arahattā arahatā.",
  "tika-vin02t33:4_5": "Sammāsambuddhenāti sammā sāmañca saccānaṁ buddhattā sammāsambuddhena.",
  "tika-vin02t33:4_6": "Atha vā antarāyikadhamme jānatā, niyyānikadhamme passatā, kilesārīnaṁ hatattā arahatā, sammā sāmaṁ sabbadhammānaṁ buddhattā sammāsambuddhenāti evaṁ catuvesārajjavasenapettha yojanā veditabbā.",
  "tika-vin02t33:5_0": "Apica ṭhānāṭṭhānādivibhāgaṁ jānatā, yathākammūpage satte passatā, savāsanaāsavānaṁ chinnattā arahatā, abhiññeyyādibhede dhamme abhiññeyyādito aviparītāvabodhato sammāsambuddhena.",
  "tika-vin02t33:5_1": "Atha vā tīsu kālesu appaṭihatañāṇatāya jānatā, kāyakammādivasena tiṇṇampi kammānaṁ ñāṇānuparivattito sammā kāritāya passatā, davādīnaṁ abhāvasādhikāya pahānasampadāya arahatā, chandādīnaṁ ahānihetubhūtāya akkhayapaṭibhānasādhikāya sabbaññutāya sammāsambuddhenāti evaṁ dasabalaaṭṭhārasāveṇikabuddhadhammavasenapi yojanā kātabbā.",
  "tika-vin02t33:6_0": "2.Pucchāvissajjaneti pucchāya vissajjane.",
  "tika-vin02t33:6_1": "Etthāti etasmiṁ pucchāvissajjane.",
  "tika-vin02t33:6_2": "Majjhimadeseyeva paññattīti tasmiṁyeva dese yathāvuttavatthuvītikkame āpattisambhavato.",
  "tika-vin02t33:6_3": "Vinītakathāti vinītavatthukathā, ayameva vā pāṭho.",
  "tika-vin02t33:7_0": "Kāyena pana āpattiṁ āpajjatīti pubbabhāge sevanacittaṁ aṅgaṁ katvā kāyadvārasaṅkhātaviññattiṁ janayitvā pavattacittuppādasaṅkhātaṁ āpattiṁ āpajjati.",
  "tika-vin02t33:7_1": "Kiñcāpi hi cittena samuṭṭhāpitā viññatti, tathāpi cittena adhippetassa atthassa kāyaviññattiyā sādhitattā “kāyadvārena āpattiṁ āpajjatī”ti vuccati.",
  "tika-vin02t33:7_2": "Imamatthaṁ sandhāyāti āpannāya āpattiyā anāpattibhāvāpādanassa asakkuṇeyyatāsaṅkhātamatthaṁ sandhāya, na bhaṇḍanādivūpasamaṁ.",
  "tika-vin02t33:8_0": "3.Porāṇakehi mahātherehīti sīhaḷadīpavāsīhi mahātherehi.",
  "tika-vin02t33:8_1": "Ṭhapitāti potthakasaṅgahārohanakāle ṭhapitā.",
  "tika-vin02t33:8_2": "Catutthasaṅgītisadisā hi potthakārohasaṅgīti.",
  "tika-vin02t33:8_3": "Ubhatovibhaṅge dvattiṁsa vārā suviññeyyāva."
}