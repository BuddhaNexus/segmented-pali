{
  "mil3.6.1:0.1_0": "Milindapañha",
  "mil3.6.1:0.2_0": "Sativagga",
  "mil3.6.1:0.3_0": "1. Kāyapiyāyanapañha",
  "mil3.6.1:1.1_0": "Rājā āha—",
  "mil3.6.1:1.2_0": "“bhante nāgasena, piyo pabbajitānaṁ kāyo”ti?",
  "mil3.6.1:1.3_0": "“Na kho, mahārāja, piyo pabbajitānaṁ kāyo”ti.",
  "mil3.6.1:1.4_0": "“Atha kissa nu kho, bhante, kelāyatha mamāyathā”ti?",
  "mil3.6.1:1.5_0": "“Kiṁ pana te, mahārāja, kadāci karahaci saṅgāmagatassa kaṇḍappahāro hotī”ti?",
  "mil3.6.1:1.6_0": "“Āma, bhante, hotī”ti.",
  "mil3.6.1:1.7_0": "“Kiṁ nu kho, mahārāja, so vaṇo ālepena ca ālimpīyati telena ca makkhīyati sukhumena ca coḷapaṭṭena paliveṭhīyatī”ti?",
  "mil3.6.1:1.8_0": "“Āma, bhante, ālepena ca ālimpīyati telena ca makkhīyati sukhumena ca coḷapaṭṭena paliveṭhīyatī”ti.",
  "mil3.6.1:1.9_0": "“Kiṁ nu kho, mahārāja, piyo te vaṇo, tena ālepena ca ālimpīyati telena ca makkhīyati sukhumena ca coḷapaṭṭena paliveṭhīyatī”ti?",
  "mil3.6.1:1.10_0": "“Na me, bhante, piyo vaṇo, api ca maṁsassa ruhanatthāya ālepena ca ālimpīyati telena ca makkhīyati sukhumena ca coḷapaṭṭena paliveṭhīyatī”ti.",
  "mil3.6.1:1.11_0": "“Evameva kho, mahārāja, appiyo pabbajitānaṁ kāyo, atha ca pabbajitā anajjhositā kāyaṁ pariharanti brahmacariyānuggahāya.",
  "mil3.6.1:1.12_0": "Api ca kho, mahārāja, vaṇūpamo kāyo vutto bhagavatā, tena pabbajitā vaṇamiva kāyaṁ pariharanti anajjhositā.",
  "mil3.6.1:1.13_0": "Bhāsitampetaṁ, mahārāja, bhagavatā—",
  "mil3.6.1:2.1_0": "‘Allacammappaṭicchanno,",
  "mil3.6.1:2.2_0": "navadvāro mahāvaṇo;",
  "mil3.6.1:2.3_0": "Samantato paggharati,",
  "mil3.6.1:2.4_0": "asucipūtigandhiyo’”ti.",
  "mil3.6.1:3.1_0": "“Kallosi, bhante nāgasenā”ti.",
  "mil3.6.1:4.1_0": "Kāyapiyāyanapañho paṭhamo."
}