{
  "atk-abh01a5:0_0": "2. Rūpakaṇḍo",
  "atk-abh01a5:1_0": "Uddesavaṇṇanā",
  "atk-abh01a5:2_0": "Idāni rūpakaṇḍaṁ bhājetvā dassetuṁ puna katame dhammā abyākatātiādi āraddhaṁ.",
  "atk-abh01a5:2_1": "Tattha kiñcāpi heṭṭhā cittuppādakaṇḍe vipākābyākatañceva kiriyābyākatañca nissesaṁ katvā bhājitaṁ, rūpābyākatanibbānābyākatāni pana akathitāni, tāni kathetuṁ catubbidhampi abyākataṁ samodhānetvā dassento kusalākusalānaṁ dhammānaṁ vipākātiādimāha.",
  "atk-abh01a5:2_2": "Tattha kusalākusalānanti catubhūmakakusalānañceva akusalānañca.",
  "atk-abh01a5:2_3": "Evaṁ tāva vipākābyākataṁ kusalavipākākusalavipākavasena dvīhi padehi pariyādiyitvā dassitaṁ.",
  "atk-abh01a5:2_4": "Yasmā pana taṁ sabbampi kāmāvacaraṁ vā hoti, rūpāvacarādīsu vā aññataraṁ, tasmā ‘kāmāvacarā’tiādinā nayena tadeva vipākābyākataṁ bhūmantaravasena pariyādiyitvā dassitaṁ.",
  "atk-abh01a5:2_5": "Yasmā pana taṁ vedanākkhandhopi hoti…pe…",
  "atk-abh01a5:2_6": "viññāṇakkhandhopi, tasmā puna sampayuttacatukkhandhavasena pariyādiyitvā dassitaṁ.",
  "atk-abh01a5:3_0": "Evaṁ vipākābyākataṁ kusalākusalavasena bhūmantaravasena sampayuttakkhandhavasenāti tīhi nayehi pariyādāya dassetvā, puna kiriyābyākataṁ dassento ye ca dhammā kiriyātiādimāha.",
  "atk-abh01a5:3_1": "Tattha ‘kāmāvacarā rūpāvacarā arūpāvacarā vedanākkhandho…pe…",
  "atk-abh01a5:3_2": "viññāṇakkhandho’ti vattabbaṁ bhaveyya.",
  "atk-abh01a5:3_3": "Heṭṭhā pana gahitamevāti nayaṁ dassetvā nissajjitaṁ.",
  "atk-abh01a5:3_4": "Idāni avibhattaṁ dassento sabbañca rūpaṁ asaṅkhatā ca dhātūti āha.",
  "atk-abh01a5:3_5": "Tattha ‘sabbañca rūpa’nti padena pañcavīsati rūpāni channavutirūpakoṭṭhāsā nippadesato gahitāti veditabbā.",
  "atk-abh01a5:3_6": "‘Asaṅkhatā cadhātū’ti padena nibbānaṁ nippadesato gahitanti.",
  "atk-abh01a5:3_7": "Ettāvatā ‘abyākatā dhammā’ti padaṁ niṭṭhitaṁ hoti.",
  "atk-abh01a5:4_0": "584.Tattha katamaṁ sabbaṁ rūpanti idaṁ kasmā gahitaṁ?",
  "atk-abh01a5:4_1": "Heṭṭhā rūpābyākataṁ saṅkhepena kathitaṁ.",
  "atk-abh01a5:4_2": "Idāni taṁ ekakadukatikacatukka…pe…",
  "atk-abh01a5:4_3": "ekādasakavasena vitthārato bhājetvā dassetuṁ idaṁ gahitaṁ.",
  "atk-abh01a5:4_4": "Tassattho –",
  "atk-abh01a5:4_5": "yaṁ vuttaṁ ‘sabbañca rūpaṁ, asaṅkhatā ca dhātū’ti, tasmiṁ padadvaye ‘katamaṁ sabbaṁ rūpaṁ nāma’?",
  "atk-abh01a5:4_6": "Idāni taṁ dassento cattāro ca mahābhūtātiādimāha.",
  "atk-abh01a5:4_7": "Tattha cattāroti gaṇanaparicchedo.",
  "atk-abh01a5:4_8": "Tena tesaṁ ūnādhikabhāvaṁ nivāreti.",
  "atk-abh01a5:4_9": "‘Ca’-saddo sampiṇḍanattho.",
  "atk-abh01a5:4_10": "Tena na kevalaṁ ‘cattāro mahābhūtāva’ rūpaṁ, aññampi atthīti ‘upādārūpaṁ’ sampiṇḍeti.",
  "atk-abh01a5:5_0": "Mahābhūtāti ettha mahantapātubhāvādīhi kāraṇehi mahābhūtatā veditabbā.",
  "atk-abh01a5:5_1": "Etāni hi mahantapātubhāvato, mahābhūtasāmaññato, mahāparihārato, mahāvikārato, mahantabhūtattā cāti imehi kāraṇehi mahābhūtānīti vuccanti.",
  "atk-abh01a5:5_2": "Tattha ‘mahantapātubhāvato’ti, etāni hi anupādinnakasantānepi upādinnakasantānepi mahantāni pātubhūtāni.",
  "atk-abh01a5:5_3": "Tesaṁ anupādinnakasantāne evaṁ mahantapātubhāvatā veditabbā –",
  "atk-abh01a5:5_4": "ekañhi cakkavāḷaṁ āyāmato ca vitthārato ca yojanānaṁ dvādasa satasahassāni tīṇi sahassāni cattāri satāni paññāsañca yojanāni.",
  "atk-abh01a5:5_5": "Parikkhepato –",
  "atk-abh01a5:6_0": "Sabbaṁ satasahassāni, chattiṁsa parimaṇḍalaṁ;",
  "atk-abh01a5:7_0": "Dasa ceva sahassāni, aḍḍhuḍḍhāni satāni ca. ;",
  "atk-abh01a5:8_0": "Tattha –",
  "atk-abh01a5:9_0": "Duve satasahassāni, cattāri nahutāni ca;",
  "atk-abh01a5:10_0": "Ettakaṁ bahalattena, saṅkhātāyaṁ vasundharā. ;",
  "atk-abh01a5:11_0": "Tassāyeva sandhārakaṁ –",
  "atk-abh01a5:12_0": "Cattāri satasahassāni, aṭṭheva nahutāni ca;",
  "atk-abh01a5:13_0": "Ettakaṁ bahalattena, jalaṁ vāte patiṭṭhitaṁ.",
  "atk-abh01a5:14_0": "Tassāpi sandhārako –",
  "atk-abh01a5:15_0": "Navasatasahassāni, māluto nabhamuggato;",
  "atk-abh01a5:16_0": "Saṭṭhi ceva sahassāni, esā lokassa saṇṭhiti.",
  "atk-abh01a5:17_0": "Evaṁ saṇṭhite cettha yojanānaṁ –",
  "atk-abh01a5:18_0": "Caturāsītisahassāni, ajjhogāḷho mahaṇṇave;",
  "atk-abh01a5:19_0": "Accuggato tāvadeva, sineru pabbatuttamo.",
  "atk-abh01a5:20_0": "Tato upaḍḍhupaḍḍhena, pamāṇena yathākkamaṁ;",
  "atk-abh01a5:21_0": "Ajjhogāḷhuggatā dibbā, nānāratanacittitā.",
  "atk-abh01a5:22_0": "Yugandharo īsadharo, karavīko sudassano;",
  "atk-abh01a5:23_0": "Nemindharo vinatako, assakaṇṇo giri brahā.",
  "atk-abh01a5:24_0": "Ete satta mahāselā, sinerussa samantato;",
  "atk-abh01a5:25_0": "Mahārājānamāvāsā devayakkhanisevitā.",
  "atk-abh01a5:26_0": "Yojanānaṁ satānucco, himavā pañca pabbato;",
  "atk-abh01a5:27_0": "Yojanānaṁ sahassāni, tīṇi āyatavitthato;",
  "atk-abh01a5:28_0": "Caturāsītisahassehi, kūṭehi paṭimaṇḍito.",
  "atk-abh01a5:29_0": "Tipañcayojanakkhandhaparikkhepā nagavhayā;",
  "atk-abh01a5:30_0": "Paññāsayojanakkhandhasākhāyāmā samantato.",
  "atk-abh01a5:31_0": "Satayojanavitthiṇṇā, tāvadeva ca uggatā;",
  "atk-abh01a5:32_0": "Jambū yassānubhāvena, jambudīpo pakāsito. ;",
  "atk-abh01a5:33_0": "Yañcetaṁ jambuyā pamāṇaṁ tadeva asurānaṁ cittapāṭaliyā, garuḷānaṁ simbalirukkhassa, aparagoyāne kadambarukkhassa, uttarakurumhi kapparukkhassa, pubbavidehe sirīsassa, tāvatiṁsesu pāricchattakassāti.",
  "atk-abh01a5:33_1": "Tenāhu porāṇā –",
  "atk-abh01a5:34_0": "Pāṭalī simbalī jambū, devānaṁ pāricchattako;",
  "atk-abh01a5:35_0": "Kadambo kapparukkho ca, sirīsena bhavati sattamanti.",
  "atk-abh01a5:36_0": "Dveasītisahassāni, ajjhogāḷho mahaṇṇave;",
  "atk-abh01a5:37_0": "Uaccuggato tāvadeva, cakkavāḷasiluccayo;",
  "atk-abh01a5:38_0": "Parikkhipitvā taṁ sabbaṁ, lokadhātumayaṁ ṭhitoti.",
  "atk-abh01a5:39_0": "Upādinnakasantānepi macchakacchapadevadānavādisarīravasena mahantāneva pātubhūtāni.",
  "atk-abh01a5:39_1": "Vuttañhetaṁ bhagavatā –",
  "atk-abh01a5:39_2": "“santi, bhikkhave, mahāsamudde yojanasatikāpi attabhāvāti”ādi.",
  "atk-abh01a5:40_0": "‘Mahābhūtasāmaññato’ti etāni hi yathā māyākāro amaṇiṁyeva udakaṁ maṇiṁ katvā dasseti, asuvaṇṇaṁyeva leḍḍuṁ suvaṇṇaṁ katvā dasseti, yathā ca sayaṁ neva yakkho na pakkhī samāno yakkhabhāvampi pakkhibhāvampi dasseti, evameva sayaṁ anīlāneva hutvā nīlaṁ upādārūpaṁ dassenti, apītāni…",
  "atk-abh01a5:40_1": "alohitāni…",
  "atk-abh01a5:40_2": "anodātāneva hutvā odātaṁ upādārūpaṁ dassentīti māyākāramahābhūtasāmaññato mahābhūtāni.",
  "atk-abh01a5:40_3": "Yathā ca yakkhādīni mahābhūtāni yaṁ gaṇhanti neva tesaṁ tassa anto na bahiṭhānaṁ upalabbhati, na ca taṁ nissāya na tiṭṭhanti, evameva etānipi neva aññamaññassa anto na bahi ṭhitāni hutvā upalabbhanti, na ca aññamaññaṁ nissāya na tiṭṭhantīti.",
  "atk-abh01a5:40_4": "Acinteyyaṭṭhānatāya yakkhādimahābhūtasāmaññatopi mahābhūtāni.",
  "atk-abh01a5:41_0": "Yathā ca yakkhinīsaṅkhātāni mahābhūtāni manāpehi vaṇṇasaṇṭhānavikkhepehi attano bhayānakabhāvaṁ paṭicchādetvā satte vañcenti, evameva etānipi itthipurisasarīrādīsu manāpena chavivaṇṇena, manāpena aṅgapaccaṅgasaṇṭhānena, manāpena ca hatthapādaṅgulibhamukavikkhepena attano kakkhaḷatādibhedaṁ sarasalakkhaṇaṁ paṭicchādetvā bālajanaṁ vañcenti, attano sabhāvaṁ daṭṭhuṁ na denti.",
  "atk-abh01a5:41_1": "Iti vañcakaṭṭhena yakkhinīmahābhūtasāmaññatopi mahābhūtāni.",
  "atk-abh01a5:42_0": "‘Mahāparihārato’ti mahantehi paccayehi pariharitabbato.",
  "atk-abh01a5:42_1": "Etāni hi divase divase upanetabbattā mahantehi ghāsacchādanādīhi bhūtāni pavattānīti mahābhūtāni.",
  "atk-abh01a5:42_2": "Mahāparihārāni vā bhūtānīti mahābhūtāni.",
  "atk-abh01a5:43_0": "‘Mahāvikārato’ti bhūtānaṁ mahāvikārato.",
  "atk-abh01a5:43_1": "Etāni hi upādiṇṇānipi anupādiṇṇānipi mahāvikārāni honti.",
  "atk-abh01a5:43_2": "Tattha anupādiṇṇānaṁ kappavuṭṭhāne vikāramahattaṁ pākaṭaṁ hoti, upādiṇṇānaṁ dhātukkhobhakāle.",
  "atk-abh01a5:43_3": "Tathā hi –",
  "atk-abh01a5:44_0": "Bhūmito vuṭṭhitā yāva, brahmalokā vidhāvati;",
  "atk-abh01a5:45_0": "Acci accimato loke, dayhamānamhi tejasā.",
  "atk-abh01a5:46_0": "Koṭisatasahassekaṁ, cakkavāḷaṁ vilīyati;",
  "atk-abh01a5:47_0": "Kupitena yadā loko, salilena vinassati.",
  "atk-abh01a5:48_0": "Koṭisatasahassekaṁ, cakkavāḷaṁ vikīrati;",
  "atk-abh01a5:49_0": "Vāyodhātuppakopena, yadā loko vinassati.",
  "atk-abh01a5:50_0": "Patthaddho bhavati kāyo, daṭṭho kaṭṭhamukhena vā;",
  "atk-abh01a5:51_0": "Pathavīdhātuppakopena, hoti kaṭṭhamukheva so.",
  "atk-abh01a5:52_0": "Pūtiyo bhavati kāyo, daṭṭho pūtimukhena vā;",
  "atk-abh01a5:53_0": "Āpodhātuppakopena, hoti pūtimukheva so.",
  "atk-abh01a5:54_0": "Santatto bhavati kāyo, daṭṭho aggimukhena vā;",
  "atk-abh01a5:55_0": "Tejodhātuppakopena, hoti aggimukheva so.",
  "atk-abh01a5:56_0": "Sañchinno bhavati kāyo, daṭṭho satthamukhena vā;",
  "atk-abh01a5:57_0": "Vāyodhātuppakopena, hoti satthamukheva so. ;",
  "atk-abh01a5:58_0": "Iti mahāvikārāni bhūtānīti mahābhūtāni.",
  "atk-abh01a5:59_0": "‘Mahantabhūtattā cā’ti etāni hi mahantāni mahatā vāyāmena pariggahetabbattā, bhūtāni vijjamānattāti, mahantabhūtattā ca mahābhūtāni.",
  "atk-abh01a5:59_1": "Evaṁ mahantapātubhāvādīhi kāraṇehi mahābhūtāni.",
  "atk-abh01a5:60_0": "Catunnañca mahābhūtānaṁ upādāya rūpanti upayogatthe sāmivacanaṁ.",
  "atk-abh01a5:60_1": "Cattāri mahābhūtāni upādāya, nissāya, amuñcitvā pavattarūpanti attho.",
  "atk-abh01a5:60_2": "Idaṁ vuccati sabbaṁ rūpanti idaṁ cattāri mahābhūtāni, padapaṭipāṭiyā niddiṭṭhāni tevīsati upādārūpānīti, sattavīsatippabhedaṁ sabbaṁ rūpaṁ nāma.",
  "atk-abh01a5:61_0": "Ekavidharūpasaṅgaho",
  "atk-abh01a5:62_0": "Idāni taṁ vitthārato dassetuṁ ekavidhādīhi ekādasahi saṅgahehi mātikaṁ ṭhapento sabbaṁ rūpaṁ na hetūtiādimāha.",
  "atk-abh01a5:63_0": "Tattha ‘sabbaṁ rūpa’nti idaṁ padaṁ ‘sabbaṁ rūpaṁ na hetu’ ‘sabbaṁ rūpaṁ ahetuka’nti evaṁ sabbapadehi saddhiṁ yojetabbaṁ.",
  "atk-abh01a5:63_1": "Sabbāneva cetāni ‘na hetū’tiādīni tecattālīsapadāni uddiṭṭhāni.",
  "atk-abh01a5:63_2": "Tesu paṭipāṭiyā cattālīsapadāni mātikato gahetvā ṭhapitāni, avasāne tīṇi mātikāmuttakānīti.",
  "atk-abh01a5:63_3": "Evaṁ tāva paṭhame saṅgahe pāḷivavatthānameva veditabbaṁ.",
  "atk-abh01a5:63_4": "Tathā dutiyasaṅgahādīsu.",
  "atk-abh01a5:64_0": "Duvidharūpasaṅgaho",
  "atk-abh01a5:65_0": "Tatrāyaṁ nayo –",
  "atk-abh01a5:65_1": "dutiyasaṅgahe tāva sataṁ cattāro ca dukā.",
  "atk-abh01a5:65_2": "Tattha atthi rūpaṁ upādā, atthi rūpaṁ noupādātiādayo ādimhi cuddasa dukā aññamaññasambandhābhāvato pakiṇṇakadukā nāma.",
  "atk-abh01a5:65_3": "Tato atthi rūpaṁ cakkhusamphassassa vatthūtiādayo pañcavīsati dukā vatthuavatthuupaparikkhaṇavasena pavattattā vatthudukā nāma.",
  "atk-abh01a5:65_4": "Tato atthi rūpaṁ cakkhusamphassassa ārammaṇantiādayo pañcavīsati ārammaṇānārammaṇaupaparikkhaṇavasena pavattattā ārammaṇadukā nāma.",
  "atk-abh01a5:65_5": "Tato atthi rūpaṁ cakkhāyatananti ādayo dasa āyatanānāyatanaupaparikkhaṇavasena pavattattā āyatanadukā nāma.",
  "atk-abh01a5:65_6": "Tato atthi rūpaṁ cakkhudhātūtiādayo dasa dhātuadhātuupaparikkhaṇavasena pavattattā dhātudukā nāma.",
  "atk-abh01a5:65_7": "Tato atthi rūpaṁ cakkhundriyantiādayo aṭṭha indriyānindriyaupaparikkhaṇavasena pavattattā indriyadukā nāma.",
  "atk-abh01a5:65_8": "Tato atthi rūpaṁ kāyaviññattītiādayo dvādasa sukhumāsukhumarūpaupaparikkhaṇavasena pavattattā sukhumarūpadukā nāmāti.",
  "atk-abh01a5:65_9": "Idaṁ dutiyasaṅgahe pāḷivavatthānaṁ.",
  "atk-abh01a5:66_0": "Tividharūpasaṅgaho",
  "atk-abh01a5:67_0": "585.",
  "atk-abh01a5:67_1": "Tatiyasaṅgahe sataṁ tīṇi ca tikāni.",
  "atk-abh01a5:67_2": "Tattha dutiyasaṅgahe vuttesu cuddasasu pakiṇṇakadukesu ekaṁ ajjhattikadukaṁ sesehi terasahi yojetvā yaṁ taṁ rūpaṁ ajjhattikaṁ taṁ upādā;",
  "atk-abh01a5:67_3": "yaṁ taṁ rūpaṁ bāhiraṁ taṁ atthi upādā, atthi noupādātiādinā nayena ṭhapitā terasa pakiṇṇakatikā nāma.",
  "atk-abh01a5:67_4": "Tato tameva dukaṁ sesadukehi saddhiṁ yojetvā yaṁ taṁ rūpaṁ bāhiraṁ taṁ cakkhusamphassassa na vatthu, yaṁ taṁ rūpaṁ ajjhattikaṁ taṁ atthi cakkhusamphassassa vatthu, atthi cakkhusamphassassa na vatthūtiādinā nayena sesatikā ṭhapitā.",
  "atk-abh01a5:67_5": "Tesaṁ nāmañca gaṇanā ca tesaṁyeva vatthudukādīnaṁ vasena veditabbāti.",
  "atk-abh01a5:67_6": "Idaṁ tatiyasaṅgahe pāḷivavatthānaṁ.",
  "atk-abh01a5:68_0": "Catubbidhādirūpasaṅgahā",
  "atk-abh01a5:69_0": "586.",
  "atk-abh01a5:69_1": "Catutthasaṅgahe dvāvīsati catukkā.",
  "atk-abh01a5:69_2": "Tattha sabbapacchimo atthi rūpaṁ upādā atthi rūpaṁ noupādāti evaṁ idha vuttaṁ mātikaṁ anāmasitvā ṭhapito.",
  "atk-abh01a5:69_3": "Itare pana āmasitvā ṭhapitā. Kathaṁ?",
  "atk-abh01a5:69_4": "Ye tāva idha duvidhasaṅgahe pakiṇṇakesu ādito tayo dukā, tesu ekekaṁ gahetvā yaṁ taṁ rūpaṁ upādā taṁ atthi upādiṇṇaṁ, atthi anupādiṇṇantiādinā nayena pañcahi pañcahi dukehi saddhiṁ yojetvā dukattayamūlakā ādimhi pañcadasa catukkā ṭhapitā.",
  "atk-abh01a5:70_0": "Idāni yo yaṁ catukko sanidassanaduko so yasmā yaṁ taṁ rūpaṁ sanidassanaṁ taṁ atthi sappaṭighaṁ, atthi appaṭighantiādinā nayena parehi vā, atthi upādā atthi noupādātiādinā nayena purimehi vā, dukehi saddhiṁ atthābhāvato kamābhāvato visesābhāvato ca yogaṁ na gacchati.",
  "atk-abh01a5:70_1": "Sanidassanañhi ‘appaṭighaṁ’ nāma, ‘no upādā’ vā natthīti atthābhāvato yogaṁ na gacchati.",
  "atk-abh01a5:70_2": "‘Upādiṇṇaṁ pana anupādiṇṇañca atthi taṁ kamābhāvā yogaṁ na gacchati.",
  "atk-abh01a5:70_3": "Sabbadukā hi pacchimapacchimeheva saddhiṁ yojitā.",
  "atk-abh01a5:70_4": "Ayamettha kamo.",
  "atk-abh01a5:70_5": "Purimehi pana saddhiṁ kamābhāvoti.",
  "atk-abh01a5:70_6": "‘Sati atthe kamābhāvo akāraṇaṁ.",
  "atk-abh01a5:70_7": "Tasmā upādiṇṇapadādīhi saddhiṁ yojetabbo’ti ce –",
  "atk-abh01a5:70_8": "na, visesābhāvā;",
  "atk-abh01a5:70_9": "upādiṇṇapadādīni hi iminā saddhiṁ yojitāni.",
  "atk-abh01a5:70_10": "Tattha ‘upādiṇṇaṁ vā sanidassanaṁ, sanidassanaṁ vā upādiṇṇa’nti vutte viseso natthīti visesābhāvāpi yogaṁ na gacchati.",
  "atk-abh01a5:70_11": "Tasmā taṁ catutthadukaṁ anāmasitvā, tato parehi atthi rūpaṁ sappaṭighantiādīhi tīhi dukehi saddhiṁ ‘yaṁ taṁ rūpaṁ sappaṭighaṁ taṁ atthi indriyaṁ, atthi na indriyaṁ, yaṁ taṁ rūpaṁ appaṭighaṁ taṁ atthi indriyaṁ, atthi na indriya’ntiādinā nayena yujjamāne dve dve duke yojetvā cha catukkā ṭhapitā.",
  "atk-abh01a5:71_0": "Yathā cāyaṁ catutthaduko yogaṁ na gacchati, tathā tena saddhiṁ ādidukopi. Kasmā?",
  "atk-abh01a5:71_1": "Anupādārūpassa ekantena anidassanattā.",
  "atk-abh01a5:71_2": "So hi yaṁ taṁ rūpaṁ noupādā taṁ atthi sanidassanaṁ, atthi anidassananti –",
  "atk-abh01a5:71_3": "evaṁ catutthena dukena saddhiṁ yojiyamāno yogaṁ na gacchati.",
  "atk-abh01a5:71_4": "Tasmā taṁ atikkamitvā pañcamena saha yojito.",
  "atk-abh01a5:71_5": "Evaṁ yo yena saddhiṁ yogaṁ gacchati, yo ca na gacchati so veditabboti.",
  "atk-abh01a5:71_6": "Idaṁ catutthasaṅgahe pāḷivavatthānaṁ.",
  "atk-abh01a5:71_7": "Ito pare pana pañcavidhasaṅgahādayo satta saṅgahā asammissā eva.",
  "atk-abh01a5:71_8": "Evaṁ sakalāyapi mātikāya pāḷivavatthānaṁ veditabbaṁ.",
  "atk-abh01a5:72_0": "Rūpavibhattiekakaniddesavaṇṇanā",
  "atk-abh01a5:73_0": "594.",
  "atk-abh01a5:73_1": "Idāni tassā atthaṁ bhājetvā dassetuṁ sabbaṁ rūpaṁ na hetumevātiādi āraddhaṁ.",
  "atk-abh01a5:73_2": "Kasmā panettha ‘katamaṁ taṁ sabbaṁ rūpaṁ na hetū’ti pucchā na katāti?",
  "atk-abh01a5:73_3": "Bhedābhāvato.",
  "atk-abh01a5:73_4": "Yathā hi dukādīsu ‘upādārūpa’mpi atthi ‘noupādārūpa’mpi, evamidha hetu na hetūtipi sahetukamahetukantipi bhedo natthi, tasmā pucchaṁ akatvāva vibhattaṁ.",
  "atk-abh01a5:73_5": "Tattha ‘sabba’nti sakalaṁ, niravasesaṁ.",
  "atk-abh01a5:73_6": "‘Rūpa’nti ayamassa sītādīhi ruppanabhāvadīpano sāmaññalakkhaṇaniddeso.",
  "atk-abh01a5:73_7": "Na hetumevāti sādhāraṇahetupaṭikkhepaniddeso.",
  "atk-abh01a5:74_0": "Tattha hetuhetu paccayahetu uttamahetu sādhāraṇahetūti catubbidho hetu.",
  "atk-abh01a5:74_1": "Tesu ‘tayo kusalahetū, tayo akusalahetū, tayo abyākatahetū’ti ayaṁ ‘hetuhetu’ nāma.",
  "atk-abh01a5:74_2": "“Cattāro kho, bhikkhu, mahābhūtā hetu, cattāro mahābhūtā paccayo rūpakkhandhassa paññāpanāyā”ti ayaṁ ‘paccayahetu’ nāma.",
  "atk-abh01a5:74_3": "“Kusalākusalaṁ attano vipākaṭṭhāne, uttamaṁ iṭṭhārammaṇaṁ kusalavipākaṭṭhāne, uttamaṁ aniṭṭhārammaṇaṁ akusalavipākaṭṭhāne”ti ayaṁ ‘uttamahetu’ nāma. Yathāha –",
  "atk-abh01a5:74_4": "‘atītānāgatapaccuppannānaṁ kammasamādānānaṁ ṭhānaso hetuso vipākaṁ yathābhūtaṁ pajānātī’ti, “eseva hetu esa paccayo saṅkhārānaṁ yadidaṁ avijjā”ti avijjā saṅkhārānaṁ sādhāraṇahetu hutvā paccayaṭṭhaṁ pharatīti ayaṁ ‘sādhāraṇahetu’ nāma.",
  "atk-abh01a5:74_5": "Yathā hi pathavīraso āporaso ca madhurassāpi amadhurassāpi paccayo, evaṁ avijjā kusalasaṅkhārānampi akusalasaṅkhārānampi sādhāraṇapaccayo hoti.",
  "atk-abh01a5:74_6": "Imasmiṁ panatthe ‘hetuhetu’ adhippeto.",
  "atk-abh01a5:74_7": "Iti ‘hetū dhammā na hetū dhammā’ti mātikāya āgataṁ hetubhāvaṁ rūpassa niyametvā paṭikkhipanto ‘na hetumevā’ti āha.",
  "atk-abh01a5:74_8": "Iminā nayena sabbapadesu paṭikkhepaniddeso ca appaṭikkhepaniddeso ca veditabbo.",
  "atk-abh01a5:74_9": "Vacanattho pana sabbapadānaṁ mātikāvaṇṇanāyaṁ vuttoyeva.",
  "atk-abh01a5:75_0": "Sappaccayamevāti ettha pana kammasamuṭṭhānaṁ kammapaccayameva hoti, āhārasamuṭṭhānādīni āhārādipaccayānevāti evaṁ rūpasseva vuttacatupaccayavasena attho veditabbo.",
  "atk-abh01a5:75_1": "Rūpamevāti ‘rūpino dhammā arūpino dhammā’ti mātikāya vuttaṁ arūpībhāvaṁ paṭikkhipati.",
  "atk-abh01a5:75_2": "Uppannaṁ chahi viññāṇehīti paccuppannarūpameva cakkhuviññāṇādīhi chahi veditabbaṁ.",
  "atk-abh01a5:75_3": "Niyāmo pana cakkhuviññāṇādīni sandhāya gahito.",
  "atk-abh01a5:75_4": "Na hi tāni atītānāgataṁ vijānanti.",
  "atk-abh01a5:75_5": "Manoviññāṇaṁ pana atītampi anāgatampi vijānāti.",
  "atk-abh01a5:75_6": "Taṁ imasmiṁ pañcaviññāṇasote patitattā sotapatitameva hutvā gataṁ.",
  "atk-abh01a5:75_7": "Hutvā abhāvaṭṭhena pana aniccameva.",
  "atk-abh01a5:75_8": "Jarāya abhibhavitabbadhammakattā jarābhibhūtameva.",
  "atk-abh01a5:75_9": "Yasmā vā rūpakāye jarā pākaṭā hoti, tasmāpi ‘jarābhibhūtamevā’ti vuttaṁ.",
  "atk-abh01a5:76_0": "Evaṁ ekavidhena rūpasaṅgahoti ettha ‘vidhā’-saddo mānasaṇṭhānakoṭṭhāsesu dissati.",
  "atk-abh01a5:76_1": "“Seyyohamasmīti vidhā, sadisohamasmīti vidhā”tiādīsu hi māno vidhā nāma.",
  "atk-abh01a5:76_2": "“Kathaṁvidhaṁ sīlavantaṁ vadanti, kathaṁvidhaṁ paññavantaṁ vadantī”tiādīsu saṇṭhānaṁ.",
  "atk-abh01a5:76_3": "‘Kathaṁvidha’nti hi padassa kathaṁsaṇṭhānanti attho.",
  "atk-abh01a5:76_4": "“Ekavidhena ñāṇavatthuṁ duvidhena ñāṇavatthū”tiādīsu koṭṭhāso vidhā nāma.",
  "atk-abh01a5:76_5": "Idhāpi koṭṭhāsova adhippeto.",
  "atk-abh01a5:77_0": "Saṅgahasaddopi sajātisañjātikiriyāgaṇanavasena catubbidho.",
  "atk-abh01a5:77_1": "Tattha “sabbe khattiyā āgacchantu, sabbe brāhmaṇā sabbe vessā sabbe suddā āgacchantu”, “yā cāvuso visākha, sammāvācā, yo ca sammākammanto, yo ca sammāājīvo –",
  "atk-abh01a5:77_2": "ime dhammā sīlakkhandhe saṅgahitā”ti ayaṁ ‘sajātisaṅgaho’ nāma.",
  "atk-abh01a5:77_3": "‘Ekajātikā āgacchantū’ti vuttaṭṭhāne viya hi idha sabbe jātiyā ekasaṅgahaṁ gatā.",
  "atk-abh01a5:77_4": "“Sabbe kosalakā āgacchantu, sabbe māgadhakā, sabbe bhārukacchakā āgacchantu”, “yo cāvuso visākha, sammāvāyāmo, yā ca sammāsati, yo ca sammāsamādhi –",
  "atk-abh01a5:77_5": "ime dhammā samādhikkhandhe saṅgahitā”ti ayaṁ ‘sañjātisaṅgaho’ nāma.",
  "atk-abh01a5:77_6": "Ekaṭṭhāne jātā saṁvuddhā āgacchantūti vuttaṭṭhāne viya hi idha sabbe sañjātiṭṭhānena nivutthokāsena ekasaṅgahaṁ gatā.",
  "atk-abh01a5:77_7": "“Sabbe hatthārohā āgacchantu, sabbe assārohā, sabbe rathikā āgacchantu”, “yā cāvuso visākha, sammādiṭṭhi, yo ca sammāsaṅkappo –",
  "atk-abh01a5:77_8": "ime dhammā paññākkhandhe saṅgahitā”ti ayaṁ ‘kiriyāsaṅgaho’ nāma.",
  "atk-abh01a5:77_9": "Sabbeva hete attano kiriyākaraṇena ekasaṅgahaṁ gatā.",
  "atk-abh01a5:77_10": "“Cakkhāyatanaṁ katamakkhandhagaṇanaṁ gacchati?",
  "atk-abh01a5:77_11": "Cakkhāyatanaṁ rūpakkhandhagaṇanaṁ gacchati.",
  "atk-abh01a5:77_12": "Hañci cakkhāyatanaṁ rūpakkhandhagaṇanaṁ gacchati, tena vata re vattabbe –",
  "atk-abh01a5:77_13": "cakkhāyatanaṁ rūpakkhandhena saṅgahita”nti, ayaṁ ‘gaṇanasaṅgaho’ nāma.",
  "atk-abh01a5:77_14": "Ayamidha adhippeto.",
  "atk-abh01a5:77_15": "Ekakoṭṭhāsena rūpagaṇanāti ayañhettha attho.",
  "atk-abh01a5:77_16": "Esa nayo sabbattha.",
  "atk-abh01a5:78_0": "Dukaniddesavaṇṇanā",
  "atk-abh01a5:79_0": "Upādābhājanīyakathā",
  "atk-abh01a5:80_0": "595.",
  "atk-abh01a5:80_1": "Idāni duvidhasaṅgahādīsu ‘atthi rūpaṁ upādā, atthi rūpaṁ noupādā’ti evaṁ bhedasabbhāvato pucchāpubbaṅgamaṁ padabhājanaṁ dassento katamaṁ taṁ rūpaṁ upādātiādimāha.",
  "atk-abh01a5:80_2": "Tattha upādiyatīti ‘upādā’;",
  "atk-abh01a5:80_3": "mahābhūtāni gahetvā, amuñcitvā, tāni nissāya pavattatīti attho.",
  "atk-abh01a5:80_4": "Idāni taṁ pabhedato dassento cakkhāyatanantiādimāha.",
  "atk-abh01a5:81_0": "596.",
  "atk-abh01a5:81_1": "Evaṁ tevīsatividhaṁ upādārūpaṁ saṅkhepato uddisitvā puna tadeva vitthārato niddisanto katamaṁ taṁ rūpaṁ cakkhāyatanantiādimāha.",
  "atk-abh01a5:81_2": "Tattha duvidhaṁ cakkhu –",
  "atk-abh01a5:81_3": "maṁsacakkhu paññācakkhu ca.",
  "atk-abh01a5:81_4": "Etesu ‘buddhacakkhu samantacakkhu ñāṇacakkhu dibbacakkhu dhammacakkhū’ti pañcavidhaṁ paññācakkhu.",
  "atk-abh01a5:81_5": "Tattha “addasaṁ kho ahaṁ, bhikkhave, buddhacakkhunā lokaṁ volokento satte apparajakkhe…pe…",
  "atk-abh01a5:81_6": "duviññāpaye”ti idaṁ buddhacakkhu nāma.",
  "atk-abh01a5:81_7": "“Samantacakkhu vuccati sabbaññutaññāṇa”nti idaṁ samantacakkhu nāma.",
  "atk-abh01a5:81_8": "“Cakkhuṁ udapādi ñāṇaṁ udapādī”ti idaṁ ñāṇacakkhu nāma.",
  "atk-abh01a5:81_9": "“Addasaṁ kho ahaṁ, bhikkhave, dibbena cakkhunā visuddhenā”ti idaṁ dibbacakkhu nāma.",
  "atk-abh01a5:81_10": "“Tasmiṁ yevāsane virajaṁ vītamalaṁ dhammacakkhuṁ udapādī”ti idaṁ heṭṭhimamaggattayasaṅkhātaṁ ñāṇaṁ dhammacakkhu nāma.",
  "atk-abh01a5:82_0": "Maṁsacakkhupi pasādacakkhu sasambhāracakkhūti duvidhaṁ hoti.",
  "atk-abh01a5:82_1": "Tattha yoyaṁ akkhikūpake patiṭṭhito heṭṭhā akkhikūpakaṭṭhikena, upari bhamukaṭṭhikena, ubhato akkhikūṭehi, anto matthaluṅgena, bahiddhā akkhilomehi paricchinno maṁsapiṇḍo.",
  "atk-abh01a5:82_2": "Saṅkhepato ‘catasso dhātuyo, vaṇṇo gandho raso ojā, sambhavo saṇṭhānaṁ, jīvitaṁ bhāvo kāyapasādo cakkhupasādo’ti cuddasasambhāro.",
  "atk-abh01a5:82_3": "Vitthārato ‘catasso dhātuyo, taṁsannissitavaṇṇagandharasaojāsaṇṭhānasambhavā cā’ti imāni dasa catusamuṭṭhānikattā cattālīsaṁ honti.",
  "atk-abh01a5:82_4": "Jīvitaṁ bhāvo kāyapasādo cakkhupasādoti cattāri ekantakammasamuṭṭhānānevāti imesaṁ catucattālīsāya rūpānaṁ vasena catucattālīsasambhāro.",
  "atk-abh01a5:82_5": "Yaṁ loko setaṁ cakkhuṁ puthulaṁ visaṭaṁ vitthiṇṇaṁ ‘cakkhu’nti sañjānanto na cakkhuṁ sañjānāti, vatthuṁ cakkhuto sañjānāti, so maṁsapiṇḍo akkhikūpe patiṭṭhito, nhārusuttakena matthaluṅge ābaddho, yattha setampi atthi, kaṇhampi lohitakampi, pathavīpi āpopi tejopi vāyopi, yaṁ semhūssadattā setaṁ, pittussadattā kaṇhaṁ, ruhirussadattā lohitakaṁ, pathavussadattā patthiṇṇaṁ hoti, āpussadattā paggharati, tejussadattā paridayhati, vāyussadattā sambhamati, idaṁ sasambhāracakkhu nāma.",
  "atk-abh01a5:83_0": "Yo panettha sito ettha paṭibaddho catunnaṁ mahābhūtānaṁ upādāya pasādo, idaṁ pasādacakkhu nāma.",
  "atk-abh01a5:83_1": "Tadetaṁ tassa sasambhāracakkhuno setamaṇḍalaparikkhittassa kaṇhamaṇḍalassa majjhe, abhimukhe ṭhitānaṁ sarīrasaṇṭhānuppattidesabhūte diṭṭhimaṇḍale, sattasu picupaṭalesu āsittatelaṁ picupaṭalāni viya, sattakkhipaṭalāni byāpetvā, dhāraṇanhāpanamaṇḍanabījanakiccāhi catūhi dhātīhi khattiyakumāro viya, sandhāraṇaābandhanaparipācanasamudīraṇakiccāhi catūhi dhātūhi katūpakāraṁ, utucittāhārehi upatthambhiyamānaṁ, āyunā anupāliyamānaṁ, vaṇṇagandharasādīhi parivutaṁ, pamāṇato ūkāsiramattaṁ, cakkhuviññāṇādīnaṁ yathārahaṁ vatthudvārabhāvaṁ sādhayamānaṁ tiṭṭhati.",
  "atk-abh01a5:83_2": "Vuttampi cetaṁ dhammasenāpatinā –",
  "atk-abh01a5:84_0": "“Yena cakkhuppasādena, rūpāni manupassati;",
  "atk-abh01a5:85_0": "Parittaṁ sukhumaṁ etaṁ, ūkāsirasamūpama”nti.",
  "atk-abh01a5:86_0": "Cakkhu ca taṁ āyatanañcāti cakkhāyatanaṁ.",
  "atk-abh01a5:86_1": "Yaṁ cakkhu catunnaṁ mahābhūtānaṁ upādāya pasādoti idhāpi upayogattheyeva sāmivacanaṁ;",
  "atk-abh01a5:86_2": "cattāri mahābhūtāni upādiyitvā pavattappasādoti attho.",
  "atk-abh01a5:86_3": "Iminā pasādacakkhumeva gaṇhāti, sesacakkhuṁ paṭikkhipati.",
  "atk-abh01a5:86_4": "Yaṁ pana indriyagocarasutte “ekaṁ mahābhūtaṁ upādāya pasādo pathavīdhātuyā tīhi mahābhūtehi saṅgahito āpodhātuyā ca tejodhātuyā ca vāyodhātuyā ca,” catuparivattasutte “dvinnaṁ mahābhūtānaṁ upādāya pasādo pathavīdhātuyā ca āpodhātuyā ca dvīhi mahābhūtehi saṅgahito tejodhātuyā ca vāyodhātuyā cā”ti vuttaṁ, taṁ pariyāyena vuttaṁ.",
  "atk-abh01a5:86_5": "Ayañhi suttantikakathā nāma pariyāyadesanā.",
  "atk-abh01a5:86_6": "Yo ca catunnaṁ mahābhūtānaṁ upādāya pasādo so tesu ekekassāpi dinnaṁ dvinnampi pasādoyevāti iminā pariyāyena tattha desanā āgatā.",
  "atk-abh01a5:86_7": "Abhidhammo pana nippariyāyadesanā nāma.",
  "atk-abh01a5:86_8": "Tasmā idha ‘catunnaṁ mahābhūtānaṁ upādāya pasādo’ti vuttaṁ.",
  "atk-abh01a5:87_0": "‘Ayaṁ me attā’ti bālajanena pariggahitattā attabhāvo vuccati sarīrampi khandhapañcakampi.",
  "atk-abh01a5:87_1": "Tasmiṁ pariyāpanno tannissitoti attabhāvapariyāpanno cakkhuviññāṇena passituṁ na sakkāti anidassano.",
  "atk-abh01a5:87_2": "Paṭighaṭṭanānighaṁso ettha jāyatīti sappaṭigho.",
  "atk-abh01a5:88_0": "Yenātiādīsu ayaṁ saṅkhepattho –",
  "atk-abh01a5:88_1": "yena karaṇabhūtena cakkhunā ayaṁ satto idaṁ vuttappakāraṁ rūpaṁ atīte passi vā, vattamāne passati vā, anāgate passissati vā, sacassa aparibhinnaṁ cakkhu bhaveyya, athānena āpāthagataṁ rūpaṁ passe vā, atītaṁ vā rūpaṁ atītena cakkhunā passi, paccuppannaṁ paccuppannena passati, anāgataṁ anāgatena passissati, sace taṁ rūpaṁ cakkhussa āpāthaṁ āgaccheyya cakkhunā taṁ rūpaṁ passeyyāti idamettha parikappavacanaṁ.",
  "atk-abh01a5:88_2": "Dassanapariṇāyakaṭṭhena cakkhuṁpetaṁ, sañjātisamosaraṇaṭṭhena cakkhāyatanaṁpetaṁ, suññatabhāvanissattaṭṭhena cakkhudhātupesā.",
  "atk-abh01a5:88_3": "Dassanalakkhaṇe indaṭṭhaṁ kāretīti cakkhundriyaṁpetaṁ.",
  "atk-abh01a5:88_4": "Lujjanapalujjanaṭṭhena lokopeso.",
  "atk-abh01a5:88_5": "Vaḷañjanaṭṭhena dvārāpesā.",
  "atk-abh01a5:88_6": "Apūraṇīyaṭṭhena samuddopeso.",
  "atk-abh01a5:88_7": "Parisuddhaṭṭhena paṇḍaraṁpetaṁ.",
  "atk-abh01a5:88_8": "Phassādīnaṁ abhijāyanaṭṭhena khettaṁpetaṁ.",
  "atk-abh01a5:88_9": "Tesaṁyeva patiṭṭhānaṭṭhena vatthuṁpetaṁ.",
  "atk-abh01a5:88_10": "Samavisamaṁ dassentaṁ attabhāvaṁ netīti nettaṁpetaṁ.",
  "atk-abh01a5:88_11": "Tenevaṭṭhena nayanaṁpetaṁ.",
  "atk-abh01a5:88_12": "Sakkāyapariyāpannaṭṭhena orimaṁ tīraṁpetaṁ.",
  "atk-abh01a5:88_13": "Bahusādhāraṇaṭṭhena assāmikaṭṭhena ca suñño gāmopesoti.",
  "atk-abh01a5:89_0": "Ettāvatā ‘passi vā’tiādīhi catūhi padehi cakkhuṁpetantiādīni cuddasa nāmāni yojetvā cakkhāyatanassa cattāro vavatthāpananayā vuttāti veditabbā. Kathaṁ?",
  "atk-abh01a5:89_1": "Ettha hi yena cakkhunā anidassanena sappaṭighena rūpaṁ sanidassanaṁ sappaṭighaṁ passi vā cakkhuṁpetaṁ…pe…",
  "atk-abh01a5:89_2": "suñño gāmopeso, idaṁ taṁ rūpaṁ cakkhāyatananti ayameko nayo.",
  "atk-abh01a5:89_3": "Evaṁ sesāpi veditabbā.",
  "atk-abh01a5:90_0": "597.",
  "atk-abh01a5:90_1": "Idāni yasmā vijjuniccharaṇādikālesu anoloketukāmassāpi rūpaṁ cakkhupasādaṁ ghaṭṭeti, tasmā taṁ ākāraṁ dassetuṁ dutiyo niddesavāro āraddho.",
  "atk-abh01a5:90_2": "Tattha yamhi cakkhumhīti yamhi adhikaraṇabhūte cakkhumhi.",
  "atk-abh01a5:90_3": "Rūpanti paccattavacanametaṁ.",
  "atk-abh01a5:90_4": "Tattha paṭihaññi vāti atītattho.",
  "atk-abh01a5:90_5": "Paṭihaññativāti paccuppannattho.",
  "atk-abh01a5:90_6": "Paṭihaññissati vāti anāgatattho.",
  "atk-abh01a5:90_7": "Paṭihaññe vāti vikappanattho.",
  "atk-abh01a5:90_8": "Atītañhi rūpaṁ atīte cakkhusmiṁ paṭihaññi nāma.",
  "atk-abh01a5:90_9": "Paccuppannaṁ paccuppanne paṭihaññati nāma.",
  "atk-abh01a5:90_10": "Anāgataṁ anāgate paṭihaññissati nāma.",
  "atk-abh01a5:90_11": "Sace taṁ rūpaṁ cakkhussa āpāthaṁ āgaccheyya, cakkhumhi paṭihaññeyya taṁ rūpanti ayamettha parikappo.",
  "atk-abh01a5:90_12": "Atthato pana pasādaṁ ghaṭṭayamānameva rūpaṁ paṭihaññati nāma.",
  "atk-abh01a5:90_13": "Idhāpi purimanayeneva cattāro vavatthāpananayā veditabbā.",
  "atk-abh01a5:91_0": "598.",
  "atk-abh01a5:91_1": "Idāni yasmā attano icchāya oloketukāmassa rūpe cakkhuṁ upasaṁharato cakkhu rūpasmiṁ paṭihaññati, tasmā taṁ ākāraṁ dassetuṁ tatiyo niddesavāro āraddho.",
  "atk-abh01a5:91_2": "So atthato pākaṭoyeva.",
  "atk-abh01a5:91_3": "Ettha pana cakkhu ārammaṇaṁ sampaṭicchamānameva rūpamhi paṭihaññati nāma.",
  "atk-abh01a5:91_4": "Idhāpi purimanayeneva cattāro vavatthāpananayā veditabbā.",
  "atk-abh01a5:92_0": "599.",
  "atk-abh01a5:92_1": "Ito paraṁ phassapañcamakānaṁ uppattidassanavasena pañca, tesaṁyeva ārammaṇapaṭibaddhauppattidassanavasena pañcāti, dasa vārā dassitā.",
  "atk-abh01a5:92_2": "Tattha cakkhuṁ nissāyāti cakkhuṁ nissāya, paccayaṁ katvā.",
  "atk-abh01a5:92_3": "Rūpaṁ ārabbhāti rūpārammaṇaṁ āgamma, sandhāya, paṭicca.",
  "atk-abh01a5:92_4": "Iminā cakkhupasādavatthukānaṁ phassādīnaṁ purejātapaccayena cakkhudvārajavanavīthipariyāpannānaṁ ārammaṇādhipatiārammaṇūpanissayapaccayehi rūpassa paccayabhāvo dassito.",
  "atk-abh01a5:92_5": "Itaresu pañcasu vāresu rūpaṁ ārammaṇamassāti rūpārammaṇoti evaṁ ārammaṇapaccayamatteneva paccayabhāvo dassito.",
  "atk-abh01a5:92_6": "Yathā pana purimesu tīsu, evaṁ imesupi dasasu vāresu cattāro cattāro vavatthāpananayā veditabbā.",
  "atk-abh01a5:92_7": "Evaṁ katamaṁ taṁ rūpaṁ cakkhāyatananti pucchāya uddhaṭaṁ cakkhuṁ ‘idaṁ ta’nti nānappakārato dassetuṁ, purimā tayo, ime dasāti, terasa niddesavārā dassitā.",
  "atk-abh01a5:92_8": "Ekekasmiñcettha catunnaṁ catunnaṁ vavatthāpananayānaṁ āgatattā dvipaññāsāya nayehi paṭimaṇḍetvāva dassitāti veditabbā.",
  "atk-abh01a5:93_0": "600.",
  "atk-abh01a5:93_1": "Ito paresu sotāyatanādiniddesesupi eseva nayo.",
  "atk-abh01a5:93_2": "Visesamattaṁ panettha evaṁ veditabbaṁ –",
  "atk-abh01a5:93_3": "suṇātīti sotaṁ.",
  "atk-abh01a5:93_4": "Taṁ sasambhārasotabilassa anto tanutambalomācite aṅgulivedhakasaṇṭhāne padese vuttappakārāhi dhātūhi katūpakāraṁ, utucittāhārehi upatthambhiyamānaṁ, āyunā anupāliyamānaṁ, vaṇṇādīhi parivutaṁ sotaviññāṇādīnaṁ yathārahaṁ vatthudvārabhāvaṁ sādhayamānaṁ tiṭṭhati.",
  "atk-abh01a5:94_0": "Ghāyatīti ghānaṁ.",
  "atk-abh01a5:94_1": "Taṁ sasambhāraghānabilassa anto ajappadasaṇṭhāne padese yathāvuttappakāraupakārupatthambhanānupālanaparivāraṁ hutvā ghānaviññāṇādīnaṁ yathārahaṁ vatthudvārabhāvaṁ sādhayamānaṁ tiṭṭhati.",
  "atk-abh01a5:95_0": "Sāyanaṭṭhena jivhā.",
  "atk-abh01a5:95_1": "Sā sasambhārajivhāmajjhassa upari uppaladalaggasaṇṭhāne padese yathāvuttappakāraupakārupatthambhanānupālanaparivārā hutvā jivhāviññāṇādīnaṁ yathārahaṁ vatthudvārabhāvaṁ sādhayamānā tiṭṭhati.",
  "atk-abh01a5:96_0": "Yāvatā pana imasmiṁ kāye upādiṇṇakarūpaṁ nāma atthi, sabbattha kāyāyatanaṁ, kappāsapaṭale sneho viya, yathāvuttappakāraupakārupatthambhanānupālanaparivārameva hutvā kāyaviññāṇādīnaṁ yathārahaṁ vatthudvārabhāvaṁ sādhayamānaṁ tiṭṭhati.",
  "atk-abh01a5:96_1": "Ayamettha viseso.",
  "atk-abh01a5:96_2": "Seso pāḷippabhedo ca attho ca cakkhuniddese vuttanayeneva veditabbo.",
  "atk-abh01a5:96_3": "Kevalañhi idha cakkhupadassa ṭhāne sotapadādīni, rūpapadassa ṭhāne saddapadādīni, passīti ādīnaṁ ṭhāne suṇītiādipadāni ca āgatāni.",
  "atk-abh01a5:96_4": "‘Nettaṁpetaṁ, nayanaṁpeta’nti imassa ca padadvayassa abhāvā dvādasa dvādasa nāmāni honti.",
  "atk-abh01a5:96_5": "Sesaṁ sabbattha vuttasadisameva.",
  "atk-abh01a5:97_0": "Tattha siyā –",
  "atk-abh01a5:97_1": "yadi yāvatā imasmiṁ kāye upādiṇṇakarūpaṁ nāma atthi, sabbattha kāyāyatanaṁ, kappāsapaṭale sneho viya.",
  "atk-abh01a5:97_2": "‘Evaṁ sante lakkhaṇasammissatā āpajjatī’ti.",
  "atk-abh01a5:97_3": "‘Nāpajjatī’ti. ‘Kasmā’?",
  "atk-abh01a5:97_4": "‘Aññassa aññattha abhāvato’.",
  "atk-abh01a5:97_5": "‘Yadi evaṁ, na sabbattha kāyāyatana’nti?",
  "atk-abh01a5:97_6": "‘Neva paramatthato sabbattha.",
  "atk-abh01a5:97_7": "Vinibbhujitvā panassa nānākaraṇaṁ paññāpetuṁ na sakkā, tasmā evaṁ vuttaṁ.",
  "atk-abh01a5:97_8": "Yathā hi rūparasādayo, vālikācuṇṇāni viya, vivecetuṁ asakkuṇeyyatāya aññamaññabyāpinoti vuccanti, na ca paramatthato rūpe raso atthi.",
  "atk-abh01a5:97_9": "Yadi siyā rūpaggahaṇeneva rasaggahaṇaṁ gaccheyya.",
  "atk-abh01a5:97_10": "Evaṁ kāyāyatanampi paramatthato neva sabbattha atthi, na ca sabbattha natthi, vivecetuṁ asakkuṇeyyatāyāti.",
  "atk-abh01a5:97_11": "Evamettha na lakkhaṇasammissatā āpajjatīti veditabbā’.",
  "atk-abh01a5:98_0": "Apica lakkhaṇādivavatthāpanatopetesaṁ asammissatā veditabbā –",
  "atk-abh01a5:98_1": "etesu hi rūpābhighātārahabhūtappasādalakkhaṇaṁ daṭṭhukāmatānidānakammasamuṭṭhānabhūtappasādalakkhaṇaṁ vā cakkhu, rūpesu āviñchanarasaṁ, cakkhuviññāṇassa ādhārabhāvapaccupaṭṭhānaṁ, daṭṭhukāmatānidānakammajabhūtapadaṭṭhānaṁ.",
  "atk-abh01a5:99_0": "Saddābhighātārahabhūtappasādalakkhaṇaṁ sotukāmatānidānakammasamuṭṭhānabhūtappasādalakkhaṇaṁ vā sotaṁ, saddesu āviñchanarasaṁ, sotaviññāṇassa ādhārabhāvapaccupaṭṭhānaṁ, sotukāmatānidānakammajabhūtapadaṭṭhānaṁ.",
  "atk-abh01a5:100_0": "Gandhābhighātārahabhūtappasādalakkhaṇaṁ ghāyitukāmatānidānakammasamuṭṭhānabhūtappasādalakkhaṇaṁ vā ghānaṁ, gandhesu āviñchanarasaṁ, ghānaviññāṇassa ādhārabhāvapaccupaṭṭhānaṁ ghāyitukāmatānidānakammajabhūtapadaṭṭhānaṁ.",
  "atk-abh01a5:101_0": "Rasābhighātārahabhūtappasādalakkhaṇā sāyitukāmatānidānakammasamuṭṭhānabhūtappasādalakkhaṇā vā jivhā, rasesu āviñchanarasā, jivhāviññāṇassa ādhārabhāvapaccupaṭṭhānā, sāyitukāmatānidānakammajabhūtapadaṭṭhānā.",
  "atk-abh01a5:102_0": "Phoṭṭhabbābhighātārahabhūtappasādalakkhaṇo phusitukāmatānidānakammasamuṭṭhānabhūtappasādalakkhaṇo vā kāyo, phoṭṭhabbesu āviñchanaraso, kāyaviññāṇassa ādhārabhāvapaccupaṭṭhāno, phusitukāmatānidānakammajabhūtapadaṭṭhāno.",
  "atk-abh01a5:103_0": "Keci pana ‘tejādhikānaṁ bhūtānaṁ pasādo cakkhu, vāyupathavīāpādhikānaṁ bhūtānaṁ pasādā sotaghānajivhā, kāyo sabbesa’nti vadanti.",
  "atk-abh01a5:103_1": "Apare ‘tejādhikānaṁ pasādo cakkhu, vivaravāyuāpapathavādhikānaṁ pasādā sotaghānajivhākāyā’ti vadanti.",
  "atk-abh01a5:103_2": "Te vattabbā –",
  "atk-abh01a5:103_3": "‘suttaṁ āharathā’ti.",
  "atk-abh01a5:103_4": "Addhā suttameva na dakkhissanti.",
  "atk-abh01a5:103_5": "Keci panettha ‘tejādīnaṁ guṇehi rūpādīhi anuggayhabhāvato’ti kāraṇaṁ vadanti.",
  "atk-abh01a5:103_6": "Te ca vattabbā –",
  "atk-abh01a5:103_7": "‘ko panevamāha –",
  "atk-abh01a5:103_8": "rūpādayo tejādīnaṁ guṇā’ti?",
  "atk-abh01a5:103_9": "Avinibbhogesu hi rūpesu ‘ayaṁ imassa guṇo, ayaṁ imassa guṇo’ti na labbhā vattuṁ.",
  "atk-abh01a5:103_10": "Athāpi vadeyyuṁ –",
  "atk-abh01a5:103_11": "‘yathā tesu tesu sambhāresu tassa tassa bhūtassa adhikatāya pathavīādīnaṁ sandhāraṇādīni kiccāni icchatha, evaṁ tejādiadhikesu sambhāresu rūpādīnaṁ adhikabhāvadassanato icchitabbametaṁ rūpādayo tesaṁ guṇā’ti.",
  "atk-abh01a5:103_12": "Te vattabbā –",
  "atk-abh01a5:103_13": "iccheyyāma, yadi āpādhikassa āsavassa gandhato pathavīadhike kappāse gandho adhikataro siyā, tejādhikassa ca uṇhodakassa vaṇṇatopi sītūdakassa vaṇṇo parihāyetha.",
  "atk-abh01a5:103_14": "Yasmā panetaṁ ubhayampi natthi, tasmā pahāyethetaṁ etesaṁ nissayabhūtānaṁ visesakappanaṁ, yathā avisesepi ekakalāpe bhūtānaṁ rūparasādayo aññamaññaṁ visadisā honti, evaṁ cakkhupasādādayo, avijjamānepi aññasmiṁ visesakāraṇeti gahetabbametaṁ.",
  "atk-abh01a5:104_0": "Kiṁ pana taṁ yaṁ aññamaññassa asādhāraṇaṁ?",
  "atk-abh01a5:104_1": "Kammameva nesaṁ visesakāraṇaṁ.",
  "atk-abh01a5:104_2": "Tasmā kammavisesato etesaṁ viseso, na bhūtavisesato.",
  "atk-abh01a5:104_3": "Bhūtavisese hi sati pasādova nuppajjati.",
  "atk-abh01a5:104_4": "Samānānañhi pasādo, na visamānānanti porāṇā.",
  "atk-abh01a5:104_5": "Evaṁ kammevisasato visesavantesu ca etesu cakkhusotāni asampattavisayaggāhakāni attano nissayaṁ anallīnanissaye eva visaye viññāṇahetuttā.",
  "atk-abh01a5:104_6": "Ghānajivhākāyā sampattavisayaggāhakā, nissayavasena ceva sayañca attano nissayaṁ allīneyeva visaye viññāṇahetuttā.",
  "atk-abh01a5:105_0": "Aṭṭhakathāyaṁ pana “āpāthagatattāva ārammaṇaṁ sampattaṁ nāma.",
  "atk-abh01a5:105_1": "Candamaṇḍalasūriyamaṇḍalānañhi dvācattālīsayojanasahassamatthake ṭhitānaṁ vaṇṇo cakkhupasādaṁ ghaṭṭeti.",
  "atk-abh01a5:105_2": "So dūre ṭhatvā paññāyamānopi sampattoyeva nāma.",
  "atk-abh01a5:105_3": "Taṁgocarattā cakkhu sampattagocarameva nāma.",
  "atk-abh01a5:105_4": "Dūre rukkhaṁ chindantānampi, rajakānañca vatthaṁ dhovantānaṁ dūratova kāyavikāro paññāyati.",
  "atk-abh01a5:105_5": "Saddo pana dhātuparamparāya āgantvā sotaṁ ghaṭṭetvā saṇikaṁ vavatthānaṁ gacchatī”ti vuttaṁ.",
  "atk-abh01a5:106_0": "Tattha kiñcāpi āpāthagatattā ārammaṇaṁ sampattanti vuttaṁ, candamaṇḍalādivaṇṇo pana cakkhuṁ asampatto dūre ṭhitova paññāyati.",
  "atk-abh01a5:106_1": "Saddopi sace saṇikaṁ āgaccheyya, dūre uppanno cirena suyyeyya, paramparaghaṭṭanāya ca āgantvā sotaṁ ghaṭṭento asukadisāya nāmāti na paññāyeyya.",
  "atk-abh01a5:106_2": "Tasmā asampattagocarāneva tāni.",
  "atk-abh01a5:107_0": "Ahiādisamānāni cetāni.",
  "atk-abh01a5:107_1": "Yathā hi ahi nāma bahi sittasammaṭṭhaṭṭhāne nābhiramati, saṅkāraṭṭhānatiṇapaṇṇagahanavammikāniyeva pana pavisitvā nipannakāle abhiramati, ekaggataṁ āpajjati, evameva cakkhupetaṁ visamajjhāsayaṁ maṭṭhesu suvaṇṇabhittiādīsu nābhiramati, oloketumpi na icchati, rūpacittapupphalatādicittesuyeva pana abhiramati.",
  "atk-abh01a5:107_2": "Tādisesu hi ṭhānesu cakkhumhi appahonte mukhampi vivaritvā oloketukāmā honti.",
  "atk-abh01a5:108_0": "Susumāropi bahi nikkhanto gahetabbaṁ na passati, akkhīni nimmīletvāva carati.",
  "atk-abh01a5:108_1": "Yadā pana byāmasatamattaṁ udakaṁ ogāhitvā bilaṁ pavisitvā nipanno hoti, tadā tassa cittaṁ ekaggaṁ hoti sukhaṁ supati, evameva sotaṁ tampe bilajjhāsayaṁ ākāsasannissitaṁ kaṇṇacchiddakūpakeyeva ajjhāsayaṁ karoti.",
  "atk-abh01a5:108_2": "Kaṇṇacchiddākāsoyeva tassa saddasavane paccayo hoti.",
  "atk-abh01a5:108_3": "Ajaṭākāsopi vaṭṭatiyeva.",
  "atk-abh01a5:108_4": "Antoleṇasmiñhi sajjhāye kariyamāne na leṇacchadanaṁ bhinditvā saddo bahi nikkhamati, dvāravātapānacchiddehi pana nikkhamitvā dhātuparamparāyeva ghaṭṭento gantvā sotapasādaṁ ghaṭṭeti.",
  "atk-abh01a5:108_5": "Atha tasmiṁ kāle ‘asuko nāma sajjhāyatī’ti leṇapiṭṭhe nisinnā jānanti.",
  "atk-abh01a5:109_0": "Evaṁ sante sampattagocaratā hoti.",
  "atk-abh01a5:109_1": "‘Kiṁ panetaṁ sampattagocara’nti?",
  "atk-abh01a5:109_2": "‘Āma, sampattagocaraṁ’.",
  "atk-abh01a5:109_3": "‘Yadi evaṁ, dūre bherīādīsu vajjamānesu dūre saddoti jānanaṁ na bhaveyyā’ti?",
  "atk-abh01a5:109_4": "‘No na bhavati.",
  "atk-abh01a5:109_5": "Sotapasādasmiñhi ghaṭṭite dūre saddo āsanne saddo, paratīre orimatīreti tathā tathā jānanākāro hoti.",
  "atk-abh01a5:109_6": "Dhammatā esā’ti.",
  "atk-abh01a5:109_7": "‘Kiṁ etāya dhammatāya?",
  "atk-abh01a5:109_8": "Yato yato chiddaṁ tato tato savanaṁ hoti, candimasūriyādīnaṁ dassanaṁ viyāti asampattagocaramevetaṁ’.",
  "atk-abh01a5:110_0": "Pakkhīpi rukkhe vā bhūmiyaṁ vā na ramati.",
  "atk-abh01a5:110_1": "Yadā pana ekaṁ vā dve vā leḍḍupāte atikkamma ajaṭākāsaṁ pakkhando hoti, tadā ekaggacittataṁ āpajjati, evameva ghānampi ākāsajjhāsayaṁ vātūpanissayagandhagocaraṁ.",
  "atk-abh01a5:110_2": "Tathā hi gāvo navavuṭṭhe deve bhūmiyaṁ ghāyitvā ghāyitvā ākāsābhimukhā hutvā vātaṁ ākaḍḍhanti.",
  "atk-abh01a5:110_3": "Aṅgulīhi gandhapiṇḍaṁ gahetvāpi ca upasiṅghanakāle vātaṁ anākaḍḍhanto neva tassa gandhaṁ jānāti.",
  "atk-abh01a5:111_0": "Kukkuropi bahi vicaranto khemaṭṭhānaṁ na passati leḍḍupahārādīhi upadduto hoti.",
  "atk-abh01a5:111_1": "Antogāmaṁ pavisitvā uddhanaṭṭhāne chārikaṁ byūhitvā nipannassa pana phāsukaṁ hoti, evameva jivhāpi gāmajjhāsayā āposannissitarasārammaṇā.",
  "atk-abh01a5:111_2": "Tathā hi tiyāmarattiṁ samaṇadhammaṁ katvāpi pātova pattacīvaramādāya gāmo pavisitabbo hoti.",
  "atk-abh01a5:111_3": "Sukkhakhādanīyassa ca na sakkā kheḷena atemitassa rasaṁ jānituṁ.",
  "atk-abh01a5:112_0": "Siṅgālopi bahi caranto ratiṁ na vindati, āmakasusāne manussamaṁsaṁ khāditvā nipannasseva panassa phāsukaṁ hoti, evameva kāyopi upādiṇṇakajjhāsayo pathavīnissitaphoṭṭhabbārammaṇo.",
  "atk-abh01a5:112_1": "Tathā hi aññaṁ upādiṇṇakaṁ alabhamānā sattā attanova hatthatale sīsaṁ katvā nipajjanti.",
  "atk-abh01a5:112_2": "Ajjhattikabāhirā cassa pathavī ārammaṇaggahaṇe paccayo hoti.",
  "atk-abh01a5:112_3": "Susanthatassapi hi sayanassa, hatthe ṭhapitānampi vā phalānaṁ, na sakkā anisīdantena vā anippīḷentena vā thaddhamudubhāvo jānitunti.",
  "atk-abh01a5:112_4": "Ajjhattikabāhirāpathavī etassa kāyapasādassa phoṭṭhabbajānane paccayo hoti.",
  "atk-abh01a5:112_5": "Evaṁ lakkhaṇādivavatthānatopetesaṁ asammissatā veditabbā.",
  "atk-abh01a5:112_6": "Aññeyeva hi cakkhupasādassa lakkhaṇarasapaccupaṭṭhānapadaṭṭhānagocarajjhāsayanissayā aññe sotapasādādīnanti asammissāneva cakkhāyatanādīni.",
  "atk-abh01a5:113_0": "Apica nesaṁ asammissatāya ayaṁ upamāpi veditabbā –",
  "atk-abh01a5:113_1": "yathā hi pañcavaṇṇānaṁ dhajānaṁ ussāpitānaṁ kiñcāpi chāyā ekābaddhā viya hoti, tassa tassa pana aññamaññaṁ asammissāva yathā ca pañcavaṇṇena kappāsena vaṭṭiṁ katvā dīpe jālite kiñcāpi jālā ekābaddhā viya hoti, tassa tassa pana aṁsuno pāṭiyekkā pāṭiyekkā jālā asammissā eva, evameva kiñcāpi imāni pañcāyatanāni ekasmiṁ attabhāve samosaṭāni aññamaññaṁ pana asammissāneva.",
  "atk-abh01a5:113_2": "Na kevalañca imāneva pañca, sesarūpānipi asammissāneva.",
  "atk-abh01a5:113_3": "Imasmiñhi sarīre heṭṭhimakāyo majjhimakāyo uparimakāyoti tayo koṭṭhāsā.",
  "atk-abh01a5:113_4": "Tattha nābhito paṭṭhāya heṭṭhā heṭṭhimakāyo nāma.",
  "atk-abh01a5:113_5": "Tasmiṁ kāyadasakaṁ, bhāvadasakaṁ, āhārasamuṭṭhānāni aṭṭha, utusamuṭṭhānāni aṭṭha, cittasamuṭṭhānāni aṭṭhāti catucattālīsa rūpāni.",
  "atk-abh01a5:113_6": "Nābhito uddhaṁ yāva galavāṭakā majjhimakāyo nāma.",
  "atk-abh01a5:113_7": "Tattha ca kāyadasakaṁ, bhāvadasakaṁ, vatthudasakaṁ, āhārasamuṭṭhānādīni tīṇi aṭṭhakānīti catupaññāsa rūpāni.",
  "atk-abh01a5:113_8": "Galavāṭakato uddhaṁ uparimakāyo nāma.",
  "atk-abh01a5:113_9": "Tattha cakkhudasakaṁ, sotadasakaṁ, ghānadasakaṁ, jivhādasakaṁ, kāyadasakaṁ, bhāvadasakaṁ, āhārasamuṭṭhānādīni tīṇi aṭṭhakānīti caturāsīti rūpāni.",
  "atk-abh01a5:114_0": "Tattha cakkhupasādassa paccayāni cattāri mahābhūtāni, vaṇṇo gandho raso ojā, jīvitindriyaṁ cakkhupasādoti idaṁ ekantato avinibhuttānaṁ dasannaṁ nipphannarūpānaṁ vasena cakkhudasakaṁ nāma.",
  "atk-abh01a5:114_1": "Iminā nayena sesānipi veditabbāni.",
  "atk-abh01a5:114_2": "Tesu heṭṭhimakāye rūpaṁ majjhimakāyauparimakāyarūpehi saddhiṁ asammissaṁ.",
  "atk-abh01a5:114_3": "Sesakāyadvayepi rūpaṁ itarehi saddhiṁ asammissameva.",
  "atk-abh01a5:114_4": "Yathā hi sāyanhasamaye pabbatacchāyā ca rukkhacchāyā ca kiñcāpi ekābaddhā viya honti aññamaññaṁ pana asammissāva evaṁ imesupi kāyesu catucattālīsa catupaññāsa caturāsīti rūpāni ca kiñcāpi ekābaddhāni viya honti, aññamaññaṁ pana asammissānevāti.",
  "atk-abh01a5:115_0": "616.",
  "atk-abh01a5:115_1": "Rūpāyatananiddese vaṇṇova vaṇṇanibhā;",
  "atk-abh01a5:115_2": "nibhātīti vā nibhā.",
  "atk-abh01a5:115_3": "Cakkhuviññāṇassa pākaṭā hotīti attho.",
  "atk-abh01a5:115_4": "Vaṇṇova nibhā vaṇṇanibhā.",
  "atk-abh01a5:115_5": "Saddhiṁ nidassanena sanidassanaṁ, cakkhuviññāṇena passitabbanti attho.",
  "atk-abh01a5:115_6": "Saddhiṁ paṭighena sappaṭighaṁ, paṭighaṭṭananighaṁsajanakanti attho.",
  "atk-abh01a5:115_7": "Nīlādīsu umāpupphasamānaṁ nīlaṁ, kaṇikārapupphasamānaṁ pītakaṁ, bandhujīvakapupphasamānaṁ lohitakaṁ, osadhitārakasamānaṁ odātaṁ.",
  "atk-abh01a5:115_8": "Jhāmaṅgārasamānaṁ kāḷakaṁ, mandarattaṁ sinduvārakaravīramakuḷasamānaṁ mañjiṭṭhakaṁ.",
  "atk-abh01a5:115_9": "“Harittacahemavaṇṇakāmaṁsumukhapakkamā”ti ettha pana kiñcāpi ‘harī’ti suvaṇṇaṁ vuttaṁ, parato panassa jātarūpaggahaṇena gahitattā idha sāmaṁ hari nāma.",
  "atk-abh01a5:115_10": "Imāni satta vatthuṁ anāmasitvā sabhāveneva dassitāni.",
  "atk-abh01a5:116_0": "Harivaṇṇanti haritasaddalavaṇṇaṁ.",
  "atk-abh01a5:116_1": "Ambaṅkuravaṇṇanti ambaṅkurena samānavaṇṇaṁ.",
  "atk-abh01a5:116_2": "Imāni dve vatthuṁ āmasitvā dassitāni.",
  "atk-abh01a5:116_3": "Dīghādīni dvādasa vohārato dassitāni.",
  "atk-abh01a5:116_4": "So ca nesaṁ vohāro upanidhāyasiddho ceva sannivesasiddho ca.",
  "atk-abh01a5:116_5": "Dīghādīni hi aññamaññaṁ upanidhāyasiddhāni, vaṭṭādīni sannivesavisesena.",
  "atk-abh01a5:116_6": "Tattha rassaṁ upanidhāya tato uccataraṁ dīghaṁ, taṁ upanidhāya tato nīcataraṁ rassaṁ.",
  "atk-abh01a5:116_7": "Thūlaṁ upanidhāya tato khuddakataraṁ aṇuṁ, taṁ upanidhāya tato mahantataraṁ thūlaṁ.",
  "atk-abh01a5:116_8": "Cakkasaṇṭhānaṁ vaṭṭaṁ, kukkuṭaṇḍasaṇṭhānaṁ parimaṇḍalaṁ.",
  "atk-abh01a5:116_9": "Catūhi aṁsehi yuttaṁ caturaṁsaṁ.",
  "atk-abh01a5:116_10": "Chaḷaṁsādīsupi eseva nayo.",
  "atk-abh01a5:116_11": "Ninnanti onataṁ, thalanti unnataṁ.",
  "atk-abh01a5:117_0": "Tattha yasmā dīghādīni phusitvā sakkā jānituṁ, nīlādīni panevaṁ na sakkā, tasmā na nippariyāyena dīghaṁ rūpāyatanaṁ;",
  "atk-abh01a5:117_1": "tathā rassādīni.",
  "atk-abh01a5:117_2": "Taṁ taṁ nissāya pana tathā tathā ṭhitaṁ dīghaṁ rassanti tena tena vohārena rūpāyatanamevettha bhāsitanti veditabbaṁ.",
  "atk-abh01a5:117_3": "Chāyā ātapoti idaṁ aññamaññaparicchinnaṁ;",
  "atk-abh01a5:117_4": "tathā āloko andhakāro ca.",
  "atk-abh01a5:117_5": "Abbhā mahikātiādīni cattāri vatthunāva dassitāni.",
  "atk-abh01a5:117_6": "Tattha ‘abbhā’ti valāhako.",
  "atk-abh01a5:117_7": "‘Mahikā’ti himaṁ.",
  "atk-abh01a5:117_8": "Imehi catūhi abbhādīnaṁ vaṇṇā dassitā.",
  "atk-abh01a5:117_9": "Candamaṇḍalassa vaṇṇanibhātiādīhi tesaṁ tesaṁ pabhāvaṇṇā dassitā.",
  "atk-abh01a5:118_0": "Tattha candamaṇḍalādīnaṁ vatthūnaṁ evaṁ viseso veditabbo –",
  "atk-abh01a5:118_1": "maṇimayaṁ rajatapaṭicchannaṁ ekūnapaññāsayojanāyāmavitthāraṁ candassa devaputtassa vimānaṁ candamaṇḍalaṁ nāma.",
  "atk-abh01a5:118_2": "Sovaṇṇamayaṁ phalikapaṭicchannaṁ samapaṇṇāsayojanāyāmavitthāraṁ sūriyassa devaputtassa vimānaṁ sūriyamaṇḍalaṁ nāma.",
  "atk-abh01a5:118_3": "Sattaratanamayāni sattaṭṭhadasadvādasayojanāyāmavitthārāni tesaṁ tesaṁ devaputtānaṁ vimānāni tārakarūpāni nāma.",
  "atk-abh01a5:119_0": "Tattha heṭṭhā cando, sūriyo upari, ubhinnamantaraṁ yojanaṁ hoti.",
  "atk-abh01a5:119_1": "Candassa heṭṭhimantato sūriyassa uparimanto yojanasataṁ hoti.",
  "atk-abh01a5:119_2": "Dvīsu passesu nakkhattatārakā gacchanti.",
  "atk-abh01a5:119_3": "Etesu pana tīsu cando dandhagamano, sūriyo sīghagamano, nakkhattatārakā sabbasīghagamanā.",
  "atk-abh01a5:119_4": "Kālena candimasūriyānaṁ purato honti kālena pacchā.",
  "atk-abh01a5:120_0": "Ādāsamaṇḍalanti kaṁsamayaṁ.",
  "atk-abh01a5:120_1": "Maṇīti ṭhapetvā veḷuriyaṁ seso jotirasādianekappabhedo.",
  "atk-abh01a5:120_2": "Saṅkhoti sāmuddiko;",
  "atk-abh01a5:120_3": "muttā sāmuddikāpi, sesāpi.",
  "atk-abh01a5:120_4": "Veḷuriyoti veḷuvaṇṇamaṇi.",
  "atk-abh01a5:120_5": "Jātarūpaṁ vuccati satthuvaṇṇo.",
  "atk-abh01a5:120_6": "Satthā hi suvaṇṇavaṇṇo, suvaṇṇampi satthuvaṇṇaṁ.",
  "atk-abh01a5:120_7": "Rajataṁ vuccati kahāpaṇo –",
  "atk-abh01a5:120_8": "lohamāsako dārumāsako jatumāsako, ye ‘vohāraṁ gacchantī’ti vuttaṁ taṁ sabbampi idha gahitaṁ.",
  "atk-abh01a5:121_0": "Yaṁ vā panaññampīti iminā pāḷiāgataṁ ṭhapetvā sesaṁ taṭṭikapilotikakaṇṇikavaṇṇādibhedaṁ rūpaṁ gahitaṁ.",
  "atk-abh01a5:121_1": "Tañhi sabbaṁ yevāpanakesu paviṭṭhaṁ.",
  "atk-abh01a5:122_0": "Evametaṁ nīlādinā bhedena bhinnampi rūpaṁ sabbaṁ lakkhaṇādīhi abhinnameva.",
  "atk-abh01a5:122_1": "Sabbañhetaṁ cakkhupaṭihananalakkhaṇaṁ rūpaṁ, cakkhuviññāṇassa visayabhāvarasaṁ, tasseva gocarapaccupaṭṭhānaṁ, catumahābhūtapadaṭṭhānaṁ.",
  "atk-abh01a5:122_2": "Yathā cetaṁ tathā sabbānipi upādārūpāni.",
  "atk-abh01a5:122_3": "Yattha pana viseso atthi tattha vakkhāma.",
  "atk-abh01a5:122_4": "Sesamettha cakkhāyatananiddese vuttanayeneva veditabbaṁ.",
  "atk-abh01a5:122_5": "Kevalañhi tattha cakkhupubbaṅgamo niddeso idha rūpapubbaṅgamo.",
  "atk-abh01a5:122_6": "Tattha ‘cakkhuṁ peta’ntiādīni cuddasa nāmāni, idha ‘rūpaṁpeta’ntiādīni tīṇi.",
  "atk-abh01a5:122_7": "Sesaṁ tādisameva.",
  "atk-abh01a5:122_8": "Yathā hi catūhi catūhi nayehi paṭimaṇḍetvā cakkhuṁ vavatthāpetuṁ terasa vārā vuttā, idhāpi te tatheva vuttāti.",
  "atk-abh01a5:123_0": "620.",
  "atk-abh01a5:123_1": "Saddāyatananiddese bherisaddoti mahābherīpahaṭabherīnaṁ saddo.",
  "atk-abh01a5:123_2": "Mudiṅgasaṅkhapaṇavasaddāpi mudiṅgādipaccayā saddā.",
  "atk-abh01a5:123_3": "Gītasaṅkhāto saddo gītasaddo.",
  "atk-abh01a5:123_4": "Vuttāvasesānaṁ vīṇādīnaṁ tantibaddhānaṁ saddo vāditasaddo.",
  "atk-abh01a5:123_5": "Sammasaddoti kaṁsatālakaṭṭhatālasaddo.",
  "atk-abh01a5:123_6": "Pāṇisaddoti pāṇippahārasaddo.",
  "atk-abh01a5:123_7": "Sattānaṁ nigghosasaddoti bahūnaṁ sannipatitānaṁ apaññāyamānapadabyañjananigghosasaddo.",
  "atk-abh01a5:123_8": "Dhātūnaṁ sannighātasaddoti rukkhānaṁ aññamaññanighaṁsanaghaṇṭikākoṭanādisaddo.",
  "atk-abh01a5:123_9": "Vātassa vāyato saddo vātasaddo.",
  "atk-abh01a5:123_10": "Udakassa sandamānassa vā paṭihatassa vā saddo udakasaddo.",
  "atk-abh01a5:123_11": "Manussānaṁ sallāpādisaddo manussasaddo.",
  "atk-abh01a5:123_12": "Taṁ ṭhapetvā seso sabbopi amanussasaddo.",
  "atk-abh01a5:123_13": "Iminā padadvayena sabbopi saddo pariyādinno.",
  "atk-abh01a5:123_14": "Evaṁ santepi vaṁsaphālanapilotikaphālanādīsu pavatto pāḷiyaṁ anāgatasaddo yevāpanakaṭṭhānaṁ paviṭṭhoti veditabbo.",
  "atk-abh01a5:124_0": "Evamayaṁ bherīsaddādinā bhedena bhinnopi saddo lakkhaṇādīhi abhinnoyeva.",
  "atk-abh01a5:124_1": "Sabbopi hesa sotapaṭihananalakkhaṇo saddo sotaviññāṇassa visayabhāvaraso, tasseva gocarapaccupaṭṭhāno.",
  "atk-abh01a5:124_2": "Sesaṁ cakkhāyatananiddese vuttanayeneva veditabbaṁ.",
  "atk-abh01a5:124_3": "Idhāpi hi catūhi catūhi nayehi paṭimaṇḍitā terasa vārā vuttā.",
  "atk-abh01a5:124_4": "Tesaṁ attho sakkā vuttanayeneva jānitunti na vitthārito.",
  "atk-abh01a5:125_0": "624.",
  "atk-abh01a5:125_1": "Gandhāyatananiddese mūlagandhoti yaṁ kiñci mūlaṁ paṭicca nibbatto gandho.",
  "atk-abh01a5:125_2": "Sāragandhādīsupi eseva nayo.",
  "atk-abh01a5:125_3": "Asiddhadusiddhānaṁ ḍākādīnaṁ gandho āmakagandho.",
  "atk-abh01a5:125_4": "Macchasakalikāpūtimaṁsasaṁkiliṭṭhasappiādīnaṁ gandho vissagandho.",
  "atk-abh01a5:125_5": "Sugandhoti iṭṭhagandho.",
  "atk-abh01a5:125_6": "Duggandhoti aniṭṭhagandho.",
  "atk-abh01a5:125_7": "Iminā padadvayena sabbopi gandho pariyādinno.",
  "atk-abh01a5:125_8": "Evaṁ santepi kaṇṇakagandhapilotikagandhādayo pāḷiyaṁ anāgatā sabbepi gandhā yevāpanakaṭṭhānaṁ paviṭṭhāti veditabbā.",
  "atk-abh01a5:126_0": "Evamayaṁ mūlagandhādinā bhedena bhinnopi gandho lakkhaṇādīhi abhinnoyeva.",
  "atk-abh01a5:126_1": "Sabbopi hesa ghānapaṭihananalakkhaṇo gandho, ghānaviññāṇassa visayabhāvaraso, tasseva gocarapaccupaṭṭhāno.",
  "atk-abh01a5:126_2": "Sesaṁ cakkhāyatananiddese vuttanayeneva veditabbaṁ.",
  "atk-abh01a5:126_3": "Idhāpi hi tatheva dvipaññāsanayapaṭimaṇḍitā terasa vārā vuttā.",
  "atk-abh01a5:126_4": "Te atthato pākaṭāyeva.",
  "atk-abh01a5:127_0": "628.",
  "atk-abh01a5:127_1": "Rasāyatananiddese mūlarasoti yaṁkiñci mūlaṁ paṭicca nibbattaraso.",
  "atk-abh01a5:127_2": "Khandharasādīsupi eseva nayo.",
  "atk-abh01a5:127_3": "Ambilanti takkambilādi.",
  "atk-abh01a5:127_4": "Madhuranti ekantato gosappiādi.",
  "atk-abh01a5:127_5": "Madhu pana kasāvayuttaṁ ciranikkhittaṁ kasāvaṁ hoti.",
  "atk-abh01a5:127_6": "Phāṇitaṁ khāriyuttaṁ ciranikkhittaṁ khāriyaṁ hoti.",
  "atk-abh01a5:127_7": "Sappi pana ciranikkhittaṁ vaṇṇagandhe jahantampi rasaṁ na jahatīti tadeva ekantamadhuraṁ.",
  "atk-abh01a5:127_8": "Tittakanti nimbapaṇṇādi.",
  "atk-abh01a5:127_9": "Kaṭukanti siṅgiveramaricādi.",
  "atk-abh01a5:127_10": "Loṇikanti sāmuddikaloṇādi.",
  "atk-abh01a5:127_11": "Khārikanti vātiṅgaṇakaḷīrādi.",
  "atk-abh01a5:127_12": "Lambilanti badarāmalakakapiṭṭhasālavādi.",
  "atk-abh01a5:127_13": "Kasāvanti haritakādi.",
  "atk-abh01a5:127_14": "Ime sabbepi rasā vatthuvasena vuttā.",
  "atk-abh01a5:127_15": "Taṁtaṁvatthuto panettha rasova ambilādīhi nāmehi vuttoti veditabbo.",
  "atk-abh01a5:127_16": "Sādūti iṭṭharaso, asādūti aniṭṭharaso.",
  "atk-abh01a5:127_17": "Iminā padadvayena sabbopi raso pariyādinno.",
  "atk-abh01a5:127_18": "Evaṁ santepi leḍḍurasabhittirasapilotikarasādayo pāḷiyaṁ anāgatā sabbepi rasā yevāpanakaṭṭhānaṁ paviṭṭhāti veditabbā.",
  "atk-abh01a5:128_0": "Evamayaṁ mūlarasādinābhedena bhinnopi raso lakkhaṇādīhi abhinnoyeva.",
  "atk-abh01a5:128_1": "Sabbopi hesa jivhāpaṭihananalakkhaṇo raso, jivhāviññāṇassa visayabhāvaraso, tasseva gocarapaccupaṭṭhāno.",
  "atk-abh01a5:128_2": "Sesaṁ cakkhāyatananiddese vuttanayeneva veditabbaṁ.",
  "atk-abh01a5:128_3": "Idhāpi hi tatheva dvipaññāsanayapaṭimaṇḍitā terasa vārā vuttā.",
  "atk-abh01a5:129_0": "632.",
  "atk-abh01a5:129_1": "Itthindriyaniddese yanti karaṇavacanaṁ.",
  "atk-abh01a5:129_2": "Yena kāraṇena itthiyā itthiliṅgādīni hontīti ayamettha attho.",
  "atk-abh01a5:129_3": "Tattha ‘liṅga’nti saṇṭhānaṁ.",
  "atk-abh01a5:129_4": "Itthiyā hi hatthapādagīvāurādīnaṁ saṇṭhānaṁ na purisassa viya hoti.",
  "atk-abh01a5:129_5": "Itthīnañhi heṭṭhimakāyo visado hoti, uparimakāyo avisado.",
  "atk-abh01a5:129_6": "Hatthapādā khuddakā, mukhaṁ khuddakaṁ.",
  "atk-abh01a5:129_7": "Nimittanti sañjānanaṁ.",
  "atk-abh01a5:129_8": "Itthīnañhi uramaṁsaṁ avisadaṁ hoti, mukhaṁ nimmassudāṭhikaṁ.",
  "atk-abh01a5:129_9": "Kesabandhavatthaggahaṇampi na purisānaṁ viya hoti.",
  "atk-abh01a5:129_10": "Kuttanti kiriyā.",
  "atk-abh01a5:129_11": "Itthiyo hi daharakāle suppakamusalakehi kīḷanti, cittadhītalikāya kīḷanti, mattikavākena suttakaṁ nāma kantanti.",
  "atk-abh01a5:129_12": "Ākappoti gamanādiākāro.",
  "atk-abh01a5:129_13": "Itthiyo hi gacchamānā avisadā gacchanti, tiṭṭhamānā nipajjamānā nisīdamānā khādamānā bhuñjamānā avisadā bhuñjanti.",
  "atk-abh01a5:129_14": "Purisampi hi avisadaṁ disvā mātugāmo viya gacchati tiṭṭhati nipajjati nisīdati khādati bhuñjatīti vadanti.",
  "atk-abh01a5:130_0": "Itthattaṁ itthibhāvoti ubhayampi ekatthaṁ;",
  "atk-abh01a5:130_1": "itthisabhāvoti attho.",
  "atk-abh01a5:130_2": "Ayaṁ kammajo paṭisandhisamuṭṭhito.",
  "atk-abh01a5:130_3": "Itthiliṅgādīni pana itthindriyaṁ paṭicca pavatte samuṭṭhitāni.",
  "atk-abh01a5:130_4": "Yathā hi bīje sati, bījaṁ paṭicca, bījapaccayā rukkho vaḍḍhitvā sākhāviṭapasampanno hutvā ākāsaṁ pūretvā tiṭṭhati, evameva itthibhāvasaṅkhāte itthindriye sati itthiliṅgādīni honti.",
  "atk-abh01a5:130_5": "Bījaṁ viya hi itthindriyaṁ, bījaṁ paṭicca vaḍḍhitvā ākāsaṁ pūretvā ṭhitarukkho viya itthindriyaṁ paṭicca itthiliṅgādīni pavatte samuṭṭhahanti.",
  "atk-abh01a5:130_6": "Tattha itthindriyaṁ na cakkhuviññeyyaṁ, manoviññeyyameva.",
  "atk-abh01a5:130_7": "Itthiliṅgādīni cakkhuviññeyyānipi manoviññeyyānipi.",
  "atk-abh01a5:131_0": "Idaṁ taṁ rūpaṁ itthindriyanti idaṁ taṁ rūpaṁ, yathā cakkhundriyādīni purisassāpi honti, na evaṁ;",
  "atk-abh01a5:131_1": "niyamato pana itthiyā eva indriyaṁ ‘itthindriyaṁ’.",
  "atk-abh01a5:132_0": "633.",
  "atk-abh01a5:132_1": "Purisindriyepi eseva nayo.",
  "atk-abh01a5:132_2": "Purisaliṅgādīni pana itthiliṅgādīnaṁ paṭipakkhato veditabbāni.",
  "atk-abh01a5:132_3": "Purisassa hi hatthapādagīvāurādīnaṁ saṇṭhānaṁ na itthiyā viya hoti.",
  "atk-abh01a5:132_4": "Purisānañhi uparimakāyo visado hoti heṭṭhimakāyo avisado, hatthapādā mahantā, mukhaṁ mahantaṁ, uramaṁsaṁ visadaṁ, massudāṭhikā uppajjanti.",
  "atk-abh01a5:132_5": "Kesabandhanavatthaggahaṇaṁ na itthīnaṁ viya hoti.",
  "atk-abh01a5:132_6": "Daharakāle rathanaṅgalādīhi kīḷanti, vālikapāḷiṁ katvā vāpiṁ nāma khananti, gamanādīni visadāni honti.",
  "atk-abh01a5:132_7": "Itthimpi gamanādīni visadāni kurumānaṁ disvā ‘puriso viya gacchatī’tiādīni vadanti.",
  "atk-abh01a5:132_8": "Sesaṁ itthindriye vuttasadisameva.",
  "atk-abh01a5:133_0": "Tattha itthibhāvalakkhaṇaṁ itthindriyaṁ, itthīti pakāsanarasaṁ, itthiliṅganimittakuttākappānaṁ kāraṇabhāvapaccupaṭṭhānaṁ.",
  "atk-abh01a5:133_1": "Purisabhāvalakkhaṇaṁ purisindriyaṁ, purisoti pakāsanarasaṁ, purisaliṅganimittakuttākappānaṁ kāraṇabhāvapaccupaṭṭhānaṁ.",
  "atk-abh01a5:133_2": "Ubhayampetaṁ paṭhamakappikānaṁ pavatte samuṭṭhāti.",
  "atk-abh01a5:133_3": "Aparabhāge paṭisandhiyaṁ.",
  "atk-abh01a5:133_4": "Paṭisandhisamuṭṭhitampi pavatte calati parivattati.",
  "atk-abh01a5:134_0": "Yathāha –",
  "atk-abh01a5:135_0": "“Tena kho pana samayena aññatarassa bhikkhuno itthiliṅgaṁ pātubhūtaṁ hoti.",
  "atk-abh01a5:135_1": "Tena kho pana samayena aññatarissā bhikkhuniyā purisaliṅgaṁ pātubhūtaṁ hotī”ti.",
  "atk-abh01a5:136_0": "Imesu pana dvīsu purisaliṅgaṁ uttamaṁ, itthiliṅgaṁ hīnaṁ.",
  "atk-abh01a5:136_1": "Tasmā purisaliṅgaṁ balavaakusalena antaradhāyati, itthiliṅgaṁ dubbalakusalena patiṭṭhāti.",
  "atk-abh01a5:136_2": "Itthiliṅgaṁ pana antaradhāyantaṁ dubbalaakusalena antaradhāyati, purisaliṅgaṁ balavakusalena patiṭṭhāti.",
  "atk-abh01a5:136_3": "Evaṁ ubhayampi akusalena antaradhāyati, kusalena patiṭṭhātīti veditabbaṁ.",
  "atk-abh01a5:137_0": "Ubhatobyañjanakassa pana kiṁ ekaṁ indriyaṁ udāhu dveti? Ekaṁ.",
  "atk-abh01a5:137_1": "Tañca kho itthiubhatobyañjanakassa itthindriyaṁ, purisaubhatobyañjanakassa purisindriyaṁ.",
  "atk-abh01a5:137_2": "‘Evaṁ sante dutiyabyañjanakassa abhāvo āpajjati.",
  "atk-abh01a5:137_3": "Indriyañhi byañjanakāraṇaṁ vuttaṁ.",
  "atk-abh01a5:137_4": "Tañcassa natthī’ti?",
  "atk-abh01a5:137_5": "‘Na tassa indriyaṁ byañjanakāraṇaṁ’. ‘Kasmā’?",
  "atk-abh01a5:137_6": "‘Sadā abhāvato.",
  "atk-abh01a5:137_7": "Itthiubhatobyañjanakassa hi yadā itthiyā rāgacittaṁ uppajjati, tadāva purisabyañjanaṁ pākaṭaṁ hoti, itthibyañjanaṁ paṭicchannaṁ guḷhaṁ hoti.",
  "atk-abh01a5:137_8": "Tathā itarassa itaraṁ.",
  "atk-abh01a5:138_0": "Yadi ca tesaṁ indriyaṁ dutiyabyañjanakāraṇaṁ bhaveyya, sadāpi byañjanadvayaṁ tiṭṭheyya.",
  "atk-abh01a5:138_1": "Na pana tiṭṭhati.",
  "atk-abh01a5:138_2": "Tasmā veditabbametaṁ na tassa taṁ byañjanakāraṇaṁ.",
  "atk-abh01a5:138_3": "Kammasahāyaṁ pana rāgacittamevettha kāraṇaṁ.",
  "atk-abh01a5:138_4": "Yasmā cassa ekameva indriyaṁ hoti, tasmā itthiubhatobyañjanako sayampi gabbhaṁ gaṇhāti, parampi gaṇhāpeti.",
  "atk-abh01a5:138_5": "Purisaubhatobyañjanako paraṁ gabbhaṁ gaṇhāpeti, sayaṁ pana na gaṇhātīti.",
  "atk-abh01a5:139_0": "634.",
  "atk-abh01a5:139_1": "Jīvitindriyaniddese yaṁ vattabbaṁ taṁ heṭṭhā arūpajīvitindriye vuttameva.",
  "atk-abh01a5:139_2": "Kevalañhi tattha yo tesaṁ arūpīnaṁ dhammānanti vuttaṁ, idha rūpajīvitindriyattā yo tesaṁ rūpīnaṁ dhammānanti ayameva viseso.",
  "atk-abh01a5:139_3": "Lakkhaṇādīni panassa evaṁ veditabbāni –",
  "atk-abh01a5:139_4": "sahajātarūpānupālanalakkhaṇaṁ jīvitindriyaṁ, tesaṁ pavattanarasaṁ, tesaṁ yeva ṭhapanapaccupaṭṭhānaṁ, yāpayitabbabhūtapadaṭṭhānanti.",
  "atk-abh01a5:140_0": "635.",
  "atk-abh01a5:140_1": "Kāyaviññattiniddese kāyaviññattīti ettha tāva kāyena attano bhāvaṁ viññāpentānaṁ tiracchānehipi purisānaṁ, purisehi vā tiracchānānampi kāyagahaṇānusārena gahitāya etāya bhāvo viññāyatīti ‘viññatti’.",
  "atk-abh01a5:140_2": "Sayaṁ kāyagahaṇānusārena viññāyatītipi ‘viññatti’.",
  "atk-abh01a5:140_3": "“Kāyena saṁvaro sādhū”tiādīsu āgato copanasaṅkhāto kāyova viññatti ‘kāyaviññatti’.",
  "atk-abh01a5:140_4": "Kāyavipphandanena adhippāyaviññāpanahetuttā, sayañca tathā viññeyyattā kāyena viññattītipi ‘kāyaviññatti’.",
  "atk-abh01a5:141_0": "Kusalacittassa vātiādīsu aṭṭhahi kāmāvacarehi abhiññācittena cāti navahi kusalacittehi kusalacittassa vā, dvādasahipi akusalacittehi akusalacittassa vā, aṭṭhahi mahākiriyehi dvīhi ahetukakiriyehi abhiññāppattena ekena rūpāvacarakiriyenāti ekādasahi kiriyacittehi abyākatacittassa vā.",
  "atk-abh01a5:141_1": "Ito aññāni hi cittāni viññattiṁ na janenti.",
  "atk-abh01a5:141_2": "Sekkhāsekkhaputhujjanānaṁ pana ettakeheva cittehi viññatti hotīti etesaṁ kusalādīnaṁ vasena tīhi padehi ‘hetuto’ dassitā.",
  "atk-abh01a5:142_0": "Idāni chahi padehi ‘phalato’ dassetuṁ abhikkamantassa vātiādi vuttaṁ.",
  "atk-abh01a5:142_1": "Abhikkamādayo hi viññattivasena pavattattā viññattiphalaṁ nāma.",
  "atk-abh01a5:142_2": "Tattha ‘abhikkamantassā’ti purato kāyaṁ abhiharantassa.",
  "atk-abh01a5:142_3": "Paṭikkamantassāti pacchato paccāharantassa.",
  "atk-abh01a5:142_4": "Ālokentassāti ujukaṁ pekkhantassa.",
  "atk-abh01a5:142_5": "Vilokentassāti ito cito ca pekkhantassa.",
  "atk-abh01a5:142_6": "Samiñjentassāti sandhayo saṅkocentassa.",
  "atk-abh01a5:142_7": "Pasārentassāti sandhayo paṭipaṇāmentassa.",
  "atk-abh01a5:143_0": "Idāni chahi padehi ‘sabhāvato’ dassetuṁ kāyassa thambhanāti ādi vuttaṁ.",
  "atk-abh01a5:143_1": "Tattha ‘kāyassā’ti sarīrassa.",
  "atk-abh01a5:143_2": "Kāyaṁ thambhetvā thaddhaṁ karotīti thambhanā.",
  "atk-abh01a5:143_3": "Tameva upasaggena vaḍḍhetvā santhambhanāti āha.",
  "atk-abh01a5:143_4": "Balavatarā vā thambhanā ‘santhambhanā’.",
  "atk-abh01a5:143_5": "Santhambhitattanti santhambhitabhāvo.",
  "atk-abh01a5:143_6": "Viññāpanavasena viññatti.",
  "atk-abh01a5:143_7": "Viññāpanāti viññāpanākāro.",
  "atk-abh01a5:143_8": "Viññāpitabhāvo viññāpitattaṁ.",
  "atk-abh01a5:143_9": "Sesamettha yaṁ vattabbaṁ taṁ heṭṭhā dvārakathāyaṁ vuttameva.",
  "atk-abh01a5:143_10": "Tathā vacīviññattiyaṁ.",
  "atk-abh01a5:144_0": "636.",
  "atk-abh01a5:144_1": "Vacīviññattītipadassa pana niddesapadānañca attho tattha na vutto, so evaṁ veditabbo –",
  "atk-abh01a5:144_2": "vācāya attano bhāvaṁ viññāpentānaṁ tiracchānehipi purisānaṁ, purisehi vā tiracchānānampi, vacīgahaṇānusārena gahitāya etāya bhāvo viññāyatīti viññatti.",
  "atk-abh01a5:144_3": "Sayañca vacīgahaṇānusārena viññāyatītipi viññatti.",
  "atk-abh01a5:144_4": "“Sādhu vācāya saṁvaro”tiādīsu āgatā copanasaṅkhātā vacī eva viññatti ‘vacīviññatti’.",
  "atk-abh01a5:144_5": "Vacīghosena adhippāyaviññāpanahetuttā sayañca tathāviññeyyattā vācāya viññattītipi ‘vacīviññatti’.",
  "atk-abh01a5:144_6": "Vācā girātiādīsu vuccatīti ‘vācā’.",
  "atk-abh01a5:144_7": "Giriyatīti ‘girā’.",
  "atk-abh01a5:144_8": "Byappathoti vākyabhedo.",
  "atk-abh01a5:144_9": "Vākyañca taṁ patho ca atthaṁ ñātukāmānaṁ ñāpetukāmānañcātipi ‘byappatho’.",
  "atk-abh01a5:144_10": "Udīriyatīti udīraṇaṁ.",
  "atk-abh01a5:144_11": "Ghussatīti ghoso.",
  "atk-abh01a5:144_12": "Kariyatīti kammaṁ.",
  "atk-abh01a5:144_13": "Ghosova kammaṁ ghosakammaṁ.",
  "atk-abh01a5:144_14": "Nānappakārehi kato ghosoti attho.",
  "atk-abh01a5:144_15": "Vaciyā bhedo vacībhedo.",
  "atk-abh01a5:144_16": "So pana ‘na bhaṅgo, pabhedagatā vācā evā’ti ñāpanatthaṁ vācā vacībhedoti vuttaṁ.",
  "atk-abh01a5:144_17": "Imehi sabbehipi padehi ‘saddavācāva’ dassitā.",
  "atk-abh01a5:144_18": "Idāni tāya vācāya saddhiṁ yojetvā heṭṭhā vuttatthānaṁ viññattiādīnaṁ padānaṁ vasena tīhākārehi sabhāvato taṁ dassetuṁ yā tāya vācāya viññattītiādi vuttaṁ.",
  "atk-abh01a5:144_19": "Taṁ heṭṭhā vuttanayattā uttānatthameva.",
  "atk-abh01a5:145_0": "Idāni viññattisamuṭṭhāpakacittesu asammohatthaṁ dvattiṁsa chabbīsa ekūnavīsati soḷasa pacchimānīti idaṁ pakiṇṇakaṁ veditabbaṁ –",
  "atk-abh01a5:145_1": "dvattiṁsa cittāni hi rūpaṁ samuṭṭhāpenti, iriyāpathampi upatthambhenti, duvidhampi viññattiṁ janenti.",
  "atk-abh01a5:145_2": "Chabbīsati viññattimeva na janenti, itaradvayaṁ karonti.",
  "atk-abh01a5:145_3": "Ekūnavīsati rūpameva samuṭṭhāpenti, itaradvayaṁ na karonti.",
  "atk-abh01a5:145_4": "Soḷasa imesu tīsu ekampi na karonti.",
  "atk-abh01a5:146_0": "Tattha dvattiṁsāti heṭṭhā vuttāneva kāmāvacarato aṭṭha kusalāni, dvādasa akusalāni, kiriyato dasa cittāni, sekkhaputhujjanānaṁ abhiññācittaṁ, khīṇāsavānaṁ abhiññācittanti.",
  "atk-abh01a5:146_1": "Chabbīsāti rūpāvacarato pañca kusalāni, pañca kiriyāni, arūpāvacarato cattāri kusalāni, cattāri kiriyāni, cattāri maggacittāni, cattāri phalacittānīti.",
  "atk-abh01a5:146_2": "Ekūnavīsatīti kāmāvacarakusalavipākato ekādasa, akusalavipākato dve, kiriyato kiriyamanodhātu, rūpāvacarato pañca vipākacittānīti.",
  "atk-abh01a5:146_3": "Soḷasāti dve pañcaviññāṇāni, sabbasattānaṁ paṭisandhicittaṁ, khīṇāsavānaṁ cuticittaṁ, arūpe cattāri vipākacittānīti.",
  "atk-abh01a5:146_4": "Imāni soḷasa rūpiriyāpathaviññattīsu ekampi na karonti.",
  "atk-abh01a5:146_5": "Aññānipi bahūni arūpe uppannāni anokāsagatattā rūpaṁ na samuṭṭhāpenti.",
  "atk-abh01a5:146_6": "Na tāneva, kāyavacīviññattiyopi.",
  "atk-abh01a5:147_0": "637.",
  "atk-abh01a5:147_1": "Ākāsadhātuniddese na kassati, na nikassati, kasituṁ vā chindituṁ vā bhindituṁ vā na sakkāti ākāso.",
  "atk-abh01a5:147_2": "Ākāsova ākāsagataṁ, kheḷagatādi viya.",
  "atk-abh01a5:147_3": "Ākāsoti vā gatanti ‘ākāsagataṁ’.",
  "atk-abh01a5:147_4": "Na haññatīti aghaṁ, aghaṭṭanīyanti attho.",
  "atk-abh01a5:147_5": "Aghameva aghagataṁ.",
  "atk-abh01a5:147_6": "Chiddaṭṭhena vivaro.",
  "atk-abh01a5:147_7": "Vivarova vivaragataṁ.",
  "atk-abh01a5:147_8": "Asamphuṭṭhaṁ catūhi mahābhūtehīti etehi asamphuṭṭhaṁ nijjaṭākāsaṁva kathitaṁ.",
  "atk-abh01a5:147_9": "Lakkhaṇādito pana rūpaparicchedalakkhaṇā ākāsadhātu, rūpapariyantappakāsanarasā, rūpamariyādapaccupaṭṭhānā asamphuṭṭhabhāvachiddavivarabhāvapaccupaṭṭhānā vā, paricchinnarūpapadaṭṭhānā, yāya paricchinnesu rūpesu ‘idamito uddhaṁ adho tiriya’nti ca hoti.",
  "atk-abh01a5:148_0": "638.",
  "atk-abh01a5:148_1": "Ito pare rūpassalahutādīnaṁ niddesā cittassalahutādīsu vuttanayeneva veditabbā.",
  "atk-abh01a5:148_2": "Lakkhaṇādito panettha adandhatālakkhaṇā rūpassa lahutā, rūpānaṁ garubhāvavinodanarasā, lahuparivattitāpaccupaṭṭhānā, lahurūpapadaṭṭhānā.",
  "atk-abh01a5:148_3": "Athaddhatālakkhaṇā rūpassa mudutā, rūpānaṁ thaddhabhāvavinodanarasā, sabbakiriyāsu avirodhitāpaccupaṭṭhānā, mudurūpapadaṭṭhānā.",
  "atk-abh01a5:148_4": "Sarīrakiriyānukūlakammaññabhāvalakkhaṇā rūpassa kammaññatā, akammaññatāvinodanarasā, adubbalabhāvapaccupaṭṭhānā, kammaññarūpapadaṭṭhānā.",
  "atk-abh01a5:149_0": "Etā pana tisso na aññamaññaṁ vijahanti.",
  "atk-abh01a5:149_1": "Evaṁ santepi yo arogino viya rūpānaṁ lahubhāvo, adandhatālahuparivattippakāro, rūpadandhattakaradhātukkhobhapaṭipakkhapaccayasamuṭṭhāno, so rūpavikāro ‘rūpassalahutā’.",
  "atk-abh01a5:149_2": "Yo suparimadditacammasseva rūpānaṁ mudubhāvo sabbakiriyāvisesesu sarasavattanabhāvo vasavattanabhāvamaddavappakāro rūpathaddhattakaradhātukkhobhapaṭipakkhapaccayasamuṭṭhāno, so rūpavikāro ‘rūpassa mudutā’.",
  "atk-abh01a5:149_3": "Yo pana sudhantasuvaṇṇasseva rūpānaṁ kammaññabhāvo sarīrakiriyānukūlabhāvappakāro sarīrakiriyānaṁ ananukūlakaradhātukkhobhapaṭipakkhapaccayasamuṭṭhāno, so rūpavikāro ‘rūpassa kammaññatā’ti.",
  "atk-abh01a5:149_4": "Evametāsaṁ viseso veditabbo.",
  "atk-abh01a5:150_0": "Etā pana tissopi kammaṁ kātuṁ na sakkoti, āhārādayova karonti.",
  "atk-abh01a5:150_1": "Tathā hi yogino ‘ajja amhehi bhojanasappāyaṁ laddhaṁ, kāyo no lahu mudu kammañño’ti vadanti.",
  "atk-abh01a5:150_2": "‘Ajja utusappāyaṁ laddhaṁ, ajja amhākaṁ cittaṁ ekaggaṁ, kāyo no lahu mudu kammañño’ti vadantīti.",
  "atk-abh01a5:151_0": "641.",
  "atk-abh01a5:151_1": "Upacayasantatiniddesesu āyatanānanti aḍḍhekādasannaṁ rūpāyatanānaṁ.",
  "atk-abh01a5:151_2": "Ācayoti nibbatti.",
  "atk-abh01a5:151_3": "So rūpassa upacayoti yo āyatanānaṁ ācayo punappunaṁ nibbattamānānaṁ, sova rūpassa upacayo nāma hoti;",
  "atk-abh01a5:151_4": "vaḍḍhīti attho.",
  "atk-abh01a5:151_5": "Yo rūpassa upacayo sā rūpassa santatīti yā evaṁ upacitānaṁ rūpānaṁ vaḍḍhi, tato uttaritaraṁ pavattikāle sā rūpassa santati nāma hoti;",
  "atk-abh01a5:151_6": "pavattīti attho.",
  "atk-abh01a5:151_7": "Naditīre khatakūpasmiñhi udakuggamanakālo viya ācayo, nibbatti;",
  "atk-abh01a5:151_8": "paripuṇṇakālo viya upacayo, vaḍḍhi;",
  "atk-abh01a5:151_9": "ajjhottharitvā gamanakālo viya santati, pavattīti veditabbā.",
  "atk-abh01a5:152_0": "Evaṁ kiṁ kathitaṁ hotīti?",
  "atk-abh01a5:152_1": "Āyatanena hi ācayo kathito, ācayena āyatanaṁ kathitaṁ.",
  "atk-abh01a5:152_2": "Ācayova kathito āyatanameva kathitaṁ.",
  "atk-abh01a5:152_3": "Evampi kiṁ kathitaṁ hotīti?",
  "atk-abh01a5:152_4": "Catusantatirūpānaṁ ācayo upacayo nibbatti vaḍḍhi kathitā.",
  "atk-abh01a5:152_5": "Atthato hi ubhayampetaṁ jātirūpasseva adhivacanaṁ.",
  "atk-abh01a5:152_6": "Ākāranānattena pana veneyyavasena ca upacayo santatīti uddesadesanaṁ katvā yasmā ettha atthato nānattaṁ natthi, tasmā niddese “yo āyatanānaṁ ācayo so rūpassa upacayo, yo rūpassa upacayo sā rūpassa santatī”ti vuttaṁ.",
  "atk-abh01a5:153_0": "Yasmā ca ubhayampetaṁ jātirūpasseva adhivacanaṁ tasmā ettha ācayalakkhaṇo rūpassa upacayo, pubbantato rūpānaṁ ummujjāpanaraso, niyyātanapaccupaṭṭhāno paripuṇṇabhāvapaccupaṭṭhāno vā, upacitarūpapadaṭṭhāno.",
  "atk-abh01a5:153_1": "Pavattilakkhaṇā rūpassa santati, anuppabandharasā, anupacchedapaccupaṭṭhānā, anuppabandharūpapadaṭṭhānāti veditabbā.",
  "atk-abh01a5:154_0": "643.",
  "atk-abh01a5:154_1": "Jaratāniddese jīraṇakavasena jarā;",
  "atk-abh01a5:154_2": "ayamettha sabhāvaniddeso.",
  "atk-abh01a5:154_3": "Jīraṇākāro jīraṇatā.",
  "atk-abh01a5:154_4": "Khaṇḍiccanti ādayo tayo kālātikkame kiccaniddesā.",
  "atk-abh01a5:154_5": "Pacchimā dve pakatiniddesā.",
  "atk-abh01a5:154_6": "Ayañhi ‘jarā’ti iminā padena sabhāvato dīpitā;",
  "atk-abh01a5:154_7": "tenassāyaṁ sabhāvaniddeso.",
  "atk-abh01a5:154_8": "‘Jīraṇatā’ti iminā ākārato;",
  "atk-abh01a5:154_9": "tenassāyaṁ ākāraniddeso.",
  "atk-abh01a5:154_10": "Khaṇḍiccanti iminā kālātikkame dantanakhānaṁ khaṇḍitabhāvakaraṇakiccato.",
  "atk-abh01a5:154_11": "Pāliccanti iminā kesalomānaṁ palitabhāvakaraṇakiccato.",
  "atk-abh01a5:154_12": "Valittacatāti iminā maṁsaṁ milāpetvā tace valibhāvakaraṇakiccato dīpitā.",
  "atk-abh01a5:154_13": "Tenassā ime ‘khaṇḍicca’ntiādayo tayo kālātikkame kiccaniddesā.",
  "atk-abh01a5:154_14": "Tehi imesaṁ vikārānaṁ dassanavasena pākaṭībhūtā pākaṭajarā dassitā.",
  "atk-abh01a5:154_15": "Yatheva hi udakassa vā aggino vā tiṇarukkhādīnaṁ saṁbhaggapalibhaggatāya vā jhāmatāya vā gatamaggo pākaṭo hoti, na ca so gatamaggo tāneva udakādīni, evameva jarāya dantādīsu khaṇḍiccādivasena gatamaggo pākaṭo, cakkhuṁ ummīletvāpi gayhati, na ca khaṇḍiccādīneva jarā.",
  "atk-abh01a5:154_16": "Na hi jarā cakkhuviññeyyā hoti.",
  "atk-abh01a5:155_0": "Āyuno saṁhāni indriyānaṁ paripākoti imehi pana padehi kālātikkameyeva abhibyattāya āyukkhayacakkhādiindriyaparipākasaññitāya pakatiyā dīpitā.",
  "atk-abh01a5:155_1": "Tenassime pacchimā dve pakatiniddesāti veditabbā.",
  "atk-abh01a5:155_2": "Tattha yasmā jaraṁ pattassa āyu hāyati, tasmā jarā ‘āyuno saṁhānī’ti phalūpacārena vuttā.",
  "atk-abh01a5:155_3": "Yasmā ca daharakāle suppasannāni, sukhumampi attano visayaṁ sukheneva gaṇhanasamatthāni cakkhādīni indriyāni jaraṁ pattassa paripakkāni āluḷitāni avisadāni, oḷārikampi attano visayaṁ gahetuṁ asamatthāni honti, tasmā ‘indriyānaṁ paripāko’tipi phalūpacāreneva vuttā.",
  "atk-abh01a5:156_0": "Sā panāyaṁ evaṁ niddiṭṭhā sabbāpi jarā pākaṭā paṭicchannāti duvidhā hoti.",
  "atk-abh01a5:156_1": "Tattha dantādīsu khaṇḍabhāvādidassanato rūpadhammesu jarā pākaṭajarā nāma.",
  "atk-abh01a5:156_2": "Arūpadhammesu pana jarā tādisassa vikārassa adassanato paṭicchannajarā nāma.",
  "atk-abh01a5:156_3": "Puna avīci savīcīti evampi duvidhā hoti.",
  "atk-abh01a5:156_4": "Tattha maṇikanakarajatapavāḷacandimasūriyādīnaṁ viya, mandadasakādīsu pāṇīnaṁ viya ca, pupphaphalapallavādīsu ca apāṇīnaṁ viya, antarantarā vaṇṇavisesādīnaṁ duviññeyyattā jarā avīcijarā nāma;",
  "atk-abh01a5:156_5": "nirantarajarāti attho.",
  "atk-abh01a5:156_6": "Tato aññesu pana yathāvuttesu antarantarā vaṇṇavisesādīnaṁ suviññeyyattā jarā savīcijarā nāmāti veditabbā.",
  "atk-abh01a5:157_0": "Lakkhaṇāditopi rūpaparipākalakkhaṇā rūpassa jaratā, upanayanarasā, sabhāvānapagamepi navabhāvāpagamapaccupaṭṭhānā, vīhipurāṇabhāvo viya paripaccamānarūpapadaṭṭhānāti veditabbā.",
  "atk-abh01a5:158_0": "644.",
  "atk-abh01a5:158_1": "Aniccatāniddese khayagamanavasena khayo, vayagamanavasena vayo, bhijjanavasena bhedo.",
  "atk-abh01a5:158_2": "Atha vā, yasmā taṁ patvā rūpaṁ khīyati, veti, bhijjati ca, tasmā khīyati etasminti ‘khayo’, veti etasminti ‘vayo’, bhijjati etasminti ‘bhedo’.",
  "atk-abh01a5:158_3": "Upasaggavasena padaṁ vaḍḍhetvā bhedova paribhedo.",
  "atk-abh01a5:158_4": "Hutvā abhāvaṭṭhena, na niccanti aniccaṁ.",
  "atk-abh01a5:158_5": "Tassa bhāvo aniccatā.",
  "atk-abh01a5:158_6": "Antaradhāyati etthāti antaradhānaṁ.",
  "atk-abh01a5:158_7": "Maraṇañhi patvā rūpaṁ antaradhāyati, adassanaṁ gacchati.",
  "atk-abh01a5:158_8": "Na kevalañca rūpameva, sabbepi pañcakkhandhā.",
  "atk-abh01a5:158_9": "Tasmā pañcannampi khandhānaṁ aniccatāya idameva lakkhaṇanti veditabbaṁ.",
  "atk-abh01a5:158_10": "Lakkhaṇādito pana paribhedalakkhaṇā rūpassa aniccatā, saṁsīdanarasā, khayavayapaccupaṭṭhānā, paribhijjamānarūpapadaṭṭhānāti veditabbā.",
  "atk-abh01a5:159_0": "Heṭṭhā jāti gahitā jarā gahitā, imasmiṁ ṭhāne maraṇaṁ gahitaṁ.",
  "atk-abh01a5:159_1": "Ime tayo dhammā imesaṁ sattānaṁ ukkhittāsikapaccāmittasadisā.",
  "atk-abh01a5:159_2": "Yathā hi purisassa tayo paccāmittā otāraṁ gavesamānā vicareyyuṁ.",
  "atk-abh01a5:159_3": "Tesu eko evaṁ vadeyya –",
  "atk-abh01a5:159_4": "‘etaṁ nīharitvā aṭavipavesanaṁ mayhaṁ bhāro hotū’ti.",
  "atk-abh01a5:159_5": "Dutiyo ‘aṭavigatakāle pothetvā pathaviyaṁ pātanaṁ mayhaṁ bhāro’ti.",
  "atk-abh01a5:159_6": "Tatiyo ‘pathavigatakālato paṭṭhāya asinā sīsacchedanaṁ mayhaṁ bhāro’ti.",
  "atk-abh01a5:159_7": "Evarūpā ime jāti ādayo.",
  "atk-abh01a5:159_8": "Nīharitvā aṭavipavesanapaccāmittasadisā hettha jāti, tasmiṁ tasmiṁ ṭhāne nibbattāpanato.",
  "atk-abh01a5:159_9": "Aṭavigataṁ pothetvā pathaviyaṁ pātanapaccāmittasadisā jarā, nibbattakkhandhānaṁ dubbalaparādhīnamañcaparāyaṇabhāvakaraṇato.",
  "atk-abh01a5:159_10": "Pathavigatassa asinā sīsacchedakapaccāmittasadisaṁ maraṇaṁ, jarāppattānaṁ khandhānaṁ jīvitakkhayapāpanatoti.",
  "atk-abh01a5:160_0": "645.",
  "atk-abh01a5:160_1": "Kabaḷīkārāhāraniddese kabaḷaṁ karīyatīti kabaḷīkāro.",
  "atk-abh01a5:160_2": "Āharīyatīti āhāro.",
  "atk-abh01a5:160_3": "Kabaḷaṁ katvā ajjhoharīyatīti attho.",
  "atk-abh01a5:160_4": "Rūpaṁ vā āharatītipi ‘āhāro’.",
  "atk-abh01a5:160_5": "Evaṁ vatthuvasena nāmaṁ uddharitvā puna vatthuvasenevetaṁ pabhedato dassetuṁ odano kummāsotiādi vuttaṁ.",
  "atk-abh01a5:160_6": "Odanādīni hi phāṇitapariyantāni dvādasa idhādhippetassa āhārassa vatthūni.",
  "atk-abh01a5:160_7": "Pāḷiyaṁ anāgatāni mūlaphalādīni yevāpanakaṁ paviṭṭhāni.",
  "atk-abh01a5:161_0": "Idāni tāni mūlaphalādīni kattabbato dassetuṁ yamhi yamhi janapadetiādimāha.",
  "atk-abh01a5:161_1": "Tattha mukhena asitabbaṁ bhuñjitabbanti mukhāsiyaṁ.",
  "atk-abh01a5:161_2": "Dantehi vikhāditabbanti dantavikhādanaṁ.",
  "atk-abh01a5:161_3": "Galena ajjhoharitabbanti galajjhoharaṇīyaṁ.",
  "atk-abh01a5:161_4": "Idāni taṁ kiccavasena dassetuṁ kucchivitthambhananti āha.",
  "atk-abh01a5:161_5": "Tañhi mūlaphalādi odanakummāsādi vā ajjhohaṭaṁ kucchiṁ vitthambheti.",
  "atk-abh01a5:161_6": "Idamassa kiccaṁ.",
  "atk-abh01a5:161_7": "Yāya ojāya sattā yāpentīti heṭṭhā sabbapadehi savatthukaṁ āhāraṁ dassetvā idāni nibbaṭṭitaojameva dassetuṁ idaṁ vuttaṁ.",
  "atk-abh01a5:162_0": "Kiṁ panettha vatthussa kiccaṁ?",
  "atk-abh01a5:162_1": "Kiṁ ojāya?",
  "atk-abh01a5:162_2": "Parissayaharaṇapālanāni.",
  "atk-abh01a5:162_3": "Vatthuhi parissayaṁ harati pāletuṁ na sakkoti, ojā pāleti parissayaṁ harituṁ na sakkoti.",
  "atk-abh01a5:162_4": "Dvepi ekato hutvā pāletumpi sakkonti parissayampi harituṁ.",
  "atk-abh01a5:162_5": "Ko panesa parissayo nāma?",
  "atk-abh01a5:162_6": "Kammajatejo.",
  "atk-abh01a5:162_7": "Antokucchiyañhi odanādivatthusmiṁ asati, kammajatejo uṭṭhahitvā udarapaṭalaṁ gaṇhāti, ‘chātomhi, āhāraṁ me dethā’ti vadāpeti.",
  "atk-abh01a5:162_8": "Bhuttakāle udarapaṭalaṁ muñcitvā vatthuṁ gaṇhāti.",
  "atk-abh01a5:162_9": "Atha satto ekaggo hoti.",
  "atk-abh01a5:163_0": "Yathā hi chāyārakkhaso chāyaṁ paviṭṭhaṁ gahetvā devasaṅkhalikāya bandhitvā attano bhavane modanto chātakāle āgantvā sīse ḍaṁsati.",
  "atk-abh01a5:163_1": "So ḍaṭṭhattā viravati.",
  "atk-abh01a5:163_2": "Taṁ viravaṁ sutvā ‘dukkhappatto ettha atthī’ti tato tato manussā āgacchanti.",
  "atk-abh01a5:163_3": "So āgatāgate gahetvā khāditvā bhavane modati.",
  "atk-abh01a5:163_4": "Evaṁsampadamidaṁ veditabbaṁ.",
  "atk-abh01a5:163_5": "Chāyārakkhaso viya hi kammajatejo, devasaṅkhalikāya bandhitvā ṭhapitasatto viya udarapaṭalaṁ, puna āgatamanussā viya odanādivatthu, otaritvā sīse ḍaṁsanaṁ viya kammajatejassa vatthuto muttassa udarapaṭalaggahaṇaṁ, ḍaṭṭhassa viravanakālo viya ‘āhāraṁ dethā’ti vacanakālo, tāya saññāya āgatāgate gahetvā khāditvā bhavane modanakālo viya kammajatejena udarapaṭalaṁ muñcitvā vatthusmiṁ gahite ekaggacittatā.",
  "atk-abh01a5:164_0": "Tattha oḷārike vatthusmiṁ ojā mandā hoti.",
  "atk-abh01a5:164_1": "Sukhume balavatī.",
  "atk-abh01a5:164_2": "Kudrūsakabhattādīni hi bhuñjitvā muhutteneva chāto hoti.",
  "atk-abh01a5:164_3": "Sappiādīni pivitvā ṭhitassa divasampi bhattaṁ na ruccati.",
  "atk-abh01a5:164_4": "Ettha ca upādāyupādāya oḷārikasukhumatā veditabbā.",
  "atk-abh01a5:164_5": "Kumbhīlānañhi āhāraṁ upādāya morānaṁ āhāro sukhumo.",
  "atk-abh01a5:164_6": "Kumbhīlā kira pāsāṇe gilanti.",
  "atk-abh01a5:164_7": "Te ca nesaṁ kucchippattā vilīyanti.",
  "atk-abh01a5:164_8": "Morā sappavicchikādipāṇe khādanti.",
  "atk-abh01a5:164_9": "Morānaṁ pana āhāraṁ upādāya taracchānaṁ āhāro sukhumo.",
  "atk-abh01a5:164_10": "Te kira tivassachaḍḍitāni visāṇāni ceva aṭṭhīni ca khādanti.",
  "atk-abh01a5:164_11": "Tāni ca nesaṁ kheḷena temitamattāneva kandamūlaṁ viya mudukāni honti.",
  "atk-abh01a5:164_12": "Taracchānampi āhāramupādāya hatthīnaṁ āhāro sukhumo.",
  "atk-abh01a5:164_13": "Te hi nānārukkhasākhādayo khādanti.",
  "atk-abh01a5:164_14": "Hatthīnaṁ āhārato gavayagokaṇṇamigādīnaṁ āhāro sukhumo.",
  "atk-abh01a5:164_15": "Te kira nissārāni nānārukkhapaṇṇādīni khādanti.",
  "atk-abh01a5:164_16": "Tesampi āhārato gunnaṁ āhāro sukhumo.",
  "atk-abh01a5:164_17": "Te allasukkhatiṇāni khādanti.",
  "atk-abh01a5:164_18": "Tesampi āhārato sasānaṁ āhāro sukhumo.",
  "atk-abh01a5:164_19": "Sasānaṁ āhārato sakuṇānaṁ āhāro sukhumo.",
  "atk-abh01a5:164_20": "Sakuṇānaṁ āhārato paccantavāsīnaṁ āhāro sukhumo.",
  "atk-abh01a5:164_21": "Paccantavāsīnaṁ āhārato gāmabhojakānaṁ āhāro sukhumo.",
  "atk-abh01a5:164_22": "Gāmabhojakānaṁ āhārato rājarājamahāmattānaṁ āhāro sukhumo.",
  "atk-abh01a5:164_23": "Tesampi āhārato cakkavattino āhāro sukhumo.",
  "atk-abh01a5:164_24": "Cakkavattino āhārato bhummadevānaṁ āhāro sukhumo.",
  "atk-abh01a5:164_25": "Bhummadevānaṁ āhārato cātumahārājikānaṁ āhāro sukhumo.",
  "atk-abh01a5:164_26": "Evaṁ yāva paranimmitavasavattīnaṁ āhāro vitthāretabbo.",
  "atk-abh01a5:164_27": "Tesaṁ panāhāro sukhumotveva niṭṭhaṁ patto.",
  "atk-abh01a5:165_0": "Lakkhaṇāditopi ojālakkhaṇo kabaḷīkāro āhāro, rūpāharaṇaraso, upatthambhanapaccupaṭṭhāno, kabaḷaṁ katvā āharitabbavatthupadaṭṭhānoti veditabbo.",
  "atk-abh01a5:166_0": "646.",
  "atk-abh01a5:166_1": "Noupādāniddese yathā upādārūpaṁ upādiyateva, na aññena upādiyati, evametaṁ na upādiyatevāti noupādā.",
  "atk-abh01a5:167_0": "647.",
  "atk-abh01a5:167_1": "Phusitabbanti phoṭṭhabbaṁ.",
  "atk-abh01a5:167_2": "Phusitvā jānitabbanti attho.",
  "atk-abh01a5:167_3": "Phoṭṭhabbañca taṁ āyatanañcāti phoṭṭhabbāyatanaṁ.",
  "atk-abh01a5:167_4": "Āpo ca taṁ nissattasuññatasabhāvaṭṭhena dhātu cāti āpodhātu.",
  "atk-abh01a5:167_5": "Idāni yasmā tīṇi rūpāni phusitvā jānitabbāni tasmā tāni bhājetvā dassetuṁ katamaṁ taṁ rūpaṁ phoṭṭhabbāyatanaṁ?",
  "atk-abh01a5:167_6": "Pathavīdhātūtiādimāha.",
  "atk-abh01a5:167_7": "Tattha kakkhaḷattalakkhaṇā pathavīdhātu, patiṭṭhānarasā, sampaṭicchanapaccupaṭṭhānā.",
  "atk-abh01a5:167_8": "Tejodhātu uṇhattalakkhaṇā, paripācanarasā, maddavānuppadānapaccupaṭṭhānā.",
  "atk-abh01a5:167_9": "Vāyodhātu vitthambhanalakkhaṇā, samudīraṇarasā, abhinīhārapaccupaṭṭhānā.",
  "atk-abh01a5:167_10": "Purimā pana ‘āpodhātu’ paggharaṇalakkhaṇā, brūhanarasā, saṅgahapaccupaṭṭhānā.",
  "atk-abh01a5:167_11": "Ekekā cettha sesattayapadaṭṭhānāti veditabbā.",
  "atk-abh01a5:168_0": "Kakkhaḷanti thaddhaṁ.",
  "atk-abh01a5:168_1": "Mudukanti athaddhaṁ.",
  "atk-abh01a5:168_2": "Saṇhanti maṭṭhaṁ.",
  "atk-abh01a5:168_3": "Pharusanti kharaṁ.",
  "atk-abh01a5:168_4": "Sukhasamphassanti sukhavedanāpaccayaṁ iṭṭhaphoṭṭhabbaṁ.",
  "atk-abh01a5:168_5": "Dukkhasamphassanti dukkhavedanāpaccayaṁ aniṭṭhaphoṭṭhabbaṁ.",
  "atk-abh01a5:168_6": "Garukanti bhāriyaṁ.",
  "atk-abh01a5:168_7": "Lahukanti abhāriyaṁ, sallahukanti attho.",
  "atk-abh01a5:168_8": "Ettha ca ‘kakkhaḷaṁ mudukaṁ saṇhaṁ pharusaṁ garukaṁ lahuka’nti padehi pathavīdhātu eva bhājitā.",
  "atk-abh01a5:168_9": "“Yadāyaṁ kāyo āyusahagato ca hoti usmāsahagato ca viññāṇasahagato ca tadā lahutaro ca hoti mudutaro ca kammaññataro cā”ti suttepi lahumudubhūtaṁ pathavīdhātumeva sandhāya vuttaṁ.",
  "atk-abh01a5:169_0": "‘Sukhasamphassaṁ dukkhasamphassa’nti padadvayena pana tīṇipi mahābhūtāni bhājitāni.",
  "atk-abh01a5:169_1": "Pathavīdhātu hi sukhasamphassāpi atthi dukkhasamphassāpi.",
  "atk-abh01a5:169_2": "Tathā tejodhātuvāyodhātuyo.",
  "atk-abh01a5:169_3": "Tattha sukhasamphassā pathavīdhātu mudutaluṇahatthe dahare pāde sambāhante assādetvā assādetvā ‘sambāha tāta, sambāha tātā’ti vadāpanākāraṁ karoti.",
  "atk-abh01a5:169_4": "Sukhasamphassā tejodhātu sītasamaye aṅgārakapallaṁ āharitvā gattaṁ sedente assādetvā assādetvā ‘sedehi tāta, sedehi tātā’ti vadāpanākāraṁ karoti.",
  "atk-abh01a5:169_5": "Sukhasamphassā vāyodhātu uṇhasamaye vattasampanne dahare bījanena bījante assādetvā assādetvā ‘bīja tāta, bīja tātā’ti vadāpanākāraṁ karoti.",
  "atk-abh01a5:169_6": "Thaddhahatthe pana dahare pāde sambāhante aṭṭhīnaṁ bhijjanakālo viya hoti.",
  "atk-abh01a5:169_7": "Sopi ‘apehī’ti vattabbataṁ āpajjati.",
  "atk-abh01a5:169_8": "Uṇhasamaye aṅgārakapalle ābhate ‘apanehi na’nti vattabbaṁ hoti.",
  "atk-abh01a5:169_9": "Sītasamaye bījanena bījante ‘apehi, mā bījā’ti vattabbaṁ hoti.",
  "atk-abh01a5:169_10": "Evametāsaṁ sukhasamphassatā dukkhasamphassatā ca veditabbā.",
  "atk-abh01a5:170_0": "Yaṁ phoṭṭhabbaṁ anidassanaṁ sappaṭighantiādinā nayena vuttā pana catūhi catūhi nayehi paṭimaṇḍitā terasa vārā heṭṭhā rūpāyatanādīsu vuttanayeneva veditabbā.",
  "atk-abh01a5:171_0": "Kiṁ panetāni tīṇi mahābhūtāni ekappahāreneva āpāthaṁ āgacchanti udāhu noti?",
  "atk-abh01a5:171_1": "Āgacchanti.",
  "atk-abh01a5:171_2": "Evaṁ āgatāni kāyapasādaṁ ghaṭṭenti na ghaṭṭentīti?",
  "atk-abh01a5:171_3": "Ghaṭṭenti.",
  "atk-abh01a5:171_4": "Ekappahāreneva tāni ārammaṇaṁ katvā kāyaviññāṇaṁ uppajjati nuppajjatīti?",
  "atk-abh01a5:171_5": "Nuppajjati.",
  "atk-abh01a5:171_6": "Ābhujitavasena vā hi ussadavasena vā ārammaṇakaraṇaṁ hoti.",
  "atk-abh01a5:172_0": "Tattha ābhujitavasena tāva, pattasmiñhi odanena pūretvā ābhate ekaṁ sitthaṁ gahetvā thaddhaṁ vā mudukaṁ vāti vīmaṁsanto kiñcāpi tattha tejopi atthi vāyopi atthi, pathavīdhātumeva pana ābhujati.",
  "atk-abh01a5:172_1": "Uṇhodake hatthaṁ otāretvā vīmaṁsanto kiñcāpi tattha pathavīpi atthi vāyopi atthi, tejodhātumeva pana ābhujati.",
  "atk-abh01a5:172_2": "Uṇhasamaye vātapānaṁ vivaritvā vātena sarīraṁ paharāpento ṭhito mandamande vāte paharante kiñcāpi tattha pathavīpi atthi tejopi atthi, vāyodhātumeva pana ābhujati.",
  "atk-abh01a5:172_3": "Evaṁ ābhujitavasena ārammaṇaṁ karoti nāma.",
  "atk-abh01a5:173_0": "Yo pana upakkhalati vā sīsena vā rukkhaṁ paharati bhuñjanto vā sakkharaṁ ḍaṁsati, so kiñcāpi tattha tejopi atthi vāyopi atthi, ussadavasena pana pathavīdhātumeva ārammaṇaṁ karoti.",
  "atk-abh01a5:173_1": "Aggiṁ akkamantopi kiñcāpi tattha pathavīpi atthi vāyopi atthi, ussadavasena pana tejodhātumeva ārammaṇaṁ karoti.",
  "atk-abh01a5:173_2": "Balavavāte kaṇṇasakkhaliṁ paharitvā badhirabhāvaṁ karonte.",
  "atk-abh01a5:173_3": "Kiñcāpi tattha pathavīpi atthi tejopi atthi, ussadavasena pana vāyodhātumeva ārammaṇaṁ karoti.",
  "atk-abh01a5:174_0": "Yaṁkiñci dhātuṁ ārammaṇaṁ karontassa kāyaviññāṇampi ekappahārena nuppajjati.",
  "atk-abh01a5:174_1": "Sūcikalāpena viddhassa ekappahārena kāyo ghaṭṭiyati.",
  "atk-abh01a5:174_2": "Yasmiṁ yasmiṁ pana ṭhāne kāyapasādo ussanno hoti, tattha tattha kāyaviññāṇaṁ uppajjati.",
  "atk-abh01a5:174_3": "Yattha yatthāpi paṭighaṭṭananighaṁso balavā hoti tattha tattha paṭhamaṁ uppajjati.",
  "atk-abh01a5:174_4": "Kukkuṭapattena vaṇe dhoviyamāne aṁsuaṁsu kāyapasādaṁ ghaṭṭeti.",
  "atk-abh01a5:174_5": "Yattha yattha pana pasādo ussanno hoti, tattha tattheva kāyaviññāṇaṁ uppajjati.",
  "atk-abh01a5:174_6": "Evaṁ ussadavasena ārammaṇaṁ karoti.",
  "atk-abh01a5:174_7": "Ussadavaseneva ca kāyaviññāṇaṁ uppajjati nāma.",
  "atk-abh01a5:175_0": "Kathaṁ pana cittassa ārammaṇato saṅkanti hotīti?",
  "atk-abh01a5:175_1": "Dvīhākārehi hoti –",
  "atk-abh01a5:175_2": "ajjhāsayato vā visayādhimattato vā.",
  "atk-abh01a5:175_3": "Vihārapūjādīsu hi ‘tāni tāni cetiyāni ceva paṭimāyo ca vandissāmi, potthakammacittakammāni ca olokessāmī’ti ajjhāsayena gato ekaṁ vanditvā vā passitvā vā itarassa vandanatthāya vā dassanatthāya vā manaṁ katvā vanditumpi passitumpi gacchatiyeva, evaṁ ajjhāsayato saṅkamati nāma.",
  "atk-abh01a5:176_0": "Kelāsakūṭapaṭibhāgaṁ pana mahācetiyaṁ olokento ṭhitopi aparabhāge sabbatūriyesu paggahitesu rūpārammaṇaṁ vissajjetvā saddārammaṇaṁ saṅkamati.",
  "atk-abh01a5:176_1": "Manuññagandhesu pupphesu vā gandhesu vā ābhatesu saddārammaṇaṁ vissajjetvā gandhārammaṇaṁ saṅkamati.",
  "atk-abh01a5:176_2": "Evaṁ visayādhimattato saṅkamati nāma.",
  "atk-abh01a5:177_0": "651.",
  "atk-abh01a5:177_1": "Āpodhātuniddese āpoti sabhāvaniddeso.",
  "atk-abh01a5:177_2": "Āpova āpogataṁ.",
  "atk-abh01a5:177_3": "Sinehavasena sineho, sinehova sinehagataṁ.",
  "atk-abh01a5:177_4": "Bandhanattaṁrūpassāti pathavīdhātuādikassa bhūtarūpassa bandhanabhāvo.",
  "atk-abh01a5:177_5": "Ayopiṇḍiādīni hi āpodhātu ābandhitvā baddhāni karoti.",
  "atk-abh01a5:177_6": "Tāya ābaddhattā tāni baddhāni nāma honti.",
  "atk-abh01a5:177_7": "Pāsāṇapabbatatālaṭṭhihatthidantagosiṅgādīsupi eseva nayo.",
  "atk-abh01a5:177_8": "Sabbāni hetāni āpodhātu eva ābandhitvā baddhāni karoti.",
  "atk-abh01a5:177_9": "Āpodhātuyā ābaddhattāva baddhāni honti.",
  "atk-abh01a5:178_0": "Kiṁ pana pathavīdhātu sesadhātūnaṁ patiṭṭhā hoti na hotīti hoti phusitvā hoti udāhu aphusitvā?",
  "atk-abh01a5:178_1": "Āpodhātu vā sesā ābandhamānā phusitvā ābandhati udāhu aphusitvāti?",
  "atk-abh01a5:178_2": "Pathavīdhātu tāva āpodhātuyā aphusitvāva patiṭṭhā hoti, tejodhātuyā ca vāyodhātuyā ca phusitvā.",
  "atk-abh01a5:178_3": "Āpodhātu pana pathavīdhātumpi tejovāyodhātuyopi aphusitvāva ābandhati.",
  "atk-abh01a5:178_4": "Yadi phusitvā ābandheyya phoṭṭhabbāyatanaṁ nāma bhaveyya.",
  "atk-abh01a5:179_0": "Tejodhātuvāyodhātūnampi sesadhātūsu sakasakakiccakaraṇe eseva nayo.",
  "atk-abh01a5:179_1": "Tejodhātu hi pathavīdhātuṁ phusitvā jhāpeti.",
  "atk-abh01a5:179_2": "Sā pana na uṇhā hutvā jhāyati.",
  "atk-abh01a5:179_3": "Yadi uṇhā hutvā jhāyeyya uṇhattalakkhaṇā nāma bhaveyya.",
  "atk-abh01a5:179_4": "Āpodhātuṁ pana aphusitvāva tāpeti.",
  "atk-abh01a5:179_5": "Sāpi tapamānā na uṇhā hutvā tapati.",
  "atk-abh01a5:179_6": "Yadi uṇhā hutvā tapeyya uṇhattalakkhaṇā nāma bhaveyya.",
  "atk-abh01a5:179_7": "Vāyodhātuṁ pana phusitvāva tāpeti.",
  "atk-abh01a5:179_8": "Sāpi tapamānā na uṇhā hutvā tapati.",
  "atk-abh01a5:179_9": "Yadi uṇhā hutvā tapeyya uṇhattalakkhaṇā nāma bhaveyya.",
  "atk-abh01a5:179_10": "Vāyodhātu pathavīdhātuṁ phusitvā vitthambheti, tathā tejodhātuṁ āpodhātuṁ pana aphusitvāva vitthambheti.",
  "atk-abh01a5:180_0": "Ucchurasaṁ pacitvā phāṇitapiṇḍe kariyamāne āpodhātu thaddhā hoti na hotīti? Na hoti.",
  "atk-abh01a5:180_1": "Sā hi paggharaṇalakkhaṇā.",
  "atk-abh01a5:180_2": "Pathavīdhātu kakkhaḷalakkhaṇā.",
  "atk-abh01a5:180_3": "Omattaṁ pana āpo adhimattapathavīgatikaṁ jātaṁ.",
  "atk-abh01a5:180_4": "Sā hi rasākārena ṭhitabhāvaṁ vijahati, lakkhaṇaṁ na vijahati.",
  "atk-abh01a5:180_5": "Phāṇitapiṇḍe vilīyamānepi pathavīdhātu na vilīyati.",
  "atk-abh01a5:180_6": "Kakkhaḷalakkhaṇā hi pathavīdhātu paggharaṇalakkhaṇā āpodhātu.",
  "atk-abh01a5:180_7": "Omattā pana pathavī adhimattaāpagatikā hoti.",
  "atk-abh01a5:180_8": "Sā piṇḍākārena ṭhitabhāvaṁ vijahati, lakkhaṇaṁ na vijahati.",
  "atk-abh01a5:180_9": "Catunnañhi mahābhūtānaṁ bhāvaññathattameva hoti, lakkhaṇaññathattaṁ nāma natthi.",
  "atk-abh01a5:180_10": "Tassa abhāvo aṭṭhānaparikappasuttena dīpito.",
  "atk-abh01a5:180_11": "Vuttañhetaṁ –",
  "atk-abh01a5:181_0": "“Siyā, ānanda, catunnaṁ mahābhūtānaṁ aññathattaṁ, pathavīdhātuyā…pe…",
  "atk-abh01a5:181_1": "vāyodhātuyā ;",
  "atk-abh01a5:181_2": "na tveva buddhe aveccappasādena samannāgatassa ariyasāvakassa siyā aññathatta”nti.",
  "atk-abh01a5:182_0": "Ayañhettha attho –",
  "atk-abh01a5:182_1": "ānanda, kakkhaḷattalakkhaṇā pathavīdhātu parivattitvā paggharaṇalakkhaṇā āpodhātu nāma bhaveyya, ariyasāvakassa pana aññathattaṁ nāma natthīti.",
  "atk-abh01a5:182_2": "Evamettha aṭṭhānaparikappo āgato.",
  "atk-abh01a5:183_0": "652.",
  "atk-abh01a5:183_1": "Ito paresu upādiṇṇarūpādiniddesesu upādiṇṇapadādīnaṁ attho mātikākathāyaṁ vuttanayeneva veditabbo.",
  "atk-abh01a5:183_2": "Cakkhāyatanādīni heṭṭhā vitthāritāneva.",
  "atk-abh01a5:183_3": "Tattha tattha pana visesamattameva vakkhāma.",
  "atk-abh01a5:184_0": "Upādiṇṇaniddese tāva cakkhāyatanādīni ekantaupādiṇṇattā vuttāni.",
  "atk-abh01a5:184_1": "Yasmā pana rūpāyatanādīni upādiṇṇānipi atthi anupādiṇṇānipi, tasmā tāni yaṁ vā panāti saṅkhepato dassetvā puna kammassa katattā rūpāyatanantiādinā nayena vitthāritāni.",
  "atk-abh01a5:184_2": "Iminā upāyena sabbayevāpanakesu attho veditabbo.",
  "atk-abh01a5:185_0": "Kasmā pana ‘kammassa katattā’ti ca ‘na kammassa katattā’ti ca ubhinnampi niddese ‘jaratā ca aniccatā ca’ na gahitā, anupādiṇṇādīnaṁyeva niddesesu gahitāti?",
  "atk-abh01a5:185_1": "Na kammassa katattāti ettha tāva kammato aññapaccayasamuṭṭhānaṁ saṅgahitaṁ.",
  "atk-abh01a5:185_2": "‘Kammassa katattā’ti ettha kammasamuṭṭhānameva.",
  "atk-abh01a5:185_3": "Imāni ca dve rūpāni neva kammato na aññasmā rūpajanakapaccayā uppajjanti, tasmā na gahitāni.",
  "atk-abh01a5:185_4": "Sā ca nesaṁ anuppatti parato āvi bhavissati.",
  "atk-abh01a5:185_5": "Anupādiṇṇantiādīsu pana kevalaṁ anupādiṇṇādiggahaṇena kammādisamuṭṭhānatā paṭikkhittā, naaññapaccayasamuṭṭhānatā anuññātā.",
  "atk-abh01a5:185_6": "Tasmā tattha gahitānīti veditabbāni.",
  "atk-abh01a5:186_0": "666.",
  "atk-abh01a5:186_1": "Cittasamuṭṭhānaniddese kāyaviññatti vacīviññattīti idaṁ dvayaṁ yasmā ekantacittasamuṭṭhānāni bhūtāni upādāya paññāyati, tasmā vuttaṁ.",
  "atk-abh01a5:186_2": "Paramatthato pana tassa nissayabhūtāni bhūtāneva cittasamuṭṭhānāni, taṁnissitattā.",
  "atk-abh01a5:186_3": "Yathā aniccassa rūpassa jarāmaraṇaṁ aniccaṁ nāma hoti, evamidampi cittasamuṭṭhānaṁ nāma jātaṁ.",
  "atk-abh01a5:187_0": "668.",
  "atk-abh01a5:187_1": "Cittasahabhuniddesepi eseva nayo.",
  "atk-abh01a5:187_2": "Yāva cittaṁ tāva paññāyanato idameva dvayaṁ vuttaṁ.",
  "atk-abh01a5:187_3": "Na panetaṁ cittena saha bhūtāni viya, cetanādayo viya ca uppajjati.",
  "atk-abh01a5:188_0": "670.",
  "atk-abh01a5:188_1": "Cittānuparivattitāyapi eseva nayo.",
  "atk-abh01a5:188_2": "Yāva cittaṁ tāva paññāyanato eva hetaṁ dvayaṁ cittānuparivattīti vuttaṁ.",
  "atk-abh01a5:189_0": "674.Oḷārikanti vatthārammaṇabhūtattā saṁṅghaṭṭanavasena gahetabbato thūlaṁ.",
  "atk-abh01a5:189_1": "Vuttavipallāsato sukhumaṁ veditabbaṁ.",
  "atk-abh01a5:190_0": "676.Dūreti ghaṭṭanavasena aggahetabbattā dubbiññeyyabhāvena samīpe ṭhitampi dūre.",
  "atk-abh01a5:190_1": "Itaraṁ pana ghaṭṭanavasena gahetabbattā suviññeyyabhāvena dūre ṭhitampi santike.",
  "atk-abh01a5:190_2": "Cakkhāyatanādiniddesā heṭṭhā vuttanayeneva vitthārato veditabbā.",
  "atk-abh01a5:190_3": "Idaṁ tāva duvidhena rūpasaṅgahe visesamattaṁ.",
  "atk-abh01a5:190_4": "Tividhasaṅgaho uttānatthova.",
  "atk-abh01a5:191_0": "Catukkaniddesavaṇṇanā",
  "atk-abh01a5:192_0": "966.",
  "atk-abh01a5:192_1": "Catubbidhasaṅgahāvasāne diṭṭhādīnaṁ pacchimapadassa bhedābhāvena ādito paṭṭhāya pucchaṁ akatvāva rūpāyatanaṁ diṭṭhaṁ saddāyatanaṁ sutantiādi vuttaṁ.",
  "atk-abh01a5:192_2": "Tattha rūpāyatanaṁ cakkhunā oloketvā dakkhituṁ sakkāti ‘diṭṭhaṁ’ nāma jātaṁ.",
  "atk-abh01a5:192_3": "Saddāyatanaṁ sotena sutvā jānituṁ sakkāti ‘sutaṁ’ nāma jātaṁ.",
  "atk-abh01a5:192_4": "Gandhāyatanādittayaṁ ghānajivhākāyehi patvā gahetabbato munitvā jānitabbaṭṭhena mutaṁ nāma jātaṁ.",
  "atk-abh01a5:192_5": "Phusitvā viññāṇuppattikāraṇato ‘mutaṁ’ nāmātipi vuttaṁ.",
  "atk-abh01a5:192_6": "Sabbameva pana rūpaṁ manoviññāṇena jānitabbanti manasā viññātaṁ nāma jātaṁ.",
  "atk-abh01a5:193_0": "Pañcakaniddesavaṇṇanā",
  "atk-abh01a5:194_0": "967.",
  "atk-abh01a5:194_1": "Pañcavidhasaṅgahaniddese kakkhaḷanti thaddhaṁ.",
  "atk-abh01a5:194_2": "Kharameva kharagataṁ, pharusanti attho.",
  "atk-abh01a5:194_3": "Itare dvepi sabhāvaniddesā eva.",
  "atk-abh01a5:194_4": "Ajjhattanti niyakajjhattaṁ.",
  "atk-abh01a5:194_5": "Bahiddhāti bāhiraṁ.",
  "atk-abh01a5:194_6": "Upādiṇṇanti na kammasamuṭṭhānameva.",
  "atk-abh01a5:194_7": "Avisesena pana sarīraṭṭhakassetaṁ gahaṇaṁ.",
  "atk-abh01a5:194_8": "Sarīraṭṭhakañhi upādiṇṇaṁ vā hotu anupādiṇṇaṁ vā, ādinnagahitaparāmaṭṭhavasena sabbaṁ upādiṇṇameva nāma.",
  "atk-abh01a5:195_0": "969.Tejogatanti sabbatejesu gataṁ uṇhattalakkhaṇaṁ, tejo eva vā tejobhāvaṁ gatanti ‘tejogataṁ’.",
  "atk-abh01a5:195_1": "Usmāti usmākāro.",
  "atk-abh01a5:195_2": "Usmāgatanti usmābhāvaṁ gataṁ.",
  "atk-abh01a5:195_3": "Usmākārassevetaṁ nāmaṁ.",
  "atk-abh01a5:195_4": "Usumanti balavausmā.",
  "atk-abh01a5:195_5": "Usumameva usumabhāvaṁ gatanti usumagataṁ.",
  "atk-abh01a5:196_0": "970.",
  "atk-abh01a5:196_1": "Vāyanakavasena vāyo.",
  "atk-abh01a5:196_2": "Vāyova vāyobhāvaṁ gatattā vāyogataṁ.",
  "atk-abh01a5:196_3": "Thambhitattanti uppalanāḷatacādīnaṁ viya vātapuṇṇānaṁ thambhitabhāvo rūpassa.",
  "atk-abh01a5:197_0": "Chakkādiniddesavaṇṇanā",
  "atk-abh01a5:198_0": "972-4.",
  "atk-abh01a5:198_1": "Chabbidhādisaṅgahānaṁ tiṇṇaṁ osānapadassa bhedābhāvato ādito paṭṭhāya apucchitvāva niddeso kato.",
  "atk-abh01a5:198_2": "Tattha cakkhuviññāṇena jānituṁ sakkāti cakkhuviññeyyaṁ…pe…",
  "atk-abh01a5:198_3": "manoviññāṇena jānituṁ sakkāti manoviññeyyaṁ.",
  "atk-abh01a5:198_4": "Tividhāya manodhātuyā jānituṁ sakkāti manodhātuviññeyyaṁ sabbaṁ rūpanti ettha yasmā ekaṁ rūpampi manoviññāṇadhātuyā ajānitabbaṁ nāma natthi, tasmā ‘sabbaṁ rūpa’nti vuttaṁ.",
  "atk-abh01a5:198_5": "Sammāsambuddhena hi abhidhammaṁ patvā nayaṁ kātuṁ yuttaṭṭhāne nayo akato nāma natthi.",
  "atk-abh01a5:198_6": "Idañca ekarūpassāpi manoviññāṇadhātuyā ajānitabbassa abhāvena nayaṁ kātuṁ yuttaṭṭhānaṁ nāma, tasmā nayaṁ karonto ‘sabbaṁ rūpa’nti āha.",
  "atk-abh01a5:199_0": "974.Sukhasamphassoti sukhavedanāpaṭilābhapaccayo.",
  "atk-abh01a5:199_1": "Dukkhasamphassoti dukkhavedanāpaṭilābhapaccayo.",
  "atk-abh01a5:199_2": "Idhāpi phoṭṭhabbārammaṇassa sukhadukkhassa sabbhāvato ayaṁ nayo dinno.",
  "atk-abh01a5:200_0": "Navakādiniddesavaṇṇanā",
  "atk-abh01a5:201_0": "975.",
  "atk-abh01a5:201_1": "Navake pana indriyarūpassa nāma atthitāya nayo dinno.",
  "atk-abh01a5:201_2": "Tasseva sappaṭighaappaṭighatāya dasake nayo dinno.",
  "atk-abh01a5:201_3": "Ekādasake aḍḍhekādasa āyatanāni vibhattāni.",
  "atk-abh01a5:201_4": "Tesaṁ niddesavārā heṭṭhā vuttanayena vitthārato veditabbā.",
  "atk-abh01a5:201_5": "Sesaṁ sabbattha uttānatthameva.",
  "atk-abh01a5:202_0": "Pakiṇṇakakathā",
  "atk-abh01a5:203_0": "Imesu pana rūpesu asammohatthaṁ samodhānaṁ samuṭṭhānaṁ parinipphannañca saṅkhatanti idaṁ ‘pakiṇṇakaṁ’ veditabbaṁ.",
  "atk-abh01a5:204_0": "Tattha ‘samodhāna’nti sabbameva hidaṁ rūpaṁ samodhānato cakkhāyatanaṁ…pe…",
  "atk-abh01a5:204_1": "kabaḷīkāro āhāro, phoṭṭhabbāyatanaṁ āpodhātūti pañcavīsatisaṅkhyaṁ hoti.",
  "atk-abh01a5:204_2": "Taṁ vatthurūpena saddhiṁ chabbīsatisaṅkhyaṁ veditabbaṁ.",
  "atk-abh01a5:204_3": "Ito aññaṁ rūpaṁ nāma natthi.",
  "atk-abh01a5:204_4": "Keci pana ‘middharūpaṁ nāma atthī’ti vadanti.",
  "atk-abh01a5:204_5": "Te “addhā munīsi sambuddho, natthi nīvaraṇā tavā”tiādīni vatvā middharūpaṁ nāma natthīti paṭisedhetabbā.",
  "atk-abh01a5:204_6": "Apare balarūpena saddhiṁ sattavīsati, sambhavarūpena saddhiṁ aṭṭhavīsati, jātirūpena saddhiṁ ekūnatiṁsati, rogarūpena saddhiṁ samatiṁsati rūpānīti vadanti.",
  "atk-abh01a5:204_7": "Tepi tesaṁ visuṁ abhāvaṁ dassetvā paṭikkhipitabbā.",
  "atk-abh01a5:204_8": "Vāyodhātuyā hi gahitāya balarūpaṁ gahitameva, aññaṁ balarūpaṁ nāma natthi.",
  "atk-abh01a5:204_9": "Āpodhātuyā sambhavarūpaṁ, upacayasantatīhi jātirūpaṁ, jaratāaniccatāhi gahitāhi rogarūpaṁ gahitameva.",
  "atk-abh01a5:204_10": "Aññaṁ rogarūpaṁ nāma natthi.",
  "atk-abh01a5:204_11": "Yopi kaṇṇarogādi ābādho so visamapaccayasamuṭṭhitadhātumattameva.",
  "atk-abh01a5:204_12": "Na añño tattha rogo nāma atthīti samodhānato chabbīsatimeva rūpāni.",
  "atk-abh01a5:205_0": "‘Samuṭṭhāna’nti kati rūpāni katisamuṭṭhānāni?",
  "atk-abh01a5:205_1": "Dasa ekasamuṭṭhānāni, ekaṁ dvisamuṭṭhānaṁ, tīṇi tisamuṭṭhānāni, nava catusamuṭṭhānāni, dve na kenaci samuṭṭhahanti.",
  "atk-abh01a5:206_0": "Tattha cakkhupasādo…pe…",
  "atk-abh01a5:206_1": "jīvitindriyanti imāni aṭṭha ekantaṁ kammatova samuṭṭhahanti.",
  "atk-abh01a5:206_2": "Kāyaviññattivacīviññattidvayaṁ ekantena cittato samuṭṭhātīti dasa‘ekasamuṭṭhānāni’ nāma.",
  "atk-abh01a5:206_3": "Saddo ututo ca cittato ca samuṭṭhātīti eko ‘dvisamuṭṭhāno’ nāma.",
  "atk-abh01a5:206_4": "Tattha aviññāṇakasaddo ututo samuṭṭhāti, saviññāṇakasaddo cittato.",
  "atk-abh01a5:206_5": "Lahutādittayaṁ pana utucittāhārehi samuṭṭhātīti tīṇi ‘tisamuṭṭhānāni’ nāma.",
  "atk-abh01a5:206_6": "Avasesāni nava rūpāni tehi kammena cāti catūhi samuṭṭhahantīti nava ‘catusamuṭṭhānāni’ nāma.",
  "atk-abh01a5:206_7": "Jaratā aniccatā pana etesu ekatopi na samuṭṭhahantīti dve ‘na kenaci samuṭṭhahanti’ nāma. Kasmā?",
  "atk-abh01a5:206_8": "Ajāyanato.",
  "atk-abh01a5:206_9": "Na hi etāni jāyanti. Kasmā?",
  "atk-abh01a5:206_10": "Jātassa pākabhedattā.",
  "atk-abh01a5:206_11": "Uppannañhi rūpaṁ jīrati bhijjatīti avassaṁ panetaṁ sampaṭicchitabbaṁ.",
  "atk-abh01a5:206_12": "Na hi uppannaṁ rūpaṁ arūpaṁ vā akkhayaṁ nāma dissati.",
  "atk-abh01a5:206_13": "Yāva pana na bhijjati tāvassa paripākoti siddhametaṁ.",
  "atk-abh01a5:206_14": "‘Jātassa pākabhedattā’ti yadi ca tāni jāyeyyuṁ tesampi pākabhedā bhaveyyuṁ.",
  "atk-abh01a5:206_15": "Na ca pāko paccati, bhedo vā bhijjatīti jātassa pākabhedattā netaṁ dvayaṁ jāyati.",
  "atk-abh01a5:207_0": "Tattha siyā –",
  "atk-abh01a5:207_1": "yathā ‘kammassa katattā’ti ādiniddesesu ‘rūpassa upacayo rūpassa santatī’ti vacanena ‘jāti’ jāyatīti sampaṭicchitaṁ hoti, evaṁ ‘pāko’pi paccatu ‘bhedo’pi bhijjatūti.",
  "atk-abh01a5:207_2": "“Na tattha ‘jāti jāyatī’ti sampaṭicchitaṁ.",
  "atk-abh01a5:207_3": "Ye pana dhammā kammādīhi nibbattanti tesaṁ abhinibbattibhāvato jātiyā tappaccayabhāvavohāro anumato.",
  "atk-abh01a5:207_4": "Na pana paramatthato jāti jāyati.",
  "atk-abh01a5:207_5": "Jāyamānassa hi abhinibbattimattaṁ jātī”ti.",
  "atk-abh01a5:208_0": "Tattha siyā –",
  "atk-abh01a5:208_1": "‘yatheva jāti yesaṁ dhammānaṁ abhinibbatti tappaccayabhāvavohāraṁ abhinibbattivohārañca labhati, tathā pākabhedāpi yesaṁ dhammānaṁ pākabhedā tappaccayabhāvavohāraṁ abhinibbattivohārañca labhantu.",
  "atk-abh01a5:208_2": "Evaṁ idampi dvayaṁ kammādisamuṭṭhānamevāti vattabbaṁ bhavissatī’ti.",
  "atk-abh01a5:208_3": "‘Na pākabhedā taṁ vohāraṁ labhanti. Kasmā?",
  "atk-abh01a5:208_4": "Janakapaccayānubhāvakkhaṇe abhāvato.",
  "atk-abh01a5:208_5": "Janakapaccayānañhi uppādetabbadhammassa uppādakkhaṇeyeva ānubhāvo, na tato uttari.",
  "atk-abh01a5:208_6": "Tehi abhinibbattitadhammakkhaṇasmiñca jāti paññāyamānā tappaccayabhāvavohāraṁ abhinibbattivohārañca labhati, tasmiṁ khaṇe sabbhāvato;",
  "atk-abh01a5:208_7": "na itaradvayaṁ, tasmiṁ khaṇe abhāvatoti nevetaṁ jāyatī’ti vattabbaṁ.",
  "atk-abh01a5:208_8": "“Jarāmaraṇaṁ, bhikkhave, aniccaṁ saṅkhataṁ paṭiccasamuppanna”nti āgatattā idampi dvayaṁ jāyatīti ce –",
  "atk-abh01a5:208_9": "‘na, pariyāyadesitattā.",
  "atk-abh01a5:208_10": "Tattha hi paṭiccasamuppannānaṁ dhammānaṁ jarāmaraṇattā pariyāyena taṁ paṭiccasamuppanna’nti vuttaṁ.",
  "atk-abh01a5:209_0": "‘Yadi evaṁ, tayampetaṁ ajātattā sasavisāṇaṁ viya natthi;",
  "atk-abh01a5:209_1": "nibbānaṁ viya vā nicca’nti ce –",
  "atk-abh01a5:209_2": "na, nissayapaṭibaddhavuttito;",
  "atk-abh01a5:209_3": "pathavīādīnañhi nissayānaṁ bhāve jātiādittayaṁ paññāyati, tasmā na natthi.",
  "atk-abh01a5:209_4": "Tesañca abhāve na paññāyati, tasmā na niccaṁ.",
  "atk-abh01a5:209_5": "Etampi ca abhinivesaṁ paṭisedhetuṁ eva idaṁ vuttaṁ –",
  "atk-abh01a5:209_6": "“jarāmaraṇaṁ, bhikkhave, aniccaṁ saṅkhataṁ paṭiccasamuppanna”nti.",
  "atk-abh01a5:209_7": "Evamādīhi nayehi tāni dve rūpāni na kehici samuṭṭhahantīti veditabbaṁ.",
  "atk-abh01a5:210_0": "Apica ‘samuṭṭhāna’nti ettha ayamaññopi attho.",
  "atk-abh01a5:210_1": "Tassāyaṁ mātikā –",
  "atk-abh01a5:210_2": "‘kammajaṁ kammapaccayaṁ kammapaccayautusamuṭṭhānaṁ, āhārasamuṭṭhānaṁ āhārapaccayaṁ āhārapaccayautusamuṭṭhānaṁ, utusamuṭṭhānaṁ utupaccayaṁ utupaccayautusamuṭṭhānaṁ, cittasamuṭṭhānaṁ cittapaccayaṁ cittapaccayautusamuṭṭhāna’nti.",
  "atk-abh01a5:211_0": "Tattha cakkhupasādādi aṭṭhavidhaṁ rūpaṁ saddhiṁ hadayavatthunā ‘kammajaṁ’ nāma.",
  "atk-abh01a5:211_1": "Kesamassu hatthidantā assavālā camaravālāti evamādi ‘kammapaccayaṁ’ nāma.",
  "atk-abh01a5:211_2": "Cakkaratanaṁ devatānaṁ uyyānavimānādīnīti evamādi ‘kammapaccayautusamuṭṭhānaṁ’ nāma.",
  "atk-abh01a5:212_0": "Āhārato samuṭṭhitaṁ suddhaṭṭhakaṁ ‘āhārasamuṭṭhānaṁ’ nāma.",
  "atk-abh01a5:212_1": "Kabaḷīkāro āhāro dvinnampi rūpasantatīnaṁ paccayo hoti āhārasamuṭṭhānassa ca upādinnassa ca.",
  "atk-abh01a5:212_2": "Āhārasamuṭṭhānassa janako hutvā paccayo hoti, kammajassa anupālako hutvāti idaṁ āhārānupālitaṁ kammajarūpaṁ ‘āhārapaccayaṁ’ nāma.",
  "atk-abh01a5:212_3": "Visabhāgāhāraṁ sevitvā ātape gacchantassa tilakakāḷakuṭṭhādīni uppajjanti, idaṁ ‘āhārapaccayautusamuṭṭhānaṁ’ nāma.",
  "atk-abh01a5:213_0": "Ututo samuṭṭhitaṁ suddhaṭṭhakaṁ ‘utusamuṭṭhānaṁ’ nāma.",
  "atk-abh01a5:213_1": "Tasmiṁ utu aññaṁ aṭṭhakaṁ samuṭṭhāpeti, idaṁ ‘utupaccayaṁ’ nāma.",
  "atk-abh01a5:213_2": "Tasmimpi utu aññaṁ aṭṭhakaṁ samuṭṭhāpeti, idaṁ ‘utupaccayautusamuṭṭhānaṁ’ nāma.",
  "atk-abh01a5:213_3": "Evaṁ tissoyeva santatiyo ghaṭṭetuṁ sakkoti.",
  "atk-abh01a5:213_4": "Na tato paraṁ.",
  "atk-abh01a5:213_5": "Imamatthaṁ anupādinnakenāpi dīpetuṁ vaṭṭati.",
  "atk-abh01a5:213_6": "Utusamuṭṭhāno nāma valāhako.",
  "atk-abh01a5:213_7": "Utupaccayā nāma vuṭṭhidhārā.",
  "atk-abh01a5:213_8": "Deve pana vuṭṭhe bījāni virūhanti, pathavī gandhaṁ muñcati, pabbatā nīlā khāyanti, samuddo vaḍḍhati, etaṁ utupaccayautusamuṭṭhānaṁ nāma.",
  "atk-abh01a5:214_0": "Cittato samuṭṭhitaṁ suddhaṭṭhakaṁ ‘cittasamuṭṭhānaṁ’ nāma.",
  "atk-abh01a5:214_1": "“Pacchājātā cittacetasikā dhammā purejātassa imassa kāyassa pacchājātapaccayena paccayo”ti idaṁ ‘cittapaccayaṁ’ nāma.",
  "atk-abh01a5:214_2": "Ākāse antalikkhe hatthimpi dasseti, assampi dasseti, rathampi dasseti, vividhampi senābyūhaṁ dassetitī idaṁ ‘cittapaccayautusamuṭṭhānaṁ’ nāma.",
  "atk-abh01a5:215_0": "‘Parinipphanna’nti pannarasa rūpāni parinipphannāni nāma, dasa aparinipphannāni nāma.",
  "atk-abh01a5:215_1": "‘Yadi aparinipphannā, asaṅkhatā nāma bhaveyyuṁ’.",
  "atk-abh01a5:215_2": "“Tesaṁyeva pana rūpānaṁ kāyavikāro ‘kāyaviññatti’ nāma, vacīvikāro ‘vacīviññatti’ nāma, chiddaṁ vivaraṁ ‘ākāsadhātu’ nāma, lahubhāvo ‘lahutā’ nāma, mudubhāvo ‘mudutā’ nāma, kammaññabhāvo ‘kammaññatā’ nāma, nibbatti ‘upacayo’ nāma, pavatti ‘santati’ nāma, jīraṇākāro ‘jaratā’ nāma, hutvā abhāvākāro ‘aniccatā’ nāmāti.",
  "atk-abh01a5:215_3": "Sabbaṁ parinipphannaṁ saṅkhatameva hotī”ti.",
  "atk-abh01a5:216_0": "Aṭṭhasāliniyā dhammasaṅgahaaṭṭhakathāya",
  "atk-abh01a5:217_0": "Rūpakaṇḍavaṇṇanā niṭṭhitā."
}