{
  "atk-s0402a29:0_0": "(11) 1. Sambodhavaggo",
  "atk-s0402a29:1_0": "1. Pubbevasambodhasuttavaṇṇanā",
  "atk-s0402a29:2_0": "104.",
  "atk-s0402a29:2_1": "Tatiyassa paṭhame pubbeva sambodhāti sambodhito pubbeva, ariyamaggappattito aparabhāgeyevāti vuttaṁ hoti.",
  "atk-s0402a29:2_2": "Anabhisambuddhassāti appaṭividdhacatusaccassa.",
  "atk-s0402a29:2_3": "Bodhisattasseva satoti bujjhanakasattasseva sato, sammāsambodhiṁ adhigantuṁ ārabhantasseva sato, sambodhiyā vā sattasseva laggasseva sato.",
  "atk-s0402a29:2_4": "Dīpaṅkarassa hi bhagavato pādamūle aṭṭhadhammasamodhānena abhinīhārasamiddhito pabhuti tathāgato sammāsambodhiṁ satto laggo “pattabbā mayā esā”ti tadadhigamāya parakkamaṁ amuñcantoyeva āgato, tasmā bodhisattoti vuccati.",
  "atk-s0402a29:2_5": "Ko nu khoti katamo nu kho.",
  "atk-s0402a29:2_6": "Lokoti saṅkhāraloko.",
  "atk-s0402a29:2_7": "Assādoti madhurākāro.",
  "atk-s0402a29:2_8": "Ādīnavoti anabhinanditabbākāro.",
  "atk-s0402a29:2_9": "Tassa mayhanti tassa evaṁ bodhisattasseva sato mayhaṁ.",
  "atk-s0402a29:2_10": "Chandarāgavinayo chandarāgappahānanti nibbānaṁ āgamma ārabbha paṭicca chandarāgo vinayaṁ gacchati pahīyati, tasmā nibbānaṁ “chandarāgavinayo chandarāgappahāna”nti vuccati.",
  "atk-s0402a29:2_11": "Idaṁ lokanissaraṇanti idaṁ nibbānaṁ lokato nissaṭattā lokanissaraṇanti vuccati.",
  "atk-s0402a29:2_12": "Yāvakīvanti yattakaṁ pamāṇaṁ kālaṁ.",
  "atk-s0402a29:2_13": "Abbhaññāsinti abhivisiṭṭhena ariyamaggañāṇena aññāsiṁ.",
  "atk-s0402a29:2_14": "Ñāṇañca pana me dassananti dvīhipi padehi paccavekkhaṇañāṇaṁ vuttaṁ.",
  "atk-s0402a29:2_15": "Sesamettha uttānamevāti.",
  "atk-s0402a29:3_0": "2. Paṭhamaassādasuttavaṇṇanā",
  "atk-s0402a29:4_0": "105.",
  "atk-s0402a29:4_1": "Dutiye assādapariyesanaṁ acarinti assādapariyesanatthāya acariṁ.",
  "atk-s0402a29:4_2": "Kuto paṭṭhāyāti?",
  "atk-s0402a29:4_3": "Sumedhakālato paṭṭhāya.",
  "atk-s0402a29:4_4": "Paññāyāti sahavipassanāya maggapaññāya.",
  "atk-s0402a29:4_5": "Sudiṭṭhoti suppaṭividdho.",
  "atk-s0402a29:4_6": "Iminā upāyena sabbattha attho veditabbo.",
  "atk-s0402a29:4_7": "Tatiyaṁ sabbattha uttānameva.",
  "atk-s0402a29:5_0": "4. Samaṇabrāhmaṇasuttavaṇṇanā",
  "atk-s0402a29:6_0": "107.",
  "atk-s0402a29:6_1": "Catutthe sāmaññatthanti catubbidhaṁ ariyaphalaṁ.",
  "atk-s0402a29:6_2": "Itaraṁ tasseva vevacanaṁ.",
  "atk-s0402a29:6_3": "Sāmaññatthena vā cattāro maggā, brahmaññatthena cattāri phalāni.",
  "atk-s0402a29:6_4": "Imesu pana catūsupi suttesu khandhalokova kathito.",
  "atk-s0402a29:7_0": "5. Ruṇṇasuttavaṇṇanā",
  "atk-s0402a29:8_0": "108.",
  "atk-s0402a29:8_1": "Pañcamaṁ atthuppattiyā nikkhittaṁ.",
  "atk-s0402a29:8_2": "Katarāya atthuppattiyā?",
  "atk-s0402a29:8_3": "Chabbaggiyānaṁ anācāre.",
  "atk-s0402a29:8_4": "Te kira gāyantā naccantā hasantā vicariṁsu.",
  "atk-s0402a29:8_5": "Bhikkhū dasabalassa ārocayiṁsu.",
  "atk-s0402a29:8_6": "Satthā te pakkosāpetvā tesaṁ ovādatthāya idaṁ suttaṁ ārabhi.",
  "atk-s0402a29:8_7": "Tattha ruṇṇanti roditaṁ.",
  "atk-s0402a29:8_8": "Ummattakanti ummattakakiriyā.",
  "atk-s0402a29:8_9": "Komārakanti kumārakehi kattabbakiccaṁ.",
  "atk-s0402a29:8_10": "Dantavidaṁsakahasitanti dante dassetvā pāṇiṁ paharantānaṁ mahāsaddena hasitaṁ.",
  "atk-s0402a29:8_11": "Setughāto gīteti gīte vo paccayaghāto hotu, sahetukaṁ gītaṁ pajahathāti dīpeti.",
  "atk-s0402a29:8_12": "Naccepi eseva nayo.",
  "atk-s0402a29:8_13": "Alanti yuttaṁ.",
  "atk-s0402a29:8_14": "Dhammappamoditānaṁ satanti ettha dhammo vuccati kāraṇaṁ, kenacideva kāraṇena pamuditānaṁ santānaṁ.",
  "atk-s0402a29:8_15": "Sitaṁ sitamattāyāti tasmiṁ sitakāraṇe sati yaṁ sitaṁ karotha, taṁ vo sitamattāya aggadante dassetvā pahaṭṭhākāramattadassanāyayeva yuttanti vuttaṁ hoti.",
  "atk-s0402a29:9_0": "6. Atittisuttavaṇṇanā",
  "atk-s0402a29:10_0": "109.",
  "atk-s0402a29:10_1": "Chaṭṭhe soppassāti niddāya.",
  "atk-s0402a29:10_2": "Paṭisevanāya natthi tittīti yathā yathā paṭisevati, tathā tathā ruccatiyevāti titti nāma natthi.",
  "atk-s0402a29:10_3": "Sesapadadvayepi eseva nayo.",
  "atk-s0402a29:10_4": "Sace hi mahāsamudde udakaṁ surā bhaveyya, surāsoṇḍo ca maccho hutvā nibbatteyya, tassa tattha carantassapi sayantassapi titti nāma na bhaveyya.",
  "atk-s0402a29:10_5": "Imasmiṁ sutte vaṭṭameva kathitaṁ.",
  "atk-s0402a29:11_0": "7. Arakkhitasuttavaṇṇanā",
  "atk-s0402a29:12_0": "110.",
  "atk-s0402a29:12_1": "Sattame avassutaṁ hotīti tintaṁ hoti.",
  "atk-s0402a29:12_2": "Na bhaddakaṁ maraṇaṁ hotīti apāye paṭisandhipaccayatāya na laddhakaṁ hoti.",
  "atk-s0402a29:12_3": "Kālakiriyāti tasseva vevacanaṁ.",
  "atk-s0402a29:12_4": "Sukkapakkhe sagge paṭisandhipaccayatāya bhaddakaṁ hoti laddhakaṁ.",
  "atk-s0402a29:12_5": "Taṁ pana ekantena sotāpannādīnaṁ tiṇṇaṁ ariyasāvakānaṁyeva vaṭṭati.",
  "atk-s0402a29:12_6": "Sesamettha uttānamevāti.",
  "atk-s0402a29:13_0": "8. Byāpannasuttavaṇṇanā",
  "atk-s0402a29:14_0": "111. Aṭṭhame byāpannanti pakatibhāvaṁ jahitvā ṭhitaṁ. Sesaṁ purimasutte vuttanayameva.",
  "atk-s0402a29:15_0": "9. Paṭhamanidānasuttavaṇṇanā",
  "atk-s0402a29:16_0": "112.",
  "atk-s0402a29:16_1": "Navame nidānānīti kāraṇāni.",
  "atk-s0402a29:16_2": "Kammānaṁ samudayāyāti vaṭṭagāmikammānaṁ piṇḍakaraṇatthāya.",
  "atk-s0402a29:16_3": "Lobhapakatanti lobhena pakataṁ.",
  "atk-s0402a29:16_4": "Sāvajjanti sadosaṁ.",
  "atk-s0402a29:16_5": "Taṁ kammaṁ kammasamudayāya saṁvattatīti taṁ kammaṁ aññesampi vaṭṭagāmikammānaṁ samudayāya piṇḍakaraṇatthāya saṁvattati.",
  "atk-s0402a29:16_6": "Na taṁ kammaṁ kammanirodhāyāti taṁ pana kammaṁ vaṭṭagāmikammānaṁ nirodhatthāya na saṁvattati.",
  "atk-s0402a29:16_7": "Sukkapakkhe kammānaṁ samudayāyāti vivaṭṭagāmikammānaṁ samudayatthāya.",
  "atk-s0402a29:16_8": "Iminā nayena sabbaṁ atthato veditabbaṁ.",
  "atk-s0402a29:17_0": "10. Dutiyanidānasuttavaṇṇanā",
  "atk-s0402a29:18_0": "113.",
  "atk-s0402a29:18_1": "Dasame kammānanti vaṭṭagāmikammānameva.",
  "atk-s0402a29:18_2": "Chandarāgaṭṭhāniyeti chandarāgassa kāraṇabhūte.",
  "atk-s0402a29:18_3": "Ārabbhāti āgamma sandhāya paṭicca.",
  "atk-s0402a29:18_4": "Chandoti taṇhāchando.",
  "atk-s0402a29:18_5": "Yo cetaso sārāgoti yo cittassa rāgo rajjanā rajjitattaṁ, etamahaṁ saṁyojanaṁ vadāmi, bandhanaṁ vadāmīti attho.",
  "atk-s0402a29:18_6": "Sukkapakkhe kammānanti vivaṭṭagāmikammānaṁ.",
  "atk-s0402a29:18_7": "Tadabhinivattetīti taṁ abhinivatteti.",
  "atk-s0402a29:18_8": "Yadā vā tena vipāko ñāto hoti vidito, tadā te ceva dhamme tañca vipākaṁ abhinivatteti.",
  "atk-s0402a29:18_9": "Iminā ca padena vipassanā kathitā, tadabhinivattetvāti iminā maggo.",
  "atk-s0402a29:18_10": "Cetasā abhinivijjhitvāti iminā ca maggova.",
  "atk-s0402a29:18_11": "Paññāya ativijjha passatīti saha vipassanāya maggapaññāya nibbijjhitvā passati.",
  "atk-s0402a29:18_12": "Evaṁ sabbattha attho veditabbo.",
  "atk-s0402a29:18_13": "Imasmiṁ pana sutte vaṭṭavivaṭṭaṁ kathitanti.",
  "atk-s0402a29:19_0": "Sambodhavaggo paṭhamo."
}