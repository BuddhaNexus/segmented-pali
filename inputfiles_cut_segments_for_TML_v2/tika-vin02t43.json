{
  "tika-vin02t43:0_0": "Upālipañcakavaṇṇanā",
  "tika-vin02t43:1_0": "420-421.Omaddakārakoti omadditvā abhibhavitvā kārako.",
  "tika-vin02t43:1_1": "Upatthambho na dātabboti sāmaggivināsāya anubalaṁ na dātabbaṁ.",
  "tika-vin02t43:1_2": "Diṭṭhāvikammampi katvāti “na metaṁ khamatī”ti diṭṭhiṁ āvi katvāpi.",
  "tika-vin02t43:2_0": "Vohāravaggavaṇṇanā",
  "tika-vin02t43:3_0": "424.",
  "tika-vin02t43:3_1": "Kāyappayogena āpajjitabbā kāyappayogā.",
  "tika-vin02t43:3_2": "Vacīpayogena āpajjitabbā vacīpayogā.",
  "tika-vin02t43:3_3": "Navasu ṭhānesūti osāraṇādīsu navasu ṭhānesu.",
  "tika-vin02t43:3_4": "Dvīsu ṭhānesūti ñattidutiyañatticatutthakammesu.",
  "tika-vin02t43:3_5": "Tasmāti yasmā mahāaṭṭhakathāyaṁ vuttanayena ubhatovibhaṅgā asaṅgahitā, tasmā.",
  "tika-vin02t43:3_6": "Yaṁ kurundiyaṁ vuttaṁ, taṁ gahetabbanti sambandho.",
  "tika-vin02t43:4_0": "Diṭṭhāvikammavaggavaṇṇanā",
  "tika-vin02t43:5_0": "425.",
  "tika-vin02t43:5_1": "“Catūhi pañcahī”ti vacanato dvīhi vā tīhi vā ekato desetuṁ vaṭṭati, tato paraṁ na vaṭṭati.",
  "tika-vin02t43:5_2": "Māḷakasīmāyāti khaṇḍasīmāya.",
  "tika-vin02t43:5_3": "Avippavāsasīmāyāti mahāsīmāya.",
  "tika-vin02t43:6_0": "Musāvādavaggavaṇṇanā",
  "tika-vin02t43:7_0": "444.Pariyāyena jānantassa vuttamusāvādoti yassa kassaci jānantassa pariyāyena vuttamusāvādoti attho.",
  "tika-vin02t43:8_0": "446.Anuyogo na dātabboti tena vuttaṁ anādiyitvā tuṇhī bhavitabbanti attho.",
  "tika-vin02t43:9_0": "Bhikkhunovādavaggavaṇṇanā",
  "tika-vin02t43:10_0": "454.Ekūnavīsatibhedāyāti maggapaccavekkhaṇādivasena ekūnavīsatibhedāya.",
  "tika-vin02t43:11_0": "Adhikaraṇavūpasamavaggavaṇṇanā",
  "tika-vin02t43:12_0": "458.Pañcahi kāraṇehīti idaṁ atthanipphādanakāni tesaṁ pubbabhāgāni ca kāraṇabhāvasāmaññena ekajjhaṁ gahetvā vuttaṁ, na pana sabbesaṁ pañcannaṁ samānayogakkhemattā.",
  "tika-vin02t43:12_1": "Anussāvanenāti bhedassa anurūpasāvanena.",
  "tika-vin02t43:12_2": "Yathā bhedo hoti, evaṁ bhinditabbānaṁ bhikkhūnaṁ attano vacanassa sāvanena viññāpanenāti attho.",
  "tika-vin02t43:12_3": "Tenāha “nanu tumhe”tiādi.",
  "tika-vin02t43:12_4": "Kaṇṇamūle vacībhedaṁ katvāti etena pākaṭaṁ katvā bhedakaravatthudīpanaṁ voharaṇaṁ.",
  "tika-vin02t43:12_5": "Tattha attanā vinicchitamattaṁ rahassavasena viññāpanaṁ anussāvananti dasseti.",
  "tika-vin02t43:12_6": "Kammameva uddeso vā pamāṇanti tehi saṅghabhedasiddhito pamāṇaṁ, itare pana tesaṁ sambhārabhūtā.",
  "tika-vin02t43:12_7": "Tenāha “vohārā”tiādi.",
  "tika-vin02t43:12_8": "Tatthāti voharaṇe.",
  "tika-vin02t43:13_0": "Kathinatthāravaggavaṇṇanā",
  "tika-vin02t43:14_0": "467.Antarā vuttakāraṇenāti “tañhi vandantassa mañcapādādīsupi nalāṭaṁ paṭihaññeyyā”tiādinā vuttakāraṇena."
}