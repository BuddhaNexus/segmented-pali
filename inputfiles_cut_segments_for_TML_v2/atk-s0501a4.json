{
  "atk-s0501a4:0_0": "4. Kumārapañhavaṇṇanā",
  "atk-s0501a4:1_0": "Aṭṭhuppatti",
  "atk-s0501a4:2_0": "Idāni ekaṁ nāma kinti evamādīnaṁ kumārapañhānaṁ atthavaṇṇanākkamo anuppatto.",
  "atk-s0501a4:2_1": "Tesaṁ aṭṭhuppattiṁ idha nikkhepappayojanañca vatvā vaṇṇanaṁ karissāma –",
  "atk-s0501a4:3_0": "Aṭṭhuppatti tāva nesaṁ sopāko nāma bhagavato mahāsāvako ahosi.",
  "atk-s0501a4:3_1": "Tenāyasmatā jātiyā sattavasseneva aññā ārādhitā, tassa bhagavā pañhabyākaraṇena upasampadaṁ anuññātukāmo attanā adhippetatthānaṁ pañhānaṁ byākaraṇasamatthataṁ passanto “ekaṁ nāma ki”nti evamādinā pañhe pucchi.",
  "atk-s0501a4:3_2": "So byākāsi.",
  "atk-s0501a4:3_3": "Tena ca byākaraṇena bhagavato cittaṁ ārādhesi.",
  "atk-s0501a4:3_4": "Sāva tassāyasmato upasampadā ahosi.",
  "atk-s0501a4:4_0": "Ayaṁ tesaṁ aṭṭhuppatti.",
  "atk-s0501a4:5_0": "Nikkhepappayojanaṁ",
  "atk-s0501a4:6_0": "Yasmā pana saraṇagamanehi buddhadhammasaṅghānussativasena cittabhāvanā, sikkhāpadehi sīlabhāvanā, dvattiṁsākārena ca kāyabhāvanā pakāsitā, tasmā idāni nānappakārato paññābhāvanāmukhadassanatthaṁ ime pañhabyākaraṇā idha nikkhittā.",
  "atk-s0501a4:6_1": "Yasmā vā sīlapadaṭṭhāno samādhi, samādhipadaṭṭhānā ca paññā; yathāha –",
  "atk-s0501a4:6_2": "“sīle patiṭṭhāya naro sapañño, cittaṁ paññañca bhāvaya”nti, tasmā sikkhāpadehi sīlaṁ dvattiṁsākārena taṁgocaraṁ samādhiñca dassetvā samāhitacittassa nānādhammaparikkhārāya paññāya pabhedadassanatthaṁ idha nikkhittātipi viññātabbā.",
  "atk-s0501a4:7_0": "Idaṁ tesaṁ idha nikkhepappayojanaṁ.",
  "atk-s0501a4:8_0": "Pañhavaṇṇanā",
  "atk-s0501a4:9_0": "Ekaṁ nāma kintipañhavaṇṇanā",
  "atk-s0501a4:10_0": "Idāni tesaṁ atthavaṇṇanā hoti –",
  "atk-s0501a4:10_1": "ekaṁ nāma kinti bhagavā yasmiṁ ekadhammasmiṁ bhikkhu sammā nibbindamāno anupubbena dukkhassantakaro hoti, yasmiṁ cāyamāyasmā nibbindamāno anupubbena dukkhassantamakāsi, taṁ dhammaṁ sandhāya pañhaṁ pucchati.",
  "atk-s0501a4:10_2": "“Sabbe sattā āhāraṭṭhitikā”ti thero puggalādhiṭṭhānāya desanāya vissajjeti.",
  "atk-s0501a4:10_3": "“Katamā ca, bhikkhave, sammāsati?",
  "atk-s0501a4:10_4": "Idha, bhikkhave, bhikkhu kāye kāyānupassī viharatī”ti evamādīni cettha suttāni evaṁ vissajjanayuttisambhave sādhakāni.",
  "atk-s0501a4:10_5": "Ettha yenāhārena sabbe sattā “āhāraṭṭhitikā”ti vuccanti, so āhāro taṁ vā nesaṁ āhāraṭṭhitikattaṁ “ekaṁ nāma ki”nti puṭṭhena therena niddiṭṭhanti veditabbaṁ.",
  "atk-s0501a4:10_6": "Tañhi bhagavatā idha ekanti adhippetaṁ, na tu sāsane loke vā aññaṁ ekaṁ nāma natthīti ñāpetuṁ vuttaṁ.",
  "atk-s0501a4:10_7": "Vuttañhetaṁ bhagavatā –",
  "atk-s0501a4:11_0": "“Ekadhamme, bhikkhave, bhikkhu sammā nibbindamāno sammā virajjamāno sammā vimuccamāno sammā pariyantadassāvī sammattaṁ abhisamecca diṭṭheva dhamme dukkhassantakaro hoti.",
  "atk-s0501a4:11_1": "Katamasmiṁ ekadhamme?",
  "atk-s0501a4:11_2": "Sabbe sattā āhāraṭṭhitikā.",
  "atk-s0501a4:11_3": "Imasmiṁ kho, bhikkhave, ekadhamme bhikkhu sammā nibbindamāno…pe…",
  "atk-s0501a4:11_4": "dukkhassantakaro hoti.",
  "atk-s0501a4:11_5": "‘Eko pañho eko uddeso ekaṁ veyyākaraṇa’nti iti yaṁ taṁ vuttaṁ, idametaṁ paṭicca vutta”nti.",
  "atk-s0501a4:12_0": "Āhāraṭṭhitikāti cettha yathā “atthi, bhikkhave, subhanimittaṁ.",
  "atk-s0501a4:12_1": "Tattha ayoniso manasikārabahulīkāro, ayamāhāro anuppannassa vā kāmacchandassa uppādāyā”ti evamādīsu paccayo āhāroti vuccati, evaṁ paccayaṁ āhārasaddena gahetvā paccayaṭṭhitikā “āhāraṭṭhitikā”ti vuttā.",
  "atk-s0501a4:12_2": "Cattāro pana āhāre sandhāya –",
  "atk-s0501a4:12_3": "“āhāraṭṭhitikā”ti vuccamāne “asaññasattā devā ahetukā anāhārā aphassakā avedanakā”ti vacanato “sabbe”ti vacanamayuttaṁ bhaveyya.",
  "atk-s0501a4:13_0": "Tattha siyā –",
  "atk-s0501a4:13_1": "evampi vuccamāne “katame dhammā sapaccayā?",
  "atk-s0501a4:13_2": "Pañcakkhandhā –",
  "atk-s0501a4:13_3": "rūpakkhandho…pe…",
  "atk-s0501a4:13_4": "viññāṇakkhandho”ti vacanato khandhānaṁyeva paccayaṭṭhitikattaṁ yuttaṁ, sattānantu ayuttamevetaṁ vacanaṁ bhaveyyāti.",
  "atk-s0501a4:13_5": "Na kho panetaṁ evaṁ daṭṭhabbaṁ. Kasmā ?",
  "atk-s0501a4:13_6": "Sattesu khandhopacārasiddhito.",
  "atk-s0501a4:13_7": "Sattesu hi khandhopacāro siddho. Kasmā?",
  "atk-s0501a4:13_8": "Khandhe upādāya paññāpetabbato. Kathaṁ?",
  "atk-s0501a4:13_9": "Gehe gāmopacāro viya.",
  "atk-s0501a4:13_10": "Seyyathāpi hi gehāni upādāya paññāpetabbattā gāmassa ekasmimpi dvīsu tīsupi vā gehesu daḍḍhesu “gāmo daḍḍho”ti evaṁ gehe gāmopacāro siddho, evameva khandhesu paccayaṭṭhena āhāraṭṭhitikesu “sattā āhāraṭṭhitikā”ti ayaṁ upacāro siddhoti veditabbo.",
  "atk-s0501a4:13_11": "Paramatthato ca khandhesu jāyamānesu jīyamānesu mīyamānesu ca “khaṇe khaṇe tvaṁ bhikkhu jāyase ca jīyase ca mīyase cā”ti vadatā bhagavatā tesu sattesu khandhopacāro siddhoti dassito evāti veditabbo.",
  "atk-s0501a4:13_12": "Yato yena paccayākhyena āhārena sabbe sattā tiṭṭhanti, so āhāro taṁ vā nesaṁ āhāraṭṭhitikattaṁ ekanti veditabbaṁ.",
  "atk-s0501a4:13_13": "Āhāro hi āhāraṭṭhitikattaṁ vā aniccatākāraṇato nibbidāṭṭhānaṁ hoti.",
  "atk-s0501a4:13_14": "Atha tesu sabbasattasaññitesu saṅkhāresu aniccatādassanena nibbindamāno anupubbena dukkhassantakaro hoti, paramatthavisuddhiṁ pāpuṇāti. Yathāha –",
  "atk-s0501a4:14_0": "“Sabbe saṅkhārā aniccāti, yadā paññāya passati;",
  "atk-s0501a4:15_0": "Atha nibbindati dukkhe, esa maggo visuddhiyā”ti. ;",
  "atk-s0501a4:16_0": "Ettha ca “ekaṁ nāma ki”nti ca “kihā”ti ca duvidho pāṭho, tattha sīhaḷānaṁ kihāti pāṭho.",
  "atk-s0501a4:16_1": "Te hi “ki”nti vattabbe “kihā”ti vadanti.",
  "atk-s0501a4:16_2": "Keci bhaṇanti “ha-iti nipāto, theriyānampi ayameva pāṭho”ti ubhayathāpi pana ekova attho.",
  "atk-s0501a4:16_3": "Yathā ruccati, tathā paṭhitabbaṁ.",
  "atk-s0501a4:16_4": "Yathā pana “sukhena phuṭṭho atha vā dukhena, dukkhaṁ domanassaṁ paṭisaṁvedetī”ti evamādīsu katthaci dukhanti ca katthaci dukkhanti ca vuccati, evaṁ katthaci ekanti, katthaci ekkanti vuccati.",
  "atk-s0501a4:16_5": "Idha pana ekaṁ nāmāti ayameva pāṭho.",
  "atk-s0501a4:17_0": "Dve nāma kintipañhavaṇṇanā",
  "atk-s0501a4:18_0": "Evaṁ iminā pañhabyākaraṇena āraddhacitto satthā purimanayeneva uttariṁ pañhaṁ pucchati dve nāma kinti?",
  "atk-s0501a4:18_1": "Thero dveti paccanubhāsitvā “nāmañca rūpañcā”ti dhammādhiṭṭhānāya desanāya vissajjeti.",
  "atk-s0501a4:18_2": "Tattha ārammaṇābhimukhaṁ namanato, cittassa ca natihetuto sabbampi arūpaṁ “nāma”nti vuccati.",
  "atk-s0501a4:18_3": "Idha pana nibbidāhetuttā sāsavadhammameva adhippetaṁ ruppanaṭṭhena cattāro ca mahābhūtā, sabbañca tadupādāya pavattamānaṁ rūpaṁ “rūpa”nti vuccati, taṁ sabbampi idhādhippetaṁ.",
  "atk-s0501a4:18_4": "Adhippāyavaseneva cettha “dve nāma nāmañca rūpañcā”ti vuttaṁ, na aññesaṁ dvinnamabhāvato. Yathāha –",
  "atk-s0501a4:19_0": "“Dvīsu, bhikkhave, dhammesu bhikkhu sammā nibbindamāno…pe…",
  "atk-s0501a4:19_1": "dukkhassantakaro hoti.",
  "atk-s0501a4:19_2": "Katamesu dvīsu?",
  "atk-s0501a4:19_3": "Nāme ca rūpe ca.",
  "atk-s0501a4:19_4": "Imesu kho, bhikkhave, dvīsu dhammesu bhikkhu sammā nibbindamāno…pe…",
  "atk-s0501a4:19_5": "dukkhassantakaro hoti.",
  "atk-s0501a4:19_6": "‘Dve pañhā, dve uddesā, dve veyyākaraṇānī’ti iti yaṁ taṁ vuttaṁ, idametaṁ paṭicca vutta”nti.",
  "atk-s0501a4:20_0": "Ettha ca nāmarūpamattadassanena attadiṭṭhiṁ pahāya anattānupassanāmukheneva nibbindamāno anupubbena dukkhassantakaro hoti, paramatthavisuddhiṁ pāpuṇātīti veditabbo. Yathāha –",
  "atk-s0501a4:21_0": "“Sabbe dhammā anattāti, yadā paññāya passati;",
  "atk-s0501a4:22_0": "Atha nibbindati dukkhe, esa maggo visuddhiyā”ti. ;",
  "atk-s0501a4:23_0": "Tīṇi nāma kintipañhavaṇṇanā",
  "atk-s0501a4:24_0": "Idāni imināpi pañhabyākaraṇena āraddhacitto satthā purimanayeneva uttariṁ pañhaṁ pucchati tīṇi nāma kinti?",
  "atk-s0501a4:24_1": "Thero tīṇīti paccanubhāsitvā puna byākaritabbassa atthassa liṅgānurūpaṁ saṅkhyaṁ dassento “tisso vedanā”ti vissajjeti.",
  "atk-s0501a4:24_2": "Atha vā “yā bhagavatā ‘tisso vedanā’ti vuttā, imāsamatthamahaṁ tīṇīti paccemī”ti dassento āhāti evampettha attho veditabbo.",
  "atk-s0501a4:24_3": "Anekamukhā hi desanā paṭisambhidāpabhedena desanāvilāsappattānaṁ.",
  "atk-s0501a4:24_4": "Keci panāhu “tīṇīti adhikapadamida”nti.",
  "atk-s0501a4:24_5": "Purimanayeneva cettha “tisso vedanā”ti vuttaṁ, na aññesaṁ tiṇṇamabhāvato. Yathāha –",
  "atk-s0501a4:25_0": "“Tīsu, bhikkhave, dhammesu bhikkhu sammā nibbindamāno…pe…",
  "atk-s0501a4:25_1": "dukkhassantakaro hoti.",
  "atk-s0501a4:25_2": "Katamesu tīsu?",
  "atk-s0501a4:25_3": "Tīsu vedanāsu.",
  "atk-s0501a4:25_4": "Imesu kho, bhikkhave, tīsu dhammesu bhikkhu sammā nibbindamāno…pe…",
  "atk-s0501a4:25_5": "dukkhassantakaro hoti.",
  "atk-s0501a4:25_6": "‘Tayo pañhā, tayo uddesā, tīṇi veyyākaraṇānī’ti iti yaṁ taṁ vuttaṁ, idametaṁ paṭicca vutta”nti.",
  "atk-s0501a4:26_0": "Ettha ca “yaṁkiñci vedayitaṁ, sabbaṁ taṁ dukkhasminti vadāmī”ti vuttasuttānusārena vā. –",
  "atk-s0501a4:27_0": "“Yo sukhaṁ dukkhato adda, dukkhamaddakkhi sallato;",
  "atk-s0501a4:28_0": "Adukkhamasukhaṁ santaṁ, addakkhi naṁ aniccato”ti. –",
  "atk-s0501a4:29_0": "Evaṁ dukkhadukkhatāvipariṇāmadukkhatāsaṅkhāradukkhatānusārena vā tissannaṁ vedanānaṁ dukkhabhāvadassanena sukhasaññaṁ pahāya dukkhānupassanāmukhena nibbindamāno anupubbena dukkhassantakaro hoti, paramatthavisuddhiṁ pāpuṇātīti veditabbo. Yathāha –",
  "atk-s0501a4:30_0": "“Sabbe saṅkhārā dukkhāti, yadā paññāya passati;",
  "atk-s0501a4:31_0": "Atha nibbindati dukkhe, esa maggo visuddhiyā”ti. ;",
  "atk-s0501a4:32_0": "Cattāri nāma kintipañhavaṇṇanā",
  "atk-s0501a4:33_0": "Evaṁ imināpi pañhabyākaraṇena āraddhacitto satthā purimanayeneva uttariṁ pañhaṁ pucchati cattāri nāma kinti?",
  "atk-s0501a4:33_1": "Tattha imassa pañhassa byākaraṇapakkhe katthaci purimanayeneva cattāro āhārā adhippetā. Yathāha –",
  "atk-s0501a4:34_0": "“Catūsu, bhikkhave, dhammesu bhikkhu sammā nibbindamāno…pe…",
  "atk-s0501a4:34_1": "dukkhassantakaro hoti.",
  "atk-s0501a4:34_2": "Katamesu catūsu?",
  "atk-s0501a4:34_3": "Catūsu āhāresu.",
  "atk-s0501a4:34_4": "Imesu kho, bhikkhave, catūsu dhammesu bhikkhu sammā nibbindamāno…pe…",
  "atk-s0501a4:34_5": "dukkhassantakaro hoti.",
  "atk-s0501a4:34_6": "‘Cattāro pañhā cattāro uddesā cattāri veyyākaraṇānī’ti iti yaṁ taṁ vuttaṁ, idametaṁ paṭicca vutta”nti.",
  "atk-s0501a4:35_0": "Katthaci yesu subhāvitacitto anupubbena dukkhassantakaro hoti, tāni cattāri satipaṭṭhānāni.",
  "atk-s0501a4:35_1": "Yathāha kajaṅgalā bhikkhunī –",
  "atk-s0501a4:36_0": "“Catūsu, āvuso, dhammesu bhikkhu sammā subhāvitacitto sammā pariyantadassāvī sammattaṁ abhisamecca diṭṭheva dhamme dukkhassantakaro hoti.",
  "atk-s0501a4:36_1": "Katamesu catūsu?",
  "atk-s0501a4:36_2": "Catūsu satipaṭṭhānesu.",
  "atk-s0501a4:36_3": "Imesu kho, āvuso, catūsu dhammesu bhikkhu sammā subhāvitacitto…pe…",
  "atk-s0501a4:36_4": "dukkhassantakaro hoti.",
  "atk-s0501a4:36_5": "‘Cattāro pañhā cattāro uddesā cattāri veyyākaraṇānī’ti iti yaṁ taṁ vuttaṁ bhagavatā, idametaṁ paṭicca vutta”nti.",
  "atk-s0501a4:37_0": "Idha pana yesaṁ catunnaṁ anubodhappaṭivedhato bhavataṇhāchedo hoti, yasmā tāni cattāri ariyasaccāni adhippetāni.",
  "atk-s0501a4:37_1": "Yasmā vā iminā pariyāyena byākataṁ subyākatameva hoti, tasmā thero cattārīti paccanubhāsitvā “ariyasaccānī”ti vissajjeti.",
  "atk-s0501a4:37_2": "Tattha cattārīti gaṇanaparicchedo.",
  "atk-s0501a4:37_3": "Ariyasaccānīti ariyāni saccāni, avitathāni avisaṁvādakānīti attho. Yathāha –",
  "atk-s0501a4:38_0": "“Imāni kho, bhikkhave, cattāri ariyasaccāni tathāni avitathāni anaññathāni, tasmā ariyasaccānīti vuccantī”ti.",
  "atk-s0501a4:39_0": "Yasmā vā sadevakena lokena araṇīyato abhigamanīyatoti vuttaṁ hoti, vāyamitabbaṭṭhānasaññite aye vā iriyanato, anaye vā na iriyanato, sattatiṁsabodhipakkhiyaariyadhammasamāyogato vā ariyasammatā buddhapaccekabuddhabuddhasāvakā etāni paṭivijjhanti, tasmāpi “ariyasaccānī”ti vuccanti. Yathāha –",
  "atk-s0501a4:40_0": "“Cattārimāni, bhikkhave, ariyasaccāni…pe…",
  "atk-s0501a4:40_1": "imāni kho, bhikkhave, cattāri ariyasaccāni, ariyā imāni paṭivijjhanti, tasmā ariyasaccānīti vuccantī”ti.",
  "atk-s0501a4:41_0": "Apica ariyassa bhagavato saccānītipi ariyasaccāni. Yathāha –",
  "atk-s0501a4:42_0": "“Sadevake, bhikkhave…pe… sadevamanussāya tathāgato ariyo, tasmā ariyasaccānīti vuccantī”ti.",
  "atk-s0501a4:43_0": "Atha vā etesaṁ abhisambuddhattā ariyabhāvasiddhitopi ariyasaccāni. Yathāha –",
  "atk-s0501a4:44_0": "“Imesaṁ kho, bhikkhave, catunnaṁ ariyasaccānaṁ yathābhūtaṁ abhisambuddhattā tathāgato arahaṁ sammāsambuddhoti vuccatī”ti.",
  "atk-s0501a4:45_0": "Ayametesaṁ padattho. Etesaṁ pana ariyasaccānaṁ anubodhappaṭivedhato bhavataṇhāchedo hoti. Yathāha –",
  "atk-s0501a4:46_0": "“Tayidaṁ, bhikkhave, dukkhaṁ ariyasaccaṁ anubuddhaṁ paṭividdhaṁ…pe…",
  "atk-s0501a4:46_1": "dukkhanirodhagāminipaṭipadā ariyasaccaṁ anubuddhaṁ paṭividdhaṁ, ucchinnā bhavataṇhā, khīṇā bhavanetti, natthi dāni punabbhavo”ti.",
  "atk-s0501a4:47_0": "Pañca nāma kintipañhavaṇṇanā",
  "atk-s0501a4:48_0": "Imināpi pañhabyākaraṇena āraddhacitto satthā purimanayeneva uttariṁ pañhaṁ pucchati pañca nāma kinti?",
  "atk-s0501a4:48_1": "Thero pañcāti paccanubhāsitvā “upādānakkhandhā”ti vissajjeti.",
  "atk-s0501a4:48_2": "Tattha pañcāti gaṇanaparicchedo.",
  "atk-s0501a4:48_3": "Upādānajanitā upādānajanakā vā khandhā upādānakkhandhā.",
  "atk-s0501a4:48_4": "Yaṁkiñci rūpaṁ, vedanā, saññā, saṅkhārā, viññāṇañca sāsavā upādāniyā, etesametaṁ adhivacanaṁ.",
  "atk-s0501a4:48_5": "Pubbanayeneva cettha “pañcupādānakkhandhā”ti vuttaṁ, na aññesaṁ pañcannamabhāvato. Yathāha –",
  "atk-s0501a4:49_0": "“Pañcasu, bhikkhave, dhammesu bhikkhu sammā nibbindamāno…pe…",
  "atk-s0501a4:49_1": "dukkhassantakaro hoti.",
  "atk-s0501a4:49_2": "Katamesu pañcasu?",
  "atk-s0501a4:49_3": "Pañcasu upādānakkhandhesu.",
  "atk-s0501a4:49_4": "Imesu kho, bhikkhave, pañcasu dhammesu bhikkhu sammā nibbindamāno…pe…",
  "atk-s0501a4:49_5": "dukkhassantakaro hoti.",
  "atk-s0501a4:49_6": "‘Pañca pañhā, pañca uddesā, pañca veyyākaraṇānī’ti iti yaṁ taṁ vuttaṁ, idametaṁ paṭicca vutta”nti.",
  "atk-s0501a4:50_0": "Ettha ca pañcakkhandhe udayabbayavasena sammasanto vipassanāmataṁ laddhā anupubbena nibbānāmataṁ sacchikaroti. Yathāha –",
  "atk-s0501a4:51_0": "“Yato yato sammasati, khandhānaṁ udayabbayaṁ;",
  "atk-s0501a4:52_0": "Labhatī pītipāmojjaṁ, amataṁ taṁ vijānata”nti. ;",
  "atk-s0501a4:53_0": "Cha nāma kintipañhavaṇṇanā",
  "atk-s0501a4:54_0": "Evaṁ imināpi pañhabyākaraṇena āraddhacitto satthā purimanayeneva uttariṁ pañhaṁ pucchati “cha nāma ki”nti?",
  "atk-s0501a4:54_1": "Thero chaiti paccanubhāsitvā ‘ajjhattikāni āyatanānī’ti vissajjeti.",
  "atk-s0501a4:54_2": "Tattha chaiti gaṇanaparicchedo, ajjhatte niyuttāni, attānaṁ vā adhikatvā pavattāni ajjhattikāni.",
  "atk-s0501a4:54_3": "Āyatanato, āyassa vā tananato, āyatassa vā saṁsāradukkhassa nayanato āyatanāni, cakkhusotaghānajivhākāyamanānametaṁ adhivacanaṁ.",
  "atk-s0501a4:54_4": "Pubbanayena cettha “cha ajjhattikāni āyatanānī”ti vuttaṁ, na aññesaṁ channamabhāvato. Yathāha –",
  "atk-s0501a4:55_0": "“Chasu, bhikkhave, dhammesu bhikkhu sammā nibbindamāno…pe…",
  "atk-s0501a4:55_1": "dukkhassantakaro hoti.",
  "atk-s0501a4:55_2": "Katamesu chasu?",
  "atk-s0501a4:55_3": "Chasu ajjhattikesu āyatanesu.",
  "atk-s0501a4:55_4": "Imesu kho, bhikkhave, chasu dhammesu bhikkhu sammā nibbindamāno…pe…",
  "atk-s0501a4:55_5": "dukkhassantakaro hoti.",
  "atk-s0501a4:55_6": "‘Cha pañhā cha uddesā cha veyyākaraṇānī’ti iti yaṁ taṁ vuttaṁ, idametaṁ paṭicca vutta”nti.",
  "atk-s0501a4:56_0": "Ettha ca cha ajjhattikāni āyatanāni, “suñño gāmoti kho, bhikkhave, channetaṁ ajjhattikānaṁ āyatanānaṁ adhivacana”nti vacanato suññato pubbuḷakamarīcikādīni viya aciraṭṭhitikato tucchato vañcanato ca samanupassaṁ nibbindamāno anupubbena dukkhassantaṁ katvā maccurājassa adassanaṁ upeti. Yathāha –",
  "atk-s0501a4:57_0": "“Yathā pubbuḷakaṁ passe, yathā passe marīcikaṁ;",
  "atk-s0501a4:58_0": "Evaṁ lokaṁ avekkhantaṁ, maccurājā na passatī”ti. ;",
  "atk-s0501a4:59_0": "Satta nāma kintipañhavaṇṇanā",
  "atk-s0501a4:60_0": "Imināpi pañhabyākaraṇena āraddhacitto satthā uttariṁ pañhaṁ pucchati satta nāma kinti?",
  "atk-s0501a4:60_1": "Thero kiñcāpi mahāpañhabyākaraṇe satta viññāṇaṭṭhitiyo vuttā, apica kho pana yesu dhammesu subhāvitacitto bhikkhu dukkhassantakaro hoti, te dassento “satta bojjhaṅgā”ti vissajjeti.",
  "atk-s0501a4:60_2": "Ayampi cattho bhagavatā anumato eva. Yathāha –",
  "atk-s0501a4:61_0": "“Paṇḍitā gahapatayo kajaṅgalikā bhikkhunī, mahāpaññā gahapatayo kajaṅgalikā bhikkhunī, mañcepi tumhe gahapatayo upasaṅkamitvā etamatthaṁ paṭipuccheyyātha, ahampi cetaṁ evameva byākareyyaṁ, yathā taṁ kajaṅgalikāya bhikkhuniyā byākata”nti.",
  "atk-s0501a4:62_0": "Tāya ca evaṁ byākataṁ –",
  "atk-s0501a4:63_0": "“Sattasu, āvuso, dhammesu bhikkhu sammā subhāvitacitto…pe…",
  "atk-s0501a4:63_1": "dukkhassantakaro hoti.",
  "atk-s0501a4:63_2": "Katamesu sattasu?",
  "atk-s0501a4:63_3": "Sattasu bojjhaṅgesu.",
  "atk-s0501a4:63_4": "Imesu kho, āvuso, sattasu dhammesu bhikkhu sammā subhāvitacitto…pe…",
  "atk-s0501a4:63_5": "dukkhassantakaro hoti.",
  "atk-s0501a4:63_6": "‘Satta pañhā satta uddesā satta veyyākaraṇānī’ti iti yaṁ taṁ vuttaṁ bhagavatā, idametaṁ paṭicca vutta”nti.",
  "atk-s0501a4:64_0": "Evamayamattho bhagavatā anumato evāti veditabbo.",
  "atk-s0501a4:65_0": "Tattha sattāti ūnādhikanivāraṇagaṇanaparicchedo.",
  "atk-s0501a4:65_1": "Bojjhaṅgāti satiādīnaṁ dhammānametaṁ adhivacanaṁ.",
  "atk-s0501a4:65_2": "Tatrāyaṁ padattho –",
  "atk-s0501a4:65_3": "etāya lokiyalokuttaramaggakkhaṇe uppajjamānāya līnuddhaccapatiṭṭhānāyūhanakāmasukhattakilamathānuyogaucchedasassatābhinivesādi- anekupaddavappaṭipakkhabhūtāya satidhammavicayavīriyapītippassaddhisamādhupekkhāsaṅkhātāya dhammasāmaggiyā ariyasāvako bujjhatīti katvā bodhi, kilesasantānaniddāya uṭṭhahati, cattāri vā ariyasaccāni paṭivijjhati, nibbānameva vā sacchikarotīti vuttaṁ hoti. Yathāha –",
  "atk-s0501a4:65_4": "“satta bojjhaṅge bhāvetvā anuttaraṁ sammāsambodhiṁ abhisambuddho”ti.",
  "atk-s0501a4:65_5": "Yathāvuttappakārāya vā etāya dhammasāmaggiyā bujjhatīti katvā ariyasāvakopi bodhi.",
  "atk-s0501a4:65_6": "Iti tassā dhammasāmaggisaṅkhātāya bodhiyā aṅgabhūtattā bojjhaṅgā jhānaṅgamaggaṅgāni viya, tassa vā bodhīti laddhavohārassa ariyasāvakassa aṅgabhūtattāpi bojjhaṅgā senaṅgarathaṅgādayo viya.",
  "atk-s0501a4:66_0": "Apica “bojjhaṅgāti kenaṭṭhena bojjhaṅgā?",
  "atk-s0501a4:66_1": "Bodhāya saṁvattantīti bojjhaṅgā, bujjhantīti bojjhaṅgā, anubujjhantīti bojjhaṅgā, paṭibujjhantīti bojjhaṅgā, sambujjhantīti bojjhaṅgā”ti imināpi paṭisambhidāyaṁ vuttena vidhinā bojjhaṅgānaṁ bojjhaṅgaṭṭho veditabbo.",
  "atk-s0501a4:66_2": "Evamime satta bojjhaṅge bhāvento bahulīkaronto na cirasseva ekantanibbidādiguṇapaṭilābhī hoti, tena diṭṭheva dhamme dukkhassantakaro hotīti vuccati.",
  "atk-s0501a4:66_3": "Vuttañcetaṁ bhagavatā –",
  "atk-s0501a4:67_0": "“Sattime, bhikkhave, bojjhaṅgā bhāvitā bahulīkatā ekantanibbidāya virāgāya nirodhāya upasamāya abhiññāya sambodhāya nibbānāya saṁvattantī”ti.",
  "atk-s0501a4:68_0": "Aṭṭha nāma kintipañhavaṇṇanā",
  "atk-s0501a4:69_0": "Evaṁ imināpi pañhabyākaraṇena āraddhacitto satthā uttariṁ pañhaṁ pucchati aṭṭha nāma kinti?",
  "atk-s0501a4:69_1": "Thero kiñcāpi mahāpañhabyākaraṇe aṭṭha lokadhammā vuttā, apica kho pana yesu dhammesu subhāvitacitto bhikkhu dukkhassantakaro hoti, te dassento “ariyāni aṭṭha maggaṅgānī”ti avatvā yasmā aṭṭhaṅgavinimutto maggo nāma natthi, aṭṭhaṅgamattameva tu maggo, tasmā tamatthaṁ sādhento desanāvilāsena ariyo aṭṭhaṅgiko maggoti vissajjeti.",
  "atk-s0501a4:69_2": "Bhagavatāpi cāyamattho desanānayo ca anumato eva. Yathāha –",
  "atk-s0501a4:70_0": "“Paṇḍitā gahapatayo kajaṅgalikā bhikkhunī…pe…",
  "atk-s0501a4:70_1": "ahampi evameva byākareyyaṁ, yathā taṁ kajaṅgalikāya bhikkhuniyā byākata”nti.",
  "atk-s0501a4:71_0": "Tāya ca evaṁ byākataṁ –",
  "atk-s0501a4:72_0": "“Aṭṭhasu, āvuso, dhammesu bhikkhu sammā subhāvitacitto…pe…",
  "atk-s0501a4:72_1": "dukkhassantakaro hoti.",
  "atk-s0501a4:72_2": "‘Aṭṭha pañhā, aṭṭha uddesā, aṭṭha veyyākaraṇānī’ti iti yaṁ taṁ vuttaṁ bhagavatā, idametaṁ paṭicca vutta”nti.",
  "atk-s0501a4:73_0": "Evamayaṁ attho ca desanānayo ca bhagavatā anumato evāti veditabbo.",
  "atk-s0501a4:74_0": "Tattha ariyoti nibbānatthikehi abhigantabbo, apica ārakā kilesehi vattanato, ariyabhāvakaraṇato, ariyaphalapaṭilābhato cāpi ariyoti veditabbo.",
  "atk-s0501a4:74_1": "Aṭṭha aṅgāni assāti aṭṭhaṅgiko.",
  "atk-s0501a4:74_2": "Svāyaṁ caturaṅgikā viya senā, pañcaṅgikaṁ viya ca tūriyaṁ aṅgavinibbhogena anupalabbhasabhāvato aṅgamattamevāti veditabbo.",
  "atk-s0501a4:74_3": "Maggati iminā nibbānaṁ, sayaṁ vā maggati, kilese mārento vā gacchatīti maggo.",
  "atk-s0501a4:75_0": "Evamaṭṭhappabhedañcimaṁ aṭṭhaṅgikaṁ maggaṁ bhāvento bhikkhu avijjaṁ bhindati, vijjaṁ uppādeti, nibbānaṁ sacchikaroti, tena diṭṭheva dhamme dukkhassantakaro hotīti vuccati.",
  "atk-s0501a4:75_1": "Vuttañhetaṁ –",
  "atk-s0501a4:76_0": "“Seyyathāpi, bhikkhave, sālisūkaṁ vā yavasūkaṁ vā sammā paṇihitaṁ hatthena vā pādena vā akkantaṁ hatthaṁ vā pādaṁ vā bhecchati, lohitaṁ vā uppādessatīti ṭhānametaṁ vijjati.",
  "atk-s0501a4:76_1": "Taṁ kissa hetu?",
  "atk-s0501a4:76_2": "Sammā paṇihitattā, bhikkhave, sūkassa, evameva kho, bhikkhave, so vata bhikkhu sammā paṇihitāya diṭṭhiyā sammā paṇihitāya maggabhāvanāya avijjaṁ bhecchati, vijjaṁ uppādessati, nibbānaṁ sacchikarissatīti ṭhānametaṁ vijjatī”ti.",
  "atk-s0501a4:77_0": "Nava nāma kintipañhavaṇṇanā",
  "atk-s0501a4:78_0": "Imināpi pañhabyākaraṇena āraddhacitto satthā uttariṁ pañhaṁ pucchati nava nāma kinti?",
  "atk-s0501a4:78_1": "Thero navaiti paccanubhāsitvā “sattāvāsā”ti vissajjeti.",
  "atk-s0501a4:78_2": "Tattha navāti gaṇanaparicchedo.",
  "atk-s0501a4:78_3": "Sattāti jīvitindriyappaṭibaddhe khandhe upādāya paññattā pāṇino paṇṇatti vā.",
  "atk-s0501a4:78_4": "Āvāsāti āvasanti etesūti āvāsā, sattānaṁ āvāsā sattāvāsā.",
  "atk-s0501a4:78_5": "Esa desanāmaggo, atthato pana navavidhānaṁ sattānametaṁ adhivacanaṁ. Yathāha –",
  "atk-s0501a4:79_0": "“Santāvuso, sattā nānattakāyā nānattasaññino, seyyathāpi manussā ekacce ca devā ekacce ca vinipātikā, ayaṁ paṭhamo sattāvāso.",
  "atk-s0501a4:79_1": "Santāvuso, sattā nānattakāyā ekattasaññino, seyyathāpi, devā brahmakāyikā, paṭhamābhinibbattā, ayaṁ dutiyo sattāvāso.",
  "atk-s0501a4:79_2": "Santāvuso, sattā ekattakāyā nānattasaññino, seyyathāpi, devā ābhassarā, ayaṁ tatiyo sattāvāso.",
  "atk-s0501a4:79_3": "Santāvuso, sattā ekattakāyā ekattasaññino, seyyathāpi, devā subhakiṇhā, ayaṁ catuttho sattāvāso.",
  "atk-s0501a4:79_4": "Santāvuso, sattā asaññino appaṭisaṁvedino, seyyathāpi, devā asaññasattā, ayaṁ pañcamo sattāvāso.",
  "atk-s0501a4:79_5": "Santāvuso, sattā sabbaso rūpasaññānaṁ…pe…",
  "atk-s0501a4:79_6": "ākāsānañcāyatanūpagā, ayaṁ chaṭṭho sattāvāso.",
  "atk-s0501a4:79_7": "Santāvuso, sattā…pe…",
  "atk-s0501a4:79_8": "viññāṇañcāyatanūpagā, ayaṁ sattamo sattāvāso.",
  "atk-s0501a4:79_9": "Santāvuso, sattā…pe…",
  "atk-s0501a4:79_10": "ākiñcaññāyatanūpagā, ayaṁ aṭṭhamo sattāvāso.",
  "atk-s0501a4:79_11": "Santāvuso, sattā…pe…",
  "atk-s0501a4:79_12": "nevasaññānāsaññāyatanūpagā, ayaṁ navamo sattāvāso”ti.",
  "atk-s0501a4:80_0": "Purimanayeneva cettha “nava sattāvāsā”ti vuttaṁ, na aññesaṁ navannamabhāvato. Yathāha –",
  "atk-s0501a4:81_0": "“Navasu, bhikkhave, dhammesu bhikkhu sammā nibbindamāno…pe…",
  "atk-s0501a4:81_1": "dukkhassantakaro hoti.",
  "atk-s0501a4:81_2": "Katamesu navasu?",
  "atk-s0501a4:81_3": "Navasu sattāvāsesu.",
  "atk-s0501a4:81_4": "Imesu kho, bhikkhave, navasu dhammesu bhikkhu sammā nibbindamāno…pe…",
  "atk-s0501a4:81_5": "dukkhassantakaro hoti.",
  "atk-s0501a4:81_6": "‘Nava pañhā, nava uddesā, nava veyyākaraṇānī’ti iti yaṁ taṁ vuttaṁ, idametaṁ paṭicca vutta”nti.",
  "atk-s0501a4:82_0": "Ettha ca “nava dhammā pariññeyyā.",
  "atk-s0501a4:82_1": "Katame nava?",
  "atk-s0501a4:82_2": "Nava sattāvāsā”ti vacanato navasu sattāvāsesu ñātapariññāya dhuvasubhasukhattabhāvadassanaṁ pahāya suddhasaṅkhārapuñjamattadassanena nibbindamāno tīraṇapariññāya aniccānupassanena virajjamāno dukkhānupassanena vimuccamāno anattānupassanena sammā pariyantadassāvī pahānapariññāya sammattamabhisamecca diṭṭheva dhamme dukkhassantakaro hoti.",
  "atk-s0501a4:82_3": "Tenetaṁ vuttaṁ –",
  "atk-s0501a4:83_0": "“Navasu, bhikkhave, dhammesu bhikkhu sammā nibbindamāno…pe…",
  "atk-s0501a4:83_1": "diṭṭheva dhamme dukkhassantakaro hoti.",
  "atk-s0501a4:83_2": "Katamesu navasu?",
  "atk-s0501a4:83_3": "Navasu sattāvāsesū”ti.",
  "atk-s0501a4:84_0": "Dasa nāma kintipañhavaṇṇanā",
  "atk-s0501a4:85_0": "Evaṁ imināpi pañhabyākaraṇena āraddhacitto satthā uttariṁ pañhaṁ pucchati dasa nāma kinti?",
  "atk-s0501a4:85_1": "Tattha kiñcāpi imassa pañhassa ito aññatra veyyākaraṇesu dasa akusalakammapathā vuttā. Yathāha –",
  "atk-s0501a4:86_0": "“Dasasu, bhikkhave, dhammesu bhikkhu sammā nibbindamāno…pe…",
  "atk-s0501a4:86_1": "dukkhassantakaro hoti.",
  "atk-s0501a4:86_2": "Katamesu dasasu?",
  "atk-s0501a4:86_3": "Dasasu akusalakammapathesu.",
  "atk-s0501a4:86_4": "Imesu kho, bhikkhave, dasasu dhammesu bhikkhu sammā nibbindamāno…pe. …",
  "atk-s0501a4:86_5": "dukkhassantakaro hoti.",
  "atk-s0501a4:86_6": "‘Dasa pañhā dasa uddesā dasa veyyākaraṇānī’ti iti yaṁ taṁ vuttaṁ, idametaṁ paṭicca vutta”nti.",
  "atk-s0501a4:87_0": "Idha pana yasmā ayamāyasmā attānaṁ anupanetvā aññaṁ byākātukāmo, yasmā vā iminā pariyāyena byākataṁ subyākatameva hoti, tasmā yehi dasahi aṅgehi samannāgato arahāti pavuccati, tesaṁ adhigamaṁ dīpento dasahaṅgehi samannāgato arahāti pavuccatīti puggalādhiṭṭhānāya desanāya vissajjeti.",
  "atk-s0501a4:87_1": "Yato ettha yehi dasahi aṅgehi samannāgato arahāti pavuccati, tāni dasaṅgāni “dasa nāma ki”nti puṭṭhena therena niddiṭṭhānīti veditabbāni.",
  "atk-s0501a4:87_2": "Tāni ca dasa –",
  "atk-s0501a4:88_0": "“Asekho asekhoti, bhante, vuccati, kittāvatā nu kho, bhante, bhikkhu asekho hotīti?",
  "atk-s0501a4:88_1": "Idha, bhikkhave, bhikkhu asekhāya sammādiṭṭhiyā samannāgato hoti, asekhena sammāsaṅkappena samannāgato hoti, asekhāya sammāvācāya samannāgato hoti, asekhena sammākammantena samannāgato hoti, asekhena sammāājīvena samannāgato hoti, asekhena sammāvāyāmena samannāgato hoti, asekhāya sammāsatiyā samannāgato hoti, asekhena sammāsamādhinā samannāgato hoti, asekhena sammāñāṇena samannāgato hoti, asekhāya sammāvimuttiyā samannāgato hoti.",
  "atk-s0501a4:88_2": "Evaṁ kho, bhikkhave, bhikkhu asekho hotī”ti. –",
  "atk-s0501a4:89_0": "Evamādīsu suttesu vuttanayeneva veditabbānīti.",
  "atk-s0501a4:90_0": "Paramatthajotikāya khuddakapāṭha-aṭṭhakathāya",
  "atk-s0501a4:91_0": "Kumārapañhavaṇṇanā niṭṭhitā."
}