{
  "mil3.2.2:0.1_0": "Milindapañha",
  "mil3.2.2:0.2_0": "Addhānavagga",
  "mil3.2.2:0.3_0": "2. Paṭisandahanapañha",
  "mil3.2.2:1.1_0": "Rājā āha—",
  "mil3.2.2:1.2_0": "“bhante nāgasena, yo na paṭisandahati, jānāti so ‘na paṭisandahissāmī’”ti?",
  "mil3.2.2:1.3_0": "“Āma, mahārāja, yo na paṭisandahati, jānāti so ‘na paṭisandahissāmī’”ti.",
  "mil3.2.2:1.4_0": "“Kathaṁ, bhante, jānātī”ti?",
  "mil3.2.2:1.5_0": "“Yo hetu yo paccayo, mahārāja, paṭisandahanāya, tassa hetussa tassa paccayassa uparamā jānāti so ‘na paṭisandahissāmī’”ti.",
  "mil3.2.2:2.1_0": "“Opammaṁ karohī”ti.",
  "mil3.2.2:2.2_0": "“Yathā, mahārāja, kassako gahapatiko kasitvā ca vapitvā ca dhaññāgāraṁ paripūreyya.",
  "mil3.2.2:2.3_0": "So aparena samayena neva kasseyya na vappeyya, yathāsambhatañca dhaññaṁ paribhuñjeyya vā visajjeyya vā yathā paccayaṁ vā kareyya, jāneyya so, mahārāja, kassako gahapatiko ‘na me dhaññāgāraṁ paripūressatī’”ti?",
  "mil3.2.2:2.4_0": "“Āma, bhante, jāneyyā”ti.",
  "mil3.2.2:2.5_0": "“Kathaṁ jāneyyā”ti?",
  "mil3.2.2:2.6_0": "“Yo hetu yo paccayo dhaññāgārassa paripūraṇāya, tassa hetussa tassa paccayassa uparamā jānāti ‘na me dhaññāgāraṁ paripūressatī’”ti.",
  "mil3.2.2:2.7_0": "“Evameva kho, mahārāja, yo hetu yo paccayo paṭisandahanāya, tassa hetussa tassa paccayassa uparamā jānāti so ‘na paṭisandahissāmī’”ti.",
  "mil3.2.2:3.1_0": "“Kallosi, bhante nāgasenā”ti.",
  "mil3.2.2:4.1_0": "Paṭisandahanapañho dutiyo."
}