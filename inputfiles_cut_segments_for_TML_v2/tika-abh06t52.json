{
  "tika-abh06t52:0_0": "Ekādasamo paricchedo",
  "tika-abh06t52:1_0": "11. Rāsisarūpakathā",
  "tika-abh06t52:2_0": "384.",
  "tika-abh06t52:3_0": "Sabbaṁ sabhāvasāmañña-visesena yathārahaṁ;",
  "tika-abh06t52:4_0": "Gatarāsivasenātha, aṭṭhārasavidhaṁ kathaṁ.",
  "tika-abh06t52:5_0": "385.",
  "tika-abh06t52:6_0": "Phassapañcakarāsī ca, jhānindriyamathāpare;",
  "tika-abh06t52:7_0": "Maggabalahetukamma-pathalokiyarāsayo.",
  "tika-abh06t52:8_0": "386.",
  "tika-abh06t52:9_0": "Niravajjā cha passaddhi-ādikā ca satīmatā;",
  "tika-abh06t52:10_0": "Yuganandhā ca samathā, tathā yevāpanāti ca.",
  "tika-abh06t52:11_0": "387.",
  "tika-abh06t52:12_0": "Phasso ca vedanā saññā, cetanā cittameva ca;",
  "tika-abh06t52:13_0": "Phassapañcakarāsīti, pañca dhammā pakāsitā.",
  "tika-abh06t52:14_0": "388.",
  "tika-abh06t52:15_0": "Vitakko ca vicāro ca, pīti cekaggatā tathā;",
  "tika-abh06t52:16_0": "Sukhaṁ dukkhamupekkhāti, satta jhānaṅganāmakā.",
  "tika-abh06t52:17_0": "389.",
  "tika-abh06t52:18_0": "Saddhindriyañca vīriyaṁ, sati ceva samādhi ca;",
  "tika-abh06t52:19_0": "Paññā catubbidhā vuttā, mano pañcāpi vedanā.",
  "tika-abh06t52:20_0": "390.",
  "tika-abh06t52:21_0": "Jīvitindriyamekanti, cakkhādīni ca sattadhā;",
  "tika-abh06t52:22_0": "Bāvīsatindriyā nāma, dhammā soḷasa desitā.",
  "tika-abh06t52:23_0": "391.",
  "tika-abh06t52:24_0": "Ādimagge anaññāta-ññassāmītindriyaṁ bhave;",
  "tika-abh06t52:25_0": "Majjhe aññindriyaṁ ante, aññātāvindriyanti ca.",
  "tika-abh06t52:26_0": "392.",
  "tika-abh06t52:27_0": "Paññānuttaracittesu, honti tīṇindriyānipi;",
  "tika-abh06t52:28_0": "Tihetukesu sesesu, ekaṁ paññindriyaṁ mataṁ.",
  "tika-abh06t52:29_0": "393.",
  "tika-abh06t52:30_0": "Sukhaṁ dukkhindriyañceva, somanassindriyaṁ tathā;",
  "tika-abh06t52:31_0": "Domanassamupekkhāti, pañcadhā vedanā kathā.",
  "tika-abh06t52:32_0": "394.",
  "tika-abh06t52:33_0": "Rūpārūpavasā dvedhā, jīvitindriyamekakaṁ;",
  "tika-abh06t52:34_0": "Cakkhusotaghānajivhākāyitthipurisindriyā.",
  "tika-abh06t52:35_0": "395.",
  "tika-abh06t52:36_0": "Tattha jīvitarūpañca, aṭṭhettha na tu gayhare;",
  "tika-abh06t52:37_0": "Tasmā nāmindriyāneva, dasapañca viniddise.",
  "tika-abh06t52:38_0": "396.",
  "tika-abh06t52:39_0": "Sammādiṭṭhi ca saṅkappo, vāyāmo viratittayaṁ;",
  "tika-abh06t52:40_0": "Sammāsati samādhi ca, micchādiṭṭhi ca dhammato.",
  "tika-abh06t52:41_0": "397.",
  "tika-abh06t52:42_0": "Maggaṅgāni navetāni, dvādasāpi yato dvidhā;",
  "tika-abh06t52:43_0": "Sammāmicchāti saṅkappo, vāyāmo ca samādhi ca.",
  "tika-abh06t52:44_0": "398.",
  "tika-abh06t52:45_0": "Lokapāladukañceva, hirottappamathāparaṁ;",
  "tika-abh06t52:46_0": "Ahirīkamanottappaṁ, dukaṁ lokavināsakaṁ.",
  "tika-abh06t52:47_0": "399.",
  "tika-abh06t52:48_0": "Pañca saddhādayo ceti, baladhammā naveritā;",
  "tika-abh06t52:49_0": "Kaṇhasukkavasenāpi, paṭipakkhe akampiyā.",
  "tika-abh06t52:50_0": "400.",
  "tika-abh06t52:51_0": "Cha hetū heturāsimhi,",
  "tika-abh06t52:52_0": "Lobhālobhādikā tikā;",
  "tika-abh06t52:53_0": "Momūhe kaṅkhituddhaccā,",
  "tika-abh06t52:54_0": "Tattha vuttāti aṭṭhadhā.",
  "tika-abh06t52:55_0": "401.",
  "tika-abh06t52:56_0": "Micchādiṭṭhi abhijjhā ca, byāpādo viratittayaṁ;",
  "tika-abh06t52:57_0": "Sammādiṭṭhinabhijjhā ca, abyāpādo ca cetanā.",
  "tika-abh06t52:58_0": "402.",
  "tika-abh06t52:59_0": "Dasa kammapathānettha, vuttā viraticetanā;",
  "tika-abh06t52:60_0": "Lokapālavināsāti, vuttā lokadukā dvidhā.",
  "tika-abh06t52:61_0": "403.",
  "tika-abh06t52:62_0": "Passaddhiādiyugaḷā, niravajjā cha rāsayo;",
  "tika-abh06t52:63_0": "Sati ca sampajaññañca, upakāradukaṁ bhave.",
  "tika-abh06t52:64_0": "404.",
  "tika-abh06t52:65_0": "Yuganandhadukaṁ nāma, samatho ca vipassanā;",
  "tika-abh06t52:66_0": "Paggaho ca avikkhepo, samathaddukamīritaṁ.",
  "tika-abh06t52:67_0": "405.",
  "tika-abh06t52:68_0": "Ye sarūpena niddiṭṭhā, cittuppādesu tādinā;",
  "tika-abh06t52:69_0": "Te ṭhapetvāvasesā tu, yevāpanakanāmakā.",
  "tika-abh06t52:70_0": "406.",
  "tika-abh06t52:71_0": "Chando ca adhimokkho ca, tatramajjhattatā tathā;",
  "tika-abh06t52:72_0": "Uddhaccaṁ manasikāro, pañcāpaṇṇakanāmakā.",
  "tika-abh06t52:73_0": "407.",
  "tika-abh06t52:74_0": "Māno ca thinamiddhañca, issā macchariyaṁ tathā;",
  "tika-abh06t52:75_0": "Kukkuccamappamaññā ca, tisso viratiyopi ca.",
  "tika-abh06t52:76_0": "408.",
  "tika-abh06t52:77_0": "Ete aniyatā nāma, ekādasa yathārahaṁ;",
  "tika-abh06t52:78_0": "Tato ca sesā sabbepi, niyatāti pakittitā.",
  "tika-abh06t52:79_0": "409.",
  "tika-abh06t52:80_0": "Keci rāsiṁ na bhajanti, keci cāniyatā yato;",
  "tika-abh06t52:81_0": "Tasmā yevāpanāteva, dhammā soḷasa desitā.",
  "tika-abh06t52:82_0": "410.",
  "tika-abh06t52:83_0": "Sattatiṁsāvasesā tu, tattha tattha yathārahaṁ;",
  "tika-abh06t52:84_0": "Sarūpeneva niddiṭṭhā, cittuppādesu sabbathā.",
  "tika-abh06t52:85_0": "411.",
  "tika-abh06t52:86_0": "Desitānuttaruddhacce, nāmato viratuddhavā;",
  "tika-abh06t52:87_0": "Tathānuttaracittesu, niyataṁ viratittayaṁ.",
  "tika-abh06t52:88_0": "412.",
  "tika-abh06t52:89_0": "Cittaṁ vitakko saddhā ca,",
  "tika-abh06t52:90_0": "Hirottappabaladvayaṁ;",
  "tika-abh06t52:91_0": "Alobho ca adoso ca,",
  "tika-abh06t52:92_0": "Lobho doso ca diṭṭhi ca.",
  "tika-abh06t52:93_0": "413.",
  "tika-abh06t52:94_0": "Ahirīkamanottappaṁ,",
  "tika-abh06t52:95_0": "Uddhaccaṁ viratittayaṁ;",
  "tika-abh06t52:96_0": "Soḷasete yathāyogaṁ,",
  "tika-abh06t52:97_0": "Dvīsu ṭhānesu desitā.",
  "tika-abh06t52:98_0": "414.",
  "tika-abh06t52:99_0": "Vedanā tīsu vīriyaṁ, sati ca caturāsikā;",
  "tika-abh06t52:100_0": "Samādhi chasu paññā ca, sattaṭṭhānesu dīpitā.",
  "tika-abh06t52:101_0": "415.",
  "tika-abh06t52:102_0": "Ekavīsa paniccete, savibhattikanāmakā;",
  "tika-abh06t52:103_0": "Sesā dvattiṁsati dhammā, sabbepi avibhattikāti.",
  "tika-abh06t52:104_0": "Iti cetasikavibhāge rāsisarūpakathā niṭṭhitā.",
  "tika-abh06t52:105_0": "Ekādasamo paricchedo."
}