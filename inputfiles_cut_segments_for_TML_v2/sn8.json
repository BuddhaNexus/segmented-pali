{
  "sn8:1.0.1_0": "Saṁyutta Nikāya 8",
  "sn8:1.0.2_0": "1. Vaṅgīsavagga",
  "sn8:1.0.3_0": "1. Nikkhantasutta",
  "sn8:1.1.1_0": "Evaṁ me sutaṁ—",
  "sn8:1.1.2_0": "ekaṁ samayaṁ āyasmā vaṅgīso āḷaviyaṁ viharati aggāḷave cetiye āyasmatā nigrodhakappena upajjhāyena saddhiṁ.",
  "sn8:1.1.3_0": "Tena kho pana samayena āyasmā vaṅgīso navako hoti acirapabbajito ohiyyako vihārapālo.",
  "sn8:1.1.4_0": "Atha kho sambahulā itthiyo samalaṅkaritvā yena aggāḷavako ārāmo tenupasaṅkamiṁsu vihārapekkhikāyo.",
  "sn8:1.1.5_0": "Atha kho āyasmato vaṅgīsassa tā itthiyo disvā anabhirati uppajjati, rāgo cittaṁ anuddhaṁseti.",
  "sn8:1.1.6_0": "Atha kho āyasmato vaṅgīsassa etadahosi:",
  "sn8:1.1.7_0": "“alābhā vata me, na vata me lābhā; dulladdhaṁ vata me, na vata me suladdhaṁ;",
  "sn8:1.1.8_0": "yassa me anabhirati uppannā, rāgo cittaṁ anuddhaṁseti, taṁ kutettha labbhā, yaṁ me paro anabhiratiṁ vinodetvā abhiratiṁ uppādeyya.",
  "sn8:1.1.9_0": "Yannūnāhaṁ attanāva attano anabhiratiṁ vinodetvā abhiratiṁ uppādeyyan”ti.",
  "sn8:1.1.10_0": "Atha kho āyasmā vaṅgīso attanāva attano anabhiratiṁ vinodetvā abhiratiṁ uppādetvā tāyaṁ velāyaṁ imā gāthāyo abhāsi:",
  "sn8:1.2.1_0": "“Nikkhantaṁ vata maṁ santaṁ,",
  "sn8:1.2.2_0": "agārasmānagāriyaṁ;",
  "sn8:1.2.3_0": "Vitakkā upadhāvanti,",
  "sn8:1.2.4_0": "pagabbhā kaṇhato ime.",
  "sn8:1.3.1_0": "Uggaputtā mahissāsā,",
  "sn8:1.3.2_0": "sikkhitā daḷhadhammino;",
  "sn8:1.3.3_0": "Samantā parikireyyuṁ,",
  "sn8:1.3.4_0": "sahassaṁ apalāyinaṁ.",
  "sn8:1.4.1_0": "Sacepi etato bhiyyo,",
  "sn8:1.4.2_0": "āgamissanti itthiyo;",
  "sn8:1.4.3_0": "Neva maṁ byādhayissanti,",
  "sn8:1.4.4_0": "dhamme samhi patiṭṭhitaṁ.",
  "sn8:1.5.1_0": "Sakkhī hi me sutaṁ etaṁ,",
  "sn8:1.5.2_0": "buddhassādiccabandhuno;",
  "sn8:1.5.3_0": "Nibbānagamanaṁ maggaṁ,",
  "sn8:1.5.4_0": "tattha me nirato mano.",
  "sn8:1.6.1_0": "Evañce maṁ viharantaṁ,",
  "sn8:1.6.2_0": "pāpima upagacchasi;",
  "sn8:1.6.3_0": "Tathā maccu karissāmi,",
  "sn8:1.6.4_0": "na me maggampi dakkhasī”ti.",
  "sn8:2.0.1_0": "Saṁyutta Nikāya 8",
  "sn8:2.0.2_0": "1. Vaṅgīsavagga",
  "sn8:2.0.3_0": "2. Aratīsutta",
  "sn8:2.1.1_0": "Ekaṁ samayaṁ …pe…",
  "sn8:2.1.1_1": "āyasmā vaṅgīso āḷaviyaṁ viharati aggāḷave cetiye āyasmatā nigrodhakappena upajjhāyena saddhiṁ.",
  "sn8:2.1.2_0": "Tena kho pana samayena āyasmā nigrodhakappo pacchābhattaṁ piṇḍapātapaṭikkanto vihāraṁ pavisati, sāyaṁ vā nikkhamati aparajju vā kāle.",
  "sn8:2.1.3_0": "Tena kho pana samayena āyasmato vaṅgīsassa anabhirati uppannā hoti, rāgo cittaṁ anuddhaṁseti.",
  "sn8:2.1.4_0": "Atha kho āyasmato vaṅgīsassa etadahosi:",
  "sn8:2.1.5_0": "“alābhā vata me, na vata me lābhā; dulladdhaṁ vata me, na vata me suladdhaṁ;",
  "sn8:2.1.6_0": "yassa me anabhirati uppannā, rāgo cittaṁ anuddhaṁseti;",
  "sn8:2.1.6_1": "taṁ kutettha labbhā, yaṁ me paro anabhiratiṁ vinodetvā abhiratiṁ uppādeyya.",
  "sn8:2.1.7_0": "Yannūnāhaṁ attanāva attano anabhiratiṁ vinodetvā abhiratiṁ uppādeyyan”ti.",
  "sn8:2.1.8_0": "Atha kho āyasmā vaṅgīso attanāva attano anabhiratiṁ vinodetvā abhiratiṁ uppādetvā tāyaṁ velāyaṁ imā gāthāyo abhāsi:",
  "sn8:2.2.1_0": "“Aratiñca ratiñca pahāya,",
  "sn8:2.2.2_0": "Sabbaso gehasitañca vitakkaṁ;",
  "sn8:2.2.3_0": "Vanathaṁ na kareyya kuhiñci,",
  "sn8:2.2.4_0": "Nibbanatho arato sa hi bhikkhu.",
  "sn8:2.3.1_0": "Yamidha pathaviñca vehāsaṁ,",
  "sn8:2.3.2_0": "Rūpagatañca jagatogadhaṁ;",
  "sn8:2.3.3_0": "Kiñci parijīyati sabbamaniccaṁ,",
  "sn8:2.3.4_0": "Evaṁ samecca caranti mutattā.",
  "sn8:2.4.1_0": "Upadhīsu janā gadhitāse,",
  "sn8:2.4.2_0": "Diṭṭhasute paṭighe ca mute ca;",
  "sn8:2.4.3_0": "Ettha vinodaya chandamanejo,",
  "sn8:2.4.4_0": "Yo ettha na limpati taṁ munimāhu.",
  "sn8:2.5.1_0": "Atha saṭṭhinissitā savitakkā,",
  "sn8:2.5.2_0": "Puthū janatāya adhammā niviṭṭhā;",
  "sn8:2.5.3_0": "Na ca vaggagatassa kuhiñci,",
  "sn8:2.5.4_0": "No pana duṭṭhullabhāṇī sa bhikkhu.",
  "sn8:2.6.1_0": "Dabbo cirarattasamāhito,",
  "sn8:2.6.2_0": "Akuhako nipako apihālu;",
  "sn8:2.6.3_0": "Santaṁ padaṁ ajjhagamā muni paṭicca,",
  "sn8:2.6.4_0": "Parinibbuto kaṅkhati kālan”ti.",
  "sn8:3.0.1_0": "Saṁyutta Nikāya 8",
  "sn8:3.0.2_0": "1. Vaṅgīsavagga",
  "sn8:3.0.3_0": "3. Pesalasutta",
  "sn8:3.1.1_0": "Ekaṁ samayaṁ āyasmā vaṅgīso āḷaviyaṁ viharati aggāḷave cetiye āyasmatā nigrodhakappena upajjhāyena saddhiṁ.",
  "sn8:3.1.2_0": "Tena kho pana samayena āyasmā vaṅgīso attano paṭibhānena aññe pesale bhikkhū atimaññati.",
  "sn8:3.1.3_0": "Atha kho āyasmato vaṅgīsassa etadahosi:",
  "sn8:3.1.4_0": "“alābhā vata me, na vata me lābhā; dulladdhaṁ vata me, na vata me suladdhaṁ;",
  "sn8:3.1.5_0": "yvāhaṁ attano paṭibhānena aññe pesale bhikkhū atimaññāmī”ti.",
  "sn8:3.1.6_0": "Atha kho āyasmā vaṅgīso attanāva attano vippaṭisāraṁ uppādetvā tāyaṁ velāyaṁ imā gāthāyo abhāsi:",
  "sn8:3.2.1_0": "“Mānaṁ pajahassu gotama,",
  "sn8:3.2.2_0": "Mānapathañca pajahassu;",
  "sn8:3.2.3_0": "Asesaṁ mānapathasmiṁ,",
  "sn8:3.2.4_0": "Samucchito vippaṭisārīhuvā cirarattaṁ.",
  "sn8:3.3.1_0": "Makkhena makkhitā pajā,",
  "sn8:3.3.2_0": "Mānahatā nirayaṁ papatanti;",
  "sn8:3.3.3_0": "Socanti janā cirarattaṁ,",
  "sn8:3.3.4_0": "Mānahatā nirayaṁ upapannā.",
  "sn8:3.4.1_0": "Na hi socati bhikkhu kadāci,",
  "sn8:3.4.2_0": "Maggajino sammāpaṭipanno;",
  "sn8:3.4.3_0": "Kittiñca sukhañca anubhoti,",
  "sn8:3.4.4_0": "Dhammadasoti tamāhu pahitattaṁ.",
  "sn8:3.5.1_0": "Tasmā akhilodha padhānavā,",
  "sn8:3.5.2_0": "Nīvaraṇāni pahāya visuddho;",
  "sn8:3.5.3_0": "Mānañca pahāya asesaṁ,",
  "sn8:3.5.4_0": "Vijjāyantakaro samitāvī”ti.",
  "sn8:4.0.1_0": "Saṁyutta Nikāya 8",
  "sn8:4.0.2_0": "1. Vaṅgīsavagga",
  "sn8:4.0.3_0": "4. Ānandasutta",
  "sn8:4.1.1_0": "Ekaṁ samayaṁ āyasmā ānando sāvatthiyaṁ viharati jetavane anāthapiṇḍikassa ārāme.",
  "sn8:4.1.2_0": "Atha kho āyasmā ānando pubbaṇhasamayaṁ nivāsetvā pattacīvaramādāya sāvatthiṁ piṇḍāya pāvisi āyasmatā vaṅgīsena pacchāsamaṇena.",
  "sn8:4.1.3_0": "Tena kho pana samayena āyasmato vaṅgīsassa anabhirati uppannā hoti, rāgo cittaṁ anuddhaṁseti.",
  "sn8:4.1.4_0": "Atha kho āyasmā vaṅgīso āyasmantaṁ ānandaṁ gāthāya ajjhabhāsi:",
  "sn8:4.2.1_0": "“Kāmarāgena ḍayhāmi,",
  "sn8:4.2.2_0": "cittaṁ me pariḍayhati;",
  "sn8:4.2.3_0": "Sādhu nibbāpanaṁ brūhi,",
  "sn8:4.2.4_0": "anukampāya gotamā”ti.",
  "sn8:4.3.1_0": "“Saññāya vipariyesā,",
  "sn8:4.3.2_0": "cittaṁ te pariḍayhati;",
  "sn8:4.3.3_0": "Nimittaṁ parivajjehi,",
  "sn8:4.3.4_0": "subhaṁ rāgūpasaṁhitaṁ.",
  "sn8:4.4.1_0": "Saṅkhāre parato passa,",
  "sn8:4.4.2_0": "dukkhato mā ca attato;",
  "sn8:4.4.3_0": "Nibbāpehi mahārāgaṁ,",
  "sn8:4.4.4_0": "mā ḍayhittho punappunaṁ.",
  "sn8:4.5.1_0": "Asubhāya cittaṁ bhāvehi,",
  "sn8:4.5.2_0": "ekaggaṁ susamāhitaṁ;",
  "sn8:4.5.3_0": "Sati kāyagatā tyatthu,",
  "sn8:4.5.4_0": "nibbidābahulo bhava.",
  "sn8:4.6.1_0": "Animittañca bhāvehi,",
  "sn8:4.6.2_0": "mānānusayamujjaha;",
  "sn8:4.6.3_0": "Tato mānābhisamayā,",
  "sn8:4.6.4_0": "upasanto carissasī”ti.",
  "sn8:5.0.1_0": "Saṁyutta Nikāya 8",
  "sn8:5.0.2_0": "1. Vaṅgīsavagga",
  "sn8:5.0.3_0": "5. Subhāsitasutta",
  "sn8:5.1.1_0": "Sāvatthinidānaṁ.",
  "sn8:5.1.2_0": "Tatra kho bhagavā bhikkhū āmantesi:",
  "sn8:5.1.3_0": "“bhikkhavo”ti.",
  "sn8:5.1.4_0": "“Bhadante”ti te bhikkhū bhagavato paccassosuṁ.",
  "sn8:5.1.5_0": "Bhagavā etadavoca:",
  "sn8:5.2.1_0": "“Catūhi, bhikkhave, aṅgehi samannāgatā vācā subhāsitā hoti, no dubbhāsitā;",
  "sn8:5.2.1_1": "anavajjā ca ananuvajjā ca viññūnaṁ.",
  "sn8:5.2.2_0": "Katamehi catūhi?",
  "sn8:5.2.3_0": "Idha, bhikkhave, bhikkhu subhāsitaṁyeva bhāsati no dubbhāsitaṁ, dhammaṁyeva bhāsati no adhammaṁ, piyaṁyeva bhāsati no appiyaṁ, saccaṁyeva bhāsati no alikaṁ.",
  "sn8:5.2.4_0": "Imehi kho, bhikkhave, catūhi aṅgehi samannāgatā vācā subhāsitā hoti, no dubbhāsitā, anavajjā ca ananuvajjā ca viññūnan”ti.",
  "sn8:5.2.5_0": "Idamavoca bhagavā.",
  "sn8:5.2.6_0": "Idaṁ vatvāna sugato athāparaṁ etadavoca satthā:",
  "sn8:5.3.1_0": "“Subhāsitaṁ uttamamāhu santo,",
  "sn8:5.3.2_0": "Dhammaṁ bhaṇe nādhammaṁ taṁ dutiyaṁ;",
  "sn8:5.3.3_0": "Piyaṁ bhaṇe nāppiyaṁ taṁ tatiyaṁ,",
  "sn8:5.3.4_0": "Saccaṁ bhaṇe nālikaṁ taṁ catutthan”ti.",
  "sn8:5.4.1_0": "Atha kho āyasmā vaṅgīso uṭṭhāyāsanā ekaṁsaṁ uttarāsaṅgaṁ karitvā yena bhagavā tenañjaliṁ paṇāmetvā bhagavantaṁ etadavoca:",
  "sn8:5.4.2_0": "“paṭibhāti maṁ, bhagavā, paṭibhāti maṁ, sugatā”ti.",
  "sn8:5.4.3_0": "“Paṭibhātu taṁ, vaṅgīsā”ti bhagavā avoca.",
  "sn8:5.4.4_0": "Atha kho āyasmā vaṅgīso bhagavantaṁ sammukhā sāruppāhi gāthāhi abhitthavi:",
  "sn8:5.5.1_0": "“Tameva vācaṁ bhāseyya,",
  "sn8:5.5.2_0": "yāyattānaṁ na tāpaye;",
  "sn8:5.5.3_0": "Pare ca na vihiṁseyya,",
  "sn8:5.5.4_0": "sā ve vācā subhāsitā.",
  "sn8:5.6.1_0": "Piyavācaṁva bhāseyya,",
  "sn8:5.6.2_0": "yā vācā paṭinanditā;",
  "sn8:5.6.3_0": "Yaṁ anādāya pāpāni,",
  "sn8:5.6.4_0": "paresaṁ bhāsate piyaṁ.",
  "sn8:5.7.1_0": "Saccaṁ ve amatā vācā,",
  "sn8:5.7.2_0": "esa dhammo sanantano;",
  "sn8:5.7.3_0": "Sacce atthe ca dhamme ca,",
  "sn8:5.7.4_0": "āhu santo patiṭṭhitā.",
  "sn8:5.8.1_0": "Yaṁ buddho bhāsate vācaṁ,",
  "sn8:5.8.2_0": "khemaṁ nibbānapattiyā;",
  "sn8:5.8.3_0": "Dukkhassantakiriyāya,",
  "sn8:5.8.4_0": "sā ve vācānamuttamā”ti.",
  "sn8:6.0.1_0": "Saṁyutta Nikāya 8",
  "sn8:6.0.2_0": "1. Vaṅgīsavagga",
  "sn8:6.0.3_0": "6. Sāriputtasutta",
  "sn8:6.1.1_0": "Ekaṁ samayaṁ āyasmā sāriputto sāvatthiyaṁ viharati jetavane anāthapiṇḍikassa ārāme.",
  "sn8:6.1.2_0": "Tena kho pana samayena āyasmā sāriputto bhikkhū dhammiyā kathāya sandasseti samādapeti samuttejeti sampahaṁseti poriyā vācāya vissaṭṭhāya anelagalāya atthassa viññāpaniyā.",
  "sn8:6.1.3_0": "Te ca bhikkhū aṭṭhiṁ katvā manasi katvā sabbacetasā samannāharitvā ohitasotā dhammaṁ suṇanti.",
  "sn8:6.1.4_0": "Atha kho āyasmato vaṅgīsassa etadahosi:",
  "sn8:6.1.5_0": "“ayaṁ kho āyasmā sāriputto bhikkhū dhammiyā kathāya sandasseti samādapeti samuttejeti sampahaṁseti poriyā vācāya vissaṭṭhāya anelagalāya atthassa viññāpaniyā.",
  "sn8:6.1.6_0": "Te ca bhikkhū aṭṭhiṁ katvā manasi katvā sabbacetasā samannāharitvā ohitasotā dhammaṁ suṇanti.",
  "sn8:6.1.7_0": "Yannūnāhaṁ āyasmantaṁ sāriputtaṁ sammukhā sāruppāhi gāthāhi abhitthaveyyan”ti.",
  "sn8:6.2.1_0": "Atha kho āyasmā vaṅgīso uṭṭhāyāsanā ekaṁsaṁ uttarāsaṅgaṁ karitvā yenāyasmā sāriputto tenañjaliṁ paṇāmetvā āyasmantaṁ sāriputtaṁ etadavoca:",
  "sn8:6.2.2_0": "“paṭibhāti maṁ, āvuso sāriputta, paṭibhāti maṁ, āvuso sāriputtā”ti.",
  "sn8:6.2.3_0": "“Paṭibhātu taṁ, āvuso vaṅgīsā”ti.",
  "sn8:6.2.4_0": "Atha kho āyasmā vaṅgīso āyasmantaṁ sāriputtaṁ sammukhā sāruppāhi gāthāhi abhitthavi:",
  "sn8:6.3.1_0": "“Gambhīrapañño medhāvī,",
  "sn8:6.3.2_0": "maggāmaggassa kovido;",
  "sn8:6.3.3_0": "Sāriputto mahāpañño,",
  "sn8:6.3.4_0": "dhammaṁ deseti bhikkhunaṁ.",
  "sn8:6.4.1_0": "Saṅkhittenapi deseti,",
  "sn8:6.4.2_0": "vitthārenapi bhāsati;",
  "sn8:6.4.3_0": "Sāḷikāyiva nigghoso,",
  "sn8:6.4.4_0": "paṭibhānaṁ udīrayi.",
  "sn8:6.5.1_0": "Tassa taṁ desayantassa,",
  "sn8:6.5.2_0": "suṇanti madhuraṁ giraṁ;",
  "sn8:6.5.3_0": "Sarena rajanīyena,",
  "sn8:6.5.4_0": "savanīyena vaggunā;",
  "sn8:6.5.5_0": "Udaggacittā muditā,",
  "sn8:6.5.6_0": "sotaṁ odhenti bhikkhavo”ti.",
  "sn8:7.0.1_0": "Saṁyutta Nikāya 8",
  "sn8:7.0.2_0": "1. Vaṅgīsavagga",
  "sn8:7.0.3_0": "7. Pavāraṇāsutta",
  "sn8:7.1.1_0": "Ekaṁ samayaṁ bhagavā sāvatthiyaṁ viharati pubbārāme migāramātupāsāde mahatā bhikkhusaṅghena saddhiṁ pañcamattehi bhikkhusatehi sabbeheva arahantehi.",
  "sn8:7.1.2_0": "Tena kho pana samayena bhagavā tadahuposathe pannarase pavāraṇāya bhikkhusaṅghaparivuto abbhokāse nisinno hoti.",
  "sn8:7.1.3_0": "Atha kho bhagavā tuṇhībhūtaṁ bhikkhusaṅghaṁ anuviloketvā bhikkhū āmantesi:",
  "sn8:7.1.4_0": "“handa dāni, bhikkhave, pavāremi vo.",
  "sn8:7.1.5_0": "Na ca me kiñci garahatha kāyikaṁ vā vācasikaṁ vā”ti.",
  "sn8:7.2.1_0": "Evaṁ vutte, āyasmā sāriputto uṭṭhāyāsanā ekaṁsaṁ uttarāsaṅgaṁ karitvā yena bhagavā tenañjaliṁ paṇāmetvā bhagavantaṁ etadavoca:",
  "sn8:7.2.2_0": "“na kho mayaṁ, bhante, bhagavato kiñci garahāma kāyikaṁ vā vācasikaṁ vā.",
  "sn8:7.2.3_0": "Bhagavā hi, bhante, anuppannassa maggassa uppādetā, asañjātassa maggassa sañjanetā, anakkhātassa maggassa akkhātā, maggaññū maggavidū maggakovido.",
  "sn8:7.2.4_0": "Maggānugā ca, bhante, etarahi sāvakā viharanti pacchā samannāgatā;",
  "sn8:7.2.5_0": "ahañca kho, bhante, bhagavantaṁ pavāremi.",
  "sn8:7.2.6_0": "Na ca me bhagavā kiñci garahati kāyikaṁ vā vācasikaṁ vā”ti.",
  "sn8:7.3.1_0": "“Na khvāhaṁ te, sāriputta, kiñci garahāmi kāyikaṁ vā vācasikaṁ vā.",
  "sn8:7.3.2_0": "Paṇḍito tvaṁ, sāriputta, mahāpañño tvaṁ, sāriputta, puthupañño tvaṁ, sāriputta, hāsapañño tvaṁ, sāriputta, javanapañño tvaṁ, sāriputta, tikkhapañño tvaṁ, sāriputta, nibbedhikapañño tvaṁ, sāriputta.",
  "sn8:7.3.3_0": "Seyyathāpi, sāriputta, rañño cakkavattissa jeṭṭhaputto pitarā pavattitaṁ cakkaṁ sammadeva anuppavatteti;",
  "sn8:7.3.4_0": "evameva kho tvaṁ, sāriputta, mayā anuttaraṁ dhammacakkaṁ pavattitaṁ sammadeva anuppavattesī”ti.",
  "sn8:7.4.1_0": "“No ce kira me, bhante, bhagavā kiñci garahati kāyikaṁ vā vācasikaṁ vā.",
  "sn8:7.4.2_0": "Imesaṁ pana, bhante, bhagavā pañcannaṁ bhikkhusatānaṁ na kiñci garahati kāyikaṁ vā vācasikaṁ vā”ti.",
  "sn8:7.4.3_0": "“Imesampi khvāhaṁ, sāriputta, pañcannaṁ bhikkhusatānaṁ na kiñci garahāmi kāyikaṁ vā vācasikaṁ vā.",
  "sn8:7.4.4_0": "Imesañhi, sāriputta, pañcannaṁ bhikkhusatānaṁ saṭṭhi bhikkhū tevijjā, saṭṭhi bhikkhū chaḷabhiññā, saṭṭhi bhikkhū ubhatobhāgavimuttā, atha itare paññāvimuttā”ti.",
  "sn8:7.5.1_0": "Atha kho āyasmā vaṅgīso uṭṭhāyāsanā ekaṁsaṁ uttarāsaṅgaṁ karitvā yena bhagavā tenañjaliṁ paṇāmetvā bhagavantaṁ etadavoca:",
  "sn8:7.5.2_0": "“paṭibhāti maṁ, bhagavā, paṭibhāti maṁ, sugatā”ti.",
  "sn8:7.5.3_0": "“Paṭibhātu taṁ, vaṅgīsā”ti bhagavā avoca.",
  "sn8:7.5.4_0": "Atha kho āyasmā vaṅgīso bhagavantaṁ sammukhā sāruppāhi gāthāhi abhitthavi:",
  "sn8:7.6.1_0": "“Ajja pannarase visuddhiyā,",
  "sn8:7.6.2_0": "Bhikkhū pañcasatā samāgatā;",
  "sn8:7.6.3_0": "Saṁyojanabandhanacchidā,",
  "sn8:7.6.4_0": "Anīghā khīṇapunabbhavā isī.",
  "sn8:7.7.1_0": "Cakkavattī yathā rājā,",
  "sn8:7.7.2_0": "amaccaparivārito;",
  "sn8:7.7.3_0": "Samantā anupariyeti,",
  "sn8:7.7.4_0": "sāgarantaṁ mahiṁ imaṁ.",
  "sn8:7.8.1_0": "Evaṁ vijitasaṅgāmaṁ,",
  "sn8:7.8.2_0": "satthavāhaṁ anuttaraṁ;",
  "sn8:7.8.3_0": "Sāvakā payirupāsanti,",
  "sn8:7.8.4_0": "tevijjā maccuhāyino.",
  "sn8:7.9.1_0": "Sabbe bhagavato puttā,",
  "sn8:7.9.2_0": "palāpettha na vijjati;",
  "sn8:7.9.3_0": "Taṇhāsallassa hantāraṁ,",
  "sn8:7.9.4_0": "vande ādiccabandhunan”ti.",
  "sn8:8.0.1_0": "Saṁyutta Nikāya 8",
  "sn8:8.0.2_0": "1. Vaṅgīsavagga",
  "sn8:8.0.3_0": "8. Parosahassasutta",
  "sn8:8.1.1_0": "Ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme mahatā bhikkhusaṅghena saddhiṁ aḍḍhatelasehi bhikkhusatehi.",
  "sn8:8.1.2_0": "Tena kho pana samayena bhagavā bhikkhū nibbānapaṭisaṁyuttāya dhammiyā kathāya sandasseti samādapeti samuttejeti sampahaṁseti.",
  "sn8:8.1.3_0": "Te ca bhikkhū aṭṭhiṁ katvā manasi katvā sabbacetasā samannāharitvā ohitasotā dhammaṁ suṇanti.",
  "sn8:8.1.4_0": "Atha kho āyasmato vaṅgīsassa etadahosi:",
  "sn8:8.1.5_0": "“ayaṁ kho bhagavā bhikkhū nibbānapaṭisaṁyuttāya dhammiyā kathāya sandasseti samādapeti samuttejeti sampahaṁseti.",
  "sn8:8.1.6_0": "Te ca bhikkhū aṭṭhiṁ katvā manasi katvā sabbacetasā samannāharitvā ohitasotā dhammaṁ suṇanti.",
  "sn8:8.1.7_0": "Yannūnāhaṁ bhagavantaṁ sammukhā sāruppāhi gāthāhi abhitthaveyyan”ti.",
  "sn8:8.2.1_0": "Atha kho āyasmā vaṅgīso uṭṭhāyāsanā ekaṁsaṁ uttarāsaṅgaṁ karitvā yena bhagavā tenañjaliṁ paṇāmetvā bhagavantaṁ etadavoca:",
  "sn8:8.2.2_0": "“paṭibhāti maṁ, bhagavā, paṭibhāti maṁ, sugatā”ti.",
  "sn8:8.2.3_0": "“Paṭibhātu taṁ, vaṅgīsā”ti bhagavā avoca.",
  "sn8:8.2.4_0": "Atha kho āyasmā vaṅgīso bhagavantaṁ sammukhā sāruppāhi gāthāhi abhitthavi:",
  "sn8:8.3.1_0": "“Parosahassaṁ bhikkhūnaṁ,",
  "sn8:8.3.2_0": "sugataṁ payirupāsati;",
  "sn8:8.3.3_0": "Desentaṁ virajaṁ dhammaṁ,",
  "sn8:8.3.4_0": "nibbānaṁ akutobhayaṁ.",
  "sn8:8.4.1_0": "Suṇanti dhammaṁ vimalaṁ,",
  "sn8:8.4.2_0": "sammāsambuddhadesitaṁ;",
  "sn8:8.4.3_0": "Sobhati vata sambuddho,",
  "sn8:8.4.4_0": "bhikkhusaṅghapurakkhato.",
  "sn8:8.5.1_0": "Nāganāmosi bhagavā,",
  "sn8:8.5.2_0": "isīnaṁ isisattamo;",
  "sn8:8.5.3_0": "Mahāmeghova hutvāna,",
  "sn8:8.5.4_0": "sāvake abhivassati.",
  "sn8:8.6.1_0": "Divāvihārā nikkhamma,",
  "sn8:8.6.2_0": "satthudassanakamyatā;",
  "sn8:8.6.3_0": "Sāvako te mahāvīra,",
  "sn8:8.6.4_0": "pāde vandati vaṅgiso”ti.",
  "sn8:8.7.1_0": "“Kiṁ nu te, vaṅgīsa, imā gāthāyo pubbe parivitakkitā, udāhu ṭhānasova taṁ paṭibhantī”ti?",
  "sn8:8.7.2_0": "“Na kho me, bhante, imā gāthāyo pubbe parivitakkitā, atha kho ṭhānasova maṁ paṭibhantī”ti.",
  "sn8:8.7.3_0": "“Tena hi taṁ, vaṅgīsa, bhiyyoso mattāya pubbe aparivitakkitā gāthāyo paṭibhantū”ti.",
  "sn8:8.7.4_0": "“Evaṁ, bhante”ti kho āyasmā vaṅgīso bhagavato paṭissutvā bhiyyoso mattāya bhagavantaṁ pubbe aparivitakkitāhi gāthāhi abhitthavi:",
  "sn8:8.8.1_0": "“Ummaggapathaṁ mārassa abhibhuyya,",
  "sn8:8.8.2_0": "Carasi pabhijja khilāni;",
  "sn8:8.8.3_0": "Taṁ passatha bandhapamuñcakaraṁ,",
  "sn8:8.8.4_0": "Asitaṁ bhāgaso pavibhajaṁ.",
  "sn8:8.9.1_0": "Oghassa nittharaṇatthaṁ,",
  "sn8:8.9.2_0": "Anekavihitaṁ maggaṁ akkhāsi;",
  "sn8:8.9.3_0": "Tasmiñce amate akkhāte,",
  "sn8:8.9.4_0": "Dhammaddasā ṭhitā asaṁhīrā.",
  "sn8:8.10.1_0": "Pajjotakaro ativijjha,",
  "sn8:8.10.2_0": "Sabbaṭṭhitīnaṁ atikkamamaddasa;",
  "sn8:8.10.3_0": "Ñatvā ca sacchikatvā ca,",
  "sn8:8.10.4_0": "Aggaṁ so desayi dasaddhānaṁ.",
  "sn8:8.11.1_0": "Evaṁ sudesite dhamme,",
  "sn8:8.11.2_0": "Ko pamādo vijānataṁ dhammaṁ;",
  "sn8:8.11.3_0": "Tasmā hi tassa bhagavato sāsane,",
  "sn8:8.11.4_0": "Appamatto sadā namassamanusikkhe”ti.",
  "sn8:9.0.1_0": "Saṁyutta Nikāya 8",
  "sn8:9.0.2_0": "1. Vaṅgīsavagga",
  "sn8:9.0.3_0": "9. Koṇḍaññasutta",
  "sn8:9.1.1_0": "Ekaṁ samayaṁ bhagavā rājagahe viharati veḷuvane kalandakanivāpe.",
  "sn8:9.1.2_0": "Atha kho āyasmā aññāsikoṇḍañño sucirasseva yena bhagavā tenupasaṅkami;",
  "sn8:9.1.2_1": "upasaṅkamitvā bhagavato pādesu sirasā nipatitvā bhagavato pādāni mukhena ca paricumbati, pāṇīhi ca parisambāhati, nāmañca sāveti:",
  "sn8:9.1.3_0": "“koṇḍaññohaṁ, bhagavā, koṇḍaññohaṁ, sugatā”ti.",
  "sn8:9.1.4_0": "Atha kho āyasmato vaṅgīsassa etadahosi:",
  "sn8:9.1.5_0": "“ayaṁ kho āyasmā aññāsikoṇḍañño sucirasseva yena bhagavā tenupasaṅkami;",
  "sn8:9.1.5_1": "upasaṅkamitvā bhagavato pādesu sirasā nipatitvā bhagavato pādāni mukhena ca paricumbati, pāṇīhi ca parisambāhati, nāmañca sāveti:",
  "sn8:9.1.6_0": "‘koṇḍaññohaṁ, bhagavā, koṇḍaññohaṁ, sugatā’ti.",
  "sn8:9.1.7_0": "Yannūnāhaṁ āyasmantaṁ aññāsikoṇḍaññaṁ bhagavato sammukhā sāruppāhi gāthāhi abhitthaveyyan”ti.",
  "sn8:9.2.1_0": "Atha kho āyasmā vaṅgīso uṭṭhāyāsanā ekaṁsaṁ uttarāsaṅgaṁ karitvā yena bhagavā tenañjaliṁ paṇāmetvā bhagavantaṁ etadavoca:",
  "sn8:9.2.2_0": "“paṭibhāti maṁ, bhagavā, paṭibhāti maṁ, sugatā”ti.",
  "sn8:9.2.3_0": "“Paṭibhātu taṁ, vaṅgīsā”ti bhagavā avoca.",
  "sn8:9.2.4_0": "Atha kho āyasmā vaṅgīso āyasmantaṁ aññāsikoṇḍaññaṁ bhagavato sammukhā sāruppāhi gāthāhi abhitthavi:",
  "sn8:9.3.1_0": "“Buddhānubuddho so thero,",
  "sn8:9.3.2_0": "koṇḍañño tibbanikkamo;",
  "sn8:9.3.3_0": "Lābhī sukhavihārānaṁ,",
  "sn8:9.3.4_0": "vivekānaṁ abhiṇhaso.",
  "sn8:9.4.1_0": "Yaṁ sāvakena pattabbaṁ,",
  "sn8:9.4.2_0": "satthusāsanakārinā;",
  "sn8:9.4.3_0": "Sabbassa taṁ anuppattaṁ,",
  "sn8:9.4.4_0": "appamattassa sikkhato.",
  "sn8:9.5.1_0": "Mahānubhāvo tevijjo,",
  "sn8:9.5.2_0": "cetopariyāyakovido;",
  "sn8:9.5.3_0": "Koṇḍañño buddhadāyādo,",
  "sn8:9.5.4_0": "pāde vandati satthuno”ti.",
  "sn8:10.0.1_0": "Saṁyutta Nikāya 8",
  "sn8:10.0.2_0": "1. Vaṅgīsavagga",
  "sn8:10.0.3_0": "10. Moggallānasutta",
  "sn8:10.1.1_0": "Ekaṁ samayaṁ bhagavā rājagahe viharati isigilipasse kāḷasilāyaṁ mahatā bhikkhusaṅghena saddhiṁ pañcamattehi bhikkhusatehi sabbeheva arahantehi.",
  "sn8:10.1.2_0": "Tesaṁ sudaṁ āyasmā mahāmoggallāno cetasā cittaṁ samannesati vippamuttaṁ nirupadhiṁ.",
  "sn8:10.1.3_0": "Atha kho āyasmato vaṅgīsassa etadahosi:",
  "sn8:10.1.4_0": "“ayaṁ kho bhagavā rājagahe viharati isigilipasse kāḷasilāyaṁ mahatā bhikkhusaṅghena saddhiṁ pañcamattehi bhikkhusatehi sabbeheva arahantehi.",
  "sn8:10.1.5_0": "Tesaṁ sudaṁ āyasmā mahāmoggallāno cetasā cittaṁ samannesati vippamuttaṁ nirupadhiṁ.",
  "sn8:10.1.6_0": "Yannūnāhaṁ āyasmantaṁ mahāmoggallānaṁ bhagavato sammukhā sāruppāhi gāthāhi abhitthaveyyan”ti.",
  "sn8:10.2.1_0": "Atha kho āyasmā vaṅgīso uṭṭhāyāsanā ekaṁsaṁ uttarāsaṅgaṁ karitvā yena bhagavā tenañjaliṁ paṇāmetvā bhagavantaṁ etadavoca:",
  "sn8:10.2.2_0": "“paṭibhāti maṁ, bhagavā, paṭibhāti maṁ, sugatā”ti.",
  "sn8:10.2.3_0": "“Paṭibhātu taṁ, vaṅgīsā”ti bhagavā avoca.",
  "sn8:10.2.4_0": "Atha kho āyasmā vaṅgīso āyasmantaṁ mahāmoggallānaṁ bhagavato sammukhā sāruppāhi gāthāhi abhitthavi:",
  "sn8:10.3.1_0": "“Nagassa passe āsīnaṁ,",
  "sn8:10.3.2_0": "muniṁ dukkhassa pāraguṁ;",
  "sn8:10.3.3_0": "Sāvakā payirupāsanti,",
  "sn8:10.3.4_0": "tevijjā maccuhāyino.",
  "sn8:10.4.1_0": "Te cetasā anupariyeti,",
  "sn8:10.4.2_0": "Moggallāno mahiddhiko;",
  "sn8:10.4.3_0": "Cittaṁ nesaṁ samannesaṁ,",
  "sn8:10.4.4_0": "Vippamuttaṁ nirūpadhiṁ.",
  "sn8:10.5.1_0": "Evaṁ sabbaṅgasampannaṁ,",
  "sn8:10.5.2_0": "Muniṁ dukkhassa pāraguṁ;",
  "sn8:10.5.3_0": "Anekākārasampannaṁ,",
  "sn8:10.5.4_0": "Payirupāsanti gotaman”ti.",
  "sn8:11.0.1_0": "Saṁyutta Nikāya 8",
  "sn8:11.0.2_0": "1. Vaṅgīsavagga",
  "sn8:11.0.3_0": "11. Gaggarāsutta",
  "sn8:11.1.1_0": "Ekaṁ samayaṁ bhagavā campāyaṁ viharati gaggarāya pokkharaṇiyā tīre mahatā bhikkhusaṅghena saddhiṁ pañcamattehi bhikkhusatehi sattahi ca upāsakasatehi sattahi ca upāsikāsatehi anekehi ca devatāsahassehi.",
  "sn8:11.1.2_0": "Tyāssudaṁ bhagavā atirocati vaṇṇena ceva yasasā ca.",
  "sn8:11.1.3_0": "Atha kho āyasmato vaṅgīsassa etadahosi:",
  "sn8:11.1.4_0": "“ayaṁ kho bhagavā campāyaṁ viharati gaggarāya pokkharaṇiyā tīre mahatā bhikkhusaṅghena saddhiṁ pañcamattehi bhikkhusatehi sattahi ca upāsakasatehi sattahi ca upāsikāsatehi anekehi ca devatāsahassehi.",
  "sn8:11.1.5_0": "Tyāssudaṁ bhagavā atirocati vaṇṇena ceva yasasā ca.",
  "sn8:11.1.6_0": "Yannūnāhaṁ bhagavantaṁ sammukhā sāruppāya gāthāya abhitthaveyyan”ti.",
  "sn8:11.2.1_0": "Atha kho āyasmā vaṅgīso uṭṭhāyāsanā ekaṁsaṁ uttarāsaṅgaṁ karitvā yena bhagavā tenañjaliṁ paṇāmetvā bhagavantaṁ etadavoca:",
  "sn8:11.2.2_0": "“paṭibhāti maṁ, bhagavā, paṭibhāti maṁ, sugatā”ti.",
  "sn8:11.2.3_0": "“Paṭibhātu taṁ, vaṅgīsā”ti bhagavā avoca.",
  "sn8:11.2.4_0": "Atha kho āyasmā vaṅgīso bhagavantaṁ sammukhā sāruppāya gāthāya abhitthavi:",
  "sn8:11.3.1_0": "“Cando yathā vigatavalāhake nabhe,",
  "sn8:11.3.2_0": "Virocati vigatamalova bhāṇumā;",
  "sn8:11.3.3_0": "Evampi aṅgīrasa tvaṁ mahāmuni,",
  "sn8:11.3.4_0": "Atirocasi yasasā sabbalokan”ti.",
  "sn8:12.0.1_0": "Saṁyutta Nikāya 8",
  "sn8:12.0.2_0": "1. Vaṅgīsavagga",
  "sn8:12.0.3_0": "12. Vaṅgīsasutta",
  "sn8:12.1.1_0": "Ekaṁ samayaṁ āyasmā vaṅgīso sāvatthiyaṁ viharati jetavane anāthapiṇḍikassa ārāme.",
  "sn8:12.1.2_0": "Tena kho pana samayena āyasmā vaṅgīso aciraarahattappatto hutvā vimuttisukhaṁ paṭisaṁvedī tāyaṁ velāyaṁ imā gāthāyo abhāsi:",
  "sn8:12.2.1_0": "“Kāveyyamattā vicarimha pubbe,",
  "sn8:12.2.2_0": "Gāmā gāmaṁ purā puraṁ;",
  "sn8:12.2.3_0": "Athaddasāma sambuddhaṁ,",
  "sn8:12.2.4_0": "Saddhā no upapajjatha.",
  "sn8:12.3.1_0": "So me dhammamadesesi,",
  "sn8:12.3.2_0": "khandhāyatanadhātuyo;",
  "sn8:12.3.3_0": "Tassāhaṁ dhammaṁ sutvāna,",
  "sn8:12.3.4_0": "pabbajiṁ anagāriyaṁ.",
  "sn8:12.4.1_0": "Bahunnaṁ vata atthāya,",
  "sn8:12.4.2_0": "bodhiṁ ajjhagamā muni;",
  "sn8:12.4.3_0": "Bhikkhūnaṁ bhikkhunīnañca,",
  "sn8:12.4.4_0": "ye niyāmagataddasā.",
  "sn8:12.5.1_0": "Svāgataṁ vata me āsi,",
  "sn8:12.5.2_0": "mama buddhassa santike;",
  "sn8:12.5.3_0": "Tisso vijjā anuppattā,",
  "sn8:12.5.4_0": "kataṁ buddhassa sāsanaṁ.",
  "sn8:12.6.1_0": "Pubbenivāsaṁ jānāmi,",
  "sn8:12.6.2_0": "Dibbacakkhuṁ visodhitaṁ;",
  "sn8:12.6.3_0": "Tevijjo iddhipattomhi,",
  "sn8:12.6.4_0": "Cetopariyāyakovido”ti.",
  "sn8:12.7.0_0": "Tassuddānaṁ",
  "sn8:12.7.1_0": "Nikkhantaṁ arati ceva,",
  "sn8:12.7.2_0": "pesalā atimaññanā;",
  "sn8:12.7.3_0": "Ānandena subhāsitā,",
  "sn8:12.7.4_0": "sāriputtapavāraṇā;",
  "sn8:12.7.5_0": "Parosahassaṁ koṇḍañño,",
  "sn8:12.7.6_0": "moggallānena gaggarā;",
  "sn8:12.7.7_0": "Vaṅgīsena dvādasāti.",
  "sn8:12.7.8_0": "Vaṅgīsasaṁyuttaṁ samattaṁ."
}