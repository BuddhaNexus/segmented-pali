{
  "atk-s0402a42:0_0": "(7) 2. Pattakammavaggo",
  "atk-s0402a42:1_0": "1. Pattakammasuttavaṇṇanā",
  "atk-s0402a42:2_0": "61.",
  "atk-s0402a42:2_1": "Dutiyassa paṭhame aniṭṭhapaṭikkhepena iṭṭhā.",
  "atk-s0402a42:2_2": "Mane kamanti pavisantīti kantā.",
  "atk-s0402a42:2_3": "Manaṁ appāyanti pavaḍḍhentīti manāpā.",
  "atk-s0402a42:2_4": "Dullabhāti paramadullabhā.",
  "atk-s0402a42:2_5": "Bhogāti bhuñjitabbā rūpādayo visayā.",
  "atk-s0402a42:2_6": "Sahadhammenāti dhammeneva saddhiṁ uppajjantu, mā dhammūpaghātaṁ katvā adhammenāti.",
  "atk-s0402a42:2_7": "Athavā sahadhammenāti sakāraṇena, tena tena senāpatiseṭṭhiṭṭhānādikāraṇena saddhiṁyeva uppajjantūti attho.",
  "atk-s0402a42:2_8": "Yasoti parivārasampatti.",
  "atk-s0402a42:2_9": "Sahañātībhīti ñātakehi saddhiṁ.",
  "atk-s0402a42:2_10": "Saha upajjhāyehīti sukhadukkhesu upanijjhāyitabbattā upajjhāyasaṅkhātehi sandiṭṭhasambhattehi saddhiṁ.",
  "atk-s0402a42:3_0": "Akiccaṁ karotīti akātabbaṁ karoti.",
  "atk-s0402a42:3_1": "Kiccaṁ aparādhetīti kattabbayuttakaṁ kiccaṁ akaronto taṁ aparādheti nāma.",
  "atk-s0402a42:3_2": "Dhaṁsatīti patati parihāyati.",
  "atk-s0402a42:3_3": "Abhijjhāvisamalobhanti abhijjhāsaṅkhātaṁ visamalobhaṁ.",
  "atk-s0402a42:3_4": "Pajahatīti nudati nīharati.",
  "atk-s0402a42:3_5": "Mahāpaññoti mahantapañño.",
  "atk-s0402a42:3_6": "Puthupaññoti puthulapañño.",
  "atk-s0402a42:3_7": "Āpātadasoti taṁ taṁ atthaṁ āpāteti tameva passati, sukhumampissa atthajātaṁ āpātaṁ āgacchatiyevāti attho.",
  "atk-s0402a42:4_0": "Uṭṭhānavīriyādhigatehīti uṭṭhānasaṅkhātena vīriyena adhigatehi.",
  "atk-s0402a42:4_1": "Bāhābalaparicitehīti bāhābalena paricitehi vaḍḍhitehi.",
  "atk-s0402a42:4_2": "Sedāvakkhittehīti avakkhittasedehi, sedaṁ muñcitvā vāyāmena payogena samadhigatehīti attho.",
  "atk-s0402a42:4_3": "Dhammikehīti dhammayuttehi.",
  "atk-s0402a42:4_4": "Dhammaladdhehīti dasakusalakammapathadhamme akopetvā laddhehi.",
  "atk-s0402a42:4_5": "Pattakammānīti yuttakammāni anucchavikakammāni.",
  "atk-s0402a42:4_6": "Sukhetīti sukhitaṁ karoti.",
  "atk-s0402a42:4_7": "Pīṇetīti pīṇitaṁ balasampannaṁ karoti.",
  "atk-s0402a42:4_8": "Ṭhānagataṁ hotīti kāraṇagataṁ hoti.",
  "atk-s0402a42:4_9": "Kiṁ pana tanti?",
  "atk-s0402a42:4_10": "Catūsu pattakammesu ekaṁ bhogehi kattabbakammaṁ bhogajātameva ṭhānagataṁ.",
  "atk-s0402a42:4_11": "Pattagatanti yuttappattaṭṭhānagataṁ.",
  "atk-s0402a42:4_12": "Āyatanaso paribhuttanti kāraṇeneva paribhuttaṁ bhogajātaṁ hoti.",
  "atk-s0402a42:5_0": "Pariyodhāyasaṁvattatīti pidahitvā vattati.",
  "atk-s0402a42:5_1": "Yathā aggiādīhi uppannāsu āpadāsu, evaṁ ādittagehanibbāpanādīnaṁ atthāya dhanapariccāgaṁ katvā tāsaṁ āpadānaṁ maggaṁ pidahati nivāreti.",
  "atk-s0402a42:5_2": "Sotthiṁ attānaṁ karotīti nirupaddavaṁ khemaṁ attānaṁ karoti.",
  "atk-s0402a42:5_3": "Ñātibalinti ñātakānaṁ baliṁ.",
  "atk-s0402a42:5_4": "Atithibalinti āgantukānaṁ baliṁ.",
  "atk-s0402a42:5_5": "Pubbapetabalinti paralokagatānaṁ ñātakānaṁ baliṁ.",
  "atk-s0402a42:5_6": "Rājabalinti rañño kattabbayuttakaṁ rājabaliṁ.",
  "atk-s0402a42:5_7": "Devatābalinti devatānaṁ kattabbabaliṁ.",
  "atk-s0402a42:5_8": "Sabbametaṁ tesaṁ tesaṁ yathānucchavikavasena dātabbadānassa adhivacanaṁ.",
  "atk-s0402a42:6_0": "Khantisoracce niviṭṭhāti adhivāsanakkhantiyañca susīlatāya ca niviṭṭhā.",
  "atk-s0402a42:6_1": "Ekamattānaṁ damentīti ekaṁ attanova attabhāvaṁ indriyadamena damenti.",
  "atk-s0402a42:6_2": "Samentīti attano cittaṁ kilesavūpasamanena samenti.",
  "atk-s0402a42:6_3": "Parinibbāpentīti kilesaparinibbāneneva parinibbāpenti.",
  "atk-s0402a42:6_4": "Uddhaggikantiādīsu uparūparibhūmīsu phaladānavasena uddhamaggamassāti uddhaggikā.",
  "atk-s0402a42:6_5": "Saggassa hitāti tatrupapattijananato sovaggikā.",
  "atk-s0402a42:6_6": "Nibbattanibbattaṭṭhāne sukhova vipāko assāti sukhavipākā.",
  "atk-s0402a42:6_7": "Suṭṭhu aggānaṁ dibbavaṇṇādīnaṁ dasannaṁ visesānaṁ nibbattanato saggasaṁvattanikā, evarūpaṁ dakkhiṇaṁ patiṭṭhāpetīti attho.",
  "atk-s0402a42:7_0": "Ariyadhamme ṭhitoti pañcasīladhamme patiṭṭhito.",
  "atk-s0402a42:7_1": "Pecca sagge pamodatīti paralokaṁ gantvā yattha sagge paṭisandhiṁ gaṇhāti, tattha modati.",
  "atk-s0402a42:7_2": "Sotāpannasakadāgāmino vā hontu anāgāmī vā, sabbesaṁ ayaṁ paṭipadā labbhatevāti.",
  "atk-s0402a42:8_0": "2. Ānaṇyasuttavaṇṇanā",
  "atk-s0402a42:9_0": "62.",
  "atk-s0402a42:9_1": "Dutiye adhigamanīyānīti pattabbāni.",
  "atk-s0402a42:9_2": "Kāmabhogināti vatthukāme ca kilesakāme ca paribhuñjantena.",
  "atk-s0402a42:9_3": "Atthisukhādīsu atthīti uppajjanakasukhaṁ atthisukhaṁ nāma.",
  "atk-s0402a42:9_4": "Bhoge paribhuñjantassa uppajjanakasukhaṁ bhogasukhaṁ nāma.",
  "atk-s0402a42:9_5": "Anaṇosmīti uppajjanakasukhaṁ ānaṇyasukhaṁ nāma.",
  "atk-s0402a42:9_6": "Niddoso anavajjosmīti uppajjanakasukhaṁ anavajjasukhaṁ nāma.",
  "atk-s0402a42:10_0": "Bhuñjanti bhuñjamāno.",
  "atk-s0402a42:10_1": "Paññā vipassatīti paññāya vipassati.",
  "atk-s0402a42:10_2": "Ubho bhāgeti dve koṭṭhāse, heṭṭhimāni tīṇi ekaṁ koṭṭhāsaṁ, anavajjasukhaṁ ekaṁ koṭṭhāsanti evaṁ paññāya passamāno dve koṭṭhāse jānātīti attho.",
  "atk-s0402a42:10_3": "Anavajjasukhassetanti etaṁ tividhampi sukhaṁ anavajjasukhassa soḷasiṁ kalaṁ nāgghatīti.",
  "atk-s0402a42:11_0": "3. Brahmasuttavaṇṇanā",
  "atk-s0402a42:12_0": "63.",
  "atk-s0402a42:12_1": "Tatiyaṁ tikanipāte vaṇṇitameva.",
  "atk-s0402a42:12_2": "Sapubbadevatānīti padamattameva ettha visesoti.",
  "atk-s0402a42:12_3": "Catutthe sabbaṁ uttānatthameva.",
  "atk-s0402a42:13_0": "5. Rūpasuttavaṇṇanā",
  "atk-s0402a42:14_0": "65.",
  "atk-s0402a42:14_1": "Pañcame rūpe pamāṇaṁ gahetvā pasanno rūpappamāṇo nāma.",
  "atk-s0402a42:14_2": "Rūpappasannoti tasseva atthavacanaṁ.",
  "atk-s0402a42:14_3": "Ghose pamāṇaṁ gahetvā pasanno ghosappamāṇo nāma.",
  "atk-s0402a42:14_4": "Cīvaralūkhapattalūkhesu pamāṇaṁ gahetvā pasanno lūkhappamāṇo nāma.",
  "atk-s0402a42:14_5": "Dhamme pamāṇaṁ gahetvā pasanno dhammappamāṇo nāma.",
  "atk-s0402a42:14_6": "Itarāni tesaṁyeva atthavacanāni.",
  "atk-s0402a42:14_7": "Sabbasatte ca tayo koṭṭhāse katvā dve koṭṭhāsā rūpappamāṇā, eko na rūpappamāṇo.",
  "atk-s0402a42:14_8": "Pañca koṭṭhāse katvā cattāro koṭṭhāsā ghosappamāṇā, eko na ghosappamāṇo.",
  "atk-s0402a42:14_9": "Dasa koṭṭhāse katvā nava koṭṭhāsā lūkhappamāṇā, eko na lūkhappamāṇo.",
  "atk-s0402a42:14_10": "Satasahassaṁ koṭṭhāse katvā pana eko koṭṭhāsova dhammappamāṇo, sesā na dhammappamāṇāti veditabbā.",
  "atk-s0402a42:15_0": "Rūpe pamāṇiṁsūti ye rūpaṁ disvā pasannā, te rūpe pamāṇiṁsu nāma, pasīdiṁsūti attho.",
  "atk-s0402a42:15_1": "Ghosena anvagūti ghosena anugatā, ghosappamāṇaṁ gahetvā pasannāti attho.",
  "atk-s0402a42:15_2": "Chandarāgavasūpetāti chandassa ca rāgassa ca vasaṁ upetā.",
  "atk-s0402a42:15_3": "Ajjhattañca na jānātīti niyakajjhatte tassa guṇaṁ na jānāti.",
  "atk-s0402a42:15_4": "Bahiddhā ca na passatīti bahiddhāpissa paṭipattiṁ na passati.",
  "atk-s0402a42:15_5": "Samantāvaraṇoti samantato āvārito, samantā vā āvaraṇamassāti samantāvaraṇo.",
  "atk-s0402a42:15_6": "Ghosena vuyhatīti ghosena niyati, na guṇena.",
  "atk-s0402a42:15_7": "Ajjhattañca na jānāti, bahiddhā ca vipassatīti niyakajjhatte guṇaṁ na jānāti, bahiddhā panassa paṭipattiṁ passati.",
  "atk-s0402a42:15_8": "Bahiddhā phaladassāvīti tassa parehi kataṁ bahiddhā sakkāraphalaṁ passanto.",
  "atk-s0402a42:15_9": "Vinīvaraṇadassāvīti vivaṭadassāvī.",
  "atk-s0402a42:15_10": "Na so ghosena vuyhatīti so ghosena na nīyati.",
  "atk-s0402a42:16_0": "6. Sarāgasuttavaṇṇanā",
  "atk-s0402a42:17_0": "66.",
  "atk-s0402a42:17_1": "Chaṭṭhe mohajaṁ cāpaviddasūti mohajaṁ cāpi aviddasū apaṇḍitā.",
  "atk-s0402a42:17_2": "Savighātanti sadukkhaṁ.",
  "atk-s0402a42:17_3": "Dukhudrayanti āyatiñca dukkhavaḍḍhidāyakaṁ.",
  "atk-s0402a42:17_4": "Acakkhukāti paññācakkhurahitā.",
  "atk-s0402a42:17_5": "Yathā dhammā tathā santāti yathā rāgādayo dhammā ṭhitā, tathā sabhāvāva hutvā.",
  "atk-s0402a42:17_6": "Na tassevanti maññareti mayaṁ evaṁsantā evaṁsabhāvāti tassa na maññare, na maññantīti attho.",
  "atk-s0402a42:17_7": "Imasmiṁ suttepi gāthāsupi vaṭṭameva kathitaṁ.",
  "atk-s0402a42:18_0": "7. Ahirājasuttavaṇṇanā",
  "atk-s0402a42:19_0": "67.",
  "atk-s0402a42:19_1": "Sattame imāni cattāri ahirājakulānīti idaṁ daṭṭhavisāneva sandhāya vuttaṁ.",
  "atk-s0402a42:19_2": "Ye hi keci daṭṭhavisā, sabbete imesaṁ catunnaṁ ahirājakulānaṁ abbhantaragatāva honti.",
  "atk-s0402a42:19_3": "Attaguttiyāti attano guttatthāya.",
  "atk-s0402a42:19_4": "Attarakkhāyāti attano rakkhaṇatthāya.",
  "atk-s0402a42:19_5": "Attaparittāyāti attano parittāṇatthāya.",
  "atk-s0402a42:19_6": "Parittaṁ nāma anujānāmīti attho.",
  "atk-s0402a42:20_0": "Idāni yathā taṁ parittaṁ kātabbaṁ, taṁ dassento virūpakkhehi metiādimāha.",
  "atk-s0402a42:20_1": "Tattha virūpakkhehīti virūpakkhanāgakulehi.",
  "atk-s0402a42:20_2": "Sesesupi eseva nayo.",
  "atk-s0402a42:20_3": "Apādakehīti apādakasattehi.",
  "atk-s0402a42:20_4": "Sesesupi eseva nayo.",
  "atk-s0402a42:20_5": "Sabbe sattāti ito pubbe ettakena ṭhānena odissakamettaṁ kathetvā idāni anodissakamettaṁ kathetuṁ idamāraddhaṁ.",
  "atk-s0402a42:20_6": "Tattha sattā pāṇā bhūtāti sabbānetāni puggalavevacanāneva.",
  "atk-s0402a42:20_7": "Bhadrāni passantūti bhadrāni ārammaṇāni passantu.",
  "atk-s0402a42:20_8": "Mā kañci pāpamāgamāti kañci sattaṁ pāpakaṁ lāmakaṁ mā āgacchatu.",
  "atk-s0402a42:20_9": "Appamāṇo buddhoti ettha buddhoti buddhaguṇā veditabbā.",
  "atk-s0402a42:20_10": "Te hi appamāṇā nāma.",
  "atk-s0402a42:20_11": "Sesapadadvayepi eseva nayo.",
  "atk-s0402a42:20_12": "Pamāṇavantānīti guṇappamāṇena yuttāni.",
  "atk-s0402a42:20_13": "Uṇṇanābhīti lomasanābhiko makkaṭako.",
  "atk-s0402a42:20_14": "Sarabūti gharagolikā.",
  "atk-s0402a42:20_15": "Katā me rakkhā, katā me parittāti mayā ettakassa janassa rakkhā ca parittāṇañca kataṁ.",
  "atk-s0402a42:20_16": "Paṭikkamantu bhūtānīti sabbepi me kataparittāṇā sattā apagacchantu, mā maṁ viheṭhayiṁsūti attho.",
  "atk-s0402a42:21_0": "8. Devadattasuttavaṇṇanā",
  "atk-s0402a42:22_0": "68.",
  "atk-s0402a42:22_1": "Aṭṭhame acirapakkante devadatteti saṅghaṁ bhinditvā nacirapakkante.",
  "atk-s0402a42:22_2": "Parābhavāyāti avaḍḍhiyā vināsāya.",
  "atk-s0402a42:22_3": "Assatarīti vaḷavāya kucchismiṁ gadrabhassa jātā.",
  "atk-s0402a42:22_4": "Attavadhāya gabbhaṁ gaṇhātīti taṁ assena saddhiṁ sampayojenti, sā gabbhaṁ gaṇhitvā kāle sampatte vijāyituṁ nasakkontī pādehi bhūmiṁ paharantī tiṭṭhati.",
  "atk-s0402a42:22_5": "Athassā cattāro pāde catūsu khāṇūsu bandhitvā kucchiṁ phāletvā potakaṁ nīharanti.",
  "atk-s0402a42:22_6": "Sā tattheva marati.",
  "atk-s0402a42:22_7": "Tenetaṁ vuttaṁ.",
  "atk-s0402a42:23_0": "9. Padhānasuttavaṇṇanā",
  "atk-s0402a42:24_0": "69.",
  "atk-s0402a42:24_1": "Navame kilesānaṁ saṁvaratthāya pavesanadvāraṁ pidahanatthāya padhānaṁ saṁvarappadhānaṁ, pajahanatthāya padhānaṁ pahānappadhānaṁ, kusalānaṁ dhammānaṁ brūhanatthāya vaḍḍhanatthāya padhānaṁ bhāvanāppadhānaṁ, tesaṁyeva anurakkhaṇatthāya padhānaṁ anurakkhaṇāppadhānaṁ.",
  "atk-s0402a42:25_0": "10. Adhammikasuttavaṇṇanā",
  "atk-s0402a42:26_0": "70.",
  "atk-s0402a42:26_1": "Dasame adhammikā hontīti porāṇakarājūhi ṭhapitaṁ dasabhāgabaliñceva aparādhānurūpañca daṇḍaṁ aggahetvā atirekabalino ceva atirekadaṇḍassa ca gahaṇena adhammikā.",
  "atk-s0402a42:26_2": "Rājāyuttāti rañño janapadesu kiccasaṁvidhāyakā āyuttakapurisā.",
  "atk-s0402a42:26_3": "Brāhmaṇagahapatikāti antonagaravāsino brāhmaṇagahapatayo.",
  "atk-s0402a42:26_4": "Negamajānapadāti nigamavāsino ceva janapadavāsino ca.",
  "atk-s0402a42:26_5": "Visamanti visamā hutvā, asamayena vāyantīti attho.",
  "atk-s0402a42:26_6": "Visamāti na samā, atithaddhā vā atimudukā vāti attho.",
  "atk-s0402a42:26_7": "Apañjasāti maggato apagatā, ummaggagāmino hutvā vāyantīti attho.",
  "atk-s0402a42:26_8": "Devatā parikupitā bhavantīti vātesu hi visamesu apañjasesu vāyantesu rukkhā bhijjanti, vimānāni bhijjanti.",
  "atk-s0402a42:26_9": "Tasmā devatā parikupitā bhavanti, tā devassa sammā vassituṁ na denti.",
  "atk-s0402a42:26_10": "Tena vuttaṁ devo na sammā dhāraṁ anuppavecchatīti.",
  "atk-s0402a42:26_11": "Visamapākāni sassāni bhavantīti ekasmiṁ ṭhāne gabbhīni honti, ekasmiṁ sañjātakhīrāni, ekaṁ ṭhānaṁ paccatīti evaṁ visamaṁ pākāni sassāni bhavanti.",
  "atk-s0402a42:27_0": "Samaṁnakkhattāni tārakarūpāni parivattantīti yathā kattikapuṇṇamā kattikanakkhattameva labhati, migasirapuṇṇamā migasiranakkhattamevāti evaṁ tasmiṁ tasmiṁ māse sā sā puṇṇamā taṁ taṁ nakkhattameva labhati, tathā sammā parivattanti.",
  "atk-s0402a42:27_1": "Samaṁ vātā vāyantīti avisamā hutvā samayasmiṁyeva vāyanti, cha māse uttarā vātā, cha māsedakkhiṇāti evaṁ tesaṁ tesaṁ janapadānaṁ anurūpe samaye vāyanti.",
  "atk-s0402a42:27_2": "Samāti samappavattino nātithaddhā nātimudū.",
  "atk-s0402a42:27_3": "Pañjasāti maggappaṭipannā, maggeneva vāyanti, no amaggenāti attho.",
  "atk-s0402a42:28_0": "Jimhaṁgacchatīti kuṭilaṁ gacchati, atitthaṁ gaṇhāti.",
  "atk-s0402a42:28_1": "Nette jimhaṁ gate satīti nayatīti nettā.",
  "atk-s0402a42:28_2": "Tasmiṁ nette jimhaṁ gate kuṭilaṁ gantvā atitthaṁ gaṇhante itarāpi atitthameva gaṇhantīti attho.",
  "atk-s0402a42:28_3": "Netetipi pāṭho.",
  "atk-s0402a42:28_4": "Dukkhaṁ setīti dukkhaṁ sayati, dukkhitaṁ hotīti attho.",
  "atk-s0402a42:29_0": "Pattakammavaggo dutiyo."
}