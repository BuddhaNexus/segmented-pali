{
  "tika-abh07t4:0_0": "5. Vīthimuttaparicchedo",
  "tika-abh07t4:1_0": "1. Vīthicittavasenevaṁ, pavattiyamudīrito.",
  "tika-abh07t4:2_0": "Pavattisaṅgaho nāma, sandhiyaṁ dāni vuccati.",
  "tika-abh07t4:3_0": "2.",
  "tika-abh07t4:3_1": "Catasso bhūmiyo, catubbidhā paṭisandhi, cattāri kammāni, catudhā maraṇuppatti ceti vīthimuttasaṅgahe cattāri catukkāni veditabbāni.",
  "tika-abh07t4:4_0": "Bhūmicatukkaṁ",
  "tika-abh07t4:5_0": "3. Tattha apāyabhūmi kāmasugatibhūmi rūpāvacarabhūmi arūpāvacarabhūmi ceti catasso bhūmiyo nāma.",
  "tika-abh07t4:6_0": "4. Tāsu nirayo tiracchānayoni pettivisayo asurakāyo ceti apāyabhūmi catubbidhā hoti.",
  "tika-abh07t4:7_0": "5.",
  "tika-abh07t4:7_1": "Manussā cātumahārājikā tāvatiṁsā yāmā tusitā nimmānarati paranimmitavasavattī ceti kāmasugatibhūmi sattavidhā hoti.",
  "tika-abh07t4:8_0": "6. Sā panāyamekādasavidhāpi kāmāvacarabhūmicceva saṅkhaṁ gacchati.",
  "tika-abh07t4:9_0": "7. Brahmapārisajjā brahmapurohitā mahābrahmā ceti paṭhamajjhānabhūmi.",
  "tika-abh07t4:10_0": "8. Parittābhā appamāṇābhā ābhassarā ceti dutiyajjhānabhūmi.",
  "tika-abh07t4:11_0": "9. Parittasubhā appamāṇasubhā subhakiṇhā ceti tatiyajjhānabhūmi.",
  "tika-abh07t4:12_0": "10. Vehapphalā asaññasattā suddhāvāsā ceti catutthajjhānabhūmīti rūpāvacarabhūmi soḷasavidhā hoti.",
  "tika-abh07t4:13_0": "11. Avihā atappā sudassā sudassī akaniṭṭhā ceti suddhāvāsabhūmi pañcavidhā hoti.",
  "tika-abh07t4:14_0": "12.",
  "tika-abh07t4:14_1": "Ākāsānañcāyatanabhūmi viññāṇañcāyatanabhūmi ākiñcaññāyatanabhūmi nevasaññānāsaññāyatanabhūmi ceti arūpabhūmi catubbidhā hoti.",
  "tika-abh07t4:15_0": "13. Puthujjanā na labbhanti, suddhāvāsesu sabbathā.",
  "tika-abh07t4:16_0": "Sotāpannā ca sakadāgāmino cāpi puggalā.",
  "tika-abh07t4:17_0": "14. Ariyā nopalabbhanti, asaññāpāyabhūmisu.",
  "tika-abh07t4:18_0": "Sesaṭṭhānesu labbhanti, ariyānariyāpi ca.",
  "tika-abh07t4:19_0": "Idamettha bhūmicatukkaṁ.",
  "tika-abh07t4:20_0": "Paṭisandhicatukkaṁ",
  "tika-abh07t4:21_0": "15.",
  "tika-abh07t4:21_1": "Apāyapaṭisandhi kāmasugatipaṭisandhi rūpāvacarapaṭisandhi arūpāvacarapaṭisandhi ceti catubbidhā paṭisandhi nāma.",
  "tika-abh07t4:22_0": "16.",
  "tika-abh07t4:22_1": "Tattha akusalavipākopekkhāsahagatasantīraṇaṁ apāyabhūmiyaṁ okkantikkhaṇe paṭisandhi hutvā tato paraṁ bhavaṅgaṁ pariyosāne cavanaṁ hutvā vocchijjati, ayamekāpāyapaṭisandhi nāma.",
  "tika-abh07t4:23_0": "17.",
  "tika-abh07t4:23_1": "Kusalavipākopekkhāsahagatasantīraṇaṁ pana kāmasugatiyaṁ manussānañceva jaccandhādīnaṁ bhummassitānañca vinipātikāsurānaṁ paṭisandhibhavaṅgacutivasena pavattati.",
  "tika-abh07t4:24_0": "18. Mahāvipākāni pana aṭṭha sabbatthāpi kāmasugatiyaṁ paṭisandhibhavaṅgacutivasena pavattanti.",
  "tika-abh07t4:25_0": "19. Imā nava kāmasugatipaṭisandhiyo nāma.",
  "tika-abh07t4:26_0": "20. Sā panāyaṁ dasavidhāpi kāmāvacarapaṭisandhicceva saṅkhaṁ gacchati.",
  "tika-abh07t4:27_0": "21. Tesu catunnaṁ apāyānaṁ manussānaṁ vinipātikāsurānañca āyuppamāṇagaṇanāya niyamo natthi.",
  "tika-abh07t4:28_0": "22.",
  "tika-abh07t4:28_1": "Cātumahārājikānaṁ pana devānaṁ dibbāni pañcavassasatāni āyuppamāṇaṁ, manussagaṇanāya navutivassasatasahassappamāṇaṁ hoti, tato catugguṇaṁ tāvatiṁsānaṁ, tato catugguṇaṁ yāmānaṁ, tato catugguṇaṁ tusitānaṁ, tato catugguṇaṁ nimmānaratīnaṁ, tato catugguṇaṁ paranimmitavasavattīnaṁ.",
  "tika-abh07t4:29_0": "23. Navasatañcekavīsa-vassānaṁ koṭiyo tathā.",
  "tika-abh07t4:30_0": "Vassasatasahassāni, saṭṭhi ca vasavattisu.",
  "tika-abh07t4:31_0": "24. Paṭhamajjhānavipākaṁ paṭhamajjhānabhūmiyaṁ paṭisandhibhavaṅgacutivasena pavattati.",
  "tika-abh07t4:32_0": "25. Tathā dutiyajjhānavipākaṁ tatiyajjhānavipākañca dutiyajjhānabhūmiyaṁ.",
  "tika-abh07t4:33_0": "26. Catutthajjhānavipākaṁ tatiyajjhānabhūmiyaṁ.",
  "tika-abh07t4:34_0": "27. Pañcamajjhānavipākaṁ catutthajjhānabhūmiyaṁ.",
  "tika-abh07t4:35_0": "28.",
  "tika-abh07t4:35_1": "Asaññasattānaṁ pana rūpameva paṭisandhi hoti.",
  "tika-abh07t4:35_2": "Tathā tato paraṁ pavattiyaṁ cavanakāle ca rūpameva pavattitvā nirujjhati, imā cha rūpāvacarapaṭisandhiyo nāma.",
  "tika-abh07t4:36_0": "29. Tesu brahmapārisajjānaṁ devānaṁ kappassa tatiyo bhāgo āyuppamāṇaṁ.",
  "tika-abh07t4:37_0": "30. Brahmapurohitānaṁ upaḍḍhakappo.",
  "tika-abh07t4:38_0": "31. Mahābrahmānaṁ eko kappo.",
  "tika-abh07t4:39_0": "32. Parittābhānaṁ dve kappāni.",
  "tika-abh07t4:40_0": "33. Appamāṇābhānaṁ cattārikappāni.",
  "tika-abh07t4:41_0": "34. Ābhassarānaṁ aṭṭha kappāni.",
  "tika-abh07t4:42_0": "35. Parittasubhānaṁ soḷasa kappāni.",
  "tika-abh07t4:43_0": "36. Appamāṇasubhānaṁ dvattiṁsa kappāni.",
  "tika-abh07t4:44_0": "37. Subhakiṇhānaṁ catusaṭṭhi kappāni.",
  "tika-abh07t4:45_0": "38. Vehapphalānaṁ asaññasattānañca pañcakappasatāni.",
  "tika-abh07t4:46_0": "39. Avihānaṁ kappasahassāni.",
  "tika-abh07t4:47_0": "40. Atappānaṁ dve kappasahassāni.",
  "tika-abh07t4:48_0": "41. Sudassānaṁ cattāri kappasahassāni.",
  "tika-abh07t4:49_0": "42. Sudassīnaṁ aṭṭha kappasahassāni.",
  "tika-abh07t4:50_0": "43. Akaniṭṭhānaṁ soḷasa kappasahassāni.",
  "tika-abh07t4:51_0": "44.",
  "tika-abh07t4:51_1": "Paṭhamāruppādivipākāni paṭhamāruppādibhūmīsu yathākkamaṁ paṭisandhibhavaṅgacutivasena pavattanti.",
  "tika-abh07t4:51_2": "Imā catasso arūpapaṭisandhiyo nāma.",
  "tika-abh07t4:52_0": "45. Tesu pana ākāsānañcāyatanūpagānaṁ devānaṁ vīsatikappasahassāni āyuppamāṇaṁ.",
  "tika-abh07t4:53_0": "46. Viññāṇañcāyatanūpagānaṁ devānaṁ cattālīsakappasahassāni.",
  "tika-abh07t4:54_0": "47. Ākiñcaññāyatanūpagānaṁ devānaṁ saṭṭhikappasahassāni.",
  "tika-abh07t4:55_0": "48. Nevasaññānāsaññāyatanūpagānaṁ devānaṁ caturāsītikappasahassāni.",
  "tika-abh07t4:56_0": "49. Paṭisandhi bhavaṅgañca, tathā cavanamānasaṁ.",
  "tika-abh07t4:57_0": "Ekameva tathevekavisayañcekajātiyaṁ.",
  "tika-abh07t4:58_0": "Idamettha paṭisandhicatukkaṁ.",
  "tika-abh07t4:59_0": "Kammacatukkaṁ",
  "tika-abh07t4:60_0": "50. Janakaṁ upatthambhakaṁ upapīḷakaṁ upaghātakañceti kiccavasena.",
  "tika-abh07t4:61_0": "51. Garukaṁ āsannaṁ āciṇṇaṁ kaṭattākammañceti pākadānapariyāyena.",
  "tika-abh07t4:62_0": "52.",
  "tika-abh07t4:62_1": "Diṭṭhadhammavedanīyaṁ upapajjavedanīyaṁ aparāpariyavedanīyaṁ ahosikammañceti pākakālavasena cattāri kammāni nāma.",
  "tika-abh07t4:63_0": "53. Tathā akusalaṁ kāmāvacarakusalaṁ rūpāvacarakusalaṁ arūpāvacarakusalañceti pākaṭhānavasena.",
  "tika-abh07t4:64_0": "54. Tattha akusalaṁ kāyakammaṁ vacīkammaṁ manokammañceti kammadvāravasena tividhaṁ hoti.",
  "tika-abh07t4:65_0": "55. Kathaṁ?",
  "tika-abh07t4:65_1": "Pāṇātipāto adinnādānaṁ kāmesumicchācāro ceti kāyaviññattisaṅkhāte kāyadvāre bāhullavuttito kāyakammaṁ nāma.",
  "tika-abh07t4:66_0": "56.",
  "tika-abh07t4:66_1": "Musāvādo pisuṇavācā pharusavācā samphappalāpo ceti vacīviññattisaṅkhāte vacīdvāre bāhullavuttito vacīkammaṁ nāma.",
  "tika-abh07t4:67_0": "57.",
  "tika-abh07t4:67_1": "Abhijjhā byāpādo micchādiṭṭhi ceti aññatrāpi viññattiyā manasmiṁyeva bāhullavuttito manokammaṁ nāma.",
  "tika-abh07t4:68_0": "58. Tesu pāṇātipāto pharusavācā byāpādo ca dosamūlena jāyanti.",
  "tika-abh07t4:69_0": "59. Kāmesumicchācāro abhijjhā micchādiṭṭhi ca lobhamūlena.",
  "tika-abh07t4:70_0": "60. Sesāni cattāripi dvīhi mūlehi sambhavanti.",
  "tika-abh07t4:71_0": "61. Cittuppādavasena panetaṁ akusalaṁ sabbathāpi dvādasavidhaṁ hoti.",
  "tika-abh07t4:72_0": "62.",
  "tika-abh07t4:72_1": "Kāmāvacarakusalampi kāyadvāre pavattaṁ kāyakammaṁ, vacīdvāre pavattaṁ vacīkammaṁ, manodvāre pavattaṁ manokammañceti kammadvāravasena tividhaṁ hoti.",
  "tika-abh07t4:73_0": "63. Tathā dānasīlabhāvanāvasena.",
  "tika-abh07t4:74_0": "64. Cittuppādavasena panetaṁ aṭṭhavidhaṁ hoti.",
  "tika-abh07t4:75_0": "65.",
  "tika-abh07t4:75_1": "Dānasīlabhāvanāpacāyanaveyyāvaccapattidānapattānumodanadhammassavanadhammadesanā diṭṭhijukammavasena dasavidhaṁ hoti.",
  "tika-abh07t4:76_0": "66. Taṁ panetaṁ vīsatividhampi kāmāvacarakammamicceva saṅkhaṁ gacchati.",
  "tika-abh07t4:77_0": "67.",
  "tika-abh07t4:77_1": "Rūpāvacarakusalaṁ pana manokammameva, tañca bhāvanāmayaṁ appanāppattaṁ, jhānaṅgabhedena pañcavidhaṁ hoti.",
  "tika-abh07t4:78_0": "68.",
  "tika-abh07t4:78_1": "Tathā arūpāvacarakusalañca manokammaṁ, tampi bhāvanāmayaṁ appanāppattaṁ.",
  "tika-abh07t4:78_2": "Ārammaṇabhedena catubbidhaṁ hoti.",
  "tika-abh07t4:79_0": "69.",
  "tika-abh07t4:79_1": "Etthākusalakammamuddhaccarahitaṁ apāyabhūmiyaṁ paṭisandhiṁ janeti, pavattiyaṁ pana sabbampi dvādasavidhaṁ sattākusalapākāni sabbatthāpi kāmaloke rūpaloke ca yathārahaṁ vipaccati.",
  "tika-abh07t4:80_0": "70.",
  "tika-abh07t4:80_1": "Kāmāvacarakusalampi kāmasugatiyameva paṭisandhiṁ janeti, tathā pavattiyañca mahāvipākāni, ahetukavipākāni pana aṭṭhapi sabbatthāpi kāmaloke rūpaloke ca yathārahaṁ vipaccati.",
  "tika-abh07t4:81_0": "71.",
  "tika-abh07t4:81_1": "Tatthāpi tihetukamukkaṭṭhaṁ kusalaṁ tihetukaṁ paṭisandhiṁ datvā pavatte soḷasa vipākāni vipaccati.",
  "tika-abh07t4:82_0": "72.",
  "tika-abh07t4:82_1": "Tihetukamomakaṁ dvihetukamukkaṭṭhañca kusalaṁ dvihetukaṁ paṭisandhiṁ datvā pavatte tihetukarahitāni dvādasa vipākāni vipaccati.",
  "tika-abh07t4:83_0": "73.",
  "tika-abh07t4:83_1": "Dvihetukamomakaṁ pana kusalaṁ ahetukameva paṭisandhiṁ deti, pavatte ca ahetukavipākāneva vipaccati.",
  "tika-abh07t4:84_0": "74. Asaṅkhāraṁ sasaṅkhāra-vipākāni na paccati.",
  "tika-abh07t4:85_0": "Sasaṅkhāramasaṅkhāra-vipākānīti kecana.",
  "tika-abh07t4:86_0": "Tesaṁ dvādasa pākāni, dasāṭṭha ca yathākkamaṁ;",
  "tika-abh07t4:87_0": "Yathāvuttānusārena yathāsambhavamuddise.",
  "tika-abh07t4:88_0": "75. Rūpāvacarakusalaṁ pana paṭhamajjhānaṁ parittaṁ bhāvetvā brahmapārisajjesu uppajjati.",
  "tika-abh07t4:89_0": "76. Tadeva majjhimaṁ bhāvetvā brahmapurohitesu.",
  "tika-abh07t4:90_0": "77. Paṇītaṁ bhāvetvā mahābrahmesu.",
  "tika-abh07t4:91_0": "78. Tathā dutiyajjhānaṁ tatiyajjhānañca parittaṁ bhāvetvā parittābhesu.",
  "tika-abh07t4:92_0": "79. Majjhimaṁ bhāvetvā appamāṇābhesu.",
  "tika-abh07t4:93_0": "80. Paṇītaṁ bhāvetvā ābhassaresu.",
  "tika-abh07t4:94_0": "81. Catutthajjhānaṁ parittaṁ bhāvetvā parittasubhesu.",
  "tika-abh07t4:95_0": "82. Majjhimaṁ bhāvetvā appamāṇasubhesu.",
  "tika-abh07t4:96_0": "83. Paṇītaṁ bhāvetvā subhakiṇhesu.",
  "tika-abh07t4:97_0": "84. Pañcamajjhānaṁ bhāvetvā vehapphalesu.",
  "tika-abh07t4:98_0": "85. Tadeva saññāvirāgaṁ bhāvetvā asaññasattesu.",
  "tika-abh07t4:99_0": "86. Anāgāmino pana suddhāvāsesu uppajjanti.",
  "tika-abh07t4:100_0": "87. Arūpāvacarakusalañca yathākkamaṁ bhāvetvā āruppesu uppajjantīti.",
  "tika-abh07t4:101_0": "88. Itthaṁ mahaggataṁ puññaṁ, yathābhūmivavatthitaṁ.",
  "tika-abh07t4:102_0": "Janeti sadisaṁ pākaṁ, paṭisandhipavattiyaṁ.",
  "tika-abh07t4:103_0": "Idamettha kammacatukkaṁ.",
  "tika-abh07t4:104_0": "Cutipaṭisandhikkamo",
  "tika-abh07t4:105_0": "89. Āyukkhayena kammakkhayena ubhayakkhayena upacchedakakammunā ceti catudhā maraṇuppatti nāma.",
  "tika-abh07t4:106_0": "90.",
  "tika-abh07t4:106_1": "Tathā ca marantānaṁ pana maraṇakāle yathārahaṁ abhimukhībhūtaṁ bhavantare paṭisandhijanakaṁ kammaṁ vā, taṁkammakaraṇakāle rūpādikamupaladdhapubbamupakaraṇabhūtañca kammanimittaṁ vā, anantaramuppajjamānabhave upalabhitabbamupabhogabhūtañca gatinimittaṁ vā kammabalena channaṁ dvārānaṁ aññatarasmiṁ paccupaṭṭhāti, tato paraṁ tameva tathopaṭṭhitaṁ ārammaṇaṁ ārabbha vipaccamānakakammānurūpaṁ parisuddhaṁ upakkiliṭṭhaṁ vā upalabhitabbabhavānurūpaṁ tatthoṇataṁva cittasantānaṁ abhiṇhaṁ pavattati bāhullena, tameva vā pana janakabhūtaṁ kammaṁ abhinavakaraṇavasena dvārappattaṁ hoti.",
  "tika-abh07t4:107_0": "91.",
  "tika-abh07t4:107_1": "Paccāsannamaraṇassa tassa vīthicittāvasāne bhavaṅgakkhaye vā cavanavasena paccuppannabhavapariyosānabhūtaṁ cuticittaṁ uppajjitvā nirujjhati, tasmiṁ niruddhāvasāne tassānantarameva tathāgahitaṁ ārammaṇaṁ ārabbha savatthukaṁ avatthukameva vā yathārahaṁ avijjānusayaparikkhittena taṇhānusayamūlakena saṅkhārena janiyamānaṁ sampayuttehi pariggayhamānaṁ sahajātānamadhiṭṭhānabhāvena pubbaṅgamabhūtaṁ bhavantarapaṭisandhānavasena paṭisandhisaṅkhātaṁ mānasaṁ uppajjamānameva patiṭṭhāti bhavantare.",
  "tika-abh07t4:108_0": "92.",
  "tika-abh07t4:108_1": "Maraṇāsannavīthiyaṁ panettha mandappavattāni pañceva javanāni pāṭikaṅkhitabbāni, tasmā yadi paccuppannārammaṇesu āpāthagatesu dharantesveva maraṇaṁ hoti, tadā paṭisandhibhavaṅgānampi paccuppannārammaṇatā labbhatīti katvā kāmāvacarapaṭisandhiyā chadvāraggahitaṁ kammanimittaṁ gatinimittañca paccuppannamatītārammaṇaṁ upalabbhati, kammaṁ pana atītameva, tañca manodvāraggahitaṁ, tāni pana sabbānipi parittadhammabhūtānevārammaṇāni.",
  "tika-abh07t4:109_0": "93. Rūpāvacarapaṭisandhiyā pana paññattibhūtaṁ kammanimittamevārammaṇaṁ hoti.",
  "tika-abh07t4:110_0": "94.",
  "tika-abh07t4:110_1": "Tathā arūpapaṭisandhiyā ca mahaggatabhūtaṁ paññattibhūtañca kammanimittameva yathārahamārammaṇaṁ hoti.",
  "tika-abh07t4:111_0": "95.",
  "tika-abh07t4:111_1": "Asaññasattānaṁ pana jīvitanavakameva paṭisandhibhāvena patiṭṭhāti, tasmā te rūpapaṭisandhikā nāma.",
  "tika-abh07t4:112_0": "96. Arūpā arūpapaṭisandhikā.",
  "tika-abh07t4:113_0": "97. Sesā rūpārūpapaṭisandhikā.",
  "tika-abh07t4:114_0": "98. Āruppacutiyā honti, heṭṭhimāruppavajjitā.",
  "tika-abh07t4:115_0": "Paramāruppasandhī ca, tathā kāmatihetukā.",
  "tika-abh07t4:116_0": "Rūpāvacaracutiyā, aheturahitā siyuṁ;",
  "tika-abh07t4:117_0": "Sabbā kāmatihetumhā, kāmesveva panetarā.",
  "tika-abh07t4:118_0": "Ayamettha cutipaṭisandhikkamo.",
  "tika-abh07t4:119_0": "99.",
  "tika-abh07t4:119_1": "Iccevaṁ gahitapaṭisandhikānaṁ pana paṭisandhinirodhānantarato pabhuti tamevārammaṇamārabbha tadeva cittaṁ yāva cuticittuppādā asati vīthicittuppāde bhavassa aṅgabhāvena bhavaṅgasantatisaṅkhātaṁ mānasaṁ abbocchinnaṁ nadīsoto viya pavattati.",
  "tika-abh07t4:120_0": "100. Pariyosāne ca cavanavasena cuticittaṁ hutvā nirujjhati.",
  "tika-abh07t4:121_0": "101. Tato parañca paṭisandhādayo rathacakkamiva yathākkamaṁ eva parivattantā pavattanti.",
  "tika-abh07t4:122_0": "102. Paṭisandhibhavaṅgavīthiyo, cuticeha tathā bhavantare.",
  "tika-abh07t4:123_0": "Puna sandhi bhavaṅgamiccayaṁ, parivattati cittasantati.",
  "tika-abh07t4:124_0": "Paṭisaṅkhāyapanetamaddhuvaṁ, adhigantvā padamaccutaṁ budhā;",
  "tika-abh07t4:125_0": "Susamucchinnasinehabandhanā, samamessanti cirāya subbatā.",
  "tika-abh07t4:126_0": "Iti abhidhammatthasaṅgahe vīthimuttasaṅgahavibhāgo nāma",
  "tika-abh07t4:127_0": "Pañcamo paricchedo."
}