{
  "anya-e0101n8:0_0": "8. Anussatikammaṭṭhānaniddeso",
  "anya-e0101n8:1_0": "Maraṇassatikathā",
  "anya-e0101n8:2_0": "167.",
  "anya-e0101n8:2_1": "Idāni ito anantarāya maraṇassatiyā bhāvanāniddeso anuppatto.",
  "anya-e0101n8:2_2": "Tattha maraṇanti ekabhavapariyāpannassa jīvitindriyassa upacchedo.",
  "anya-e0101n8:2_3": "Yaṁ panetaṁ arahantānaṁ vaṭṭadukkhasamucchedasaṅkhātaṁ samucchedamaraṇaṁ, saṅkhārānaṁ khaṇabhaṅgasaṅkhātaṁ khaṇikamaraṇaṁ, rukkho mato lohaṁ matantiādīsu sammutimaraṇañca, na taṁ idha adhippetaṁ.",
  "anya-e0101n8:3_0": "Yampi cetaṁ adhippetaṁ, taṁ kālamaraṇaṁ akālamaraṇanti duvidhaṁ hoti.",
  "anya-e0101n8:3_1": "Tattha kālamaraṇaṁ puññakkhayena vā āyukkhayena vā ubhayakkhayena vā hoti.",
  "anya-e0101n8:3_2": "Akālamaraṇaṁ kammupacchedakakammavasena.",
  "anya-e0101n8:4_0": "Tattha yaṁ vijjamānāyapi āyusantānajanakapaccayasampattiyā kevalaṁ paṭisandhijanakassa kammassa vipakkavipākattā maraṇaṁ hoti, idaṁ puññakkhayena maraṇaṁ nāma.",
  "anya-e0101n8:4_1": "Yaṁ gatikālāhārādisampattiyā abhāvena ajjatanakālapurisānaṁ viya vassasatamattaparimāṇassa āyuno khayavasena maraṇaṁ hoti, idaṁ āyukkhayena maraṇaṁ nāma.",
  "anya-e0101n8:4_2": "Yaṁ pana dūsīmārakalāburājādīnaṁ viya taṅkhaṇaññeva ṭhānācāvanasamatthena kammunā upacchinnasantānānaṁ, purimakammavasena vā satthaharaṇādīhi upakkamehi upacchijjamānasantānānaṁ maraṇaṁ hoti, idaṁ akālamaraṇaṁ nāma.",
  "anya-e0101n8:4_3": "Taṁ sabbampi vuttappakārena jīvitindriyupacchedena saṅgahitaṁ.",
  "anya-e0101n8:4_4": "Iti jīvitindriyupacchedasaṅkhātassa maraṇassa saraṇaṁ maraṇassati.",
  "anya-e0101n8:5_0": "168.",
  "anya-e0101n8:5_1": "Taṁ bhāvetukāmena rahogatena paṭisallīnena “maraṇaṁ bhavissati, jīvitindriyaṁ upacchijjissatī”ti vā, “maraṇaṁ maraṇa”nti vā yoniso manasikāro pavattetabbo.",
  "anya-e0101n8:5_2": "Ayoniso pavattayato hi iṭṭhajanamaraṇānussaraṇe soko uppajjati vijātamātuyā piyaputtamaraṇānussaraṇe viya.",
  "anya-e0101n8:5_3": "Aniṭṭhajanamaraṇānussaraṇe pāmojjaṁ uppajjati verīnaṁ verimaraṇānussaraṇe viya.",
  "anya-e0101n8:5_4": "Majjhattajanamaraṇānussaraṇe saṁvego na uppajjati matakaḷevaradassane chavaḍāhakassa viya.",
  "anya-e0101n8:5_5": "Attano maraṇānussaraṇe santāso uppajjati ukkhittāsikaṁ vadhakaṁ disvā bhīrukajātikassa viya.",
  "anya-e0101n8:5_6": "Tadetaṁ sabbampi satisaṁvegañāṇavirahato hoti.",
  "anya-e0101n8:5_7": "Tasmā tattha tattha hatamatasatte oloketvā diṭṭhapubbasampattīnaṁ sattānaṁ matānaṁ maraṇaṁ āvajjetvā satiñca saṁvegañca ñāṇañca yojetvā “maraṇaṁ bhavissatī”tiādinā nayena manasikāro pavattetabbo.",
  "anya-e0101n8:5_8": "Evaṁ pavattento hi yoniso pavatteti, upāyena pavattetīti attho.",
  "anya-e0101n8:5_9": "Evaṁ pavattayatoyeva hi ekaccassa nīvaraṇāni vikkhambhanti, maraṇārammaṇā sati saṇṭhāti, upacārappattameva kammaṭṭhānaṁ hoti.",
  "anya-e0101n8:6_0": "169.",
  "anya-e0101n8:6_1": "Yassa pana ettāvatā na hoti, tena vadhakapaccupaṭṭhānato, sampattivipattito, upasaṁharaṇato, kāyabahusādhāraṇato, āyudubbalato, animittato, addhānaparicchedato, khaṇaparittatoti imehi aṭṭhahākārehi maraṇaṁ anussaritabbaṁ.",
  "anya-e0101n8:7_0": "Tattha vadhakapaccupaṭṭhānatoti vadhakassa viya paccupaṭṭhānato.",
  "anya-e0101n8:7_1": "Yathā hi imassa sīsaṁ chindissāmīti asiṁ gahetvā gīvāya cārayamāno vadhako paccupaṭṭhitova hoti, evaṁ maraṇampi paccupaṭṭhitamevāti anussaritabbaṁ. Kasmā?",
  "anya-e0101n8:7_2": "Saha jātiyā āgatato, jīvitaharaṇato ca.",
  "anya-e0101n8:7_3": "Yathā hi ahicchattakamakuḷaṁ matthakena paṁsuṁ gahetvāva uggacchati, evaṁ sattā jarāmaraṇaṁ gahetvāva nibbattanti.",
  "anya-e0101n8:7_4": "Tathā hi nesaṁ paṭisandhicittaṁ uppādānantarameva jaraṁ patvā pabbatasikharato patitasilā viya bhijjati saddhiṁ sampayuttakhandhehi.",
  "anya-e0101n8:7_5": "Evaṁ khaṇikamaraṇaṁ tāva saha jātiyā āgataṁ.",
  "anya-e0101n8:7_6": "Jātassa pana avassaṁ maraṇato idhādhippetamaraṇampi saha jātiyā āgataṁ.",
  "anya-e0101n8:7_7": "Tasmā esa satto jātakālato paṭṭhāya yathā nāma uṭṭhito sūriyo atthābhimukho gacchateva, gatagataṭṭhānato īsakampi na nivattati.",
  "anya-e0101n8:7_8": "Yathā vā nadī pabbateyyā sīghasotā hārahārinī sandateva vattateva īsakampi na nivattati, evaṁ īsakampi anivattamāno maraṇābhimukhova yāti.",
  "anya-e0101n8:7_9": "Tena vuttaṁ –",
  "anya-e0101n8:8_0": "“Yamekarattiṁ paṭhamaṁ, gabbhe vasati māṇavo;",
  "anya-e0101n8:9_0": "Abbhuṭṭhitova so yāti, sa gacchaṁ na nivattatī”ti. ;",
  "anya-e0101n8:10_0": "Evaṁ gacchato cassa gimhābhitattānaṁ kunnadīnaṁ khayo viya, pāto āporasānugatabandhanānaṁ dumapphalānaṁ patanaṁ viya, muggarābhitāḷitānaṁ mattikabhājanānaṁ bhedo viya, sūriyarasmisamphuṭṭhānaṁ ussāvabindūnaṁ viddhaṁsanaṁ viya ca maraṇameva āsannaṁ hoti. Tenāha –",
  "anya-e0101n8:11_0": "“Accayanti ahorattā, jīvitamuparujjhati;",
  "anya-e0101n8:12_0": "Āyu khīyati maccānaṁ, kunnadīnaṁva odakaṁ. ;",
  "anya-e0101n8:13_0": "“Phalānamiva pakkānaṁ, pāto papatato bhayaṁ;",
  "anya-e0101n8:14_0": "Evaṁ jātāna maccānaṁ, niccaṁ maraṇato bhayaṁ.",
  "anya-e0101n8:15_0": "“Yathāpi kumbhakārassa, kataṁ mattikabhājanaṁ;",
  "anya-e0101n8:16_0": "Khuddakañca mahantañca, yaṁ pakkaṁ yañca āmakaṁ;",
  "anya-e0101n8:17_0": "Sabbaṁ bhedanapariyantaṁ, evaṁ maccāna jīvitaṁ’. ;",
  "anya-e0101n8:18_0": "“Ussāvova tiṇaggamhi, sūriyuggamanaṁ pati;",
  "anya-e0101n8:19_0": "Evamāyu manussānaṁ, mā maṁ amma nivārayā”ti. ;",
  "anya-e0101n8:20_0": "Evaṁ ukkhittāsiko vadhako viya saha jātiyā āgataṁ panetaṁ maraṇaṁ gīvāya asiṁ cārayamāno so vadhako viya jīvitaṁ haratiyeva, na aharitvā nivattati.",
  "anya-e0101n8:20_1": "Tasmā saha jātiyā āgatato, jīvitaharaṇato ca ukkhittāsiko vadhako viya maraṇampi paccupaṭṭhitamevāti evaṁ vadhakapaccupaṭṭhānato maraṇaṁ anussaritabbaṁ.",
  "anya-e0101n8:21_0": "170.Sampattivipattitoti idha sampatti nāma tāvadeva sobhati, yāva naṁ vipatti nābhibhavati, na ca sā sampatti nāma atthi, yā vipattiṁ atikkamma tiṭṭheyya.",
  "anya-e0101n8:21_1": "Tathā hi –",
  "anya-e0101n8:22_0": "“Sakalaṁ mediniṁ bhutvā, datvā koṭisataṁ sukhī;",
  "anya-e0101n8:23_0": "Aḍḍhāmalakamattassa, ante issarataṁ gato.",
  "anya-e0101n8:24_0": "“Teneva dehabandhena, puññamhi khayamāgate;",
  "anya-e0101n8:25_0": "Maraṇābhimukho sopi, asoko sokamāgato”ti.",
  "anya-e0101n8:26_0": "Apica sabbaṁ ārogyaṁ byādhipariyosānaṁ, sabbaṁ yobbanaṁ jarāpariyosānaṁ, sabbaṁ jīvitaṁ maraṇapariyosānaṁ, sabboyeva lokasannivāso jātiyā anugato, jarāya anusaṭo, byādhinā abhibhūto, maraṇena abbhāhato. Tenāha –",
  "anya-e0101n8:27_0": "“Yathāpi selā vipulā, nabhaṁ āhacca pabbatā;",
  "anya-e0101n8:28_0": "Samantā anupariyeyyuṁ, nippothentā catuddisā.",
  "anya-e0101n8:29_0": "“Evaṁ jarā ca maccu ca, adhivattanti pāṇine;",
  "anya-e0101n8:30_0": "Khattiye brāhmaṇe vesse, sudde caṇḍālapukkuse;",
  "anya-e0101n8:31_0": "Na kiñci parivajjeti, sabbamevābhimaddati.",
  "anya-e0101n8:32_0": "“Na tattha hatthīnaṁ bhūmi, na rathānaṁ na pattiyā;",
  "anya-e0101n8:33_0": "Na cāpi mantayuddhena, sakkā jetuṁ dhanena vā”ti. ;",
  "anya-e0101n8:34_0": "Evaṁ jīvitasampattiyā maraṇavipattipariyosānataṁ vavatthapentena sampattivipattito maraṇaṁ anussaritabbaṁ.",
  "anya-e0101n8:35_0": "171.Upasaṁharaṇatoti parehi saddhiṁ attano upasaṁharaṇato.",
  "anya-e0101n8:35_1": "Tattha sattahākārehi upasaṁharaṇato maraṇaṁ anussaritabbaṁ, yasamahattato, puññamahattato, thāmamahattato, iddhimahattato, paññāmahattato, paccekabuddhato, sammāsambuddhatoti. Kathaṁ?",
  "anya-e0101n8:35_2": "Idaṁ maraṇaṁ nāma mahāyasānaṁ mahāparivārānaṁ sampannadhanavāhanānaṁ mahāsammatamandhātumahāsudassana daḷhanemi nimippabhutīnampi upari nirāsaṅkameva patitaṁ, kimaṅgaṁ pana mayhaṁ upari na patissati?",
  "anya-e0101n8:36_0": "Mahāyasā rājavarā, mahāsammataādayo;",
  "anya-e0101n8:37_0": "Tepi maccuvasaṁ pattā, mādisesu kathāva kāti.",
  "anya-e0101n8:38_0": "Evaṁ tāva yasamahattato anussaritabbaṁ.",
  "anya-e0101n8:39_0": "Kathaṁ puññamahattato?",
  "anya-e0101n8:40_0": "Jotiko jaṭilo uggo, meṇḍako atha puṇṇako;",
  "anya-e0101n8:41_0": "Ete caññe ca ye loke, mahāpuññāti vissutā;",
  "anya-e0101n8:42_0": "Sabbe maraṇamāpannā, mādisesu kathāva kāti.",
  "anya-e0101n8:43_0": "Evaṁ puññamahattato anussaritabbaṁ.",
  "anya-e0101n8:44_0": "Kathaṁ thāmamahattato?",
  "anya-e0101n8:45_0": "Vāsudevo baladevo, bhīmaseno yudhiṭṭhilo;",
  "anya-e0101n8:46_0": "Cānuro yo mahāmallo, antakassa vasaṁ gatā.",
  "anya-e0101n8:47_0": "Evaṁ thāmabalūpetā, iti lokamhi vissutā;",
  "anya-e0101n8:48_0": "Etepi maraṇaṁ yātā, mādisesu kathāva kāti.",
  "anya-e0101n8:49_0": "Evaṁ thāmamahattato anussaritabbaṁ.",
  "anya-e0101n8:50_0": "Kathaṁ iddhimahattato?",
  "anya-e0101n8:51_0": "Pādaṅguṭṭhakamattena, vejayantamakampayi;",
  "anya-e0101n8:52_0": "Yo nāmiddhimataṁ seṭṭho, dutiyo aggasāvako.",
  "anya-e0101n8:53_0": "Sopi maccumukhaṁ ghoraṁ, migo sīhamukhaṁ viya;",
  "anya-e0101n8:54_0": "Paviṭṭho saha iddhīhi, mādisesu kathāva kāti.",
  "anya-e0101n8:55_0": "Evaṁ iddhimahattato anussaritabbaṁ.",
  "anya-e0101n8:56_0": "Kathaṁ paññāmahattato?",
  "anya-e0101n8:57_0": "Lokanāthaṁ ṭhapetvāna, ye caññe atthi pāṇino;",
  "anya-e0101n8:58_0": "Paññāya sāriputtassa, kalaṁ nāgghanti soḷasiṁ.",
  "anya-e0101n8:59_0": "Evaṁ nāma mahāpañño, paṭhamo aggasāvako;",
  "anya-e0101n8:60_0": "Maraṇassa vasaṁ patto, mādisesu kathāva kāti.",
  "anya-e0101n8:61_0": "Evaṁ paññāmahattato anussaritabbaṁ.",
  "anya-e0101n8:62_0": "Kathaṁ paccekabuddhato?",
  "anya-e0101n8:62_1": "Yepi te attano ñāṇavīriyabalena sabbakilesasattunimmathanaṁ katvā paccekabodhiṁ pattā khaggavisāṇakappā sayambhuno, tepi maraṇato na muttā, kuto panāhaṁ muccissāmīti.",
  "anya-e0101n8:63_0": "Taṁ taṁ nimittamāgamma, vīmaṁsantā mahesayo;",
  "anya-e0101n8:64_0": "Sayambhuññāṇatejena, ye pattā āsavakkhayaṁ.",
  "anya-e0101n8:65_0": "Ekacariyanivāsena, khaggasiṅgasamūpamā;",
  "anya-e0101n8:66_0": "Tepi nātigatā maccuṁ, mādisesu kathāva kāti.",
  "anya-e0101n8:67_0": "Evaṁ paccekabuddhato anussaritabbaṁ.",
  "anya-e0101n8:68_0": "Kathaṁ sammāsambuddhato?",
  "anya-e0101n8:68_1": "Yopi so bhagavā asītianubyañjanapaṭimaṇḍitadvattiṁsamahāpurisalakkhaṇavicitrarūpakāyo sabbākāraparisuddhasīlakkhandhādiguṇaratanasamiddhadhammakāyo yasamahattapuññamahattathāmamahattaiddhimahattapaññāmahattānaṁ pāraṁ gato asamo asamasamo appaṭipuggalo arahaṁ sammāsambuddho, sopi salilavuṭṭhinipātena mahāaggikkhandho viya maraṇavuṭṭhinipātena ṭhānaso vūpasanto.",
  "anya-e0101n8:69_0": "Evaṁ mahānubhāvassa, yaṁ nāmetaṁ mahesino;",
  "anya-e0101n8:70_0": "Na bhayena na lajjāya, maraṇaṁ vasamāgataṁ.",
  "anya-e0101n8:71_0": "Nillajjaṁ vītasārajjaṁ, sabbasattābhimaddanaṁ;",
  "anya-e0101n8:72_0": "Tayidaṁ mādisaṁ sattaṁ, kathaṁ nābhibhavissatīti.",
  "anya-e0101n8:73_0": "Evaṁ sammāsambuddhato anussaritabbaṁ.",
  "anya-e0101n8:74_0": "Tassevaṁ yasamahattatādisampannehi parehi saddhiṁ maraṇasāmaññatāya attānaṁ upasaṁharitvā tesaṁ viya sattavisesānaṁ mayhampi maraṇaṁ bhavissatīti anussarato upacārappattaṁ kammaṭṭhānaṁ hotīti.",
  "anya-e0101n8:74_1": "Evaṁ upasaṁharaṇato maraṇaṁ anussaritabbaṁ.",
  "anya-e0101n8:75_0": "172.Kāyabahusādhāraṇatoti ayaṁ kāyo bahusādhāraṇo.",
  "anya-e0101n8:75_1": "Asītiyā tāva kimikulānaṁ sādhāraṇo, tattha chavinissitā pāṇā chaviṁ khādanti, cammanissitā cammaṁ khādanti, maṁsanissitā maṁsaṁ khādanti, nhārunissitā nhāruṁ khādanti, aṭṭhinissitā aṭṭhiṁ khādanti, miñjanissitā miñjaṁ khādanti.",
  "anya-e0101n8:75_2": "Tattheva jāyanti jīyanti mīyanti, uccārapassāvaṁ karonti.",
  "anya-e0101n8:75_3": "Kāyova nesaṁ sūtigharañceva gilānasālā ca susānañca vaccakuṭi ca passāvadoṇikā ca.",
  "anya-e0101n8:75_4": "Svāyaṁ tesampi kimikulānaṁ pakopena maraṇaṁ nigacchatiyeva.",
  "anya-e0101n8:75_5": "Yathā ca asītiyā kimikulānaṁ, evaṁ ajjhattikānaṁyeva anekasatānaṁ rogānaṁ bāhirānañca ahivicchikādīnaṁ maraṇassa paccayānaṁ sādhāraṇo.",
  "anya-e0101n8:76_0": "Yathā hi catumahāpathe ṭhapite lakkhamhi sabbadisāhi āgatā sarasattitomarapāsāṇādayo nipatanti, evaṁ kāyepi sabbupaddavā nipatanti.",
  "anya-e0101n8:76_1": "Svāyaṁ tesampi upaddavānaṁ nipātena maraṇaṁ nigacchatiyeva.",
  "anya-e0101n8:76_2": "Tenāha bhagavā –",
  "anya-e0101n8:76_3": "“idha, bhikkhave, bhikkhu divase nikkhante rattiyā paṭihitāya iti paṭisañcikkhati, bahukā kho me paccayā maraṇassa, ahi vā maṁ ḍaṁseyya, vicchiko vā maṁ ḍaṁseyya, satapadī vā maṁ ḍaṁseyya, tena me assa kālaṅkiriyā, so mamassa antarāyo, upakkhalitvā vā papateyyaṁ, bhattaṁ vā me bhuttaṁ byāpajjeyya, pittaṁ vā me kuppeyya, semhaṁ vā me kuppeyya, satthakā vā me vātā kuppeyyuṁ, tena me assa kālaṅkiriyā, so mamassa antarāyo”ti.",
  "anya-e0101n8:76_4": "Evaṁ kāyabahusādhāraṇato maraṇaṁ anussaritabbaṁ.",
  "anya-e0101n8:77_0": "173.Āyudubbalatoti āyu nāmetaṁ abalaṁ dubbalaṁ.",
  "anya-e0101n8:77_1": "Tathā hi sattānaṁ jīvitaṁ assāsapassāsūpanibaddhañceva iriyāpathūpanibaddhañca sītuṇhūpanibaddhañca mahābhūtūpanibaddhañca āhārūpanibaddhañca.",
  "anya-e0101n8:77_2": "Tadetaṁ assāsapassāsānaṁ samavuttitaṁ labhamānameva pavattati.",
  "anya-e0101n8:77_3": "Bahi nikkhantanāsikavāte pana anto apavisante, paviṭṭhe vā anikkhamante mato nāma hoti.",
  "anya-e0101n8:77_4": "Catunnaṁ iriyāpathānampi samavuttitaṁ labhamānameva pavattati.",
  "anya-e0101n8:77_5": "Aññataraññatarassa pana adhimattatāya āyusaṅkhārā upacchijjanti.",
  "anya-e0101n8:77_6": "Sītuṇhānampi samavuttitaṁ labhamānameva pavattati.",
  "anya-e0101n8:77_7": "Atisītena pana atiuṇhena vā abhibhūtassa vipajjati.",
  "anya-e0101n8:77_8": "Mahābhūtānampi samavuttitaṁ labhamānameva pavattati.",
  "anya-e0101n8:77_9": "Pathavīdhātuyā pana āpodhātuādīnaṁ vā aññataraññatarassa pakopena balasampannopi puggalo patthaddhakāyo vā atisārādivasena kilinnapūtikāyo vā mahāḍāhapareto vā sambhijjamānasandhibandhano vā hutvā jīvitakkhayaṁ pāpuṇāti.",
  "anya-e0101n8:77_10": "Kabaḷīkārāhārampi yuttakāle labhantasseva jīvitaṁ pavattati, āhāraṁ alabhamānassa pana parikkhayaṁ gacchatīti.",
  "anya-e0101n8:77_11": "Evaṁ āyudubbalato maraṇaṁ anussaritabbaṁ.",
  "anya-e0101n8:78_0": "174.Animittatoti avavatthānato, paricchedābhāvatoti attho. Sattānaṁ hi –",
  "anya-e0101n8:79_0": "Jīvitaṁ byādhi kālo ca, dehanikkhepanaṁ gati;",
  "anya-e0101n8:80_0": "Pañcete jīvalokasmiṁ, animittā na nāyare.",
  "anya-e0101n8:81_0": "Tattha jīvitaṁ tāva “ettakameva jīvitabbaṁ, na ito para”nti vavatthānābhāvato animittaṁ.",
  "anya-e0101n8:81_1": "Kalalakālepi hi sattā maranti, abbudapesighanamāsikadvemāsatemāsacatumāsapañcamāsadasamāsakālepi.",
  "anya-e0101n8:81_2": "Kucchito nikkhantasamayepi.",
  "anya-e0101n8:81_3": "Tato paraṁ vassasatassa antopi bahipi marantiyeva.",
  "anya-e0101n8:81_4": "Byādhipi “imināva byādhinā sattā maranti, nāññenā”ti vavatthānābhāvato animitto.",
  "anya-e0101n8:81_5": "Cakkhurogenāpi hi sattā maranti, sotarogādīnaṁ aññatarenāpi.",
  "anya-e0101n8:81_6": "Kālopi “imasmiṁyeva kāle maritabbaṁ, nāññasmi”nti evaṁ vavatthānābhāvato animitto.",
  "anya-e0101n8:81_7": "Pubbaṇhepi hi sattā maranti, majjhanhikādīnaṁ aññatarasmimpi.",
  "anya-e0101n8:81_8": "Dehanikkhepanampi “idheva mīyamānānaṁ dehena patitabbaṁ, nāññatrā”ti evaṁ vavatthānābhāvato animittaṁ.",
  "anya-e0101n8:81_9": "Antogāme jātānaṁ hi bahigāmepi attabhāvo patati.",
  "anya-e0101n8:81_10": "Bahigāme jātānampi antogāme.",
  "anya-e0101n8:81_11": "Tathā thalajānaṁ vā jale, jalajānaṁ vā thaleti anekappakārato vitthāretabbaṁ.",
  "anya-e0101n8:81_12": "Gatipi “ito cutena idha nibbattitabba”nti evaṁ vavatthānābhāvato animittā.",
  "anya-e0101n8:81_13": "Devalokato hi cutā manussesupi nibbattanti, manussalokato cutā devalokādīnampi yattha katthaci nibbattantīti evaṁ yantayuttagoṇo viya gatipañcake loko samparivattatīti evaṁ animittato maraṇaṁ anussaritabbaṁ.",
  "anya-e0101n8:82_0": "175.Addhānaparicchedatoti manussānaṁ jīvitassa nāma etarahi paritto addhā.",
  "anya-e0101n8:82_1": "Yo ciraṁ jīvati, so vassasataṁ, appaṁ vā bhiyyo.",
  "anya-e0101n8:82_2": "Tenāha bhagavā –",
  "anya-e0101n8:82_3": "“appamidaṁ, bhikkhave, manussānaṁ āyu, gamanīyo samparāyo, kattabbaṁ kusalaṁ, caritabbaṁ brahmacariyaṁ, natthi jātassa amaraṇaṁ.",
  "anya-e0101n8:82_4": "Yo, bhikkhave, ciraṁ jīvati, so vassasataṁ, appaṁ vā bhiyyoti.",
  "anya-e0101n8:83_0": "Appamāyumanussānaṁ, hīḷeyya naṁ suporiso;",
  "anya-e0101n8:84_0": "Careyyādittasīsova, natthi maccussa nāgamoti. ;",
  "anya-e0101n8:85_0": "Aparampi āha –",
  "anya-e0101n8:85_1": "“bhūtapubbaṁ, bhikkhave, arako nāma satthā ahosī”ti sabbampi sattahi upamāhi alaṅkataṁ suttaṁ vitthāretabbaṁ.",
  "anya-e0101n8:86_0": "Aparampi āha –",
  "anya-e0101n8:86_1": "“yocāyaṁ, bhikkhave, bhikkhu evaṁ maraṇassatiṁ bhāveti, aho vatāhaṁ rattindivaṁ jīveyyaṁ, bhagavato sāsanaṁ manasikareyyaṁ, bahuṁ vata me kataṁ assāti.",
  "anya-e0101n8:86_2": "Yocāyaṁ, bhikkhave, bhikkhu evaṁ maraṇassatiṁ bhāveti, aho vatāhaṁ divasaṁ jīveyyaṁ, bhagavato sāsanaṁ manasikareyyaṁ, bahuṁ vata me kataṁ assāti.",
  "anya-e0101n8:86_3": "Yo cāyaṁ, bhikkhave, bhikkhu evaṁ maraṇassatiṁ bhāveti, aho vatāhaṁ tadantaraṁ jīveyyaṁ, yadantaraṁ ekaṁ piṇḍapātaṁ bhuñjāmi, bhagavato sāsanaṁ manasikareyyaṁ, bahuṁ vata me kataṁ assāti.",
  "anya-e0101n8:86_4": "Yo cāyaṁ, bhikkhave, bhikkhu evaṁ maraṇassatiṁ bhāveti, aho vatāhaṁ tadantaraṁ jīveyyaṁ, yadantaraṁ cattāro pañca ālope saṅkhāditvā ajjhoharāmi, bhagavato sāsanaṁ manasikareyyaṁ, bahuṁ vata me kataṁ assāti.",
  "anya-e0101n8:86_5": "Ime vuccanti, bhikkhave, bhikkhū pamattā viharanti, dandhaṁ maraṇassatiṁ bhāventi āsavānaṁ khayāya.",
  "anya-e0101n8:86_6": "Yo ca khvāyaṁ, bhikkhave, bhikkhu evaṁ maraṇassatiṁ bhāveti, aho vatāhaṁ tadantaraṁ jīveyyaṁ, yadantaraṁ ekaṁ ālopaṁ saṅkhāditvā ajjhoharāmi, bhagavato sāsanaṁ manasikareyyaṁ, bahuṁ vata me kataṁ assāti.",
  "anya-e0101n8:86_7": "Yo cāyaṁ, bhikkhave, bhikkhu evaṁ maraṇassatiṁ bhāveti, aho vatāhaṁ tadantaraṁ jīveyyaṁ, yadantaraṁ assasitvā vā passasāmi, passasitvā vā assasāmi, bhagavato sāsanaṁ manasikareyyaṁ, bahuṁ vata me kataṁ assāti.",
  "anya-e0101n8:86_8": "Ime vuccanti, bhikkhave, bhikkhū appamattā viharanti, tikkhaṁ maraṇassatiṁ bhāventi āsavānaṁ khayāyā”ti.",
  "anya-e0101n8:86_9": "Evaṁ catupañcālopasaṅkhādanamattaṁ avissāsiyo paritto jīvitassa addhāti evaṁ addhānaparicchedato maraṇaṁ anussaritabbaṁ.",
  "anya-e0101n8:87_0": "176.Khaṇaparittatoti paramatthato hi atiparitto sattānaṁ jīvitakkhaṇo ekacittappavattimattoyeva.",
  "anya-e0101n8:87_1": "Yathā nāma rathacakkaṁ pavattamānampi ekeneva nemippadesena pavattati, tiṭṭhamānampi ekeneva tiṭṭhati, evameva ekacittakkhaṇikaṁ sattānaṁ jīvitaṁ.",
  "anya-e0101n8:87_2": "Tasmiṁ citte niruddhamatte satto niruddhoti vuccati. Yathāha –",
  "anya-e0101n8:87_3": "“atīte cittakkhaṇe jīvittha, na jīvati, na jīvissati.",
  "anya-e0101n8:87_4": "Anāgate cittakkhaṇe na jīvittha, na jīvati, jīvissati.",
  "anya-e0101n8:87_5": "Paccuppanne cittakkhaṇe na jīvittha, jīvati, na jīvissati.",
  "anya-e0101n8:88_0": "“Jīvitaṁ attabhāvo ca, sukhadukkhā ca kevalā;",
  "anya-e0101n8:89_0": "Ekacittasamāyuttā, lahu so vattate khaṇo.",
  "anya-e0101n8:90_0": "“Ye niruddhā marantassa, tiṭṭhamānassa vā idha;",
  "anya-e0101n8:91_0": "Sabbepi sadisā khandhā, gatā appaṭisandhikā.",
  "anya-e0101n8:92_0": "“Anibbattena na jāto, paccuppannena jīvati;",
  "anya-e0101n8:93_0": "Cittabhaṅgā mato loko, paññatti paramatthiyā”ti. ;",
  "anya-e0101n8:94_0": "Evaṁ khaṇaparittato maraṇaṁ anussaritabbaṁ.",
  "anya-e0101n8:95_0": "177.",
  "anya-e0101n8:95_1": "Iti imesaṁ aṭṭhannaṁ ākārānaṁ aññataraññatarena anussaratopi punappunaṁ manasikāravasena cittaṁ āsevanaṁ labhati, maraṇārammaṇā sati santiṭṭhati, nīvaraṇāni vikkhambhanti, jhānaṅgāni pātubhavanti.",
  "anya-e0101n8:95_2": "Sabhāvadhammattā pana saṁvejanīyattā ca ārammaṇassa appanaṁ appatvā upacārappattameva jhānaṁ hoti.",
  "anya-e0101n8:95_3": "Lokuttarajjhānaṁ pana dutiyacatutthāni ca āruppajjhānāni sabhāvadhammepi bhāvanāvisesena appanaṁ pāpuṇanti.",
  "anya-e0101n8:95_4": "Visuddhibhāvanānukkamavasena hi lokuttaraṁ appanaṁ pāpuṇāti.",
  "anya-e0101n8:95_5": "Ārammaṇātikkamabhāvanāvasena āruppaṁ.",
  "anya-e0101n8:95_6": "Appanāpattasseva hi jhānassa ārammaṇasamatikkamanamattaṁ tattha hoti.",
  "anya-e0101n8:95_7": "Idha pana tadubhayampi natthi.",
  "anya-e0101n8:95_8": "Tasmā upacārappattameva jhānaṁ hoti.",
  "anya-e0101n8:95_9": "Tadetaṁ maraṇassatibalena uppannattā maraṇassaticceva saṅkhaṁ gacchati.",
  "anya-e0101n8:96_0": "Imañca pana maraṇassatiṁ anuyutto bhikkhu satataṁ appamatto hoti, sabbabhavesu anabhiratisaññaṁ paṭilabhati, jīvitanikantiṁ jahāti, pāpagarahī hoti, asannidhibahulo parikkhāresu vigatamalamacchero, aniccasaññā cassa paricayaṁ gacchati, tadanusāreneva dukkhasaññā anattasaññā ca upaṭṭhāti.",
  "anya-e0101n8:96_1": "Yathā abhāvitamaraṇā sattā sahasā vāḷamigayakkhasappacoravadhakābhibhūtā viya maraṇasamaye bhayaṁ santāsaṁ sammohaṁ āpajjanti, evaṁ anāpajjitvā abhayo asammūḷho kālaṁ karoti.",
  "anya-e0101n8:96_2": "Sace diṭṭheva dhamme amataṁ nārādheti, kāyassa bhedā sugatiparāyano hoti.",
  "anya-e0101n8:97_0": "Tasmā have appamādaṁ, kayirātha sumedhaso;",
  "anya-e0101n8:98_0": "Evaṁ mahānubhāvāya, maraṇassatiyā sadāti.",
  "anya-e0101n8:99_0": "Idaṁ maraṇassatiyaṁ vitthārakathāmukhaṁ.",
  "anya-e0101n8:100_0": "Kāyagatāsatikathā",
  "anya-e0101n8:101_0": "178.",
  "anya-e0101n8:101_1": "Idāni yaṁ taṁ aññatra buddhuppādā appavattapubbaṁ sabbatitthiyānaṁ avisayabhūtaṁ tesu tesu suttantesu “ekadhammo, bhikkhave, bhāvito bahulīkato mahato saṁvegāya saṁvattati.",
  "anya-e0101n8:101_2": "Mahato atthāya saṁvattati.",
  "anya-e0101n8:101_3": "Mahato yogakkhemāya saṁvattati.",
  "anya-e0101n8:101_4": "Mahato satisampajaññāya saṁvattati.",
  "anya-e0101n8:101_5": "Ñāṇadassanapaṭilābhāya saṁvattati.",
  "anya-e0101n8:101_6": "Diṭṭhadhammasukhavihārāya saṁvattati.",
  "anya-e0101n8:101_7": "Vijjāvimuttiphalasacchikiriyāya saṁvattati.",
  "anya-e0101n8:101_8": "Katamo ekadhammo?",
  "anya-e0101n8:101_9": "Kāyagatā sati….",
  "anya-e0101n8:101_10": "Amataṁ te, bhikkhave, paribhuñjanti, ye kāyagatāsatiṁ paribhuñjanti.",
  "anya-e0101n8:101_11": "Amataṁ te, bhikkhave, na paribhuñjanti, ye kāyagatāsatiṁ na paribhuñjanti.",
  "anya-e0101n8:101_12": "Amataṁ tesaṁ, bhikkhave, paribhuttaṁ…",
  "anya-e0101n8:101_13": "aparibhuttaṁ…",
  "anya-e0101n8:101_14": "parihīnaṁ…",
  "anya-e0101n8:101_15": "aparihīnaṁ…",
  "anya-e0101n8:101_16": "viraddhaṁ…",
  "anya-e0101n8:101_17": "aviraddhaṁ, yesaṁ kāyagatāsati āraddhāti evaṁ bhagavatā anekehi ākārehi pasaṁsitvā “kathaṁ bhāvitā, bhikkhave, kāyagatāsati kathaṁ bahulīkatā mahapphalā hoti mahānisaṁsā?",
  "anya-e0101n8:101_18": "Idha, bhikkhave, bhikkhu araññagato vā”tiādinā nayena ānāpānapabbaṁ, iriyāpathapabbaṁ, catusampajaññapabbaṁ, paṭikkūlamanasikārapabbaṁ, dhātumanasikārapabbaṁ, navasivathikapabbānīti imesaṁ cuddasannaṁ pabbānaṁ vasena kāyagatāsatikammaṭṭhānaṁ niddiṭṭhaṁ, tassa bhāvanāniddeso anuppatto.",
  "anya-e0101n8:102_0": "Tattha yasmā iriyāpathapabbaṁ catusampajaññapabbaṁ dhātumanasikārapabbanti imāni tīṇi vipassanāvasena vuttāni.",
  "anya-e0101n8:102_1": "Nava sivathikapabbāni vipassanāñāṇesuyeva ādīnavānupassanāvasena vuttāni.",
  "anya-e0101n8:102_2": "Yāpi cettha uddhumātakādīsu samādhibhāvanā ijjheyya, sā asubhaniddese pakāsitāyeva.",
  "anya-e0101n8:102_3": "Ānāpānapabbaṁ pana paṭikkūlamanasikārapabbañca imānevettha dve samādhivasena vuttāni.",
  "anya-e0101n8:102_4": "Tesu ānāpānapabbaṁ ānāpānassativasena visuṁ kammaṭṭhānaṁyeva.",
  "anya-e0101n8:102_5": "Yaṁ panetaṁ “puna caparaṁ, bhikkhave, bhikkhu imameva kāyaṁ uddhaṁ pādatalā adho kesamatthakā tacapariyantaṁ pūraṁ nānappakārassa asucino paccavekkhati.",
  "anya-e0101n8:102_6": "Atthi imasmiṁ kāye kesā lomā…pe…",
  "anya-e0101n8:102_7": "mutta”nti evaṁ matthaluṅgaṁ aṭṭhimiñjena saṅgahetvā paṭikkūlamanasikāravasena desitaṁ dvattiṁsākārakammaṭṭhānaṁ, idamidha kāyagatāsatīti adhippetaṁ.",
  "anya-e0101n8:103_0": "179.",
  "anya-e0101n8:103_1": "Tatthāyaṁ pāḷivaṇṇanāpubbaṅgamo bhāvanāniddeso.",
  "anya-e0101n8:103_2": "Imameva kāyanti imaṁ catumahābhūtikaṁ pūtikāyaṁ.",
  "anya-e0101n8:103_3": "Uddhaṁ pādatalāti pādatalato upari.",
  "anya-e0101n8:103_4": "Adho kesamatthakāti kesaggato heṭṭhā.",
  "anya-e0101n8:103_5": "Tacapariyantanti tiriyaṁ tacaparicchinnaṁ.",
  "anya-e0101n8:103_6": "Pūraṁ nānappakārassa asucino paccavekkhatīti nānappakārakesādiasucibharito ayaṁ kāyoti passati. Kathaṁ?",
  "anya-e0101n8:103_7": "Atthi imasmiṁ kāye kesā…pe… muttanti.",
  "anya-e0101n8:104_0": "Tattha atthīti saṁvijjanti.",
  "anya-e0101n8:104_1": "Imasminti yvāyaṁ uddhaṁ pādatalā adho kesamatthakā tacapariyanto pūro nānappakārassa asucinoti vuccati, tasmiṁ.",
  "anya-e0101n8:104_2": "Kāyeti sarīre.",
  "anya-e0101n8:104_3": "Sarīraṁ hi asucisañcayato kucchitānaṁ kesādīnañceva cakkhurogādīnañca rogasatānaṁ āyabhūtato kāyoti vuccati.",
  "anya-e0101n8:104_4": "Kesā lomāti ete kesādayo dvattiṁsākārā.",
  "anya-e0101n8:104_5": "Tattha atthi imasmiṁ kāye kesā, atthi imasmiṁ kāye lomāti evaṁ sambandho veditabbo.",
  "anya-e0101n8:105_0": "Imasmiṁ hi pādatalā paṭṭhāya upari, kesamatthakā paṭṭhāya heṭṭhā, tacato paṭṭhāya paritoti ettake byāmamatte kaḷevare sabbākārenapi vicinanto na koci kiñci muttaṁ vā maṇiṁ vā veḷuriyaṁ vā agaruṁ vā kuṅkumaṁ vā kappūraṁ vā vāsacuṇṇādiṁ vā aṇumattampi sucibhāvaṁ passati, atha kho paramaduggandhajegucchaṁ asirikadassanaṁ nānappakāraṁ kesalomādibhedaṁ asuciṁyeva passati.",
  "anya-e0101n8:105_1": "Tena vuttaṁ “atthi imasmiṁ kāye kesā lomā…pe…",
  "anya-e0101n8:105_2": "mutta”nti.",
  "anya-e0101n8:105_3": "Ayamettha padasambandhato vaṇṇanā.",
  "anya-e0101n8:106_0": "180.",
  "anya-e0101n8:106_1": "Imaṁ pana kammaṭṭhānaṁ bhāvetukāmena ādikammikena kulaputtena vuttappakāraṁ kalyāṇamittaṁ upasaṅkamitvā idaṁ kammaṭṭhānaṁ gahetabbaṁ.",
  "anya-e0101n8:106_2": "Tenāpissa kammaṭṭhānaṁ kathentena sattadhā uggahakosallaṁ dasadhā ca manasikārakosallaṁ ācikkhitabbaṁ.",
  "anya-e0101n8:106_3": "Tattha vacasā manasā vaṇṇato saṇṭhānato disato okāsato paricchedatoti evaṁ sattadhā uggahakosallaṁ ācikkhitabbaṁ.",
  "anya-e0101n8:107_0": "Imasmiṁ hi paṭikkūlamanasikārakammaṭṭhāne yopi tipiṭako hoti, tenāpi manasikārakāle paṭhamaṁ vācāya sajjhāyo kātabbo.",
  "anya-e0101n8:107_1": "Ekaccassa hi sajjhāyaṁ karontasseva kammaṭṭhānaṁ pākaṭaṁ hoti malayavāsī mahādevattherassa santike uggahitakammaṭṭhānānaṁ dvinnaṁ therānaṁ viya.",
  "anya-e0101n8:107_2": "Thero kira tehi kammaṭṭhānaṁ yācito cattāro māse imaṁyeva sajjhāyaṁ karothāti dvattiṁsākārapāḷiṁ adāsi.",
  "anya-e0101n8:107_3": "Te kiñcāpi nesaṁ dve tayo nikāyā paguṇā, padakkhiṇaggāhitāya pana cattāro māse dvattiṁsākāraṁ sajjhāyantāva sotāpannā ahesuṁ.",
  "anya-e0101n8:107_4": "Tasmā kammaṭṭhānaṁ kathentena ācariyena antevāsiko vattabbo “paṭhamaṁ tāva vācāya sajjhāyaṁ karohī”ti.",
  "anya-e0101n8:108_0": "Karontena ca tacapañcakādīni paricchinditvā anulomapaṭilomavasena sajjhāyo kātabbo.",
  "anya-e0101n8:108_1": "Kesā lomā nakhā dantā tacoti hi vatvā puna paṭilomato taco dantā nakhā lomā kesāti vattabbaṁ.",
  "anya-e0101n8:109_0": "Tadanantaraṁ vakkapañcake maṁsaṁ nhāru aṭṭhi aṭṭhimiñjaṁ vakkanti vatvā puna paṭilomato vakkaṁ aṭṭhimiñjaṁ aṭṭhi nhāru maṁsaṁ, taco dantā nakhā lomā kesāti vattabbaṁ.",
  "anya-e0101n8:110_0": "Tato papphāsapañcake hadayaṁ yakanaṁ kilomakaṁ pihakaṁ papphāsanti vatvā puna paṭilomato papphāsaṁ pihakaṁ kilomakaṁ yakanaṁ hadayaṁ, vakkaṁ aṭṭhimiñjaṁ aṭṭhi nhāru maṁsaṁ, taco dantā nakhā lomā kesāti vattabbaṁ.",
  "anya-e0101n8:111_0": "Tato matthaluṅgapañcake antaṁ antaguṇaṁ udariyaṁ karīsaṁ matthaluṅganti vatvā puna paṭilomato matthaluṅgaṁ karīsaṁ udariyaṁ antaguṇaṁ antaṁ, papphāsaṁ pihakaṁ kilomakaṁ yakanaṁ hadayaṁ, vakkaṁ aṭṭhimiñjaṁ aṭṭhi nhāru maṁsaṁ, taco dantā nakhā lomā kesāti vattabbaṁ.",
  "anya-e0101n8:112_0": "Tato medachakke pittaṁ semhaṁ pubbo lohitaṁ sedo medoti vatvā puna paṭilomato medo sedo lohitaṁ pubbo semhaṁ pittaṁ, matthaluṅgaṁ karīsaṁ udariyaṁ antaguṇaṁ antaṁ, papphāsaṁ pihakaṁ kilomakaṁ yakanaṁ hadayaṁ, vakkaṁ aṭṭhimiñjaṁ aṭṭhi nhāru maṁsaṁ, taco dantā nakhā lomā kesāti vattabbaṁ.",
  "anya-e0101n8:113_0": "Tato muttachakke assu vasā kheḷo siṅghāṇikā lasikā muttanti vatvā puna paṭilomato muttaṁ lasikā siṅghāṇikā kheḷo vasā assu, medo sedo lohitaṁ pubbo semhaṁ pittaṁ, matthaluṅgaṁ karīsaṁ udariyaṁ antaguṇaṁ antaṁ, papphāsaṁ pihakaṁ kilomakaṁ yakanaṁ hadayaṁ, vakkaṁ aṭṭhimiñjaṁ aṭṭhi nhāru maṁsaṁ, taco dantā nakhā lomā kesāti vattabbaṁ.",
  "anya-e0101n8:114_0": "Evaṁ kālasataṁ kālasahassaṁ kālasatasahassampi vācāya sajjhāyo kātabbo.",
  "anya-e0101n8:114_1": "Vacasā sajjhāyena hi kammaṭṭhānatanti paguṇā hoti, na ito cito ca cittaṁ vidhāvati.",
  "anya-e0101n8:114_2": "Koṭṭhāsā pākaṭā honti, hatthasaṅkhalikā viya vatipādapanti viya ca khāyanti.",
  "anya-e0101n8:115_0": "Yathā pana vacasā, tatheva manasāpi sajjhāyo kātabbo.",
  "anya-e0101n8:115_1": "Vacasā sajjhāyo hi manasā sajjhāyassa paccayo hoti.",
  "anya-e0101n8:115_2": "Manasā sajjhāyo lakkhaṇapaṭivedhassa paccayo hoti.",
  "anya-e0101n8:116_0": "Vaṇṇatoti kesādīnaṁ vaṇṇo vavatthapetabbo.",
  "anya-e0101n8:117_0": "Saṇṭhānatoti tesaññeva saṇṭhānaṁ vavatthapetabbaṁ.",
  "anya-e0101n8:118_0": "Disatoti imasmiṁ hi sarīre nābhito uddhaṁ uparimadisā, adho heṭṭhimadisā, tasmā ayaṁ koṭṭhāso imissā nāma disāyāti disā vavatthapetabbā.",
  "anya-e0101n8:119_0": "Okāsatoti ayaṁ koṭṭhāso imasmiṁ nāma okāse patiṭṭhitoti evaṁ tassa tassa okāso vavatthapetabbo.",
  "anya-e0101n8:120_0": "Paricchedatoti sabhāgaparicchedo visabhāgaparicchedoti dve paricchedā.",
  "anya-e0101n8:120_1": "Tattha ayaṁ koṭṭhāso heṭṭhā ca upari ca tiriyañca iminā nāma paricchinnoti evaṁ sabhāgaparicchedo veditabbo.",
  "anya-e0101n8:120_2": "Kesā na lomā, lomāpi na kesāti evaṁ amissakatāvasena visabhāgaparicchedo veditabbo.",
  "anya-e0101n8:121_0": "Evaṁ sattadhā uggahakosallaṁ ācikkhantena pana idaṁ kammaṭṭhānaṁ asukasmiṁ sutte paṭikkūlavasena kathitaṁ, asukasmiṁ dhātuvasenāti ñatvā ācikkhitabbaṁ.",
  "anya-e0101n8:121_1": "Idañhi mahāsatipaṭṭhāne paṭikkūlavaseneva kathitaṁ.",
  "anya-e0101n8:121_2": "Mahāhatthipadopama mahārāhulovāda dhātuvibhaṅgesu dhātuvasena kathitaṁ.",
  "anya-e0101n8:121_3": "Kāyagatāsatisutte pana yassa vaṇṇato upaṭṭhāti, taṁ sandhāya cattāri jhānāni vibhattāni.",
  "anya-e0101n8:121_4": "Tattha dhātuvasena kathitaṁ vipassanākammaṭṭhānaṁ hoti.",
  "anya-e0101n8:121_5": "Paṭikkūlavasena kathitaṁ samathakammaṭṭhānaṁ.",
  "anya-e0101n8:121_6": "Tadetaṁ idha samathakammaṭṭhānamevāti.",
  "anya-e0101n8:122_0": "181.",
  "anya-e0101n8:122_1": "Evaṁ sattadhā uggahakosallaṁ ācikkhitvā anupubbato, nātisīghato, nātisaṇikato, vikkhepapaṭibāhanato, paṇṇattisamatikkamanato, anupubbamuñcanato, appanāto, tayo ca suttantāti evaṁ dasadhā manasikārakosallaṁ ācikkhitabbaṁ.",
  "anya-e0101n8:122_2": "Tattha anupubbatoti idañhi sajjhāyakaraṇato paṭṭhāya anupaṭipāṭiyā manasikātabbaṁ, na ekantarikāya.",
  "anya-e0101n8:122_3": "Ekantarikāya hi manasikaronto yathā nāma akusalo puriso dvattiṁsapadaṁ nisseṇiṁ ekantarikāya ārohanto kilantakāyo patati, na ārohanaṁ sampādeti, evameva bhāvanāsampattivasena adhigantabbassa assādassa anadhigamā kilantacitto patati, na bhāvanaṁ sampādeti.",
  "anya-e0101n8:123_0": "Anupubbato manasikarontenāpi ca nātisīghato manasikātabbaṁ.",
  "anya-e0101n8:123_1": "Atisīghato manasikaroto hi yathā nāma tiyojanamaggaṁ paṭipajjitvā okkamanavissajjanaṁ asallakkhetvā sīghena javena satakkhattumpi gamanāgamanaṁ karoto purisassa kiñcāpi addhānaṁ parikkhayaṁ gacchati, atha kho pucchitvāva gantabbaṁ hoti, evameva kevalaṁ kammaṭṭhānaṁ pariyosānaṁ pāpuṇāti, avibhūtaṁ pana hoti, na visesaṁ āvahati, tasmā nātisīghato manasikātabbaṁ.",
  "anya-e0101n8:124_0": "Yathā ca nātisīghato, evaṁ nātisaṇikatopi.",
  "anya-e0101n8:124_1": "Atisaṇikato manasikaroto hi yathā nāma tadaheva tiyojanamaggaṁ gantukāmassa purisassa antarāmagge rukkhapabbatataḷākādīsu vilambamānassa maggo parikkhayaṁ na gacchati, dvīhatīhena pariyosāpetabbo hoti, evameva kammaṭṭhānaṁ pariyosānaṁ na gacchati, visesādhigamassa paccayo na hoti.",
  "anya-e0101n8:125_0": "Vikkhepapaṭibāhanatoti kammaṭṭhānaṁ vissajjetvā bahiddhā puthuttārammaṇe cetaso vikkhepo paṭibāhitabbo.",
  "anya-e0101n8:125_1": "Appaṭibāhato hi yathā nāma ekapadikaṁ papātamaggaṁ paṭipannassa purisassa akkamanapadaṁ asallakkhetvā ito cito ca vilokayato padavāro virajjhati, tato sataporise papāte patitabbaṁ hoti, evameva bahiddhā vikkhepe sati kammaṭṭhānaṁ parihāyati paridhaṁsati.",
  "anya-e0101n8:125_2": "Tasmā vikkhepapaṭibāhanato manasikātabbaṁ.",
  "anya-e0101n8:126_0": "Paṇṇattisamatikkamanatoti yāyaṁ kesā lomātiādikā paṇṇatti, taṁ atikkamitvā paṭikkūlanti cittaṁ ṭhapetabbaṁ.",
  "anya-e0101n8:126_1": "Yathā hi udakadullabhakāle manussā araññe udapānaṁ disvā tattha tālapaṇṇādikaṁ kiñcideva saññāṇaṁ bandhitvā tena saññāṇena āgantvā nhāyanti ceva pivanti ca.",
  "anya-e0101n8:126_2": "Yadā pana nesaṁ abhiṇhasañcārena āgatāgatapadaṁ pākaṭaṁ hoti, tadā saññāṇena kiccaṁ na hoti, icchiticchitakkhaṇe gantvā nhāyanti ceva pivanti ca, evameva pubbabhāge kesā lomātipaṇṇattivasena manasikaroto paṭikkūlabhāvo pākaṭo hoti.",
  "anya-e0101n8:126_3": "Atha kesā lomātipaṇṇattiṁ samatikkamitvā paṭikkūlabhāveyeva cittaṁ ṭhapetabbaṁ.",
  "anya-e0101n8:127_0": "Anupubbamuñcanatoti yo yo koṭṭhāso na upaṭṭhāti, taṁ taṁ muñcantena anupubbamuñcanato manasikātabbaṁ.",
  "anya-e0101n8:127_1": "Ādikammikassa hi kesāti manasikaroto manasikāro gantvā muttanti imaṁ pariyosānakoṭṭhāsameva āhacca tiṭṭhati.",
  "anya-e0101n8:127_2": "Muttanti ca manasikaroto manasikāro gantvā kesāti imaṁ ādikoṭṭhāsameva āhacca tiṭṭhati.",
  "anya-e0101n8:127_3": "Athassa manasikaroto manasikaroto keci koṭṭhāsā upaṭṭhahanti, keci na upaṭṭhahanti.",
  "anya-e0101n8:127_4": "Tena ye ye upaṭṭhahanti, tesu tesu tāva kammaṁ kātabbaṁ.",
  "anya-e0101n8:127_5": "Yāva dvīsu upaṭṭhitesu tesampi eko suṭṭhutaraṁ upaṭṭhahati, evaṁ upaṭṭhitaṁ pana tameva punappunaṁ manasikarontena appanā uppādetabbā.",
  "anya-e0101n8:128_0": "Tatrāyaṁ upamā –",
  "anya-e0101n8:128_1": "yathā hi dvattiṁsatālake tālavane vasantaṁ makkaṭaṁ gahetukāmo luddo ādimhi ṭhitatālassa paṇṇaṁ sarena vijjhitvā ukkuṭṭhiṁ kareyya, atha kho so makkaṭo paṭipāṭiyā tasmiṁ tasmiṁ tāle patitvā pariyantatālameva gaccheyya, tatthapi gantvā luddena tatheva kate puna teneva nayena āditālaṁ āgaccheyya, so evaṁ punappunaṁ paripātiyamāno ukkuṭṭhukkuṭṭhiṭṭhāneyeva uṭṭhahitvā anukkamena ekasmiṁ tāle nipatitvā tassa vemajjhe makuḷatālapaṇṇasūciṁ daḷhaṁ gahetvā vijjhiyamānopi na uṭṭhaheyya, evaṁsampadamidaṁ daṭṭhabbaṁ.",
  "anya-e0101n8:129_0": "Tatridaṁ opammasaṁsandanaṁ –",
  "anya-e0101n8:129_1": "yathā hi tālavane dvattiṁsatālā, evaṁ imasmiṁ kāye dvattiṁsakoṭṭhāsā.",
  "anya-e0101n8:129_2": "Makkaṭo viya cittaṁ.",
  "anya-e0101n8:129_3": "Luddo viya yogāvacaro.",
  "anya-e0101n8:129_4": "Makkaṭassa dvattiṁsatālake tālavane nivāso viya yogino cittassa dvattiṁsakoṭṭhāsake kāye ārammaṇavasena anusañcaraṇaṁ.",
  "anya-e0101n8:129_5": "Luddena ādimhi ṭhitatālassa paṇṇaṁ sarena vijjhitvā ukkuṭṭhiyā katāya makkaṭassa tasmiṁ tasmiṁ tāle patitvā pariyantatālagamanaṁ viya yogino kesāti manasikāre āraddhe paṭipāṭiyā gantvā pariyosānakoṭṭhāseyeva cittassa saṇṭhānaṁ.",
  "anya-e0101n8:129_6": "Puna paccāgamanepi eseva nayo.",
  "anya-e0101n8:129_7": "Punappunaṁ paripātiyamānassa makkaṭassa ukkuṭṭhukkuṭṭhiṭṭhāne uṭṭhānaṁ viya punappunaṁ manasikaroto kesuci kesuci upaṭṭhitesu anupaṭṭhahante vissajjetvā upaṭṭhitesu parikammakaraṇaṁ.",
  "anya-e0101n8:129_8": "Anukkamena ekasmiṁ tāle nipatitvā tassa majjhe makuḷatālapaṇṇasūciṁ daḷhaṁ gahetvā vijjhiyamānassapi anuṭṭhānaṁ viya avasāne dvīsu upaṭṭhitesu yo suṭṭhutaraṁ upaṭṭhāti, tameva punappunaṁ manasikaritvā appanāya uppādanaṁ.",
  "anya-e0101n8:130_0": "Aparāpi upamā –",
  "anya-e0101n8:130_1": "yathā nāma piṇḍapātiko bhikkhu dvattiṁsakulaṁ gāmaṁ upanissāya vasanto paṭhamageheyeva dve bhikkhā labhitvā parato ekaṁ vissajjeyya.",
  "anya-e0101n8:130_2": "Punadivase tisso labhitvā parato dve vissajjeyya.",
  "anya-e0101n8:130_3": "Tatiyadivase ādimhiyeva pattapūraṁ labhitvā āsanasālaṁ gantvā paribhuñjeyya.",
  "anya-e0101n8:130_4": "Evaṁsampadamidaṁ daṭṭhabbaṁ.",
  "anya-e0101n8:130_5": "Dvattiṁsakulagāmo viya hi dvattiṁsākāro.",
  "anya-e0101n8:130_6": "Piṇḍapātiko viya yogāvacaro.",
  "anya-e0101n8:130_7": "Tassa taṁ gāmaṁ upanissāya vāso viya yogino dvattiṁsākāre parikammakaraṇaṁ.",
  "anya-e0101n8:130_8": "Paṭhamagehe dve bhikkhā labhitvā parato ekissā vissajjanaṁ viya dutiyadivase tisso labhitvā parato dvinnaṁ vissajjanaṁ viya ca manasikaroto manasikaroto anupaṭṭhahante vissajjetvā upaṭṭhitesu yāva koṭṭhāsadvaye parikammakaraṇaṁ.",
  "anya-e0101n8:130_9": "Tatiyadivase ādimhiyeva pattapūraṁ labhitvā āsanasālāyaṁ nisīditvā paribhogo viya dvīsu yo suṭṭhutaraṁ upaṭṭhāti, tameva punappunaṁ manasikaritvā appanāya uppādanaṁ.",
  "anya-e0101n8:131_0": "Appanātoti appanākoṭṭhāsato kesādīsu ekekasmiṁ koṭṭhāse appanā hotīti veditabbāti ayamevettha adhippāyo.",
  "anya-e0101n8:132_0": "Tayo ca suttantāti adhicittaṁ, sītibhāvo, bojjhaṅgakosallanti ime tayo suttantā vīriyasamādhiyojanatthaṁ veditabbāti ayamettha adhippāyo. Tattha –",
  "anya-e0101n8:133_0": "“Adhicittamanuyuttena, bhikkhave, bhikkhunā tīṇi nimittāni kālenakālaṁ manasikātabbāni.",
  "anya-e0101n8:133_1": "Kālenakālaṁ samādhinimittaṁ manasikātabbaṁ.",
  "anya-e0101n8:133_2": "Kālenakālaṁ paggahanimittaṁ manasikātabbaṁ.",
  "anya-e0101n8:133_3": "Kālenakālaṁ upekkhānimittaṁ manasikātabbaṁ.",
  "anya-e0101n8:133_4": "Sace, bhikkhave, adhicittamanuyutto bhikkhu ekantaṁ samādhinimittaññeva manasikareyya, ṭhānaṁ taṁ cittaṁ kosajjāya saṁvatteyya.",
  "anya-e0101n8:133_5": "Sace, bhikkhave, adhicittamanuyutto bhikkhu ekantaṁ paggahanimittaññeva manasikareyya, ṭhānaṁ taṁ cittaṁ uddhaccāya saṁvatteyya.",
  "anya-e0101n8:133_6": "Sace, bhikkhave, adhicittamanuyutto bhikkhu ekantaṁ upekkhānimittaññeva manasikareyya, ṭhānaṁ taṁ cittaṁ na sammā samādhiyeyya āsavānaṁ khayāya.",
  "anya-e0101n8:133_7": "Yato ca kho, bhikkhave, adhicittamanuyutto bhikkhu kālenakālaṁ samādhinimittaṁ paggahanimittaṁ upekkhānimittaṁ manasikaroti, taṁ hoti cittaṁ muduñca kammaññañca pabhassarañca, na ca pabhaṅgu, sammā samādhiyati āsavānaṁ khayāya.",
  "anya-e0101n8:134_0": "“Seyyathāpi, bhikkhave, suvaṇṇakāro vā suvaṇṇakārantevāsī vā ukkaṁ bandhati, ukkaṁ bandhitvā ukkāmukhaṁ ālimpeti, ukkāmukhaṁ ālimpetvā saṇḍāsena jātarūpaṁ gahetvā ukkāmukhe pakkhipitvā kālenakālaṁ abhidhamati, kālenakālaṁ udakena paripphoseti, kālenakālaṁ ajjhupekkhati.",
  "anya-e0101n8:134_1": "Sace, bhikkhave, suvaṇṇakāro vā suvaṇṇakārantevāsī vā taṁ jātarūpaṁ ekantaṁ abhidhameyya, ṭhānaṁ taṁ jātarūpaṁ ḍaheyya.",
  "anya-e0101n8:134_2": "Sace, bhikkhave, suvaṇṇakāro vā suvaṇṇakārantevāsī vā taṁ jātarūpaṁ ekantaṁ udakena paripphoseyya, ṭhānaṁ taṁ jātarūpaṁ nibbāyeyya.",
  "anya-e0101n8:134_3": "Sace, bhikkhave, suvaṇṇakāro vā suvaṇṇakārantevāsī vā taṁ jātarūpaṁ ekantaṁ ajjhupekkheyya, ṭhānaṁ taṁ jātarūpaṁ na sammā paripākaṁ gaccheyya.",
  "anya-e0101n8:134_4": "Yato ca kho, bhikkhave, suvaṇṇakāro vā suvaṇṇakārantevāsī vā taṁ jātarūpaṁ kālenakālaṁ abhidhamati, kālenakālaṁ udakena paripphoseti, kālenakālaṁ ajjhupekkhati, taṁ hoti jātarūpaṁ muduñca kammaññañca pabhassarañca, na ca pabhaṅgu, sammā upeti kammāya.",
  "anya-e0101n8:134_5": "Yassā yassā ca piḷandhanavikatiyā ākaṅkhati yadi paṭikāya yadi kuṇḍalāya yadi gīveyyāya yadi suvaṇṇamālāya, tañcassa atthaṁ anubhoti.",
  "anya-e0101n8:135_0": "“Evameva kho, bhikkhave, adhicittamanuyuttena…pe…",
  "anya-e0101n8:135_1": "samādhiyati āsavānaṁ khayāya.",
  "anya-e0101n8:135_2": "Yassa yassa ca abhiññā sacchi karaṇīyassa dhammassa cittaṁ abhininnāmeti abhiññā sacchi kiriyāya, tatra tatreva sakkhibhabbataṁ pāpuṇāti sati sati āyatane”ti.",
  "anya-e0101n8:136_0": "Idaṁ suttaṁ adhicittanti veditabbaṁ.",
  "anya-e0101n8:137_0": "“Chahi, bhikkhave, dhammehi samannāgato bhikkhu bhabbo anuttaraṁ sītibhāvaṁ sacchikātuṁ.",
  "anya-e0101n8:137_1": "Katamehi chahi?",
  "anya-e0101n8:137_2": "Idha, bhikkhave, bhikkhu yasmiṁ samaye cittaṁ niggahetabbaṁ, tasmiṁ samaye cittaṁ niggaṇhāti.",
  "anya-e0101n8:137_3": "Yasmiṁ samaye cittaṁ paggahetabbaṁ, tasmiṁ samaye cittaṁ paggaṇhāti.",
  "anya-e0101n8:137_4": "Yasmiṁ samaye cittaṁ sampahaṁsitabbaṁ, tasmiṁ samaye cittaṁ sampahaṁseti.",
  "anya-e0101n8:137_5": "Yasmiṁ samaye cittaṁ ajjhupekkhitabbaṁ, tasmiṁ samaye cittaṁ ajjhupekkhati.",
  "anya-e0101n8:137_6": "Paṇītādhimuttiko ca hoti nibbānābhirato.",
  "anya-e0101n8:137_7": "Imehi kho, bhikkhave, chahi dhammehi samannāgato bhikkhu bhabbo anuttaraṁ sītibhāvaṁ sacchikātu”nti.",
  "anya-e0101n8:138_0": "Idaṁ suttaṁ anuttaraṁ sītibhāvoti veditabbaṁ.",
  "anya-e0101n8:139_0": "Bojjhaṅgakosallaṁ “pana evameva kho, bhikkhave, yasmiṁ samaye līnaṁ cittaṁ hoti, akālo tasmiṁ samaye passaddhisambojjhaṅgassa bhāvanāyā”ti appanākosallakathāyaṁ dassitameva.",
  "anya-e0101n8:140_0": "Iti idaṁ sattavidhaṁ uggahakosallaṁ suggahitaṁ katvā idañca dasavidhaṁ manasikārakosallaṁ suṭṭhu vavatthapetvā tena yoginā ubhayakosallavasena kammaṭṭhānaṁ sādhukaṁ uggahetabbaṁ.",
  "anya-e0101n8:140_1": "Sace panassa ācariyena saddhiṁ ekavihāreyeva phāsu hoti, evaṁ vitthārena akathāpetvā kammaṭṭhānaṁ suṭṭhu vavatthapetvā kammaṭṭhānaṁ anuyujjantena visesaṁ labhitvā uparūpari kathāpetabbaṁ.",
  "anya-e0101n8:140_2": "Aññattha vasitukāmena yathāvuttena vidhinā vitthārato kathāpetvā punappunaṁ parivattetvā sabbaṁ gaṇṭhiṭṭhānaṁ chinditvā pathavīkasiṇaniddese vuttanayeneva ananurūpaṁ senāsanaṁ pahāya anurūpe vihāre vasantena khuddakapalibodhupacchedaṁ katvā paṭikkūlamanasikāre parikammaṁ kātabbaṁ.",
  "anya-e0101n8:141_0": "Karontena pana kesesu tāva nimittaṁ gahetabbaṁ. Kathaṁ?",
  "anya-e0101n8:141_1": "Ekaṁ vā dve vā kese luñcitvā hatthatale ṭhapetvā vaṇṇo tāva vavatthapetabbo.",
  "anya-e0101n8:141_2": "Chinnaṭṭhānepi kese oloketuṁ vaṭṭati.",
  "anya-e0101n8:141_3": "Udakapatte vā yāgupatte vā oloketumpi vaṭṭatiyeva.",
  "anya-e0101n8:141_4": "Kāḷakakāle disvā kāḷakāti manasikātabbā.",
  "anya-e0101n8:141_5": "Setakāle setāti.",
  "anya-e0101n8:141_6": "Missakakāle pana ussadavasena manasikātabbā honti.",
  "anya-e0101n8:141_7": "Yathā ca kesesu, evaṁ sakalepi tacapañcake disvāva nimittaṁ gahetabbaṁ.",
  "anya-e0101n8:142_0": "Koṭṭhāsavavatthāpanakathā",
  "anya-e0101n8:143_0": "182.",
  "anya-e0101n8:143_1": "Evaṁ nimittaṁ gahetvā sabbakoṭṭhāse vaṇṇasaṇṭhānadisokāsaparicchedavasena vavatthapetvā vaṇṇasaṇṭhānagandhaāsayokāsavasena pañcadhā paṭikkūlato vavatthapetabbā.",
  "anya-e0101n8:144_0": "Tatrāyaṁ sabbakoṭṭhāsesu anupubbakathā.",
  "anya-e0101n8:144_1": "Kesā tāva pakativaṇṇena kāḷakā addāriṭṭhakavaṇṇā.",
  "anya-e0101n8:144_2": "Saṇṭhānato dīghavaṭṭalikā tulādaṇḍasaṇṭhānā.",
  "anya-e0101n8:144_3": "Disato uparimadisāya jātā.",
  "anya-e0101n8:144_4": "Okāsato ubhosu passesu kaṇṇacūḷikāhi, purato nalāṭantena, pacchato galavāṭakena paricchinnā.",
  "anya-e0101n8:144_5": "Sīsakaṭāhaveṭhanaṁ allacammaṁ kesānaṁ okāso.",
  "anya-e0101n8:144_6": "Paricchedato kesā sīsaveṭhanacamme vīhaggamattaṁ pavisitvā patiṭṭhitena heṭṭhā attano mūlatalena, upari ākāsena, tiriyaṁ aññamaññena paricchinnā, dve kesā ekato natthīti ayaṁ sabhāgaparicchedo.",
  "anya-e0101n8:144_7": "Kesā na lomā, lomā na kesāti evaṁ avasesaekatiṁsakoṭṭhāsehi amissīkatā kesā nāma pāṭiyekko ekakoṭṭhāsoti ayaṁ visabhāgaparicchedo.",
  "anya-e0101n8:144_8": "Idaṁ kesānaṁ vaṇṇādito vavatthāpanaṁ.",
  "anya-e0101n8:145_0": "183.",
  "anya-e0101n8:145_1": "Idaṁ pana nesaṁ vaṇṇādivasena pañcadhā paṭikkūlato vavatthāpanaṁ.",
  "anya-e0101n8:145_2": "Kesā nāmete vaṇṇatopi paṭikkūlā.",
  "anya-e0101n8:145_3": "Saṇṭhānatopi gandhatopi āsayatopi okāsatopi paṭikkūlā.",
  "anya-e0101n8:146_0": "Manuññepi hi yāgupatte vā bhattapatte vā kesavaṇṇaṁ kiñci disvā kesamissakamidaṁ haratha nanti jigucchanti.",
  "anya-e0101n8:146_1": "Evaṁ kesā vaṇṇato paṭikkūlā.",
  "anya-e0101n8:146_2": "Rattiṁ bhuñjantāpi kesasaṇṭhānaṁ akkavākaṁ vā makacivākaṁ vā chupitvāpi tatheva jigucchanti.",
  "anya-e0101n8:146_3": "Evaṁ saṇṭhānato paṭikkūlā.",
  "anya-e0101n8:147_0": "Telamakkhanapupphadhūpādi saṅkhāravirahitānañca kesānaṁ gandho paramajeguccho hoti.",
  "anya-e0101n8:147_1": "Tato jegucchataro aggimhi pakkhittānaṁ.",
  "anya-e0101n8:147_2": "Kesā hi vaṇṇasaṇṭhānato appaṭikkūlāpi siyuṁ, gandhena pana paṭikkūlāyeva.",
  "anya-e0101n8:147_3": "Yathā hi daharassa kumārassa vaccaṁ vaṇṇato haliddivaṇṇaṁ, saṇṭhānatopi haliddipiṇḍasaṇṭhānaṁ.",
  "anya-e0101n8:147_4": "Saṅkāraṭṭhāne chaḍḍitañca uddhumātakakāḷasunakhasarīraṁ vaṇṇato tālapakkavaṇṇaṁ.",
  "anya-e0101n8:147_5": "Saṇṭhānato vaṭṭetvā vissaṭṭhamudiṅgasaṇṭhānaṁ.",
  "anya-e0101n8:147_6": "Dāṭhāpissa sumanamakuḷasadisāti ubhayampi vaṇṇasaṇṭhānato siyā appaṭikkūlaṁ gandhena pana paṭikkūlameva.",
  "anya-e0101n8:147_7": "Evaṁ kesāpi siyuṁ vaṇṇasaṇṭhānato appaṭikkūlā gandhena pana paṭikkūlāyevāti.",
  "anya-e0101n8:148_0": "Yathā pana asuciṭṭhāne gāmanissandena jātāni sūpeyyapaṇṇāni nāgarikamanussānaṁ jegucchāni honti aparibhogāni, evaṁ kesāpi pubbalohitamuttakarīsapittasemhādinissandena jātattā jegucchāti idaṁ nesaṁ āsayato pāṭikkulyaṁ.",
  "anya-e0101n8:149_0": "Ime ca kesā nāma gūtharāsimhi uṭṭhitakaṇṇikaṁ viya ekatiṁsakoṭṭhāsarāsimhi jātā.",
  "anya-e0101n8:149_1": "Te susānasaṅkāraṭṭhānādīsu jātasākaṁ viya parikkhādīsu jātakamalakuvalayādipupphaṁ viya ca asuciṭṭhāne jātattā paramajegucchāti idaṁ nesaṁ okāsato pāṭikkulyaṁ.",
  "anya-e0101n8:150_0": "Yathā ca kesānaṁ, evaṁ sabbakoṭṭhāsānaṁ vaṇṇasaṇṭhānagandhāsayokāsavasena pañcadhā paṭikkūlatā veditabbā.",
  "anya-e0101n8:150_1": "Vaṇṇasaṇṭhānadisokāsaparicchedavasena pana sabbepi visuṁ visuṁ vavatthapetabbā.",
  "anya-e0101n8:151_0": "184.",
  "anya-e0101n8:151_1": "Tattha lomā tāva pakativaṇṇato na kesā viya asambhinnakāḷakā, kāḷapiṅgalā pana honti.",
  "anya-e0101n8:151_2": "Saṇṭhānato onataggā tālamūlasaṇṭhānā.",
  "anya-e0101n8:151_3": "Disato dvīsu disāsu jātā.",
  "anya-e0101n8:151_4": "Okāsato ṭhapetvā kesānaṁ patiṭṭhitokāsañca hatthapādatalāni ca yebhuyyena avasesasarīraveṭhanacamme jātā.",
  "anya-e0101n8:151_5": "Paricchedato sarīraveṭhanacamme likhāmattaṁ pavisitvā patiṭṭhitena heṭṭhā attano mūlatalena, upari ākāsena, tiriyaṁ aññamaññena paricchinnā, dve lomā ekato natthi, ayaṁ nesaṁ sabhāgaparicchedo.",
  "anya-e0101n8:151_6": "Visabhāgaparicchedo pana kesasadisoyeva.",
  "anya-e0101n8:152_0": "185.Nakhāti vīsatiyā nakhapattānaṁ nāmaṁ.",
  "anya-e0101n8:152_1": "Te sabbepi vaṇṇato setā.",
  "anya-e0101n8:152_2": "Saṇṭhānato macchasakalikasaṇṭhānā.",
  "anya-e0101n8:152_3": "Disato pādanakhā heṭṭhimadisāya, hatthanakhā uparimadisāyāti dvīsu disāsu jātā.",
  "anya-e0101n8:152_4": "Okāsato aṅgulīnaṁ aggapiṭṭhesu patiṭṭhitā.",
  "anya-e0101n8:152_5": "Paricchedato dvīsu disāsu aṅgulikoṭimaṁsehi, anto aṅgulipiṭṭhimaṁsena, bahi ceva agge ca ākāsena, tiriyaṁ aññamaññena paricchinnā, dve nakhā ekato natthi, ayaṁ nesaṁ sabhāgaparicchedo.",
  "anya-e0101n8:152_6": "Visabhāgaparicchedo pana kesasadisoyeva.",
  "anya-e0101n8:153_0": "186.Dantāti paripuṇṇadantassa dvattiṁsa dantaṭṭhikāni.",
  "anya-e0101n8:153_1": "Tepi vaṇṇato setā.",
  "anya-e0101n8:153_2": "Saṇṭhānato anekasaṇṭhānā.",
  "anya-e0101n8:153_3": "Tesaṁ hi heṭṭhimāya tāva dantapāḷiyā majjhe cattāro dantā mattikāpiṇḍe paṭipāṭiyā ṭhapitaalābubījasaṇṭhānā.",
  "anya-e0101n8:153_4": "Tesaṁ ubhosu passesu ekeko ekamūlako ekakoṭiko mallikamakuḷasaṇṭhāno.",
  "anya-e0101n8:153_5": "Tato ekeko dvimūlako dvikoṭiko yānakaupatthambhinisaṇṭhāno.",
  "anya-e0101n8:153_6": "Tato dve dve timūlā tikoṭikā.",
  "anya-e0101n8:153_7": "Tato dve dve catumūlā catukoṭikāti.",
  "anya-e0101n8:153_8": "Uparimapāḷiyāpi eseva nayo.",
  "anya-e0101n8:153_9": "Disato uparimadisāya jātā.",
  "anya-e0101n8:153_10": "Okāsato dvīsu hanukaṭṭhikesu patiṭṭhitā.",
  "anya-e0101n8:153_11": "Paricchedato heṭṭhā hanukaṭṭhike patiṭṭhitena attano mūlatalena, upari ākāsena, tiriyaṁ aññamaññena paricchinnā, dve dantā ekato natthi, ayaṁ nesaṁ sabhāgaparicchedo.",
  "anya-e0101n8:153_12": "Visabhāgaparicchedo pana kesasadisoyeva.",
  "anya-e0101n8:154_0": "187.Tacoti sakalasarīraṁ veṭhetvā ṭhitacammaṁ.",
  "anya-e0101n8:154_1": "Tassa upari kāḷasāmapītādivaṇṇā chavi nāma yā sakalasarīratopi saṅkaḍḍhiyamānā badaraṭṭhimattā hoti.",
  "anya-e0101n8:154_2": "Taco pana vaṇṇato setoyeva.",
  "anya-e0101n8:154_3": "So cassa setabhāvo aggijālābhighātapaharaṇappahārādīhi viddhaṁsitāya chaviyā pākaṭo hoti.",
  "anya-e0101n8:154_4": "Saṇṭhānato sarīrasaṇṭhānova hoti.",
  "anya-e0101n8:154_5": "Ayamettha saṅkhepo.",
  "anya-e0101n8:155_0": "Vitthārato pana pādaṅgulittaco kosakārakakosasaṇṭhāno.",
  "anya-e0101n8:155_1": "Piṭṭhipādattaco puṭabandhaupāhanasaṇṭhāno.",
  "anya-e0101n8:155_2": "Jaṅghattaco bhattapuṭakatālapaṇṇasaṇṭhāno.",
  "anya-e0101n8:155_3": "Ūruttaco taṇḍulabharitadīghatthavikasaṇṭhāno.",
  "anya-e0101n8:155_4": "Ānisadattaco udakapūritapaṭaparissāvanasaṇṭhāno.",
  "anya-e0101n8:155_5": "Piṭṭhittaco phalakonaddhacammasaṇṭhāno.",
  "anya-e0101n8:155_6": "Kucchittaco vīṇādoṇikonaddhacammasaṇṭhāno.",
  "anya-e0101n8:155_7": "Urattaco yebhuyyena caturassasaṇṭhāno.",
  "anya-e0101n8:155_8": "Ubhayabāhuttaco tūṇironaddhacammasaṇṭhāno.",
  "anya-e0101n8:155_9": "Piṭṭhihatthattaco khurakosasaṇṭhāno, phaṇakatthavikasaṇṭhāno vā.",
  "anya-e0101n8:155_10": "Hatthaṅgulittaco kuñcikākosakasaṇṭhāno.",
  "anya-e0101n8:155_11": "Gīvattaco galakañcukasaṇṭhāno.",
  "anya-e0101n8:155_12": "Mukhattaco chiddāvachiddo kīṭakulāvakasaṇṭhāno.",
  "anya-e0101n8:155_13": "Sīsattaco pattatthavikasaṇṭhānoti.",
  "anya-e0101n8:156_0": "Tacapariggaṇhakena ca yogāvacarena uttaroṭṭhato paṭṭhāya uparimukhaṁ ñāṇaṁ pesetvā paṭhamaṁ tāva mukhaṁ pariyonandhitvā ṭhitacammaṁ vavatthapetabbaṁ.",
  "anya-e0101n8:156_1": "Tato nalāṭaṭṭhicammaṁ.",
  "anya-e0101n8:156_2": "Tato thavikāya pakkhittapattassa ca thavikāya ca antarena hatthamiva sīsaṭṭhikassa ca sīsacammassa ca antarena ñāṇaṁ pesetvā aṭṭhikena saddhiṁ cammassa ekābaddhabhāvaṁ viyojentena sīsacammaṁ vavatthapetabbaṁ.",
  "anya-e0101n8:156_3": "Tato khandhacammaṁ.",
  "anya-e0101n8:156_4": "Tato anulomena paṭilomena ca dakkhiṇahatthacammaṁ.",
  "anya-e0101n8:156_5": "Atha teneva nayena vāmahatthacammaṁ.",
  "anya-e0101n8:156_6": "Tato piṭṭhicammaṁ taṁ vavatthapetvā anulomena paṭilomena ca dakkhiṇapādacammaṁ.",
  "anya-e0101n8:156_7": "Atha teneva nayena vāmapādacammaṁ.",
  "anya-e0101n8:156_8": "Tato anukkameneva vatthiudarahadayagīvacammāni vavatthapetabbāni.",
  "anya-e0101n8:156_9": "Atha gīvacammānantaraṁ heṭṭhimahanucammaṁ vavatthapetvā adharoṭṭhapariyosānaṁ pāpetvā niṭṭhapetabbaṁ.",
  "anya-e0101n8:156_10": "Evaṁ oḷārikoḷārikaṁ pariggaṇhantassa sukhumampi pākaṭaṁ hoti.",
  "anya-e0101n8:156_11": "Disato dvīsu disāsu jāto.",
  "anya-e0101n8:156_12": "Okāsato sakalasarīraṁ pariyonandhitvā ṭhito.",
  "anya-e0101n8:156_13": "Paricchedato heṭṭhā patiṭṭhitatalena, upari ākāsena paricchinno, ayamassa sabhāgaparicchedo.",
  "anya-e0101n8:156_14": "Visabhāgaparicchedo pana kesasadisoyeva.",
  "anya-e0101n8:157_0": "188.Maṁsanti nava maṁsapesisatāni.",
  "anya-e0101n8:157_1": "Taṁ sabbampi vaṇṇato rattaṁ kiṁsukapupphasadisaṁ.",
  "anya-e0101n8:157_2": "Saṇṭhānato jaṅghapiṇḍikamaṁsaṁ tālapaṇṇapuṭabhattasaṇṭhānaṁ.",
  "anya-e0101n8:157_3": "Ūrumaṁsaṁ nisadapotasaṇṭhānaṁ.",
  "anya-e0101n8:157_4": "Ānisadamaṁsaṁ uddhanakoṭisaṇṭhānaṁ.",
  "anya-e0101n8:157_5": "Piṭṭhimaṁsaṁ tālaguḷapaṭalasaṇṭhānaṁ.",
  "anya-e0101n8:157_6": "Phāsukadvayamaṁsaṁ koṭṭhalikāya kucchiyaṁ tanumattikālepasaṇṭhānaṁ.",
  "anya-e0101n8:157_7": "Thanamaṁsaṁ vaṭṭetvā avakkhittamattikāpiṇḍasaṇṭhānaṁ.",
  "anya-e0101n8:157_8": "Bāhudvayamaṁsaṁ dviguṇaṁ katvā ṭhapitaniccammamahāmūsikasaṇṭhānaṁ.",
  "anya-e0101n8:157_9": "Evaṁ oḷārikoḷārikaṁ pariggaṇhantassa sukhumampi pākaṭaṁ hoti.",
  "anya-e0101n8:157_10": "Disato dvīsu disāsu jātaṁ.",
  "anya-e0101n8:157_11": "Okāsato vīsādhikāni tīṇi aṭṭhisatāni anulimpitvā ṭhitaṁ.",
  "anya-e0101n8:157_12": "Paricchedato heṭṭhā aṭṭhisaṅghāte patiṭṭhitatalena, upari tacena, tiriyaṁ aññamaññena paricchinnaṁ, ayamassa sabhāgaparicchedo.",
  "anya-e0101n8:157_13": "Visabhāgaparicchedo pana kesasadisoyeva.",
  "anya-e0101n8:158_0": "189.Nhārūti nava nhārusatāni.",
  "anya-e0101n8:158_1": "Vaṇṇato sabbepi nhārū setā.",
  "anya-e0101n8:158_2": "Saṇṭhānato nānāsaṇṭhānā.",
  "anya-e0101n8:158_3": "Etesu hi gīvāya uparimabhāgato paṭṭhāya pañca mahānhārū sarīraṁ vinandhamānā purimapassena otiṇṇā.",
  "anya-e0101n8:158_4": "Pañca pacchimapassena.",
  "anya-e0101n8:158_5": "Pañca dakkhiṇapassena.",
  "anya-e0101n8:158_6": "Pañca vāmapassena.",
  "anya-e0101n8:158_7": "Dakkhiṇahatthaṁ vinandhamānāpi hatthassa purimapassena pañca.",
  "anya-e0101n8:158_8": "Pacchimapassena pañca.",
  "anya-e0101n8:158_9": "Tathā vāmahatthaṁ vinandhamānā.",
  "anya-e0101n8:158_10": "Dakkhiṇapādaṁ vinandhamānāpi pādassa purimapassena pañca.",
  "anya-e0101n8:158_11": "Pacchimapassena pañca.",
  "anya-e0101n8:158_12": "Tathā vāmapādaṁ vinandhamānāpīti evaṁ sarīradhārakā nāma saṭṭhimahānhārū kāyaṁ vinandhamānā otiṇṇā.",
  "anya-e0101n8:158_13": "Ye kaṇḍarātipi vuccanti.",
  "anya-e0101n8:158_14": "Te sabbepi kandalamakuḷasaṇṭhānā.",
  "anya-e0101n8:158_15": "Aññe pana taṁ taṁ padesaṁ ajjhottharitvā ṭhitā.",
  "anya-e0101n8:158_16": "Tato sukhumatarā suttarajjukasaṇṭhānā.",
  "anya-e0101n8:158_17": "Aññe tato sukhumatarā pūtilatāsaṇṭhānā, aññe tato sukhumatarā mahāvīṇātantisaṇṭhānā.",
  "anya-e0101n8:158_18": "Aññe thūlasuttakasaṇṭhānā.",
  "anya-e0101n8:158_19": "Hatthapādapiṭṭhīsu nhārū sakuṇapādasaṇṭhānā.",
  "anya-e0101n8:158_20": "Sīse nhārū dārakānaṁ sīsajālakasaṇṭhānā.",
  "anya-e0101n8:158_21": "Piṭṭhiyaṁ nhārū ātape pasāritaallajālasaṇṭhānā.",
  "anya-e0101n8:158_22": "Avasesā taṁtaṁaṅgapaccaṅgānugatā nhārū sarīre paṭimukkajālakañcukasaṇṭhānā.",
  "anya-e0101n8:158_23": "Disato dvīsu disāsu jātā.",
  "anya-e0101n8:158_24": "Okāsato sakalasarīre aṭṭhīni ābandhitvā ṭhitā.",
  "anya-e0101n8:158_25": "Paricchedato heṭṭhā tiṇṇaṁ aṭṭhisatānaṁ upari patiṭṭhitatalehi, upari maṁsacammāni āhacca ṭhitappadesehi, tiriyaṁ aññamaññena paricchinnā, ayaṁ nesaṁ sabhāgaparicchedo.",
  "anya-e0101n8:158_26": "Visabhāgaparicchedo pana kesasadisoyeva.",
  "anya-e0101n8:159_0": "190.Aṭṭhīti ṭhapetvā dvattiṁsa dantaṭṭhīni avasesāni catusaṭṭhi hatthaṭṭhīni, catusaṭṭhi pādaṭṭhīni, catusaṭṭhi maṁsanissitāni muduaṭṭhīni, dve paṇhikaṭṭhīni, ekekasmiṁ pāde dve dve gopphakaṭṭhīni, dve jaṅghaṭṭhīni, ekaṁ jaṇṇukaṭṭhi, ekaṁ ūruṭṭhi, dve kaṭiṭṭhīni, aṭṭhārasa piṭṭhikaṇṭakaṭṭhīni, catuvīsati phāsukaṭṭhīni, cuddasa uraṭṭhīni, ekaṁ hadayaṭṭhi, dve akkhakaṭṭhīni, dve koṭṭaṭṭhīni, dve bāhuṭṭhīni, dve dve aggabāhuṭṭhīni, satta gīvaṭṭhīni, dve hanukaṭṭhīni, ekaṁ nāsikaṭṭhi, dve akkhiṭṭhīni, dve kaṇṇaṭṭhīni, ekaṁ nalāṭaṭṭhi.",
  "anya-e0101n8:159_1": "Ekaṁ muddhaṭṭhi, nava sīsakapālaṭṭhīnīti evaṁ timattāni aṭṭhisatāni, tāni sabbānipi vaṇṇato setāni.",
  "anya-e0101n8:159_2": "Saṇṭhānato nānāsaṇṭhānāni.",
  "anya-e0101n8:160_0": "Tattha hi aggapādaṅguliaṭṭhīni katakabījasaṇṭhānāni.",
  "anya-e0101n8:160_1": "Tadanantarāni majjhapabbaṭṭhīni panasaṭṭhisaṇṭhānāni.",
  "anya-e0101n8:160_2": "Mūlapabbaṭṭhīni paṇavasaṇṭhānāni.",
  "anya-e0101n8:160_3": "Piṭṭhipādaṭṭhīni koṭṭitakandalakandarāsisaṇṭhānāni.",
  "anya-e0101n8:160_4": "Paṇhikaṭṭhi ekaṭṭhitālaphalabījasaṇṭhānaṁ.",
  "anya-e0101n8:160_5": "Gopphakaṭṭhīni baddhakīḷāgoḷakasaṇṭhānāni.",
  "anya-e0101n8:160_6": "Jaṅghaṭṭhīnaṁ gopphakaṭṭhīsu patiṭṭhitaṭṭhānaṁ apanītatacasindikaḷīrasaṇṭhānaṁ.",
  "anya-e0101n8:160_7": "Khuddakajaṅghaṭṭhikaṁ dhanukadaṇḍasaṇṭhānaṁ.",
  "anya-e0101n8:160_8": "Mahantaṁ milātasappapiṭṭhisaṇṭhānaṁ.",
  "anya-e0101n8:160_9": "Jaṇṇukaṭṭhi ekato parikkhīṇapheṇakasaṇṭhānaṁ.",
  "anya-e0101n8:160_10": "Tattha jaṅghaṭṭhikassa patiṭṭhitaṭṭhānaṁ atikhiṇaggagosiṅgasaṇṭhānaṁ.",
  "anya-e0101n8:160_11": "Ūruṭṭhi duttacchitavāsiparasudaṇḍasaṇṭhānaṁ.",
  "anya-e0101n8:160_12": "Tassa kaṭiṭṭhimhi patiṭṭhitaṭṭhānaṁ kīḷāgoḷakasaṇṭhānaṁ.",
  "anya-e0101n8:160_13": "Tena kaṭiṭṭhino patiṭṭhitaṭṭhānaṁ aggacchinnamahāpunnāgaphalasaṇṭhānaṁ.",
  "anya-e0101n8:161_0": "Kaṭiṭṭhīni dvepi ekābaddhāni hutvā kumbhakārikauddhanasaṇṭhānāni.",
  "anya-e0101n8:161_1": "Pāṭiyekkaṁ kammārakūṭayottakasaṇṭhānāni.",
  "anya-e0101n8:161_2": "Koṭiyaṁ ṭhitaṁ ānisadaṭṭhi adhomukhaṁ katvā gahitasappaphaṇasaṇṭhānaṁ, sattaṭṭhaṭṭhānesu chiddāvachiddaṁ.",
  "anya-e0101n8:161_3": "Piṭṭhikaṇṭakaṭṭhīni abbhantarato uparūpari ṭhapitasīsapaṭṭaveṭhakasaṇṭhānāni.",
  "anya-e0101n8:161_4": "Bāhirato vaṭṭanāvaḷisaṇṭhānāni.",
  "anya-e0101n8:161_5": "Tesaṁ antarantarā kakacadantasadisā dve tayo kaṇṭakā honti.",
  "anya-e0101n8:161_6": "Catuvīsatiyā phāsukaṭṭhīsu aparipuṇṇāni aparipuṇṇaasisaṇṭhānāni.",
  "anya-e0101n8:161_7": "Paripuṇṇāni paripuṇṇaasisaṇṭhānāni.",
  "anya-e0101n8:161_8": "Sabbānipi odātakukkuṭassa pasāritapakkhasaṇṭhānāni.",
  "anya-e0101n8:161_9": "Cuddasa uraṭṭhīni jiṇṇasandamānikapañjarasaṇṭhānāni.",
  "anya-e0101n8:161_10": "Hadayaṭṭhi dabbiphaṇasaṇṭhānaṁ.",
  "anya-e0101n8:162_0": "Akkhakaṭṭhīni khuddakalohavāsidaṇḍasaṇṭhānāni.",
  "anya-e0101n8:162_1": "Koṭṭaṭṭhīni ekato parikkhīṇasīhaḷakuddālasaṇṭhānāni.",
  "anya-e0101n8:162_2": "Bāhuṭṭhīni ādāsadaṇḍakasaṇṭhānāni.",
  "anya-e0101n8:162_3": "Aggabāhuṭṭhīni yamakatālakandasaṇṭhānāni.",
  "anya-e0101n8:162_4": "Maṇibandhaṭṭhīni ekato alliyāpetvā ṭhapitasīsakapaṭṭaveṭhakasaṇṭhānāni.",
  "anya-e0101n8:162_5": "Piṭṭhihatthaṭṭhīni koṭṭitakandalakandarāsisaṇṭhānāni.",
  "anya-e0101n8:162_6": "Hatthaṅgulīsu mūlapabbaṭṭhīni paṇavasaṇṭhānāni.",
  "anya-e0101n8:162_7": "Majjhapabbaṭṭhīni aparipuṇṇapanasaṭṭhisaṇṭhānāni.",
  "anya-e0101n8:162_8": "Aggapabbaṭṭhīni katakabījasaṇṭhānāni.",
  "anya-e0101n8:163_0": "Satta gīvaṭṭhīni daṇḍena vijjhitvā paṭipāṭiyā ṭhapitavaṁsakaḷīracakkalakasaṇṭhānāni.",
  "anya-e0101n8:163_1": "Heṭṭhimahanukaṭṭhi kammārānaṁ ayokūṭayottakasaṇṭhānaṁ.",
  "anya-e0101n8:163_2": "Uparimaṁ avalekhanasatthakasaṇṭhānaṁ.",
  "anya-e0101n8:163_3": "Akkhikūpanāsakūpaṭṭhīni apanītamiñjataruṇatālaṭṭhisaṇṭhānāni.",
  "anya-e0101n8:163_4": "Nalāṭaṭṭhi adhomukhaṭṭhapitasaṅkhathālakakapālasaṇṭhānaṁ.",
  "anya-e0101n8:163_5": "Kaṇṇacūḷikaṭṭhīni nhāpitakhurakosasaṇṭhānāni.",
  "anya-e0101n8:163_6": "Nalāṭakaṇṇacūḷikānaṁ upari paṭṭabandhanokāse aṭṭhisaṅkuṭitaghaṭapuṇṇapaṭalakhaṇḍasaṇṭhānaṁ.",
  "anya-e0101n8:163_7": "Muddhaṭṭhi mukhacchinnavaṅkanāḷikerasaṇṭhānaṁ.",
  "anya-e0101n8:163_8": "Sīsaṭṭhīni sibbetvā ṭhapitajajjaralābukaṭāhasaṇṭhānāni.",
  "anya-e0101n8:164_0": "Disato dvīsu disāsu jātāni.",
  "anya-e0101n8:164_1": "Okāsato avisesena sakalasarīre ṭhitāni.",
  "anya-e0101n8:164_2": "Visesena panettha sīsaṭṭhīni givaṭṭhīsu patiṭṭhitāni.",
  "anya-e0101n8:164_3": "Gīvaṭṭhīni piṭṭhikaṇṭakaṭṭhīsu.",
  "anya-e0101n8:164_4": "Piṭṭhikaṇṭakaṭṭhīni kaṭiṭṭhīsu.",
  "anya-e0101n8:164_5": "Kaṭiṭṭhīni ūruṭṭhīsu.",
  "anya-e0101n8:164_6": "Ūruṭṭhīni jaṇṇukaṭṭhīsu.",
  "anya-e0101n8:164_7": "Jaṇṇukaṭṭhīni jaṅghaṭṭhīsu.",
  "anya-e0101n8:164_8": "Jaṅghaṭṭhīni gopphakaṭṭhīsu.",
  "anya-e0101n8:164_9": "Gopphakaṭṭhīni piṭṭhipādaṭṭhīsu patiṭṭhitāni.",
  "anya-e0101n8:164_10": "Paricchedato anto aṭṭhimiñjena, uparito maṁsena, agge mūle ca aññamaññena paricchinnāni, ayaṁ nesaṁ sabhāgaparicchedo.",
  "anya-e0101n8:164_11": "Visabhāgaparicchedo pana kesasadisoyeva.",
  "anya-e0101n8:165_0": "191.Aṭṭhimiñjanti tesaṁ tesaṁ aṭṭhīnaṁ abbhantaragataṁ miñjaṁ.",
  "anya-e0101n8:165_1": "Taṁ vaṇṇato setaṁ.",
  "anya-e0101n8:165_2": "Saṇṭhānato mahantamahantānaṁ aṭṭhīnaṁ abbhantaragataṁ veḷunāḷiyaṁ pakkhittaseditamahāvettaggasaṇṭhānaṁ.",
  "anya-e0101n8:165_3": "Khuddānukhuddakānaṁ abbhantaragataṁ veḷuyaṭṭhipabbesu pakkhittaseditatanuvettaggasaṇṭhānaṁ.",
  "anya-e0101n8:165_4": "Disato dvīsu disāsu jātaṁ.",
  "anya-e0101n8:165_5": "Okāsato aṭṭhīnaṁ abbhantare patiṭṭhitaṁ.",
  "anya-e0101n8:165_6": "Paricchedato aṭṭhīnaṁ abbhantaratalehi paricchinnaṁ, ayamassa sabhāgaparicchedo.",
  "anya-e0101n8:165_7": "Visabhāgaparicchedo pana kesasadisoyeva.",
  "anya-e0101n8:166_0": "192.Vakkanti ekabandhanā dve maṁsapiṇḍikā.",
  "anya-e0101n8:166_1": "Taṁ vaṇṇato mandarattaṁ pāḷibhaddakaṭṭhivaṇṇaṁ.",
  "anya-e0101n8:166_2": "Saṇṭhānato dārakānaṁ yamakakīḷāgoḷakasaṇṭhānaṁ, ekavaṇṭapaṭibaddhaambaphaladvayasaṇṭhānaṁ vā.",
  "anya-e0101n8:166_3": "Disato uparimāya disāya jātaṁ.",
  "anya-e0101n8:166_4": "Okāsato galavāṭakā nikkhantena ekamūlena thokaṁ gantvā dvidhā bhinnena thūlanhārunā vinibaddhaṁ hutvā hadayamaṁsaṁ parikkhipitvā ṭhitaṁ.",
  "anya-e0101n8:166_5": "Paricchedato vakkaṁ vakkabhāgena paricchinnaṁ, ayamassa sabhāgaparicchedo.",
  "anya-e0101n8:166_6": "Visabhāgaparicchedo pana kesasadisoyeva.",
  "anya-e0101n8:167_0": "193.Hadayanti hadayamaṁsaṁ.",
  "anya-e0101n8:167_1": "Taṁ vaṇṇato rattapadumapattapiṭṭhivaṇṇaṁ.",
  "anya-e0101n8:167_2": "Saṇṭhānato bāhirapattāni apanetvā adhomukhaṁ ṭhapitapadumamakuḷasaṇṭhānaṁ.",
  "anya-e0101n8:167_3": "Bahi maṭṭhaṁ, anto kosātakīphalassa abbhantarasadisaṁ.",
  "anya-e0101n8:167_4": "Paññavantānaṁ thokaṁ vikasitaṁ, mandapaññānaṁ makuḷitameva.",
  "anya-e0101n8:167_5": "Anto cassa punnāgaṭṭhipatiṭṭhānamatto āvāṭako hoti, yattha addhapasatamattaṁ lohitaṁ saṇṭhāti, yaṁ nissāya manodhātu ca manoviññāṇadhātu ca vattanti.",
  "anya-e0101n8:167_6": "Taṁ panetaṁ rāgacaritassa rattaṁ hoti, dosacaritassa kāḷakaṁ, mohacaritassa maṁsadhovanaudakasadisaṁ, vitakkacaritassa kulatthayūsavaṇṇaṁ, saddhācaritassa kaṇikārapupphavaṇṇaṁ, paññācaritassa acchaṁ vippasannaṁ anāvilaṁ paṇḍaraṁ parisuddhaṁ niddhotajātimaṇi viya jutimantaṁ khāyati.",
  "anya-e0101n8:167_7": "Disato uparimāya disāya jātaṁ.",
  "anya-e0101n8:167_8": "Okāsato sarīrabbhantare dvinnaṁ thanānaṁ majjhe patiṭṭhitaṁ.",
  "anya-e0101n8:167_9": "Paricchedato hadayaṁ hadayabhāgena paricchinnaṁ, ayamassa sabhāgaparicchedo.",
  "anya-e0101n8:167_10": "Visabhāgaparicchedo pana kesasadisoyeva.",
  "anya-e0101n8:168_0": "194.Yakananti yamakamaṁsapaṭalaṁ.",
  "anya-e0101n8:168_1": "Taṁ vaṇṇato rattaṁ paṇḍukadhātukaṁ nātirattakumudassa pattapiṭṭhivaṇṇaṁ.",
  "anya-e0101n8:168_2": "Saṇṭhānato mūle ekaṁ agge yamakaṁ koviḷārapattasaṇṭhānaṁ.",
  "anya-e0101n8:168_3": "Tañca dandhānaṁ ekameva hoti mahantaṁ, paññavantānaṁ dve vā tīṇi vā khuddakāni.",
  "anya-e0101n8:168_4": "Disato uparimāya disāya jātaṁ, okāsato dvinnaṁ thanānaṁ abbhantare dakkhiṇapassaṁ nissāya ṭhitaṁ.",
  "anya-e0101n8:168_5": "Paricchedato yakanaṁ yakanabhāgena paricchinnaṁ, ayamassa sabhāgaparicchedo.",
  "anya-e0101n8:168_6": "Visabhāgaparicchedo pana kesasadisoyeva.",
  "anya-e0101n8:169_0": "195.Kilomakanti paṭicchannāpaṭicchannabhedato duvidhaṁ pariyonahanamaṁsaṁ.",
  "anya-e0101n8:169_1": "Taṁ duvidhampi vaṇṇato setaṁ dukūlapilotikavaṇṇaṁ.",
  "anya-e0101n8:169_2": "Saṇṭhānato attano okāsasaṇṭhānaṁ.",
  "anya-e0101n8:169_3": "Disato paṭicchannakilomakaṁ uparimāya disāya.",
  "anya-e0101n8:169_4": "Itaraṁ dvīsu disāsu jātaṁ.",
  "anya-e0101n8:169_5": "Okāsato paṭicchannakilomakaṁ hadayañca vakkañca paṭicchādetvā, appaṭicchannakilomakaṁ sakalasarīre cammassa heṭṭhato maṁsaṁ pariyonandhitvā ṭhitaṁ.",
  "anya-e0101n8:169_6": "Paricchedato heṭṭhā maṁsena, upari cammena, tiriyaṁ kilomakabhāgena paricchinnaṁ, ayamassa sabhāgaparicchedo.",
  "anya-e0101n8:169_7": "Visabhāgaparicchedo pana kesasadisoyeva.",
  "anya-e0101n8:170_0": "196.Pihakanti udarajivhāmaṁsaṁ.",
  "anya-e0101n8:170_1": "Taṁ vaṇṇato nīlaṁ nigguṇḍipupphavaṇṇaṁ.",
  "anya-e0101n8:170_2": "Saṇṭhānato sattaṅgulappamāṇaṁ abandhanaṁ kāḷavacchakajivhāsaṇṭhānaṁ.",
  "anya-e0101n8:170_3": "Disato uparimāya disāya jātaṁ.",
  "anya-e0101n8:170_4": "Okāsato hadayassa vāmapasse udarapaṭalassa matthakapassaṁ nissāya ṭhitaṁ, yasmiṁ paharaṇappahārena bahinikkhante sattānaṁ jīvitakkhayo hoti.",
  "anya-e0101n8:170_5": "Paricchedato pihakabhāgena paricchinnaṁ, ayamassa sabhāgaparicchedo.",
  "anya-e0101n8:170_6": "Visabhāgaparicchedo pana kesasadisoyeva.",
  "anya-e0101n8:171_0": "197.Papphāsanti dvattiṁsamaṁsakhaṇḍappabhedaṁ papphāsamaṁsaṁ.",
  "anya-e0101n8:171_1": "Taṁ vaṇṇato rattaṁ nātipakkaudumbaraphalavaṇṇaṁ.",
  "anya-e0101n8:171_2": "Saṇṭhānato visamacchinnabahalapūvakhaṇḍasaṇṭhānaṁ.",
  "anya-e0101n8:171_3": "Abbhantare asitapītānaṁ abhāve uggatena kammajatejusmānā abbhāhatattā saṁkhāditapalālapiṇḍamiva nirasaṁ nirojaṁ.",
  "anya-e0101n8:171_4": "Disato uparimāya disāya jātaṁ.",
  "anya-e0101n8:171_5": "Okāsato sarīrabbhantare dvinnaṁ thanānaṁ antare hadayañca yakanañca upari chādetvā olambantaṁ ṭhitaṁ.",
  "anya-e0101n8:171_6": "Paricchedato papphāsabhāgena paricchinnaṁ, ayamassa sabhāgaparicchedo.",
  "anya-e0101n8:171_7": "Visabhāgaparicchedo pana kesasadisoyeva.",
  "anya-e0101n8:172_0": "198.Antanti purisassa dvattiṁsahatthā itthiyā aṭṭhavīsatihatthā ekavīsatiyā ṭhānesu obhaggā antavaṭṭi.",
  "anya-e0101n8:172_1": "Tadetaṁ vaṇṇato setaṁ sakkharasudhāvaṇṇaṁ.",
  "anya-e0101n8:172_2": "Saṇṭhānato lohitadoṇiyaṁ ābhujitvā ṭhapitasīsacchinnasappasaṇṭhānaṁ.",
  "anya-e0101n8:172_3": "Disato dvīsu disāsu jātaṁ.",
  "anya-e0101n8:172_4": "Okāsato upari galavāṭake heṭṭhā ca karīsamagge vinibandhattā galavāṭakakarīsamaggapariyante sarīrabbhantare ṭhitaṁ.",
  "anya-e0101n8:172_5": "Paricchedato antabhāgena paricchinnaṁ, ayamassa sabhāgaparicchedo.",
  "anya-e0101n8:172_6": "Visabhāgaparicchedo pana kesasadisoyeva.",
  "anya-e0101n8:173_0": "199.Antaguṇanti antabhogaṭṭhānesu bandhanaṁ.",
  "anya-e0101n8:173_1": "Taṁ vaṇṇato setaṁ dakasītalikamūlavaṇṇaṁ.",
  "anya-e0101n8:173_2": "Saṇṭhānato dakasītalikamūlasaṇṭhānameva.",
  "anya-e0101n8:173_3": "Disato dvīsu disāsu jātaṁ.",
  "anya-e0101n8:173_4": "Okāsato kuddālapharasukammādīni karontānaṁ yantākaḍḍhanakāle yantasuttakamiva yantaphalakāni antabhoge ekato agaḷante ābandhitvā pādapuñchanarajjumaṇḍalakassa antarā saṁsibbitvā ṭhitarajjukā viya ekavīsatiyā antabhogānaṁ antarā ṭhitaṁ.",
  "anya-e0101n8:173_5": "Paricchedato antaguṇabhāgena paricchinnaṁ, ayamassa sabhāgaparicchedo.",
  "anya-e0101n8:173_6": "Visabhāgaparicchedo pana kesasadisoyeva.",
  "anya-e0101n8:174_0": "200.Udariyanti udare bhavaṁ asitapītakhāyitasāyitaṁ.",
  "anya-e0101n8:174_1": "Taṁ vaṇṇato ajjhohaṭāhāravaṇṇaṁ.",
  "anya-e0101n8:174_2": "Saṇṭhānato parissāvane sithilabaddhataṇḍulasaṇṭhānaṁ.",
  "anya-e0101n8:174_3": "Disato uparimāya disāya jātaṁ.",
  "anya-e0101n8:174_4": "Okāsato udare ṭhitaṁ.",
  "anya-e0101n8:175_0": "Udaraṁ nāma ubhato nippīḷiyamānassa allasāṭakassa majjhe sañjātaphoṭakasadisaṁ antapaṭalaṁ, bahi maṭṭhaṁ, anto maṁsakasambupaliveṭhanakiliṭṭhapāvārakapupphakasadisaṁ, kuthitapanasatacassa abbhantarasadisantipi vattuṁ vaṭṭati, yattha takkoṭakā gaṇḍuppādakā tālahīrakā sūcimukhakā paṭatantasuttakā iccevamādidvattiṁsakulappabhedā kimayo ākulabyākulā saṇḍasaṇḍacārino hutvā nivasanti, ye pānabhojanādimhi avijjamāne ullaṅghitvā viravantā hadayamaṁsaṁ abhihananti, pānabhojanādiajjhoharaṇavelāyañca uddhaṁmukhā hutvā paṭhamajjhohaṭe dve tayo ālope turitaturitā viluppanti, yaṁ tesaṁ kimīnaṁ sūtigharaṁ vaccakuṭi gilānasālā susānañca hoti.",
  "anya-e0101n8:175_1": "Yattha seyyathāpi nāma caṇḍālagāmadvāre candanikāya nidāghasamaye thūlaphusitake deve vassante udakena vuyhamānaṁ muttakarīsacammaaṭṭhinhārukhaṇḍakheḷasiṅghāṇikālohitappabhutinānākuṇapajātaṁ nipatitvā kaddamodakāluḷitaṁ dvīhatīhaccayena sañjātakimikulaṁ sūriyātapasantāpavegakuthitaṁ upari pheṇapupphuḷake muñcantaṁ abhinīlavaṇṇaṁ paramaduggandhajegucchaṁ neva upagantuṁ, na daṭṭhuṁ araharūpataṁ āpajjitvā tiṭṭhati, pageva ghāyituṁ vā sāyituṁ vā, evameva nānappakāraṁ pānabhojanādidantamusalasañcuṇṇitaṁ jivhāhatthaparivattitakheḷalālāpalibuddhaṁ taṅkhaṇavigatavaṇṇagandharasādisampadaṁ tantavāyakhalisuvānavamathusadisaṁ nipatitvā pittasemhavātapaliveṭhitaṁ hutvā udaraggisantāpavegakuthitaṁ kimikulākulaṁ uparūpari pheṇapupphuḷakāni muñcantaṁ paramakasambuduggandhajegucchabhāvaṁ āpajjitvā tiṭṭhati.",
  "anya-e0101n8:175_2": "Yaṁ sutvāpi pānabhojanādīsu amanuññatā saṇṭhāti, pageva paññācakkhunā avaloketvā.",
  "anya-e0101n8:175_3": "Yattha ca patitaṁ pānabhojanādi pañcadhā vivekaṁ gacchati, ekaṁ bhāgaṁ pāṇakā khādanti, ekaṁ bhāgaṁ udaraggi jhāpeti, eko bhāgo muttaṁ hoti, eko bhāgo karīsaṁ, eko bhāgo rasabhāvaṁ āpajjitvā soṇitamaṁsādīni upabrūhayati.",
  "anya-e0101n8:176_0": "Paricchedato udarapaṭalena ceva udariyabhāgena ca paricchinnaṁ.",
  "anya-e0101n8:176_1": "Ayamassa sabhāgaparicchedo.",
  "anya-e0101n8:176_2": "Visabhāgaparicchedo pana kesasadisoyeva.",
  "anya-e0101n8:177_0": "201.Karīsanti vaccaṁ.",
  "anya-e0101n8:177_1": "Taṁ vaṇṇato yebhuyyena ajjhohaṭāhāravaṇṇameva hoti.",
  "anya-e0101n8:177_2": "Saṇṭhānato okāsasaṇṭhānaṁ.",
  "anya-e0101n8:177_3": "Disato heṭṭhimāya disāya jātaṁ.",
  "anya-e0101n8:177_4": "Okāsato pakkāsaye ṭhitaṁ.",
  "anya-e0101n8:177_5": "Pakkāsayo nāma heṭṭhānābhi-piṭṭhikaṇṭakamūlānaṁ antare antāvasāne ubbedhena aṭṭhaṅgulamatto veḷunāḷikasadiso, yattha seyyathāpi nāma upari bhūmibhāge patitaṁ vassodakaṁ ogaḷitvā heṭṭhā bhūmibhāgaṁ pūretvā tiṭṭhati, evameva yaṁkiñci āmāsaye patitaṁ pānabhojanādikaṁ udaragginā pheṇuddehakaṁ pakkaṁ pakkaṁ nisadāya pisitamiva saṇhabhāvaṁ āpajjitvā antabilena ogaḷitvā ogaḷitvā omadditvā veḷupabbe pakkhipamānapaṇḍumattikā viya sannicitaṁ hutvā tiṭṭhati.",
  "anya-e0101n8:177_6": "Paricchedato pakkāsayapaṭalena ceva karīsabhāgena ca paricchinnaṁ, ayamassa sabhāgaparicchedo.",
  "anya-e0101n8:177_7": "Visabhāgaparicchedo pana kesasadisoyeva.",
  "anya-e0101n8:178_0": "202.Matthaluṅganti sīsakaṭāhabbhantare ṭhitamiñjarāsi.",
  "anya-e0101n8:178_1": "Taṁ vaṇṇato setaṁ ahicchattakapiṇḍavaṇṇaṁ.",
  "anya-e0101n8:178_2": "Dadhibhāvaṁ asampattaṁ duṭṭhakhīravaṇṇantipi vattuṁ vaṭṭati.",
  "anya-e0101n8:178_3": "Saṇṭhānato okāsasaṇṭhānaṁ.",
  "anya-e0101n8:178_4": "Disato uparimāya disāya jātaṁ.",
  "anya-e0101n8:178_5": "Okāsato sīsakaṭāhabbhantare cattāro sibbinimagge nissāya samodhānetvā ṭhapitā cattāro piṭṭhapiṇḍā viya samohitaṁ tiṭṭhati.",
  "anya-e0101n8:178_6": "Paricchedato sīsakaṭāhassa abbhantaratalehi ceva matthaluṅgabhāgena ca paricchinnaṁ, ayamassa sabhāgaparicchedo.",
  "anya-e0101n8:178_7": "Visabhāgaparicchedo pana kesasadisoyeva.",
  "anya-e0101n8:179_0": "203.Pittanti dve pittāni baddhapittañca abaddhapittañca.",
  "anya-e0101n8:179_1": "Tattha baddhapittaṁ vaṇṇato bahalamadhukatelavaṇṇaṁ.",
  "anya-e0101n8:179_2": "Abaddhapittaṁ milātaākulipupphavaṇṇaṁ.",
  "anya-e0101n8:179_3": "Saṇṭhānato ubhayampi okāsasaṇṭhānaṁ.",
  "anya-e0101n8:179_4": "Disato baddhapittaṁ uparimāya disāya jātaṁ, itaraṁ dvīsu disāsu jātaṁ.",
  "anya-e0101n8:179_5": "Okāsato abaddhapittaṁ ṭhapetvā kesalomadantanakhānaṁ maṁsavinimuttaṭṭhānañceva thaddhasukkhacammañca udakamiva telabindu avasesasarīraṁ byāpetvā ṭhitaṁ, yamhi kupite akkhīni pītakāni honti, bhamanti, gattaṁ kampati, kaṇḍūyati.",
  "anya-e0101n8:179_6": "Baddhapittaṁ hadayapapphāsānaṁ antare yakanamaṁsaṁ nissāya patiṭṭhite mahākosātakīkosakasadise pittakosake ṭhitaṁ, yamhi kupite sattā ummattakā honti, vipallatthacittā hirottappaṁ chaḍḍetvā akātabbaṁ karonti, abhāsitabbaṁ bhāsanti, acintitabbaṁ cintenti.",
  "anya-e0101n8:179_7": "Paricchedato pittabhāgena paricchinnaṁ, ayamassa sabhāgaparicchedo.",
  "anya-e0101n8:179_8": "Visabhāgaparicchedo pana kesasadisoyeva.",
  "anya-e0101n8:180_0": "204.Semhanti sarīrabbhantare ekapatthapūrappamāṇaṁ semhaṁ.",
  "anya-e0101n8:180_1": "Taṁ vaṇṇato setaṁ nāgabalāpaṇṇarasavaṇṇaṁ.",
  "anya-e0101n8:180_2": "Saṇṭhānato okāsasaṇṭhānaṁ.",
  "anya-e0101n8:180_3": "Disato uparimāya disāya jātaṁ.",
  "anya-e0101n8:180_4": "Okāsato udarapaṭale ṭhitaṁ.",
  "anya-e0101n8:180_5": "Yaṁ pānabhojanādiajjhoharaṇakāle seyyathāpi nāma udake sevālapaṇakaṁ kaṭṭhe vā kathale vā patante chijjitvā dvidhā hutvā puna ajjhottharitvā tiṭṭhati, evameva pānabhojanādimhi nipatante chijjitvā dvidhā hutvā puna ajjhottharitvā tiṭṭhati, yamhi ca mandībhūte pakkagaṇḍo viya pūtikukkuṭaṇḍamiva ca udaraṁ paramajegucchaṁ kuṇapagandhaṁ hoti, tato uggatena ca gandhena uddekopi mukhampi duggandhaṁ pūtikuṇapasadisaṁ hoti.",
  "anya-e0101n8:180_6": "So ca puriso apehi duggandhaṁ vāyasīti vattabbataṁ āpajjati, yañca vaḍḍhitvā bahalattamāpannaṁ pidhānaphalakamiva vaccakuṭiyaṁ udarapaṭalassa abbhantareyeva kuṇapagandhaṁ sannirumbhitvā tiṭṭhati.",
  "anya-e0101n8:180_7": "Paricchedato semhabhāgena paricchinnaṁ, ayamassa sabhāgaparicchedo.",
  "anya-e0101n8:180_8": "Visabhāgaparicchedo pana kesasadisoyeva.",
  "anya-e0101n8:181_0": "205.Pubboti pūtilohitavasena pavattapubbaṁ.",
  "anya-e0101n8:181_1": "Taṁ vaṇṇato paṇḍupalāsavaṇṇo.",
  "anya-e0101n8:181_2": "Matasarīre pana pūtibahalācāmavaṇṇo hoti.",
  "anya-e0101n8:181_3": "Saṇṭhānato okāsasaṇṭhāno.",
  "anya-e0101n8:181_4": "Disato dvīsu disāsu hoti.",
  "anya-e0101n8:181_5": "Okāsato pana pubbassa okāso nāma nibaddho natthi, yattha so sannicito tiṭṭheyya, yatra yatra khāṇukaṇṭakapaharaṇaggijālādīhi abhihate sarīrappadese lohitaṁ saṇṭhahitvā paccati, gaṇḍapīḷakādayo vā uppajjanti, tatra tatra tiṭṭhati.",
  "anya-e0101n8:181_6": "Paricchedato pubbabhāgena paricchinno, ayamassa sabhāgaparicchedo.",
  "anya-e0101n8:181_7": "Visabhāgaparicchedo pana kesasadisoyeva.",
  "anya-e0101n8:182_0": "206.Lohitanti dve lohitāni sannicitalohitañca saṁsaraṇalohitañca.",
  "anya-e0101n8:182_1": "Tattha sannicitalohitaṁ vaṇṇato nipakkabahalalākhārasavaṇṇaṁ.",
  "anya-e0101n8:182_2": "Saṁsaraṇalohitaṁ acchalākhārasavaṇṇaṁ.",
  "anya-e0101n8:182_3": "Saṇṭhānato ubhayampi okāsasaṇṭhānaṁ.",
  "anya-e0101n8:182_4": "Disato sannicitalohitaṁ uparimāya disāya jātaṁ.",
  "anya-e0101n8:182_5": "Itaraṁ dvisu disāsu jātaṁ.",
  "anya-e0101n8:182_6": "Okāsato saṁsaraṇalohitaṁ ṭhapetvā kesalomadantanakhānaṁ maṁsavinimuttaṭṭhānañceva thaddhasukkhacammañca dhamanijālānusārena sabbaṁ upādiṇṇasarīraṁ pharitvā ṭhitaṁ.",
  "anya-e0101n8:182_7": "Sannicitalohitaṁ yakanaṭṭhānassa heṭṭhābhāgaṁ pūretvā ekapatthapūramattaṁ hadayavakkapapphāsānaṁ upari thokaṁ thokaṁ paggharantaṁ vakkahadayayakanapapphāse temayamānaṁ ṭhitaṁ.",
  "anya-e0101n8:182_8": "Tasmiṁ hi vakkahadayādīni atemente sattā pipāsitā honti.",
  "anya-e0101n8:182_9": "Paricchedato lohitabhāgena paricchinnaṁ, ayamassa sabhāgaparicchedo.",
  "anya-e0101n8:182_10": "Visabhāgaparicchedo pana kesasadisoyeva.",
  "anya-e0101n8:183_0": "207.Sedoti lomakūpādīhi paggharaṇakaāpodhātu.",
  "anya-e0101n8:183_1": "So vaṇṇato vippasannatilatelavaṇṇo.",
  "anya-e0101n8:183_2": "Saṇṭhānato okāsasaṇṭhāno.",
  "anya-e0101n8:183_3": "Disato dvīsu disāsu jāto.",
  "anya-e0101n8:183_4": "Okāsato sedassokāso nāma nibaddho natthi, yattha so lohitaṁ viya sadā tiṭṭheyya.",
  "anya-e0101n8:183_5": "Yadā pana aggisantāpasūriyasantāpautuvikārādīhi sarīraṁ santapati, tadā udakato abbūḷhamattavisamacchinnabhisamuḷālakumudanāḷakalāpo viya sabbakesalomakūpavivarehi paggharati, tasmā tassa saṇṭhānampi kesalomakūpavivarānaññeva vasena veditabbaṁ.",
  "anya-e0101n8:183_6": "Sedapariggaṇhakena ca yoginā kesalomakūpavivare pūretvā ṭhitavaseneva sedo manasi kātabbo.",
  "anya-e0101n8:183_7": "Paricchedato sedabhāgena paricchinno, ayamassa sabhāgaparicchedo.",
  "anya-e0101n8:183_8": "Visabhāgaparicchedo pana kesasadisoyeva.",
  "anya-e0101n8:184_0": "Medoti thinasineho.",
  "anya-e0101n8:184_1": "So vaṇṇato phālitahaliddivaṇṇo.",
  "anya-e0101n8:184_2": "Saṇṭhānato thūlasarīrassa tāva cammamaṁsantare ṭhapitahaliddivaṇṇadukūlapilotikasaṇṭhāno hoti.",
  "anya-e0101n8:184_3": "Kisasarīrassa jaṅghamaṁsaṁ ūrumaṁsaṁ piṭṭhikaṇṭakanissitaṁ piṭṭhimaṁsaṁ udaravaṭṭimaṁsanti etāni nissāya diguṇatiguṇaṁ katvā ṭhapitahaliddivaṇṇadukūlapilotikasaṇṭhāno.",
  "anya-e0101n8:184_4": "Disato dvīsu disāsu jāto.",
  "anya-e0101n8:184_5": "Okāsato thūlassa sakalasarīraṁ pharitvā kisassa jaṅghamaṁsādīni nissāya ṭhito, yaṁ sinehasaṅkhaṁ gatampi paramajegucchattā neva muddhani telatthāya, na nāsatelādīnamatthāya gaṇhanti.",
  "anya-e0101n8:184_6": "Paricchedato heṭṭhā maṁsena, upari cammena, tiriyaṁ medabhāgena paricchinno, ayamassa sabhāgaparicchedo.",
  "anya-e0101n8:184_7": "Visabhāgaparicchedo pana kesasadisoyeva.",
  "anya-e0101n8:185_0": "208.Assūti akkhīhi paggharaṇakaāpodhātu.",
  "anya-e0101n8:185_1": "Taṁ vaṇṇato vippasannatilatelavaṇṇaṁ.",
  "anya-e0101n8:185_2": "Saṇṭhānato okāsasaṇṭhānaṁ.",
  "anya-e0101n8:185_3": "Disato uparimāya disāya jātaṁ.",
  "anya-e0101n8:185_4": "Okāsato akkhikūpakesu ṭhitaṁ.",
  "anya-e0101n8:185_5": "Na cetaṁ pittakosake pittamiva akkhikūpakesu sadā sannicitaṁ tiṭṭhati.",
  "anya-e0101n8:185_6": "Yadā pana sattā somanassajātā mahāhasitaṁ hasanti, domanassajātā rodanti paridevanti, tathārūpaṁ vā visamāhāraṁ āhārenti, yadā ca nesaṁ akkhīni dhūmarajapaṁsukādīhi abhihaññanti.",
  "anya-e0101n8:185_7": "Tadā etehi somanassadomanassavisabhāgāhārautūhi samuṭṭhahitvā akkhikūpake pūretvā tiṭṭhati vā paggharati vā.",
  "anya-e0101n8:185_8": "Assupariggaṇhakena ca yoginā akkhikūpake pūretvā ṭhitavaseneva pariggaṇhitabbaṁ.",
  "anya-e0101n8:185_9": "Paricchedato assubhāgena paricchinnaṁ, ayamassa sabhāgaparicchedo.",
  "anya-e0101n8:185_10": "Visabhāgaparicchedo pana kesasadisoyeva.",
  "anya-e0101n8:186_0": "209.Vasāti vilīnasineho.",
  "anya-e0101n8:186_1": "Sā vaṇṇato nāḷikeratelavaṇṇā.",
  "anya-e0101n8:186_2": "Ācāme āsittatelavaṇṇātipi vattuṁ vaṭṭati.",
  "anya-e0101n8:186_3": "Saṇṭhānato nhānakāle pasannaudakassa upari paribbhamantasinehabinduvisaṭasaṇṭhānā.",
  "anya-e0101n8:186_4": "Disato dvīsu disāsu jātā.",
  "anya-e0101n8:186_5": "Okāsato yebhuyyena hatthatalahatthapiṭṭhipādatalapādapiṭṭhināsapuṭanalāṭaaṁsakūṭesu ṭhitā.",
  "anya-e0101n8:186_6": "Na cesā etesu okāsesu sadā vilīnāva hutvā tiṭṭhati.",
  "anya-e0101n8:186_7": "Yadā pana aggisantāpasūriyasantāpautuvisabhāgadhātuvisabhāgehi te padesā usmājātā honti, tadā tattha nhānakāle pasannaudakūpari sinehabinduvisaṭo viya ito cito ca sañcarati.",
  "anya-e0101n8:186_8": "Paricchedato vasābhāgena paricchinnā, ayamassa sabhāgaparicchedo.",
  "anya-e0101n8:186_9": "Visabhāgaparicchedo pana kesasadisoyeva.",
  "anya-e0101n8:187_0": "210.Kheḷoti antomukhe pheṇamissā āpodhātu.",
  "anya-e0101n8:187_1": "So vaṇṇato seto pheṇavaṇṇo.",
  "anya-e0101n8:187_2": "Saṇṭhānato okāsasaṇṭhāno.",
  "anya-e0101n8:187_3": "Pheṇasaṇṭhānotipi vattuṁ vaṭṭati.",
  "anya-e0101n8:187_4": "Disato uparimāya disāya jāto.",
  "anya-e0101n8:187_5": "Okāsato ubhohi kapolapassehi oruyha jivhāya ṭhito.",
  "anya-e0101n8:187_6": "Na cesa ettha sadā sannicito hutvā tiṭṭhati.",
  "anya-e0101n8:187_7": "Yadā pana sattā tathārūpamāhāraṁ passanti vā saranti vā, uṇhatittakaṭukaloṇambilānaṁ vā kiñci mukhe ṭhapenti, yadā vā nesaṁ hadayaṁ āgilāyati, kismiñci deva vā jigucchā uppajjati, tadā kheḷo uppajjitvā ubhohi kapolapassehi oruyha jivhāya saṇṭhāti.",
  "anya-e0101n8:187_8": "Aggajivhāya cesa tanuko hoti, mūlajivhāya bahalo, mukhe pakkhittañca puthukaṁ vā taṇḍulaṁ vā aññaṁ vā kiñci khādanīyaṁ nadīpuline khatakūpakasalilaṁ viya parikkhayaṁ agacchantova temetuṁ samattho hoti.",
  "anya-e0101n8:187_9": "Paricchedato kheḷabhāgena paricchinno, ayamassa sabhāgaparicchedo.",
  "anya-e0101n8:187_10": "Visabhāgaparicchedo pana kesasadisova.",
  "anya-e0101n8:188_0": "211.Siṅghāṇikāti matthaluṅgato paggharaṇakaasuci.",
  "anya-e0101n8:188_1": "Sā vaṇṇato taruṇatālaṭṭhimiñjavaṇṇā.",
  "anya-e0101n8:188_2": "Saṇṭhānato okāsasaṇṭhānā.",
  "anya-e0101n8:188_3": "Disato uparimāya disāya jātā.",
  "anya-e0101n8:188_4": "Okāsato nāsāpuṭe pūretvā ṭhitā.",
  "anya-e0101n8:188_5": "Na cesā ettha sadā sannicitā hutvā tiṭṭhati, atha kho yathā nāma puriso paduminipatte dadhiṁ bandhitvā heṭṭhā kaṇṭakena vijjheyya, athānena chiddena dadhimuttaṁ gaḷitvā bahi pateyya, evameva yadā sattā rodanti, visabhāgāhārautuvasena vā sañjātadhātukhobhā honti, tadā anto sīsato pūtisemhabhāvamāpannaṁ matthaluṅgaṁ gaḷitvā tālumatthakavivarena otaritvā nāsāpuṭe pūretvā tiṭṭhati vā paggharati vā.",
  "anya-e0101n8:188_6": "Siṅghāṇikā pariggaṇhakena ca yoginā nāsāpuṭe pūretvā ṭhitavaseneva pariggaṇhitabbā.",
  "anya-e0101n8:188_7": "Paricchedato siṅghāṇikābhāgena paricchinnā, ayamassā sabhāgaparicchedo.",
  "anya-e0101n8:188_8": "Visabhāgaparicchedo pana kesasadisova.",
  "anya-e0101n8:189_0": "212.Lasikāti sarīrasandhīnaṁ abbhantare picchilakuṇapaṁ.",
  "anya-e0101n8:189_1": "Sā vaṇṇato kaṇikāraniyyāsavaṇṇā.",
  "anya-e0101n8:189_2": "Saṇṭhānato okāsasaṇṭhānā.",
  "anya-e0101n8:189_3": "Disato dvīsu disāsu jātā.",
  "anya-e0101n8:189_4": "Okāsato aṭṭhisandhīnaṁ abbhañjanakiccaṁ sādhayamānā asītisatasandhīnaṁ abbhantare ṭhitā.",
  "anya-e0101n8:189_5": "Yassa cesā mandā hoti, tassa uṭṭhahantassa nisīdantassa abhikkamantassa paṭikkamantassa samiñjantassa pasārentassa aṭṭhikāni kaṭakaṭāyanti, accharāsaddaṁ karonto viya sañcarati.",
  "anya-e0101n8:189_6": "Ekayojanadviyojanamattaṁ addhānaṁ gatassa vāyodhātu kuppati, gattāni dukkhanti.",
  "anya-e0101n8:189_7": "Yassa pana bahukā honti, tassa uṭṭhānanisajjādīsu na aṭṭhīni kaṭakaṭāyanti, dīghampi addhānaṁ gatassa na vāyodhātu kuppati, na gattāni dukkhanti.",
  "anya-e0101n8:189_8": "Paricchedato lasikābhāgena paricchinnā, ayamassā sabhāgaparicchedo.",
  "anya-e0101n8:189_9": "Visabhāgaparicchedo pana kesasadisova.",
  "anya-e0101n8:190_0": "213.Muttanti muttarasaṁ.",
  "anya-e0101n8:190_1": "Taṁ vaṇṇato māsakhārodakavaṇṇaṁ.",
  "anya-e0101n8:190_2": "Saṇṭhānato adhomukhaṭṭhapitaudakakumbhaabbhantaragataudakasaṇṭhānaṁ.",
  "anya-e0101n8:190_3": "Disato heṭṭhimāya disāya jātaṁ.",
  "anya-e0101n8:190_4": "Okāsato vatthissa abbhantare ṭhitaṁ.",
  "anya-e0101n8:190_5": "Vatthi nāma vatthi puṭo vuccati.",
  "anya-e0101n8:190_6": "Yattha seyyathāpi candanikāya pakkhitte amukhe ravaṇaghaṭe candanikāraso pavisati, na cassa pavisanamaggo paññāyati, evameva sarīrato muttaṁ pavisati, na cassa pavisanamaggo paññāyati, nikkhamanamaggo pana pākaṭo hoti.",
  "anya-e0101n8:190_7": "Yamhi ca muttassa bharite passāvaṁ karomāti sattānaṁ āyūhanaṁ hoti.",
  "anya-e0101n8:190_8": "Paricchedato vatthiabbhantarena ceva muttabhāgena ca paricchinnaṁ, ayamassa sabhāgaparicchedo.",
  "anya-e0101n8:190_9": "Visabhāgaparicchedo pana kesasadisova.",
  "anya-e0101n8:191_0": "214.",
  "anya-e0101n8:191_1": "Evañhi kesādike koṭṭhāse vaṇṇasaṇṭhānadisokāsaparicchedavasena vavatthapetvā anupubbato nātisīghatotiādinā nayena vaṇṇasaṇṭhānagandhāsayokāsavasena pañcadhā paṭikkūlā paṭikkūlāti manasikaroto paṇṇattisamatikkamāvasāne seyyathāpi cakkhumato purisassa dvattiṁsavaṇṇānaṁ kusumānaṁ ekasuttakaganthitaṁ mālaṁ olokentassa sabbapupphāni apubbāpariyamiva pākaṭāni honti, evameva atthi imasmiṁ kāye kesāti imaṁ kāyaṁ olokentassa sabbe te dhammā apubbāpariyāva pākaṭā honti.",
  "anya-e0101n8:191_2": "Tena vuttaṁ manasikārakosallakathāyaṁ “ādikammikassa hi kesāti manasikaroto manasikāro gantvā muttanti imaṁ pariyosānakoṭṭhāsameva āhacca tiṭṭhatī”ti.",
  "anya-e0101n8:192_0": "Sace pana bahiddhāpi manasikāraṁ upasaṁharati, athassa evaṁ sabbakoṭṭhāsesu pākaṭībhūtesu āhiṇḍantā manussatiracchānādayo sattākāraṁ vijahitvā koṭṭhāsarāsivaseneva upaṭṭhahanti, tehi ca ajjhohariyamānaṁ pānabhojanādi koṭṭhāsarāsimhi pakkhipamānamiva upaṭṭhāti.",
  "anya-e0101n8:193_0": "Athassa anupubbamuñcanādivasena paṭikkūlā paṭikkūlāti punappunaṁ manasikaroto anukkamena appanā uppajjati.",
  "anya-e0101n8:193_1": "Tattha kesādīnaṁ vaṇṇasaṇṭhānadisokāsaparicchedavasena upaṭṭhānaṁ uggahanimittaṁ.",
  "anya-e0101n8:193_2": "Sabbākārato paṭikkūlavasena upaṭṭhānaṁ paṭibhāganimittaṁ.",
  "anya-e0101n8:193_3": "Taṁ āsevato bhāvayato vuttanayena asubhakammaṭṭhānesu viya paṭhamajjhānavaseneva appanā uppajjati.",
  "anya-e0101n8:194_0": "Sā yassa ekova koṭṭhāso pākaṭo hoti, ekasmiṁ vā koṭṭhāse appanaṁ patvā puna aññasmiṁ yogaṁ na karoti, tassa ekāva uppajjati.",
  "anya-e0101n8:194_1": "Yassa pana aneke koṭṭhāsā pākaṭā honti, ekasmiṁ vā jhānaṁ patvā puna aññasmiṁpi yogaṁ karoti, tassa mallakattherassa viya koṭṭhāsagaṇanāya paṭhamajjhānāni nibbattanti.",
  "anya-e0101n8:195_0": "So kirāyasmā dīghabhāṇakaabhayattheraṁ hatthe gahetvā “āvuso abhaya, imaṁ tāva pañhaṁ uggaṇhāhī”ti vatvā āha –",
  "anya-e0101n8:195_1": "“mallakatthero dvattiṁsakoṭṭhāsesu dvattiṁsāya paṭhamajjhānānaṁ lābhī.",
  "anya-e0101n8:195_2": "Sace rattiṁ ekaṁ, divā ekaṁ samāpajjati, atirekaddhamāsena puna sampajjati, sace pana devasikaṁ ekaṁ samāpajjati, atirekamāsena puna sampajjatī”ti.",
  "anya-e0101n8:196_0": "Evaṁ paṭhamajjhānavasena ijjhamānampi cetaṁ kammaṭṭhānaṁ vaṇṇasaṇṭhānādīsu satibalena ijjhanato kāyagatāsatīti vuccati.",
  "anya-e0101n8:197_0": "Imañca kāyagatāsatimanuyutto bhikkhu aratiratisaho hoti, na ca naṁ arati sahati, uppannaṁ aratiṁ abhibhuyya abhibhuyya viharati.",
  "anya-e0101n8:197_1": "Bhayabheravasaho hoti, na ca naṁ bhayabheravaṁ sahati, uppannaṁ bhayabheravaṁ abhibhuyya abhibhuyya viharati.",
  "anya-e0101n8:197_2": "Khamo hoti sītassa uṇhassa …pe…",
  "anya-e0101n8:197_3": "pāṇaharānaṁ adhivāsakajātiko hoti.",
  "anya-e0101n8:197_4": "Kesādīnaṁ vaṇṇabhedaṁ nissāya catunnaṁ jhānānaṁ lābhī hoti.",
  "anya-e0101n8:197_5": "Cha abhiññā paṭivijjhati.",
  "anya-e0101n8:198_0": "Tasmā have appamatto, anuyuñjetha paṇḍito;",
  "anya-e0101n8:199_0": "Evaṁ anekānisaṁsaṁ, imaṁ kāyagatāsatinti.",
  "anya-e0101n8:200_0": "Idaṁ kāyagatāsatiyaṁ vitthārakathāmukhaṁ.",
  "anya-e0101n8:201_0": "Ānāpānassatikathā",
  "anya-e0101n8:202_0": "215.",
  "anya-e0101n8:202_1": "Idāni yaṁ taṁ bhagavatā “ayampi kho, bhikkhave, ānāpānassatisamādhi bhāvito bahulīkato santo ceva paṇīto ca asecanako ca sukho ca vihāro, uppannuppanne ca pāpake akusale dhamme ṭhānaso antaradhāpeti vūpasametī”ti evaṁ pasaṁsitvā –",
  "anya-e0101n8:203_0": "“Kathaṁ bhāvito ca, bhikkhave, ānāpānassatisamādhi kathaṁ bahulīkato santo ceva paṇīto ca asecanako ca sukho ca vihāro, uppannuppanne ca pāpake akusale dhamme ṭhānaso antaradhāpeti vūpasameti?",
  "anya-e0101n8:203_1": "Idha, bhikkhave, bhikkhu araññagato vā rukkhamūlagato vā suññāgāragato vā nisīdati pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ upaṭṭhapetvā, so satova assasati sato passasati.",
  "anya-e0101n8:203_2": "Dīghaṁ vā assasanto dīghaṁ assasāmīti pajānāti.",
  "anya-e0101n8:203_3": "Dīghaṁ vā passasanto…pe…",
  "anya-e0101n8:203_4": "rassaṁ vā assasanto…pe…",
  "anya-e0101n8:203_5": "rassaṁ vā passasanto rassaṁ passasāmīti pajānāti.",
  "anya-e0101n8:203_6": "Sabbakāyapaṭisaṁvedī assasissāmīti sikkhati.",
  "anya-e0101n8:203_7": "Sabbakāyapaṭisaṁvedī passasissāmīti sikkhati.",
  "anya-e0101n8:203_8": "Passambhayaṁ kāyasaṅkhāraṁ assasissāmīti sikkhati.",
  "anya-e0101n8:203_9": "Passambhayaṁ kāyasaṅkhāraṁ passasissāmīti sikkhati.",
  "anya-e0101n8:203_10": "Pītipaṭisaṁvedī…",
  "anya-e0101n8:203_11": "sukhapaṭisaṁvedī…",
  "anya-e0101n8:203_12": "cittasaṅkhārapaṭisaṁvedī…",
  "anya-e0101n8:203_13": "passambhayaṁ cittasaṅkhāraṁ…",
  "anya-e0101n8:203_14": "cittapaṭisaṁvedī…",
  "anya-e0101n8:203_15": "abhippamodayaṁ cittaṁ…",
  "anya-e0101n8:203_16": "samādahaṁ cittaṁ…",
  "anya-e0101n8:203_17": "vimocayaṁ cittaṁ …",
  "anya-e0101n8:203_18": "aniccānupassī…",
  "anya-e0101n8:203_19": "virāgānupassī…",
  "anya-e0101n8:203_20": "nirodhānupassī.",
  "anya-e0101n8:203_21": "Paṭinissaggānupassī assasissāmīti sikkhati.",
  "anya-e0101n8:203_22": "Paṭinissaggānupassī passasissāmīti sikkhatī”ti –",
  "anya-e0101n8:204_0": "Evaṁ soḷasavatthukaṁ ānāpānassatikammaṭṭhānaṁ niddiṭṭhaṁ.",
  "anya-e0101n8:204_1": "Tassa bhāvanānayo anuppatto.",
  "anya-e0101n8:204_2": "So pana yasmā pāḷivaṇṇanānusāreneva vuccamāno sabbākāraparipūro hoti.",
  "anya-e0101n8:204_3": "Tasmā ayamettha pāḷivaṇṇanāpubbaṅgamo niddeso.",
  "anya-e0101n8:205_0": "216.",
  "anya-e0101n8:205_1": "Kathaṁ bhāvito ca, bhikkhave, ānāpānassati samādhīti ettha tāva kathanti ānāpānassatisamādhibhāvanaṁ nānappakārato vitthāretukamyatāpucchā.",
  "anya-e0101n8:205_2": "Bhāvito ca bhikkhave ānāpānassatisamādhīti nānappakārato vitthāretukamyatāya puṭṭhadhammanidassanaṁ.",
  "anya-e0101n8:205_3": "Kathaṁ bahulīkato…pe…",
  "anya-e0101n8:205_4": "vūpasametīti etthāpi eseva nayo.",
  "anya-e0101n8:205_5": "Tattha bhāvitoti uppādito vaḍḍhito vā.",
  "anya-e0101n8:205_6": "Ānāpānassatisamādhīti ānāpānapariggāhikāya satiyā saddhiṁ sampayutto samādhi.",
  "anya-e0101n8:205_7": "Ānāpānassatiyaṁ vā samādhi ānāpānassatisamādhi.",
  "anya-e0101n8:205_8": "Bahulīkatoti punappunaṁ kato.",
  "anya-e0101n8:205_9": "Santoceva paṇīto cāti santo ceva paṇīto ceva.",
  "anya-e0101n8:205_10": "Ubhayattha eva saddena niyamo veditabbo.",
  "anya-e0101n8:205_11": "Kiṁ vuttaṁ hoti?",
  "anya-e0101n8:205_12": "Ayañhi yathā asubhakammaṭṭhānaṁ kevalaṁ paṭivedhavasena santañca paṇītañca, oḷārikārammaṇattā pana paṭikkūlārammaṇattā ca ārammaṇavasena neva santaṁ na paṇītaṁ, na evaṁ kenaci pariyāyena asanto vā apaṇīto vā, atha kho ārammaṇasantatāyapi santo vūpasanto nibbuto, paṭivedhasaṅkhātaaṅgasantatāyapi.",
  "anya-e0101n8:205_13": "Ārammaṇapaṇītatāyapi paṇīto atittikaro, aṅgapaṇītatāyapīti.",
  "anya-e0101n8:205_14": "Tena vuttaṁ “santo ceva paṇīto cā”ti.",
  "anya-e0101n8:206_0": "Asecanako ca sukho ca vihāroti ettha pana nāssa secananti asecanako, anāsittako abbokiṇṇo pāṭiyekko āveṇiko.",
  "anya-e0101n8:206_1": "Natthi ettha parikammena vā upacārena vā santatā.",
  "anya-e0101n8:206_2": "Ādisamannāhārato pabhuti attano sabhāveneva santo ca paṇīto cāti attho.",
  "anya-e0101n8:206_3": "Keci pana asecanakoti anāsittako ojavanto sabhāveneva madhuroti vadanti.",
  "anya-e0101n8:206_4": "Evaṁ ayaṁ asecanako ca, appitappitakkhaṇe kāyikacetasikasukhapaṭilābhāya saṁvattanato sukho ca vihāroti veditabbo.",
  "anya-e0101n8:206_5": "Uppannuppanneti avikkhambhite avikkhambhite.",
  "anya-e0101n8:206_6": "Pāpaketi lāmake.",
  "anya-e0101n8:206_7": "Akusale dhammeti akosallasambhūte dhamme.",
  "anya-e0101n8:206_8": "Ṭhānaso antaradhāpetīti khaṇeneva antaradhāpeti vikkhambheti.",
  "anya-e0101n8:206_9": "Vūpasametīti suṭṭhu upasameti.",
  "anya-e0101n8:206_10": "Nibbedhabhāgiyattā vā anupubbena ariyamaggavuddhippatto samucchindati, paṭippassambhetīti vuttaṁ hoti.",
  "anya-e0101n8:207_0": "Ayaṁ panettha saṅkhepattho.",
  "anya-e0101n8:207_1": "Bhikkhave, kena pakārena kenākārena kena vidhinā bhāvito ānāpānassatisamādhi kena pakārena bahulīkato santo ceva…pe…",
  "anya-e0101n8:207_2": "vūpasametīti.",
  "anya-e0101n8:208_0": "217.",
  "anya-e0101n8:208_1": "Idāni tamatthaṁ vitthārento “idha, bhikkhave”tiādimāha.",
  "anya-e0101n8:208_2": "Tattha idha bhikkhave bhikkhūti bhikkhave, imasmiṁ sāsane bhikkhu.",
  "anya-e0101n8:208_3": "Ayañhi ettha idhasaddo sabbappakāraānāpānassatisamādhinibbattakassa puggalassa sannissayabhūtasāsanaparidīpano aññasāsanassa tathābhāvapaṭisedhano ca.",
  "anya-e0101n8:208_4": "Vuttañhetaṁ –",
  "anya-e0101n8:208_5": "idheva, bhikkhave, samaṇo…pe…",
  "anya-e0101n8:208_6": "suññā parappavādā samaṇebhi aññehī”ti.",
  "anya-e0101n8:208_7": "Tena vuttaṁ “imasmiṁ sāsane bhikkhū”ti.",
  "anya-e0101n8:209_0": "Araññagato vā…pe…",
  "anya-e0101n8:209_1": "suññāgāragato vāti idamassa ānāpānassatisamādhibhāvanānurūpasenāsanapariggahaparidīpanaṁ.",
  "anya-e0101n8:209_2": "Imassa hi bhikkhuno dīgharattaṁ rūpādīsu ārammaṇesu anuvisaṭaṁ cittaṁ ānāpānassatisamādhiārammaṇaṁ abhiruhituṁ na icchati, kūṭagoṇayuttaratho viya uppathameva dhāvati.",
  "anya-e0101n8:209_3": "Tasmā seyyathāpi nāma gopo kūṭadhenuyā sabbaṁ khīraṁ pivitvā vaḍḍhitaṁ kūṭavacchaṁ dametukāmo dhenuto apanetvā ekamante mahantaṁ thambhaṁ nikhaṇitvā tattha yottena bandheyya, athassa so vaccho ito cito ca vipphanditvā palāyituṁ asakkonto tameva thambhaṁ upanisīdeyya vā upanipajjeyya vā, evameva imināpi bhikkhunā dīgharattaṁ rūpārammaṇādirasapānavaḍḍhitaṁ duṭṭhacittaṁ dametukāmena rūpādiārammaṇato apanetvā araññaṁ vā…pe…",
  "anya-e0101n8:209_4": "suññāgāraṁ vā pavesetvā tattha assāsapassāsathambhe satiyottena bandhitabbaṁ.",
  "anya-e0101n8:209_5": "Evamassa taṁ cittaṁ ito cito ca vipphanditvāpi pubbe āciṇṇārammaṇaṁ alabhamānaṁ satiyottaṁ chinditvā palāyituṁ asakkontaṁ tamevārammaṇaṁ upacārappanāvasena upanisīdati ceva upanipajjati ca.",
  "anya-e0101n8:209_6": "Tenāhu porāṇā –",
  "anya-e0101n8:210_0": "“Yathā thambhe nibandheyya, vacchaṁ damaṁ naro idha;",
  "anya-e0101n8:211_0": "Bandheyyevaṁ sakaṁ cittaṁ, satiyārammaṇe daḷha”nti. ;",
  "anya-e0101n8:212_0": "Evamassetaṁ senāsanaṁ bhāvanānurūpaṁ hoti.",
  "anya-e0101n8:212_1": "Tena vuttaṁ “idamassa ānāpānassatisamādhibhāvanānurūpasenāsanapariggahaparidīpana”nti.",
  "anya-e0101n8:213_0": "Atha vā yasmā idaṁ kammaṭṭhānappabhede muddhabhūtaṁ sabbaññubuddhapaccekabuddhabuddhasāvakānaṁ visesādhigamadiṭṭhadhammasukhavihārapadaṭṭhānaṁ ānāpānassatikammaṭṭhānaṁ itthipurisahatthiassādisaddasamākulaṁ gāmantaṁ apariccajitvā na sukaraṁ bhāvetuṁ, saddakaṇṭakattā jhānassa.",
  "anya-e0101n8:213_1": "Agāmake pana araññe sukaraṁ yogāvacarena idaṁ kammaṭṭhānaṁ pariggahetvā ānāpānacatutthajjhānaṁ nibbattetvā tadeva pādakaṁ katvā saṅkhāre sammasitvā aggaphalaṁ arahattaṁ sampāpuṇituṁ.",
  "anya-e0101n8:213_2": "Tasmāssa anurūpasenāsanaṁ dassento bhagavā “araññagato vā”tiādimāha.",
  "anya-e0101n8:214_0": "Vatthuvijjācariyo viya hi bhagavā, so yathā vatthuvijjācariyo nagarabhūmiṁ passitvā suṭṭhu upaparikkhitvā “ettha nagaraṁ māpethā”ti upadisati, sotthinā ca nagare niṭṭhite rājakulato mahāsakkāraṁ labhati, evameva yogāvacarassa anurūpasenāsanaṁ upaparikkhitvā “ettha kammaṭṭhānaṁ anuyuñjitabba”nti upadisati, tato tattha kammaṭṭhānaṁ anuyuttena yoginā kamena arahatte patte “sammāsambuddho vata so bhagavā”ti mahantaṁ sakkāraṁ labhati.",
  "anya-e0101n8:215_0": "Ayaṁ pana bhikkhu dīpisadisoti vuccati.",
  "anya-e0101n8:215_1": "Yathā hi mahādīpirājā araññe tiṇagahanaṁ vā vanagahanaṁ vā pabbatagahanaṁ vā nissāya nilīyitvā vanamahiṁsagokaṇṇasūkarādayo mige gaṇhāti, evameva ayaṁ araññādīsu kammaṭṭhānaṁ anuyuñjanto bhikkhu yathākkamena sotāpattisakadāgāmianāgāmiarahattamagge ceva ariyaphalañca gaṇhatīti veditabbo.",
  "anya-e0101n8:215_2": "Tenāhu porāṇā –",
  "anya-e0101n8:216_0": "“Yathāpi dīpiko nāma, nilīyitvā gaṇhatī mige;",
  "anya-e0101n8:217_0": "Tathevāyaṁ buddhaputto, yuttayogo vipassako;",
  "anya-e0101n8:218_0": "Araññaṁ pavisitvāna, gaṇhāti phalamuttama”nti. ;",
  "anya-e0101n8:219_0": "Tenassa parakkamajavayoggabhūmiṁ araññasenāsanaṁ dassento bhagavā “araññagato vā”tiādimāha.",
  "anya-e0101n8:220_0": "218.",
  "anya-e0101n8:220_1": "Tattha araññagatoti “araññanti nikkhamitvā bahi indakhīlā sabbametaṁ arañña”nti ca, “āraññakaṁ nāma senāsanaṁ pañcadhanusatikaṁ pacchima”nti ca evaṁ vuttalakkhaṇesu araññesu yaṁkiñci pavivekasukhaṁ araññaṁ gato.",
  "anya-e0101n8:220_2": "Rukkhamūlagatoti rukkhasamīpaṁ gato.",
  "anya-e0101n8:220_3": "Suññāgāragatoti suññaṁ vivittokāsaṁ gato.",
  "anya-e0101n8:220_4": "Ettha ca ṭhapetvā araññañca rukkhamūlañca avasesasattavidhasenāsanagatopi suññāgāragatoti vattuṁ vaṭṭati.",
  "anya-e0101n8:221_0": "Evamassa ututtayānukūlaṁ dhātucariyānukūlañca ānāpānassatibhāvanānurūpaṁ senāsanaṁ upadisitvā alīnānuddhaccapakkhikaṁ santaṁ iriyāpathaṁ upadisanto nisīdatīti āha.",
  "anya-e0101n8:221_1": "Athassa nisajjāya daḷhabhāvaṁ assāsapassāsānaṁ pavattanasukhataṁ ārammaṇapariggahūpāyañca dassento pallaṅkaṁ ābhujitvātiādimāha.",
  "anya-e0101n8:221_2": "Tattha pallaṅkanti samantato ūrubaddhāsanaṁ.",
  "anya-e0101n8:221_3": "Ābhujitvāti bandhitvā.",
  "anya-e0101n8:221_4": "Ujuṁ kāyaṁ paṇidhāyāti uparimasarīraṁ ujukaṁ ṭhapetvā.",
  "anya-e0101n8:221_5": "Aṭṭhārasapiṭṭhikaṇṭake koṭiyā koṭiṁ paṭipādetvā.",
  "anya-e0101n8:221_6": "Evañhi nisīdantassa cammamaṁsanhārūni na paṇamanti.",
  "anya-e0101n8:221_7": "Athassa yā tesaṁ paṇamanappaccayā khaṇe khaṇe vedanā uppajjeyyuṁ, tā na uppajjanti.",
  "anya-e0101n8:221_8": "Tāsu anuppajjamānāsu cittaṁ ekaggaṁ hoti, kammaṭṭhānaṁ na paripatati, vuddhiṁ phātiṁ upagacchati.",
  "anya-e0101n8:221_9": "Parimukhaṁ satiṁ upaṭṭhapetvāti kammaṭṭhānābhimukhaṁ satiṁ ṭhapayitvā.",
  "anya-e0101n8:221_10": "Atha vā parīti pariggahaṭṭho.",
  "anya-e0101n8:221_11": "Mukhanti niyyānaṭṭho.",
  "anya-e0101n8:221_12": "Satīti upaṭṭhānaṭṭho.",
  "anya-e0101n8:221_13": "Tena vuccati “parimukhaṁ sati”nti evaṁ paṭisambhidāyaṁ vuttanayenapettha attho daṭṭhabbo.",
  "anya-e0101n8:221_14": "Tatrāyaṁ saṅkhepo, pariggahitaniyyānaṁ satiṁ katvāti.",
  "anya-e0101n8:222_0": "219.Sosatova assasati sato passasatīti so bhikkhu evaṁ nisīditvā evañca satiṁ upaṭṭhapetvā taṁ satiṁ avijahanto sato eva assasati sato passasati, satokārī hotīti vuttaṁ hoti.",
  "anya-e0101n8:222_1": "Idāni yehākārehi satokārī hoti, te dassetuṁ dīghaṁ vā assasantotiādimāha.",
  "anya-e0101n8:222_2": "Vuttañhetaṁ paṭisambhidāyaṁ “so satova assasati sato passasatī”ti etasseva vibhaṅge –",
  "anya-e0101n8:223_0": "“Bāttiṁsāya ākārehi sato kārī hoti.",
  "anya-e0101n8:223_1": "Dīghaṁ assāsavasena cittassa ekaggataṁ avikkhepaṁ pajānato sati upaṭṭhitā hoti.",
  "anya-e0101n8:223_2": "Tāya satiyā tena ñāṇena sato kārī hoti.",
  "anya-e0101n8:223_3": "Dīghaṁ passāsavasena…pe…",
  "anya-e0101n8:223_4": "paṭinissaggānupassī assāsavasena.",
  "anya-e0101n8:223_5": "Paṭinissaggānupassī passāsavasena cittassa ekaggataṁ avikkhepaṁ pajānato sati upaṭṭhitā hoti.",
  "anya-e0101n8:223_6": "Tāya satiyā tena ñāṇena sato kārī hotī”ti.",
  "anya-e0101n8:224_0": "Tattha dīghaṁ vā assasantoti dīghaṁ vā assāsaṁ pavattayanto.",
  "anya-e0101n8:224_1": "Assāsoti bahi nikkhamanavāto.",
  "anya-e0101n8:224_2": "Passāsoti anto pavisanavātoti vinayaṭṭhakathāyaṁ vuttaṁ.",
  "anya-e0101n8:224_3": "Suttantaṭṭhakathāsu pana uppaṭipāṭiyā āgataṁ.",
  "anya-e0101n8:224_4": "Tattha sabbesampi gabbhaseyyakānaṁ mātukucchito nikkhamanakāle paṭhamaṁ abbhantaravāto bahi nikkhamati.",
  "anya-e0101n8:224_5": "Pacchā bāhiravāto sukhumarajaṁ gahetvā abbhantaraṁ pavisanto tāluṁ āhacca nibbāyati.",
  "anya-e0101n8:224_6": "Evaṁ tāva assāsapassāsā veditabbā.",
  "anya-e0101n8:225_0": "Yā pana tesaṁ dīgharassatā, sā addhānavasena veditabbā.",
  "anya-e0101n8:225_1": "Yathā hi okāsaddhānaṁ pharitvā ṭhitaṁ udakaṁ vā vālikā vā “dīghamudakaṁ dīghā vālikā, rassamudakaṁ rassā vālikā”ti vuccati, evaṁ cuṇṇavicuṇṇāpi assāsapassāsā hatthisarīre ca ahisarīre ca tesaṁ attabhāvasaṅkhātaṁ dīghaṁ addhānaṁ saṇikaṁ pūretvā saṇikameva nikkhamanti.",
  "anya-e0101n8:225_2": "Tasmā dīghāti vuccanti.",
  "anya-e0101n8:225_3": "Sunakhasasādīnaṁ attabhāvasaṅkhātaṁ rassaṁ addhānaṁ sīghaṁ pūretvā sīghameva nikkhamanti, tasmā rassāti vuccanti.",
  "anya-e0101n8:225_4": "Manussesu pana keci hatthiahiādayo viya kāladdhānavasena dīghaṁ assasanti ca passasanti ca.",
  "anya-e0101n8:225_5": "Keci sunakhasasādayo viya rassaṁ, tasmā tesaṁ kālavasena dīghamaddhānaṁ nikkhamantā ca pavisantā ca te “dīghā” ittaramaddhānaṁ nikkhamantā ca pavisantā ca “rassā”ti veditabbā.",
  "anya-e0101n8:226_0": "Tatrāyaṁ bhikkhu navahākārehi dīghaṁ assasanto passasanto ca “dīghaṁ assasāmi, passasāmī”ti pajānāti.",
  "anya-e0101n8:226_1": "Evaṁ pajānato cassa ekenākārena kāyānupassanāsatipaṭṭhānabhāvanā sampajjatīti veditabbā.",
  "anya-e0101n8:226_2": "Yathāha paṭisambhidāyaṁ –",
  "anya-e0101n8:227_0": "“Kathaṁ dīghaṁ assasanto dīghaṁ assasāmīti pajānāti.",
  "anya-e0101n8:227_1": "Dīghaṁ passasanto dīghaṁ passasāmīti pajānāti.",
  "anya-e0101n8:227_2": "Dīghaṁ assāsaṁ addhānasaṅkhāte assasati.",
  "anya-e0101n8:227_3": "Dīghaṁ passāsaṁ addhānasaṅkhāte passasati.",
  "anya-e0101n8:227_4": "Dīghaṁ assāsapassāsaṁ addhānasaṅkhāte assasatipi passasatipi.",
  "anya-e0101n8:227_5": "Dīghaṁ assāsapassāsaṁ addhānasaṅkhāte assasatopi passasatopi chando uppajjati.",
  "anya-e0101n8:227_6": "Chandavasena tato sukhumataraṁ dīghaṁ assāsaṁ addhānasaṅkhāte assasati.",
  "anya-e0101n8:227_7": "Chandavasena tato sukhumataraṁ dīghaṁ passāsaṁ…pe…",
  "anya-e0101n8:227_8": "dīghaṁ assāsapassāsaṁ addhānasaṅkhāte assasatipi passasatipi.",
  "anya-e0101n8:227_9": "Chandavasena tato sukhumataraṁ dīghaṁ assāsapassāsaṁ addhānasaṅkhāte assasatopi passasatopi pāmojjaṁ uppajjati.",
  "anya-e0101n8:227_10": "Pāmojjavasena tato sukhumataraṁ dīghaṁ assāsaṁ addhānasaṅkhāte assasati.",
  "anya-e0101n8:227_11": "Pāmojjavasena tato sukhumataraṁ dīghaṁ passāsaṁ…pe…",
  "anya-e0101n8:227_12": "dīghaṁ assāsapassāsaṁ addhānasaṅkhāte assasatipi passasatipi.",
  "anya-e0101n8:227_13": "Pāmojjavasena tato sukhumataraṁ dīghaṁ assāsapassāsaṁ addhānasaṅkhāte assasatopi passasatopi dīghaṁ assāsapassāsā cittaṁ vivattati, upekkhā saṇṭhāti.",
  "anya-e0101n8:227_14": "Imehi navahi ākārehi dīghaṁ assāsapassāsā kāyo.",
  "anya-e0101n8:227_15": "Upaṭṭhānaṁ sati.",
  "anya-e0101n8:227_16": "Anupassanā ñāṇaṁ.",
  "anya-e0101n8:227_17": "Kāyo upaṭṭhānaṁ, no sati.",
  "anya-e0101n8:227_18": "Sati upaṭṭhānañceva sati ca.",
  "anya-e0101n8:227_19": "Tāya satiyā tena ñāṇena taṁ kāyaṁ anupassati.",
  "anya-e0101n8:227_20": "Tena vuccati kāye kāyānupassanāsatipaṭṭhānabhāvanā”ti.",
  "anya-e0101n8:228_0": "Esa nayo rassapadepi.",
  "anya-e0101n8:228_1": "Ayaṁ pana viseso, yathā ettha “dīghaṁ assāsaṁ addhānasaṅkhāte”ti vuttaṁ, evamidha “rassaṁ assāsaṁ ittarasaṅkhāte assasatī”ti āgataṁ.",
  "anya-e0101n8:228_2": "Tasmā rassavasena yāva “tena vuccati kāye kāyānupassanāsatipaṭṭhānabhāvanā”ti, tāva yojetabbaṁ.",
  "anya-e0101n8:229_0": "Evaṁ ayaṁ addhānavasena ittaravasena ca imehākārehi assāsapassāse pajānanto dīghaṁ vā assasanto dīghaṁ assasāmīti pajānāti…pe…",
  "anya-e0101n8:229_1": "rassaṁ vā passasanto rassaṁ passasāmīti pajānātīti veditabbo.",
  "anya-e0101n8:229_2": "Evaṁ pajānato cassa –",
  "anya-e0101n8:230_0": "Dīgho rasso ca assāso,",
  "anya-e0101n8:231_0": "Passāsopi ca tādiso;",
  "anya-e0101n8:232_0": "Cattāro vaṇṇā vattanti,",
  "anya-e0101n8:233_0": "Nāsikaggeva bhikkhunoti. ;",
  "anya-e0101n8:234_0": "220.Sabbakāyapaṭisaṁvedī assasissāmi…pe…",
  "anya-e0101n8:234_1": "passasissāmīti sikkhatīti sakalassa assāsakāyassa ādimajjhapariyosānaṁ viditaṁ karonto pākaṭaṁ karonto assasissāmīti sikkhati.",
  "anya-e0101n8:234_2": "Sakalassa passāsakāyassa ādimajjhapariyosānaṁ viditaṁ karonto pākaṭaṁ karonto passasissāmīti sikkhati.",
  "anya-e0101n8:234_3": "Evaṁ viditaṁ karonto pākaṭaṁ karonto ñāṇasampayuttacittena assasati ceva passasati ca.",
  "anya-e0101n8:234_4": "Tasmā “assasissāmi passasissāmī”ti sikkhatīti vuccati.",
  "anya-e0101n8:234_5": "Ekassa hi bhikkhuno cuṇṇavicuṇṇavisaṭe assāsakāye passāsakāye vā ādi pākaṭo hoti, na majjhapariyosānaṁ.",
  "anya-e0101n8:234_6": "So ādimeva pariggahetuṁ sakkoti, majjhapariyosāne kilamati.",
  "anya-e0101n8:234_7": "Ekassa majjhaṁ pākaṭaṁ hoti, na ādipariyosānaṁ.",
  "anya-e0101n8:234_8": "Ekassa pariyosānaṁ pākaṭaṁ hoti, na ādimajjhaṁ.",
  "anya-e0101n8:234_9": "So pariyosānaṁyeva pariggahetuṁ sakkoti, ādimajjhe kilamati.",
  "anya-e0101n8:234_10": "Ekassa sabbampi pākaṭaṁ hoti, so sabbampi pariggahetuṁ sakkoti, na katthaci kilamati, tādisena bhavitabbanti dassento āha –",
  "anya-e0101n8:234_11": "“sabbakāyapaṭisaṁvedī assasissāmīti…pe…",
  "anya-e0101n8:234_12": "passasissāmīti sikkhatī”ti.",
  "anya-e0101n8:235_0": "Tattha sikkhatīti evaṁ ghaṭati vāyamati.",
  "anya-e0101n8:235_1": "Yo vā tathābhūtassa saṁvaro, ayamettha adhisīlasikkhā.",
  "anya-e0101n8:235_2": "Yo tathābhūtassa samādhi, ayaṁ adhicittasikkhā.",
  "anya-e0101n8:235_3": "Yā tathābhūtassa paññā, ayaṁ adhipaññāsikkhāti imā tisso sikkhāyo tasmiṁ ārammaṇe tāya satiyā tena manasikārena sikkhati āsevati bhāveti bahulīkarotīti evamettha attho daṭṭhabbo.",
  "anya-e0101n8:236_0": "Tattha yasmā purimanaye kevalaṁ assasitabbaṁ passasitabbameva, na ca aññaṁ kiñci kātabbaṁ.",
  "anya-e0101n8:236_1": "Ito paṭṭhāya pana ñāṇuppādanādīsu yogo karaṇīyo.",
  "anya-e0101n8:236_2": "Tasmā tattha assasāmīti pajānāti passasāmīti pajānāticceva vattamānakālavasena pāḷiṁ vatvā ito paṭṭhāya kattabbassa ñāṇuppādanādino ākārassa dassanatthaṁ sabbakāyapaṭisaṁvedī assasissāmītiādinā nayena anāgatavacanavasena pāḷi āropitāti veditabbā.",
  "anya-e0101n8:237_0": "Passambhayaṁkāyasaṅkhāraṁ assasissāmīti…pe…",
  "anya-e0101n8:237_1": "passasissāmīti sikkhatīti oḷārikaṁ kāyasaṅkhāraṁ passambhento paṭippassambhento nirodhento vūpasamento assasissāmi passasissāmīti sikkhati.",
  "anya-e0101n8:237_2": "Tatra evaṁ oḷārikasukhumatā ca passaddhi ca veditabbā.",
  "anya-e0101n8:237_3": "Imassa hi bhikkhuno pubbe apariggahitakāle kāyo ca cittañca sadarathā honti oḷārikā.",
  "anya-e0101n8:237_4": "Kāyacittānaṁ oḷārikatte avūpasante assāsapassāsāpi oḷārikā honti, balavatarā hutvā pavattanti, nāsikā nappahoti, mukhena assasantopi passasantopi tiṭṭhati.",
  "anya-e0101n8:237_5": "Yadā panassa kāyopi cittampi pariggahitā honti, tadā te santā honti vūpasantā.",
  "anya-e0101n8:237_6": "Tesu vūpasantesu assāsapassāsā sukhumā hutvā pavattanti, “atthi nu kho natthī”ti vicetabbatākārappattā honti.",
  "anya-e0101n8:238_0": "Seyyathāpi purisassa dhāvitvā, pabbatā vā orohitvā, mahābhāraṁ vā sīsato oropetvā ṭhitassa oḷārikā assāsapassāsā honti, nāsikā nappahoti, mukhena assasantopi passasantopi tiṭṭhati.",
  "anya-e0101n8:238_1": "Yadā panesa taṁ parissamaṁ vinodetvā nhatvā ca pivitvā ca allasāṭakaṁ hadaye katvā sītāya chāyāya nipanno hoti, athassa te assāsapassāsā sukhumā honti “atthi nu kho natthī”ti vicetabbatākārappattā, evameva imassa bhikkhuno pubbe apariggahitakāle kāyo ca…pe…",
  "anya-e0101n8:238_2": "vicetabbatākārappattā honti.",
  "anya-e0101n8:238_3": "Taṁ kissa hetu?",
  "anya-e0101n8:238_4": "Tathā hissa pubbe apariggahitakāle “oḷārikoḷārike kāyasaṅkhāre passambhemī”ti ābhogasamannāhāramanasikārapaccavekkhaṇā natthi, pariggahitakāle pana atthi.",
  "anya-e0101n8:238_5": "Tenassa apariggahitakālato pariggahitakāle kāyasaṅkhāro sukhumo hoti.",
  "anya-e0101n8:238_6": "Tenāhu porāṇā –",
  "anya-e0101n8:239_0": "“Sāraddhe kāye citte ca, adhimattaṁ pavattati;",
  "anya-e0101n8:240_0": "Asāraddhamhi kāyamhi, sukhumaṁ sampavattatī”ti. ;",
  "anya-e0101n8:241_0": "221.",
  "anya-e0101n8:241_1": "Pariggahepi oḷāriko, paṭhamajjhānupacāre sukhumo.",
  "anya-e0101n8:241_2": "Tasmimpi oḷāriko, paṭhamajjhāne sukhumo.",
  "anya-e0101n8:241_3": "Paṭhamajjhāne ca dutiyajjhānupacāre ca oḷāriko, dutiyajjhāne sukhumo.",
  "anya-e0101n8:241_4": "Dutiyajjhāne ca tatiyajjhānupacāre ca oḷāriko, tatiyajjhāne sukhumo.",
  "anya-e0101n8:241_5": "Tatiyajjhāne ca catutthajjhānupacāre ca oḷāriko, catutthajjhāne atisukhumo appavattimeva pāpuṇātīti.",
  "anya-e0101n8:241_6": "Idaṁ tāva dīghabhāṇakasaṁyuttabhāṇakānaṁ mataṁ.",
  "anya-e0101n8:242_0": "Majjhimabhāṇakā pana paṭhamajjhāne oḷāriko, dutiyajjhānupacāre sukhumoti evaṁ heṭṭhimaheṭṭhimajjhānato uparūparijjhānupacārepi sukhumataramicchanti.",
  "anya-e0101n8:242_1": "Sabbesaññeva pana matena apariggahitakāle pavattakāyasaṅkhāro pariggahitakāle paṭippassambhati.",
  "anya-e0101n8:242_2": "Pariggahitakāle pavattakāyasaṅkhāro paṭhamajjhānupacāre…pe…",
  "anya-e0101n8:242_3": "catutthajjhānupacāre pavattakāyasaṅkhāro catutthajjhāne paṭippassambhati.",
  "anya-e0101n8:242_4": "Ayaṁ tāva samathe nayo.",
  "anya-e0101n8:243_0": "Vipassanāyaṁ pana apariggahe pavatto kāyasaṅkhāro oḷāriko, mahābhūtapariggahe sukhumo.",
  "anya-e0101n8:243_1": "Sopi oḷāriko, upādārūpapariggahe sukhumo.",
  "anya-e0101n8:243_2": "Sopi oḷāriko, sakalarūpapariggahe sukhumo.",
  "anya-e0101n8:243_3": "Sopi oḷāriko, arūpapariggahe sukhumo.",
  "anya-e0101n8:243_4": "Sopi oḷāriko, rūpārūpapariggahe sukhumo.",
  "anya-e0101n8:243_5": "Sopi oḷāriko, paccayapariggahe sukhumo.",
  "anya-e0101n8:243_6": "Sopi oḷāriko, sappaccayanāmarūpapariggahe sukhumo.",
  "anya-e0101n8:243_7": "Sopi oḷāriko, lakkhaṇārammaṇikavipassanāya sukhumo.",
  "anya-e0101n8:243_8": "Sopi dubbalavipassanāya oḷāriko, balavavipassanāya sukhumo.",
  "anya-e0101n8:243_9": "Tattha pubbe vuttanayeneva purimassa purimassa pacchimena pacchimena paṭippassaddhi veditabbā.",
  "anya-e0101n8:243_10": "Evamettha oḷārikasukhumatā ca passaddhi ca veditabbā.",
  "anya-e0101n8:244_0": "Paṭisambhidāyaṁ panassa saddhiṁ codanāsodhanāhi evamattho vutto –",
  "anya-e0101n8:245_0": "“Kathaṁ passambhayaṁ kāyasaṅkhāraṁ assasissāmi…pe…",
  "anya-e0101n8:245_1": "passasissāmīti sikkhati?",
  "anya-e0101n8:245_2": "Katame kāyasaṅkhārā?",
  "anya-e0101n8:245_3": "Dīghaṁ assāsapassāsā kāyikā ete dhammā kāyapaṭibaddhā kāyasaṅkhārā.",
  "anya-e0101n8:245_4": "Te kāyasaṅkhāre passambhento nirodhento vūpasamento sikkhati…pe…",
  "anya-e0101n8:245_5": "yathārūpehi kāyasaṅkhārehi kāyassa ānamanā, vinamanā, sannamanā, paṇamanā, iñjanā, phandanā, calanā, kampanā passambhayaṁ kāyasaṅkhāraṁ assasissāmīti sikkhati, passambhayaṁ kāyasaṅkhāraṁ passasissāmīti sikkhati.",
  "anya-e0101n8:245_6": "Yathārūpehi kāyasaṅkhārehi kāyassa na ānamanā, na vinamanā, na sannamanā, na paṇamanā, aniñjanā, aphandanā, acalanā, akampanā santaṁ sukhumaṁ passambhayaṁ kāyasaṅkhāraṁ assasissāmi passasissāmīti sikkhati.",
  "anya-e0101n8:246_0": "“Iti kira passambhayaṁ kāyasaṅkhāraṁ assasissāmīti sikkhati.",
  "anya-e0101n8:246_1": "Passambhayaṁ kāyasaṅkhāraṁ passasissāmīti sikkhati.",
  "anya-e0101n8:246_2": "Evaṁ sante vātūpaladdhiyā ca pabhāvanā na hoti.",
  "anya-e0101n8:246_3": "Assāsapassāsānañca pabhāvanā na hoti.",
  "anya-e0101n8:246_4": "Ānāpānassatiyā ca pabhāvanā na hoti, ānāpānassatisamādhissa ca pabhāvanā na hoti, na ca naṁ taṁ samāpattiṁ paṇḍitā samāpajjantipi vuṭṭhahantipi.",
  "anya-e0101n8:247_0": "“Iti kira passambhayaṁ kāyasaṅkhāraṁ assasissāmi passasissāmīti sikkhati.",
  "anya-e0101n8:247_1": "Evaṁ sante vātūpaladdhiyā ca pabhāvanā hoti, assāsapassāsānañca pabhāvanā hoti, ānāpānassatiyā ca pabhāvanā hoti, ānāpānassatisamādhissa ca pabhāvanā hoti, tañca naṁ samāpattiṁ paṇḍitā samāpajjantipi vuṭṭhahantipi.",
  "anya-e0101n8:247_2": "Yathā kathaṁ viya?",
  "anya-e0101n8:248_0": "“Seyyathāpi kaṁse ākoṭite paṭhamaṁ oḷārikā saddā pavattanti.",
  "anya-e0101n8:248_1": "Oḷārikānaṁ saddānaṁ nimittaṁ sugahitattā sumanasikatattā sūpadhāritattā niruddhepi oḷārike sadde atha pacchā sukhumakā saddā pavattanti.",
  "anya-e0101n8:248_2": "Sukhumakānaṁ saddānaṁ nimittaṁ suggahitattā sumanasikatattā sūpadhāritattā niruddhepi sukhumake sadde atha pacchā sukhumasaddanimittārammaṇatāpi cittaṁ pavattati, evameva paṭhamaṁ oḷārikā assāsapassāsā pavattanti.",
  "anya-e0101n8:248_3": "Oḷārikānaṁ assāsapassāsānaṁ nimittaṁ suggahitattā sumanasikatattā sūpadhāritattā niruddhepi oḷārike assāsapassāse atha pacchā sukhumakā assāsapassāsā pavattanti.",
  "anya-e0101n8:248_4": "Sukhumakānaṁ assāsapassāsānaṁ nimittaṁ suggahitattā sumanasikatattā sūpadhāritattā niruddhepi sukhumake assāsapassāse atha pacchā sukhumaassāsapassāsanimittārammaṇatāpi cittaṁ na vikkhepaṁ gacchati.",
  "anya-e0101n8:249_0": "“Evaṁ sante vātūpaladdhiyā ca pabhāvanā hoti, assāsapassāsānañca pabhāvanā hoti, ānāpānassatiyā ca pabhāvanā hoti, ānāpānassatisamādhissa ca pabhāvanā hoti, tañca naṁ samāpattiṁ paṇḍitā samāpajjantipi vuṭṭhahantipi.",
  "anya-e0101n8:249_1": "Passambhayaṁ kāyasaṅkhāraṁ assāsapassāsā kāyo, upaṭṭhānaṁ sati, anupassanā ñāṇaṁ, kāyo upaṭṭhānaṁ, no sati, sati upaṭṭhānañceva sati ca, tāya satiyā tena ñāṇena taṁ kāyaṁ anupassati.",
  "anya-e0101n8:249_2": "Tena vuccati kāye kāyānupassanā satipaṭṭhānabhāvanā”ti.",
  "anya-e0101n8:250_0": "Ayaṁ tāvettha kāyānupassanāvasena vuttassa paṭhamacatukkassa anupubbapadavaṇṇanā.",
  "anya-e0101n8:251_0": "222.",
  "anya-e0101n8:251_1": "Yasmā panettha idameva catukkaṁ ādikammikassa kammaṭṭhānavasena vuttaṁ.",
  "anya-e0101n8:251_2": "Itarāni pana tīṇi catukkāni ettha pattajjhānassa vedanācittadhammānupassanāvasena vuttāni.",
  "anya-e0101n8:251_3": "Tasmā idaṁ kammaṭṭhānaṁ bhāvetvā ānāpānacatutthajjhānapadaṭṭhānāya vipassanāya saha paṭisambhidāhi arahattaṁ pāpuṇitukāmena ādikammikena kulaputtena pubbe vuttanayeneva sīlaparisodhanādīni sabbakiccāni katvā vuttappakārassa ācariyassa santike pañcasandhikaṁ kammaṭṭhānaṁ uggahetabbaṁ.",
  "anya-e0101n8:252_0": "Tatrime pañca sandhayo uggaho, paripucchā, upaṭṭhānaṁ, appanā, lakkhaṇanti.",
  "anya-e0101n8:252_1": "Tattha uggaho nāma kammaṭṭhānassa uggaṇhanaṁ.",
  "anya-e0101n8:252_2": "Paripucchā nāma kammaṭṭhānassa paripucchanā.",
  "anya-e0101n8:252_3": "Upaṭṭhānaṁ nāma kammaṭṭhānassa upaṭṭhānaṁ.",
  "anya-e0101n8:252_4": "Appanā nāma kammaṭṭhānassa appanā.",
  "anya-e0101n8:252_5": "Lakkhaṇaṁ nāma kammaṭṭhānassa lakkhaṇaṁ.",
  "anya-e0101n8:252_6": "“Evaṁlakkhaṇamidaṁ kammaṭṭhāna”nti kammaṭṭhānasabhāvūpadhāraṇanti vuttaṁ hoti.",
  "anya-e0101n8:253_0": "Evaṁ pañcasandhikaṁ kammaṭṭhānaṁ uggaṇhanto attanāpi na kilamati, ācariyampi na viheseti.",
  "anya-e0101n8:253_1": "Tasmā thokaṁ uddisāpetvā bahukālaṁ sajjhāyitvā evaṁ pañcasandhikaṁ kammaṭṭhānaṁ uggahetvā ācariyassa santike vā aññatra vā pubbe vuttappakāre senāsane vasantena upacchinnakhuddakapalibodhena katabhattakiccena bhattasammadaṁ paṭivinodetvā sukhanisinnena ratanattayaguṇānussaraṇena cittaṁ sampahaṁsetvā ācariyuggahato ekapadampi asammuyhantena idaṁ ānāpānassatikammaṭṭhānaṁ manasi kātabbaṁ.",
  "anya-e0101n8:253_2": "Tatrāyaṁ manasikāravidhi –",
  "anya-e0101n8:254_0": "223.",
  "anya-e0101n8:255_0": "Gaṇanā anubandhanā, phusanā ṭhapanā sallakkhaṇā;",
  "anya-e0101n8:256_0": "Vivaṭṭanā pārisuddhi, tesañca paṭipassanāti.",
  "anya-e0101n8:257_0": "Tattha gaṇanāti gaṇanāyeva.",
  "anya-e0101n8:257_1": "Anubandhanāti anuvahanā.",
  "anya-e0101n8:257_2": "Phusanāti phuṭṭhaṭṭhānaṁ.",
  "anya-e0101n8:257_3": "Ṭhapanāti appanā.",
  "anya-e0101n8:257_4": "Sallakkhaṇāti vipassanā.",
  "anya-e0101n8:257_5": "Vivaṭṭanāti maggo.",
  "anya-e0101n8:257_6": "Pārisuddhīti phalaṁ.",
  "anya-e0101n8:257_7": "Tesañca paṭipassanāti paccavekkhaṇā.",
  "anya-e0101n8:258_0": "Tattha iminā ādikammikena kulaputtena paṭhamaṁ gaṇanāya idaṁ kammaṭṭhānaṁ manasi kātabbaṁ.",
  "anya-e0101n8:258_1": "Gaṇentena ca pañcannaṁ heṭṭhā na ṭhapetabbaṁ.",
  "anya-e0101n8:258_2": "Dasannaṁ upari na netabbaṁ.",
  "anya-e0101n8:258_3": "Antarā khaṇḍaṁ na dassetabbaṁ.",
  "anya-e0101n8:258_4": "Pañcannaṁ heṭṭhā ṭhapentassa hi sambādhe okāse cittuppādo vipphandati sambādhe vaje sanniruddhagogaṇo viya.",
  "anya-e0101n8:258_5": "Dasannampi upari nentassa gaṇananissitako cittuppādo hoti.",
  "anya-e0101n8:258_6": "Antarā khaṇḍaṁ dassentassa “sikhāppattaṁ nu kho me kammaṭṭhānaṁ, no”ti cittaṁ vikampati.",
  "anya-e0101n8:258_7": "Tasmā ete dose vajjetvā gaṇetabbaṁ.",
  "anya-e0101n8:259_0": "Gaṇentena ca paṭhamaṁ dandhagaṇanāya dhaññamāpakagaṇanāya gaṇetabbaṁ.",
  "anya-e0101n8:259_1": "Dhaññamāpako hi nāḷiṁ pūretvā “eka”nti vatvā okirati.",
  "anya-e0101n8:259_2": "Puna pūrento kiñci kacavaraṁ disvā taṁ chaḍḍento “ekaṁ eka”nti vadati.",
  "anya-e0101n8:259_3": "Esa nayo dve dvetiādīsu.",
  "anya-e0101n8:259_4": "Evameva imināpi assāsapassāsesu yo upaṭṭhāti, taṁ gahetvā “ekaṁ eka”nti ādiṁ katvā yāva “dasa dasā”ti pavattamānaṁ pavattamānaṁ upalakkhetvāva gaṇetabbaṁ.",
  "anya-e0101n8:259_5": "Tassa evaṁ gaṇayato nikkhamantā ca pavisantā ca assāsapassāsā pākaṭā honti.",
  "anya-e0101n8:260_0": "Athānena taṁ dandhagaṇanaṁ dhaññamāpakagaṇanaṁ pahāya sīghagaṇanāya gopālakagaṇanāya gaṇetabbaṁ.",
  "anya-e0101n8:260_1": "Cheko hi gopālako sakkharādayo ucchaṅgena gahetvā rajjudaṇḍahattho pātova vajaṁ gantvā gāvo piṭṭhiyaṁ paharitvā palighatthambhamatthake nisinno dvārappattaṁ dvārappattaṁyeva gāviṁ ekā dveti sakkharaṁ khipitvā gaṇeti.",
  "anya-e0101n8:260_2": "Tiyāmarattiṁ sambādhe okāse dukkhaṁ vutthagogaṇo nikkhamanto nikkhamanto aññamaññaṁ upanighaṁsanto vegena vegena puñjapuñjo hutvā nikkhamati.",
  "anya-e0101n8:260_3": "So vegena vegena “tīṇi cattāri pañca dasā”ti gaṇetiyeva, evamimassāpi purimanayena gaṇayato assāsapassāsā pākaṭā hutvā sīghaṁ sīghaṁ punappunaṁ sañcaranti.",
  "anya-e0101n8:260_4": "Tatonena “punappunaṁ sañcarantī”ti ñatvā anto ca bahi ca agahetvā dvārappattaṁ dvārappattaṁyeva gahetvā “eko dve tīṇi cattāri pañca cha.",
  "anya-e0101n8:260_5": "Eko dve tīṇi cattāri pañca cha satta…pe…",
  "anya-e0101n8:260_6": "aṭṭha, nava, dasā”ti sīghaṁ sīyaṁ gaṇetabbameva.",
  "anya-e0101n8:260_7": "Gaṇanapaṭibaddhe hi kammaṭṭhāne gaṇanabaleneva cittaṁ ekaggaṁ hoti, arittupatthambhanavasena caṇḍasote nāvāṭṭhapanamiva.",
  "anya-e0101n8:261_0": "Tassevaṁ sīghaṁ sīghaṁ gaṇayato kammaṭṭhānaṁ nirantaraṁ pavattaṁ viya hutvā upaṭṭhāti.",
  "anya-e0101n8:261_1": "Atha nirantaraṁ pavattatīti ñatvā anto ca bahi ca vātaṁ apariggahetvā purimanayeneva vegena vegena gaṇetabbaṁ.",
  "anya-e0101n8:261_2": "Anto pavisanavātena hi saddhiṁ cittaṁ pavesayato abbhantaraṁ vātabbhāhataṁ medapūritaṁ viya hoti.",
  "anya-e0101n8:261_3": "Bahi nikkhamanavātena saddhiṁ cittaṁ nīharato bahiddhā puthuttārammaṇe cittaṁ vikkhipati.",
  "anya-e0101n8:261_4": "Phuṭṭhaphuṭṭhokāse pana satiṁ ṭhapetvā bhāventasseva bhāvanā sampajjati.",
  "anya-e0101n8:261_5": "Tena vuttaṁ “anto ca bahi ca vātaṁ apariggahetvā purimanayeneva vegena vegena gaṇetabba”nti.",
  "anya-e0101n8:262_0": "Kīvaciraṁ panetaṁ gaṇetabbanti?",
  "anya-e0101n8:262_1": "Yāva vinā gaṇanāya assāsapassāsārammaṇe sati santiṭṭhati.",
  "anya-e0101n8:262_2": "Bahivisaṭavitakkavicchedaṁ katvā assāsapassāsārammaṇe satisaṇṭhāpanatthaṁyeva hi gaṇanāti.",
  "anya-e0101n8:263_0": "224.",
  "anya-e0101n8:263_1": "Evaṁ gaṇanāya manasi katvā anubandhanāya manasi kātabbaṁ.",
  "anya-e0101n8:263_2": "Anubandhanā nāma gaṇanaṁ paṭisaṁharitvā satiyā nirantaraṁ assāsapassāsānaṁ anugamanaṁ.",
  "anya-e0101n8:263_3": "Tañca kho na ādimajjhapariyosānānugamanavasena.",
  "anya-e0101n8:263_4": "Bahinikkhamanavātassa hi nābhi ādi, hadayaṁ majjhaṁ, nāsikaggaṁ pariyosānaṁ.",
  "anya-e0101n8:263_5": "Abbhantaraṁ pavisanavātassa nāsikaggaṁ ādi, hadayaṁ majjhaṁ nābhi pariyosānaṁ.",
  "anya-e0101n8:263_6": "Tañcassa anugacchato vikkhepagataṁ cittaṁ sāraddhāya ceva hoti iñjanāya ca. Yathāha –",
  "anya-e0101n8:264_0": "“Assāsādimajjhapariyosānaṁ satiyā anugacchato ajjhattaṁ vikkhepagatena cittena kāyopi cittampi sāraddhā ca honti iñjitā ca phanditā ca.",
  "anya-e0101n8:264_1": "Passāsādimajjhapariyosānaṁ satiyā anugacchato bahiddhā vikkhepagatena cittena kāyopi cittampi sāraddhā ca honti iñjitā ca phanditā cā”ti.",
  "anya-e0101n8:265_0": "Tasmā anubandhanāya manasikarontena ādimajjhapariyosānavasena na manasi kātabbaṁ.",
  "anya-e0101n8:265_1": "Apica kho phusanāvasena ca ṭhapanāvasena ca manasi kātabbaṁ.",
  "anya-e0101n8:265_2": "Gaṇanānubandhanāvasena viya hi phusanāṭhapanāvasena visuṁ manasikāro natthi.",
  "anya-e0101n8:265_3": "Phuṭṭhaphuṭṭhaṭṭhāneyeva pana gaṇento gaṇanāya ca phusanāya ca manasi karoti.",
  "anya-e0101n8:265_4": "Tattheva gaṇanaṁ paṭisaṁharitvā te satiyā anubandhanto, appanāvasena ca cittaṁ ṭhapento anubandhanāya ca phusanāya ca ṭhapanāya ca manasi karotīti vuccati.",
  "anya-e0101n8:265_5": "Svāyamattho aṭṭhakathāsu vuttapaṅguḷadovārikūpamāhi paṭisambhidāyaṁ vuttakakacūpamāya ca veditabbo.",
  "anya-e0101n8:266_0": "225.",
  "anya-e0101n8:266_1": "Tatrāyaṁ paṅguḷopamā –",
  "anya-e0101n8:266_2": "seyyathāpi paṅguḷo dolāya kīḷataṁ mātāputtānaṁ dolaṁ khipitvā tattheva dolāthambhamūle nisinno kamena āgacchantassa ca gacchantassa ca dolāphalakassa ubho koṭiyo majjhañca passati, na ca ubhokoṭimajjhānaṁ dassanatthaṁ byāvaṭo hoti, evamevāyaṁ bhikkhu sativasena upanibandhanathambhamūle ṭhatvā assāsapassāsadolaṁ khipitvā tattheva nimitte satiyā nisīdanto kamena āgacchantānañca gacchantānañca phuṭṭhaṭṭhāne assāsapassāsānaṁ ādimajjhapariyosānaṁ satiyā anugacchanto tattha ca cittaṁ ṭhapento passati, na ca tesaṁ dassanatthaṁ byāvaṭo hoti, ayaṁ paṅguḷopamā.",
  "anya-e0101n8:267_0": "226.",
  "anya-e0101n8:267_1": "Ayaṁ pana dovārikūpamā –",
  "anya-e0101n8:267_2": "seyyathāpi dovāriko nagarassa anto ca bahi ca purise “ko tvaṁ, kuto vā āgato, kuhiṁ vā gacchasi, kiṁ vā te hatthe”ti na vīmaṁsati.",
  "anya-e0101n8:267_3": "Na hi tassa te bhārā, dvārappattaṁ dvārappattaṁyeva pana vīmaṁsati, evameva imassa bhikkhuno antopaviṭṭhavātā ca bahinikkhantavātā ca na bhārā honti, dvārappattā dvārappattāyeva bhārāti ayaṁ dovārikūpamā.",
  "anya-e0101n8:268_0": "227.Kakacūpamā pana ādito paṭṭhāya evaṁ veditabbā. Vuttañhetaṁ –",
  "anya-e0101n8:269_0": "“Nimittaṁ assāsapassāsā, anārammaṇamekacittassa;",
  "anya-e0101n8:270_0": "Ajānato ca tayo dhamme, bhāvanā nupalabbhati.",
  "anya-e0101n8:271_0": "“Nimittaṁ assāsapassāsā, anārammaṇamekacittassa;",
  "anya-e0101n8:272_0": "Jānato ca tayo dhamme, bhāvanā upalabbhatī”ti. ;",
  "anya-e0101n8:273_0": "“Kathaṁ ime tayo dhammā ekacittassa ārammaṇā na honti, na cime tayo dhammā aviditā honti, na ca cittaṁ vikkhepaṁ gacchati, padhānañca paññāyati, payogañca sādheti, visesamadhi gacchati?",
  "anya-e0101n8:273_1": "Seyyathāpi rukkho same bhūmibhāge nikkhitto, tamenaṁ puriso kakacena chindeyya.",
  "anya-e0101n8:273_2": "Rukkhe phuṭṭhakakacadantānaṁ vasena purisassa sati upaṭṭhitā hoti, na āgate vā gate vā kakacadante manasi karoti, na āgatā vā gatā vā kakacadantā aviditā honti, padhānañca paññāyati, payogañca sādheti, visesamadhigacchati.",
  "anya-e0101n8:274_0": "“Yathā rukkho same bhūmibhāge nikkhitto, evaṁ upanibandhanānimittaṁ.",
  "anya-e0101n8:274_1": "Yathā kakacadantā, evaṁ assāsapassāsā.",
  "anya-e0101n8:274_2": "Yathā rukkhe phuṭṭhakakacadantānaṁ vasena purisassa sati upaṭṭhitā hoti, na āgate vā gate vā kakacadante manasi karoti, na āgatā vā gatā vā kakacadantā aviditā honti, padhānañca paññāyati, payogañca sādheti, visesamadhigacchati, evameva bhikkhu nāsikagge vā mukhanimitte vā satiṁ upaṭṭhapetvā nisinno hoti, na āgate vā gate vā assāsapassāse manasi karoti, na ca āgatā vā gatā vā assāsapassāsā aviditā honti, padhānañca paññāyati, payogañca sādheti, visesamadhigacchati.",
  "anya-e0101n8:275_0": "“Padhānanti katamaṁ padhānaṁ?",
  "anya-e0101n8:275_1": "Āraddhavīriyassa kāyopi cittampi kammaniyaṁ hoti, idaṁ padhānaṁ.",
  "anya-e0101n8:275_2": "Katamo payogo?",
  "anya-e0101n8:275_3": "Āraddhavīriyassa upakkilesā pahīyanti, vitakkā vūpasamanti, ayaṁ payogo.",
  "anya-e0101n8:275_4": "Katamo viseso?",
  "anya-e0101n8:275_5": "Āraddhavīriyassa saṁyojanā pahīyanti, anusayā byantī honti, ayaṁ viseso.",
  "anya-e0101n8:275_6": "Evaṁ ime tayo dhammā ekacittassa ārammaṇā na honti, na cime tayo dhammā aviditā honti, na ca cittaṁ vikkhepaṁ gacchati, padhānañca paññāyati, payogañca sādheti, visesamadhigacchati.",
  "anya-e0101n8:276_0": "“Ānāpānassati yassa, paripuṇṇā subhāvitā;",
  "anya-e0101n8:277_0": "Anupubbaṁ paricitā, yathā buddhena desitā;",
  "anya-e0101n8:278_0": "So imaṁ lokaṁ pabhāseti, abbhā muttova candimā”ti. ;",
  "anya-e0101n8:279_0": "Ayaṁ kakacūpamā. Idha panassa āgatāgatavasena amanasikāramattameva payojananti veditabbaṁ.",
  "anya-e0101n8:280_0": "228.",
  "anya-e0101n8:280_1": "Idaṁ kammaṭṭhānaṁ manasikaroto kassaci na cireneva nimittañca uppajjati, avasesajhānaṅgapaṭimaṇḍitā appanāsaṅkhātā ṭhapanā ca sampajjati.",
  "anya-e0101n8:280_2": "Kassaci pana gaṇanāvaseneva manasikārakālato pabhuti anukkamato oḷārikaassāsapassāsanirodhavasena kāyadarathe vūpasante kāyopi cittampi lahukaṁ hoti, sarīraṁ ākāse laṅghanākārappattaṁ viya hoti.",
  "anya-e0101n8:280_3": "Yathā sāraddhakāyassa mañce vā pīṭhe vā nisīdato mañcapīṭhaṁ onamati, vikūjati, paccattharaṇaṁ valiṁ gaṇhāti.",
  "anya-e0101n8:280_4": "Asāraddhakāyassa pana nisīdato neva mañcapīṭhaṁ onamati, na vikūjati, na paccattharaṇaṁ valiṁ gaṇhāti, tūlapicupūritaṁ viya mañcapīṭhaṁ hoti. Kasmā?",
  "anya-e0101n8:280_5": "Yasmā asāraddho kāyo lahuko hoti.",
  "anya-e0101n8:280_6": "Evameva gaṇanāvasena manasikārakālato pabhuti anukkamato oḷārikaassāsapassāsanirodhavasena kāyadarathe vūpasante kāyopi cittampi lahukaṁ hoti, sarīraṁ ākāse laṅghanākārappattaṁ viya hoti.",
  "anya-e0101n8:281_0": "Tassa oḷārike assāsapassāse niruddhe sukhumassāsapassāsanimittārammaṇaṁ cittaṁ pavattati.",
  "anya-e0101n8:281_1": "Tasmimpi niruddhe aparāparaṁ tato sukhumataraṁ sukhumataraṁ nimittārammaṇaṁ pavattatiyeva. Kathaṁ?",
  "anya-e0101n8:281_2": "Yathā puriso mahatiyā lohasalākāya kaṁsathālaṁ ākoṭeyya, ekappahārena mahāsaddo uppajjeyya, tassa oḷārikasaddārammaṇaṁ cittaṁ pavatteyya.",
  "anya-e0101n8:281_3": "Niruddhe oḷārike sadde atha pacchā sukhumasaddanimittārammaṇaṁ, tasmimpi niruddhe aparāparaṁ tato sukhumataraṁ sukhumataraṁ saddanimittārammaṇaṁ pavattateva, evanti veditabbaṁ.",
  "anya-e0101n8:281_4": "Vuttampicetaṁ –",
  "anya-e0101n8:281_5": "“seyyathāpi kaṁse ākoṭite”ti vitthāro.",
  "anya-e0101n8:282_0": "229.",
  "anya-e0101n8:282_1": "Yathā hi aññāni kammaṭṭhānāni uparūpari vibhūtāni honti, na tathā idaṁ.",
  "anya-e0101n8:282_2": "Idaṁ pana uparūpari bhāventassa sukhumattaṁ gacchati, upaṭṭhānampi na upagacchati, evaṁ anupaṭṭhahante pana tasmiṁ tena bhikkhunā uṭṭhāyāsanā cammakhaṇḍaṁ papphoṭetvā na gantabbaṁ.",
  "anya-e0101n8:282_3": "Kiṁ kātabbaṁ?",
  "anya-e0101n8:282_4": "“Ācariyaṁ pucchissāmī”ti vā, “naṭṭhaṁ dāni me kammaṭṭhāna”nti vā na vuṭṭhātabbaṁ.",
  "anya-e0101n8:282_5": "Iriyāpathaṁ vikopetvā gacchato hi kammaṭṭhānaṁ navanavameva hoti.",
  "anya-e0101n8:282_6": "Tasmā yathānisinneneva desato āharitabbaṁ.",
  "anya-e0101n8:283_0": "Tatrāyaṁ āharaṇūpāyo, tena hi bhikkhunā kammaṭṭhānassa anupaṭṭhānabhāvaṁ ñatvā iti paṭisañcikkhitabbaṁ, ime assāsapassāsā nāma kattha atthi, kattha natthi.",
  "anya-e0101n8:283_1": "Kassa vā atthi, kassa vā natthīti.",
  "anya-e0101n8:283_2": "Athevaṁ paṭisañcikkhatā ime antomātukucchiyaṁ natthi, udake nimuggānaṁ natthi, tathā asaññībhūtānaṁ, matānaṁ, catutthajjhānasamāpannānaṁ, rūpārūpabhavasamaṅgīnaṁ, nirodhasamāpannānanti ñatvā evaṁ attanāva attā paṭicodetabbo “nanu tvaṁ, paṇḍita, neva mātukucchigato, na udake nimuggo, na asaññībhūto, na mato, na catutthajjhānasamāpanno, na rūpārūpabhavasamaṅgī, na nirodhasamāpanno.",
  "anya-e0101n8:283_3": "Atthiyeva te assāsapassāsā, mandapaññatāya pana pariggahetuṁ na sakkosī”ti.",
  "anya-e0101n8:283_4": "Athānena pakatiphuṭṭhavasena cittaṁ ṭhapetvā manasikāro pavattetabbo.",
  "anya-e0101n8:283_5": "Ime hi dīghanāsikassa nāsāpuṭaṁ ghaṭṭentā pavattanti.",
  "anya-e0101n8:283_6": "Rassanāsikassa uttaroṭṭhaṁ.",
  "anya-e0101n8:283_7": "Tasmānena imaṁ nāma ṭhānaṁ ghaṭṭentīti nimittaṁ ṭhapetabbaṁ.",
  "anya-e0101n8:283_8": "Imameva hi atthavasaṁ paṭicca vuttaṁ bhagavatā –",
  "anya-e0101n8:283_9": "“nāhaṁ, bhikkhave, muṭṭhasatissa asampajānassa ānāpānassatibhāvanaṁ vadāmī”ti.",
  "anya-e0101n8:284_0": "230.",
  "anya-e0101n8:284_1": "Kiñcāpi hi yaṁkiñci kammaṭṭhānaṁ satassa sampajānasseva sampajjati.",
  "anya-e0101n8:284_2": "Ito aññaṁ pana manasikarontassa pākaṭaṁ hoti.",
  "anya-e0101n8:284_3": "Idaṁ pana ānāpānassatikammaṭṭhānaṁ garukaṁ garukabhāvanaṁ buddhapaccekabuddhabuddhaputtānaṁ mahāpurisānaṁyeva manasikārabhūmibhūtaṁ, na ceva ittaraṁ, na ca ittarasattasamāsevitaṁ.",
  "anya-e0101n8:284_4": "Yathā yathā manasi karīyati, tathā tathā santañceva hoti sukhumañca.",
  "anya-e0101n8:284_5": "Tasmā ettha balavatī sati ca paññā ca icchitabbā.",
  "anya-e0101n8:285_0": "Yathā hi maṭṭhasāṭakassa tunnakaraṇakāle sūcipi sukhumā icchitabbā.",
  "anya-e0101n8:285_1": "Sūcipāsavedhanampi tato sukhumataraṁ, evameva maṭṭhasāṭakasadisassa imassa kammaṭṭhānassa bhāvanākāle sūcipaṭibhāgā satipi, sūcipāsavedhanapaṭibhāgā taṁsampayuttā paññāpi balavatī icchitabbā.",
  "anya-e0101n8:285_2": "Tāhi ca pana satipaññāhi samannāgatena bhikkhunā na te assāsapassāsā aññatra pakatiphuṭṭhokāsā pariyesitabbā.",
  "anya-e0101n8:286_0": "Yathā pana kassako kasiṁ kasitvā balībadde muñcitvā gocaramukhe katvā chāyāya nisinno vissameyya, athassa te balībaddā vegena aṭaviṁ paviseyyuṁ.",
  "anya-e0101n8:286_1": "Yo hoti cheko kassako, so puna te gahetvā yojetukāmo na tesaṁ anupadaṁ gantvā aṭaviṁ āhiṇḍahi, atha kho rasmiñca patodañca gahetvā ujukameva tesaṁ nipātanatitthaṁ gantvā nisīdati vā nipajjati vā, atha te goṇe divasabhāgaṁ caritvā nipātanatitthaṁ otaritvā nhatvā ca pivitvā ca paccuttaritvā ṭhite disvā rasmiyā bandhitvā patodena vijjhanto ānetvā yojetvā puna kammaṁ karoti, evameva tena bhikkhunā na te assāsapassāsā aññatra pakatiphuṭṭhokāsā pariyesitabbā.",
  "anya-e0101n8:286_2": "Satirasmiṁ pana paññāpatodañca gahetvā pakatiphuṭṭhokāse cittaṁ ṭhapetvā manasikāro pavattetabbo.",
  "anya-e0101n8:286_3": "Evañhissa manasikaroto na cirasseva te upaṭṭhahanti nipātanatitthe viya goṇā.",
  "anya-e0101n8:286_4": "Tatonena satirasmiyā bandhitvā tasmiṁyeva ṭhāne yojetvā paññāpatodena vijjhantena punappunaṁ kammaṭṭhānaṁ anuyuñjitabbaṁ.",
  "anya-e0101n8:287_0": "231.",
  "anya-e0101n8:287_1": "Tassevamanuyuñjato na cirasseva nimittaṁ upaṭṭhāti.",
  "anya-e0101n8:287_2": "Taṁ panetaṁ na sabbesaṁ ekasadisaṁ hoti.",
  "anya-e0101n8:287_3": "Apica kho kassaci sukhasamphassaṁ uppādayamāno tūlapicu viya kappāsapicu viya vātadhārā viya ca upaṭṭhātīti ekacce āhu.",
  "anya-e0101n8:288_0": "Ayaṁ pana aṭṭhakathāsu vinicchayo, idañhi kassaci tārakarūpaṁ viya maṇiguḷikā viya muttāguḷikā viya ca, kassaci kharasamphassaṁ hutvā kappāsaṭṭhi viya dārusārasūci viya ca, kassaci dīghapāmaṅgasuttaṁ viya kusumadāmaṁ viya dhūmasikhā viya ca, kassaci vitthataṁ makkaṭakasuttaṁ viya valāhakapaṭalaṁ viya padumapupphaṁ viya rathacakkaṁ viya candamaṇḍalaṁ viya sūriyamaṇḍalaṁ viya ca upaṭṭhāti.",
  "anya-e0101n8:288_1": "Tañca panetaṁ yathā sambahulesu bhikkhūsu suttantaṁ sajjhāyitvā nisinnesu ekena bhikkhunā “tumhākaṁ kīdisaṁ hutvā idaṁ suttaṁ upaṭṭhātī”ti vutte eko “mayhaṁ mahatī pabbateyyā nadī viya hutvā upaṭṭhātī”ti āha.",
  "anya-e0101n8:288_2": "Aparo “mayhaṁ ekā vanarāji viya”.",
  "anya-e0101n8:288_3": "Añño “mayhaṁ eko sītacchāyo sākhāsampanno phalabhārabharitarukkho viyā”ti.",
  "anya-e0101n8:288_4": "Tesaṁ hi taṁ ekameva suttaṁ saññānānatāya nānato upaṭṭhāti.",
  "anya-e0101n8:288_5": "Evaṁ ekameva kammaṭṭhānaṁ saññānānatāya nānato upaṭṭhāti.",
  "anya-e0101n8:288_6": "Saññajañhi etaṁ saññānidānaṁ saññāpabhavaṁ.",
  "anya-e0101n8:288_7": "Tasmā saññānānatāya nānato upaṭṭhātīti veditabbaṁ.",
  "anya-e0101n8:289_0": "Ettha ca aññameva assāsārammaṇaṁ cittaṁ, aññaṁ passāsārammaṇaṁ, aññaṁ nimittārammaṇaṁ.",
  "anya-e0101n8:289_1": "Yassa hi ime tayo dhammā natthi, tassa kammaṭṭhānaṁ neva appanaṁ, na upacāraṁ pāpuṇāti.",
  "anya-e0101n8:289_2": "Yassa pana ime tayo dhammā atthi, tasseva kammaṭṭhānaṁ upacārañca appanañca pāpuṇāti.",
  "anya-e0101n8:289_3": "Vuttañhetaṁ –",
  "anya-e0101n8:290_0": "“Nimittaṁ assāsapassāsā, anārammaṇamekacittassa;",
  "anya-e0101n8:291_0": "Ajānato tayo dhamme, bhāvanā nupalabbhati.",
  "anya-e0101n8:292_0": "“Nimittaṁ assāsapassāsā, anārammaṇamekacittassa;",
  "anya-e0101n8:293_0": "Jānatova tayo dhamme, bhāvanā upalabbhatī”ti. ;",
  "anya-e0101n8:294_0": "232.",
  "anya-e0101n8:294_1": "Evaṁ upaṭṭhite pana nimitte tena bhikkhunā ācariyassa santikaṁ gantvā ārocetabbaṁ “mayhaṁ, bhante, evarūpaṁ nāma upaṭṭhātī”ti.",
  "anya-e0101n8:294_2": "Ācariyena pana etaṁ nimittanti vā na vā nimittanti na vattabbaṁ.",
  "anya-e0101n8:294_3": "“Evaṁ hoti, āvuso”ti vatvā punappunaṁ manasi karohīti vattabbo.",
  "anya-e0101n8:294_4": "Nimittanti hi vutte vosānaṁ āpajjeyya.",
  "anya-e0101n8:294_5": "Na nimittanti vutte nirāso visīdeyya.",
  "anya-e0101n8:294_6": "Tasmā tadubhayampi avatvā manasikāreyeva niyojetabboti.",
  "anya-e0101n8:294_7": "Evaṁ tāva dīghabhāṇakā.",
  "anya-e0101n8:295_0": "Majjhimabhāṇakā panāhu “nimittamidaṁ, āvuso, kammaṭṭhānaṁ punappunaṁ manasi karohi sappurisāti vattabbo”ti.",
  "anya-e0101n8:295_1": "Athānena nimitteyeva cittaṁ ṭhapetabbaṁ.",
  "anya-e0101n8:295_2": "Evamassāyaṁ ito pabhuti ṭhapanāvasena bhāvanā hoti.",
  "anya-e0101n8:295_3": "Vuttañhetaṁ porāṇehi –",
  "anya-e0101n8:296_0": "“Nimitte ṭhapayaṁ cittaṁ, nānākāraṁ vibhāvayaṁ;",
  "anya-e0101n8:297_0": "Dhīro assāsapassāse, sakaṁ cittaṁ nibandhatī”ti. ;",
  "anya-e0101n8:298_0": "Tassevaṁ nimittupaṭṭhānato pabhuti nīvaraṇāni vikkhambhitāneva honti, kilesā sannisinnāva.",
  "anya-e0101n8:298_1": "Sati upaṭṭhitāyeva.",
  "anya-e0101n8:298_2": "Cittaṁ upacārasamādhinā samāhitameva.",
  "anya-e0101n8:298_3": "Athānena taṁ nimittaṁ neva vaṇṇato manasi kātabbaṁ, na lakkhaṇato paccavekkhitabbaṁ.",
  "anya-e0101n8:298_4": "Apica kho khattiyamahesiyā cakkavattigabbho viya kassakena sāliyavagabbho viya ca āvāsādīni satta asappāyāni vajjetvā tāneva satta sappāyāni sevantena sādhukaṁ rakkhitabbaṁ.",
  "anya-e0101n8:298_5": "Atha naṁ evaṁ rakkhitvā punappunaṁ manasikāravasena vuddhiṁ virūḷhiṁ gamayitvā dasavidhaṁ appanākosallaṁ sampādetabbaṁ, vīriyasamatā yojetabbā.",
  "anya-e0101n8:298_6": "Tassevaṁ ghaṭentassa pathavīkasiṇe vuttānukkameneva tasmiṁ nimitte catukkapañcakajjhānāni nibbattanti.",
  "anya-e0101n8:299_0": "233.",
  "anya-e0101n8:299_1": "Evaṁ nibbattacatukkapañcakajjhāno panettha bhikkhu sallakkhaṇāvivaṭṭanāvasena kammaṭṭhānaṁ vaḍḍhetvā pārisuddhiṁ pattukāmo tadeva jhānaṁ pañcahākārehi vasippattaṁ paguṇaṁ katvā nāmarūpaṁ vavatthapetvā vipassanaṁ paṭṭhapeti. Kathaṁ?",
  "anya-e0101n8:299_2": "So hi samāpattito vuṭṭhāya assāsapassāsānaṁ samudayo karajakāyo ca cittañcāti passati.",
  "anya-e0101n8:299_3": "Yathā hi kammāragaggariyā dhamamānāya bhastañca purisassa ca tajjaṁ vāyāmaṁ paṭicca vāto sañcarati, evameva kāyañca cittañca paṭicca assāsapassāsāti.",
  "anya-e0101n8:299_4": "Tato assāsapassāse ca kāyañca rūpanti cittañca taṁsampayuttadhamme ca arūpanti vavatthapeti.",
  "anya-e0101n8:299_5": "Ayamettha saṅkhepo.",
  "anya-e0101n8:299_6": "Vitthārato pana nāmarūpavavatthānaṁ parato āvibhavissati.",
  "anya-e0101n8:300_0": "Evaṁ nāmarūpaṁ vavatthapetvā tassa paccayaṁ pariyesati.",
  "anya-e0101n8:300_1": "Pariyesanto ca naṁ disvā tīsupi addhāsu nāmarūpassa pavattiṁ ārabbha kaṅkhaṁ vitarati.",
  "anya-e0101n8:300_2": "Vitiṇṇakaṅkho kalāpasammasanavasena tilakkhaṇaṁ āropetvā udayabbayānupassanāya pubbabhāge uppanne obhāsādayo dasa vipassanupakkilese pahāya upakkilesavimuttaṁ paṭipadāñāṇaṁ maggoti vavatthapetvā udayaṁ pahāya bhaṅgānupassanaṁ patvā nirantaraṁ bhaṅgānupassanena vayato upaṭṭhitesu sabbasaṅkhāresu nibbindanto virajjanto vimuccanto yathākkamena cattāro ariyamagge pāpuṇitvā arahattaphale patiṭṭhāya ekūnavīsatibhedassa paccavekkhaṇāñāṇassa pariyantaṁ patto sadevakassa lokassa aggadakkhiṇeyyo hoti.",
  "anya-e0101n8:301_0": "Ettāvatā cassa gaṇanaṁ ādiṁ katvā vipassanāpariyosānā ānāpānassatisamādhibhāvanā samattā hotīti ayaṁ sabbākārato paṭhamacatukkavaṇṇanā.",
  "anya-e0101n8:302_0": "234.",
  "anya-e0101n8:302_1": "Itaresu pana tīsu catukkesu yasmā visuṁ kammaṭṭhānabhāvanānayo nāma natthi.",
  "anya-e0101n8:302_2": "Tasmā anupadavaṇṇanānayeneva tesaṁ evaṁ attho veditabbo.",
  "anya-e0101n8:303_0": "Pītipaṭisaṁvedīti pītiṁ paṭisaṁviditaṁ karonto pākaṭaṁ karonto assasissāmi passasissāmīti sikkhati.",
  "anya-e0101n8:303_1": "Tattha dvīhākārehi pīti paṭisaṁviditā hoti ārammaṇato ca asammohato ca.",
  "anya-e0101n8:304_0": "Kathaṁ ārammaṇato pīti paṭisaṁviditā hoti?",
  "anya-e0101n8:304_1": "Sappītike dve jhāne samāpajjati.",
  "anya-e0101n8:304_2": "Tassa samāpattikkhaṇe jhānapaṭilābhena ārammaṇato pīti paṭisaṁviditā hoti, ārammaṇassa paṭisaṁviditattā.",
  "anya-e0101n8:304_3": "Kathaṁ asammohato?",
  "anya-e0101n8:304_4": "Sappītike dve jhāne samāpajjitvā vuṭṭhāya jhānasampayuttaṁ pītiṁ khayato vayato sammasati.",
  "anya-e0101n8:304_5": "Tassa vipassanākkhaṇe lakkhaṇapaṭivedhena asammohato pīti paṭisaṁviditā hoti.",
  "anya-e0101n8:304_6": "Vuttañhetaṁ paṭisambhidāyaṁ –",
  "anya-e0101n8:305_0": "“Dīghaṁ assāsavasena cittassa ekaggataṁ avikkhepaṁ pajānato sati upaṭṭhitā hoti.",
  "anya-e0101n8:305_1": "Tāya satiyā tena ñāṇena sā pīti paṭisaṁviditā hoti.",
  "anya-e0101n8:305_2": "Dīghaṁ passāsavasena…",
  "anya-e0101n8:305_3": "rassaṁ assāsavasena…",
  "anya-e0101n8:305_4": "rassaṁ passāsavasena…",
  "anya-e0101n8:305_5": "sabbakāyapaṭisaṁvedī assāsapassāsavasena…",
  "anya-e0101n8:305_6": "passambhayaṁ kāyasaṅkhāraṁ assāsapassāsavasena cittassa ekaggataṁ avikkhepaṁ pajānato sati upaṭṭhitā hoti.",
  "anya-e0101n8:305_7": "Tāya satiyā tena ñāṇena sā pīti paṭisaṁviditā hoti.",
  "anya-e0101n8:305_8": "Āvajjato sā pīti paṭisaṁviditā hoti.",
  "anya-e0101n8:305_9": "Jānato passato paccavekkhato cittaṁ adhiṭṭhahato saddhāya adhimuccato vīriyaṁ paggaṇhato satiṁ upaṭṭhāpayato cittaṁ samādahato paññāya pajānato abhiññeyyaṁ pariññeyyaṁ pahātabbaṁ bhāvetabbaṁ sacchikātabbaṁ sacchikaroto sā pīti paṭisaṁviditā hoti.",
  "anya-e0101n8:305_10": "Evaṁ sā pīti paṭisaṁviditā hotī”ti.",
  "anya-e0101n8:306_0": "Eteneva nayena avasesapadānipi atthato veditabbāni.",
  "anya-e0101n8:306_1": "Idampanettha visesamattaṁ, tiṇṇaṁ jhānānaṁ vasena sukhapaṭisaṁveditā, catunnampi vasena cittasaṅkhārapaṭisaṁveditā veditabbā.",
  "anya-e0101n8:306_2": "Cittasaṅkhāroti vedanādayo dve khandhā.",
  "anya-e0101n8:306_3": "Sukhapaṭisaṁvedīpade cettha vipassanābhūmidassanatthaṁ “sukhanti dve sukhāni kāyikañca sukhaṁ cetasikañcā”ti paṭisambhidāyaṁ vuttaṁ.",
  "anya-e0101n8:306_4": "Passambhayaṁ cittasaṅkhāranti oḷārikaṁ oḷārikaṁ cittasaṅkhāraṁ passambhento, nirodhentoti attho.",
  "anya-e0101n8:306_5": "So vitthārato kāyasaṅkhāre vuttanayeneva veditabbo.",
  "anya-e0101n8:307_0": "Apicettha pītipade pītisīsena vedanā vuttā.",
  "anya-e0101n8:307_1": "Sukhapade sarūpeneva vedanā.",
  "anya-e0101n8:307_2": "Dvīsu cittasaṅkhārapadesu “saññā ca vedanā ca cetasikā ete dhammā cittapaṭibaddhā cittasaṅkhārā”ti vacanato saññāsampayuttā vedanāti evaṁ vedanānupassanānayena idaṁ catukkaṁ bhāsitanti veditabbaṁ.",
  "anya-e0101n8:308_0": "235.",
  "anya-e0101n8:308_1": "Tatiyacatukkepi catunnaṁ jhānānaṁ vasena cittapaṭisaṁveditā veditabbā.",
  "anya-e0101n8:308_2": "Abhippamodayaṁ cittanti cittaṁ modento pamodento hāsento pahāsento assasissāmi passasissāmīti sikkhati.",
  "anya-e0101n8:308_3": "Tattha dvīhākārehi abhippamodo hoti samādhivasena ca vipassanāvasena ca.",
  "anya-e0101n8:309_0": "Kathaṁ samādhivasena?",
  "anya-e0101n8:309_1": "Sappītike dve jhāne samāpajjati.",
  "anya-e0101n8:309_2": "So samāpattikkhaṇe sampayuttapītiyā cittaṁ āmodeti pamodeti.",
  "anya-e0101n8:309_3": "Kathaṁ vipassanāvasena?",
  "anya-e0101n8:309_4": "Sappītike dve jhāne samāpajjitvā vuṭṭhāya jhānasampayuttapītiṁ khayato vayato sammasati.",
  "anya-e0101n8:309_5": "Evaṁ vipassanākkhaṇe jhānasampayuttaṁ pītiṁ ārammaṇaṁ katvā cittaṁ āmodeti pamodeti.",
  "anya-e0101n8:309_6": "Evaṁ paṭipanno “abhippamodayaṁ cittaṁ assasissāmi passasissāmīti sikkhatī”ti vuccati.",
  "anya-e0101n8:310_0": "Samādahaṁ cittanti paṭhamajjhānādivasena ārammaṇe cittaṁ samaṁ ādahanto samaṁ ṭhapento.",
  "anya-e0101n8:310_1": "Tāni vā pana jhānāni samāpajjitvā vuṭṭhāya jhānasampayuttaṁ cittaṁ khayato vayato sampassato vipassanākkhaṇe lakkhaṇapaṭivedhena uppajjati khaṇikacittekaggatā.",
  "anya-e0101n8:310_2": "Evaṁ uppannāya khaṇikacittekaggatāya vasenapi ārammaṇe cittaṁ samaṁ ādahanto samaṁ ṭhapento “samādahaṁ cittaṁ assasissāmi passasissāmīti sikkhatī”ti vuccati.",
  "anya-e0101n8:311_0": "Vimocayaṁ cittanti paṭhamajjhānena nīvaraṇehi cittaṁ mocento vimocento, dutiyena vitakkavicārehi, tatiyena pītiyā, catutthena sukhadukkhehi cittaṁ mocento vimocento.",
  "anya-e0101n8:311_1": "Tāni vā pana jhānāni samāpajjitvā vuṭṭhāya jhānasampayuttaṁ cittaṁ khayato vayato sammasati.",
  "anya-e0101n8:311_2": "So vipassanākkhaṇe aniccānupassanāya niccasaññāto cittaṁ mocento, dukkhānupassanāya sukhasaññāto, anattānupassanāya attasaññāto, nibbidānupassanāya nandito, virāgānupassanāya rāgato, nirodhānupassanāya samudayato, paṭinissaggānupassanāya ādānato cittaṁ mocento assasati ceva passasati ca.",
  "anya-e0101n8:311_3": "Tena vuccati “vimocayaṁ cittaṁ assasissāmi passasissāmīti sikkhatī”ti.",
  "anya-e0101n8:311_4": "Evaṁ cittānupassanāvasena idaṁ catukkaṁ bhāsitanti veditabbaṁ.",
  "anya-e0101n8:312_0": "236.",
  "anya-e0101n8:312_1": "Catutthacatukke pana aniccānupassīti ettha tāva aniccaṁ veditabbaṁ.",
  "anya-e0101n8:312_2": "Aniccatā veditabbā.",
  "anya-e0101n8:312_3": "Aniccānupassanā veditabbā.",
  "anya-e0101n8:312_4": "Aniccānupassī veditabbo.",
  "anya-e0101n8:313_0": "Tattha aniccanti pañcakkhandhā. Kasmā?",
  "anya-e0101n8:313_1": "Uppādavayaññathattabhāvā.",
  "anya-e0101n8:313_2": "Aniccatāti tesaṁyeva uppādavayaññathattaṁ, hutvā abhāvo vā, nibbattānaṁ tenevākārena aṭṭhatvā khaṇabhaṅgena bhedoti attho.",
  "anya-e0101n8:313_3": "Aniccānupassanāti tassā aniccatāya vasena rūpādīsu aniccanti anupassanā.",
  "anya-e0101n8:313_4": "Aniccānupassīti tāya anupassanāya samannāgato.",
  "anya-e0101n8:313_5": "Tasmā evaṁbhūto assasanto passasanto ca idha “aniccānupassī assasissāmi passasissāmīti sikkhatī”ti veditabbo.",
  "anya-e0101n8:314_0": "Virāgānupassīti ettha pana dve virāgā khayavirāgo ca accantavirāgo ca.",
  "anya-e0101n8:314_1": "Tattha khayavirāgoti saṅkhārānaṁ khaṇabhaṅgo.",
  "anya-e0101n8:314_2": "Accantavirāgoti nibbānaṁ.",
  "anya-e0101n8:314_3": "Virāgānupassanāti tadubhayadassanavasena pavattā vipassanā ca maggo ca.",
  "anya-e0101n8:314_4": "Tāya duvidhāyapi anupassanāya samannāgato hutvā assasanto passasanto ca “virāgānupassī assasissāmi passasissāmīti sikkhatī”ti veditabbo.",
  "anya-e0101n8:314_5": "Nirodhānupassīpadepi eseva nayo.",
  "anya-e0101n8:315_0": "Paṭinissaggānupassīti etthāpi dve paṭinissaggā pariccāgapaṭinissaggo ca pakkhandanapaṭinissaggo ca.",
  "anya-e0101n8:315_1": "Paṭinissaggoyeva anupassanā paṭinissaggānupassanā.",
  "anya-e0101n8:315_2": "Vipassanāmaggānaṁ etamadhivacanaṁ.",
  "anya-e0101n8:316_0": "Vipassanā hi tadaṅgavasena saddhiṁ khandhābhisaṅkhārehi kilese pariccajati, saṅkhatadosadassanena ca tabbiparīte nibbāne tanninnatāya pakkhandatīti pariccāgapaṭinissaggo ceva pakkhandanapaṭinissaggoti ca vuccati.",
  "anya-e0101n8:316_1": "Maggo samucchedavasena saddhiṁ khandhābhisaṅkhārehi kilese pariccajati, ārammaṇakaraṇena ca nibbāne pakkhandatīti pariccāgapaṭinissaggo ceva pakkhandanapaṭinissaggoti ca vuccati.",
  "anya-e0101n8:316_2": "Ubhayampi pana purimapurimaññāṇānaṁ anuanupassanato anupassanāti vuccati.",
  "anya-e0101n8:316_3": "Tāya duvidhāyapi paṭinissaggānupassanāya samannāgato hutvā assasanto passasanto ca “paṭinissaggānupassī assasissāmi passasissāmīti sikkhatī”ti veditabbo.",
  "anya-e0101n8:317_0": "Idaṁ catutthacatukkaṁ suddhavipassanāvaseneva vuttaṁ.",
  "anya-e0101n8:317_1": "Purimāni pana tīṇi samathavipassanāvasena.",
  "anya-e0101n8:317_2": "Evaṁ catunnaṁ catukkānaṁ vasena soḷasavatthukāya ānāpānassatiyā bhāvanā veditabbā.",
  "anya-e0101n8:317_3": "Evaṁ soḷasavatthuvasena ca pana ayaṁ ānāpānassati mahapphalā hoti mahānisaṁsā.",
  "anya-e0101n8:318_0": "237.",
  "anya-e0101n8:318_1": "Tatrassa “ayampi kho, bhikkhave, ānāpānassatisamādhi bhāvito bahulīkato santo ceva paṇīto cā”tiādivacanato santabhāvādivasenāpi mahānisaṁsatā veditabbā, vitakkupacchedasamatthatāyapi.",
  "anya-e0101n8:318_2": "Ayañhi santapaṇītaasecanakasukhavihārattā samādhiantarāyakarānaṁ vitakkānaṁ vasena ito cito ca cittassa vidhāvanaṁ vicchinditvā ānāpānārammaṇābhimukhameva cittaṁ karoti.",
  "anya-e0101n8:318_3": "Teneva vuttaṁ “ānāpānassati bhāvetabbā vitakkupacchedāyā”ti.",
  "anya-e0101n8:319_0": "Vijjāvimuttipāripūriyā mūlabhāvenāpi cassā mahānisaṁsatā veditabbā.",
  "anya-e0101n8:319_1": "Vuttañhetaṁ bhagavatā –",
  "anya-e0101n8:319_2": "“ānāpānassati, bhikkhave, bhāvitā bahulīkatā cattāro satipaṭṭhāne paripūreti, cattāro satipaṭṭhānā bhāvitā bahulīkatā satta bojjhaṅge paripūrenti, satta bojjhaṅgā bhāvitā bahulīkatā vijjāvimuttiṁ paripūrentī”ti.",
  "anya-e0101n8:320_0": "Apica carimakānaṁ assāsapassāsānaṁ viditabhāvakaraṇatopissā mahānisaṁsatā veditabbā.",
  "anya-e0101n8:320_1": "Vuttañhetaṁ bhagavatā –",
  "anya-e0101n8:320_2": "“evaṁ bhāvitāya kho, rāhula, ānāpānassatiyā evaṁ bahulīkatāya yepi te carimakā assāsapassāsā, tepi viditāva nirujjhanti, no aviditā”ti.",
  "anya-e0101n8:321_0": "238.",
  "anya-e0101n8:321_1": "Tattha nirodhavasena tayo carimakā bhavacarimakā, jhānacarimakā, cuticarimakāti.",
  "anya-e0101n8:321_2": "Bhavesu hi kāmabhave assāsapassāsā pavattanti, rūpārūpabhavesu nappavattanti, tasmā te bhavacarimakā.",
  "anya-e0101n8:321_3": "Jhānesu purime jhānattaye pavattanti, catutthe nappavattanti, tasmā te jhānacarimakā.",
  "anya-e0101n8:321_4": "Ye pana cuticittassa purato soḷasamena cittena saddhiṁ uppajjitvā cuticittena saha nirujjhanti, ime cuticarimakā nāma.",
  "anya-e0101n8:321_5": "Ime idha “carimakā”ti adhippetā.",
  "anya-e0101n8:322_0": "Imaṁ kira kammaṭṭhānaṁ anuyuttassa bhikkhuno ānāpānārammaṇassa suṭṭhu pariggahitattā cuticittassa purato soḷasamassa cittassa uppādakkhaṇe uppādaṁ āvajjayato uppādopi nesaṁ pākaṭo hoti.",
  "anya-e0101n8:322_1": "Ṭhitiṁ āvajjayato ṭhitipi nesaṁ pākaṭā hoti.",
  "anya-e0101n8:322_2": "Bhaṅgaṁ āvajjayato ca bhaṅgo nesaṁ pākaṭo hoti.",
  "anya-e0101n8:323_0": "Ito aññaṁ kammaṭṭhānaṁ bhāvetvā arahattaṁ pattassa bhikkhuno hi āyuantaraṁ paricchinnaṁ vā hoti aparicchinnaṁ vā.",
  "anya-e0101n8:323_1": "Idaṁ pana soḷasavatthukaṁ ānāpānassatiṁ bhāvetvā arahattaṁ pattassa āyuantaraṁ paricchinnameva hoti.",
  "anya-e0101n8:323_2": "So “ettakaṁ dāni me āyusaṅkhārā pavattissanti, na ito para”nti ñatvā attano dhammatāya eva sarīrapaṭijaggananivāsanapārupanādīni sabbakiccāni katvā akkhīni nimīleti koṭapabbatavihāravāsītissatthero viya mahākarañjiyavihāravāsīmahātissatthero viya devaputtamahāraṭṭhe piṇḍapātikatissatthero viya cittalapabbatavihāravāsino dve bhātiyattherā viya ca.",
  "anya-e0101n8:324_0": "Tatridaṁ ekavatthuparidīpanaṁ.",
  "anya-e0101n8:324_1": "Dvebhātiyattherānaṁ kireko puṇṇamuposathadivase pātimokkhaṁ osāretvā bhikkhusaṅghaparivuto attano vasanaṭṭhānaṁ gantvā caṅkame ṭhito candālokaṁ oloketvā attano āyusaṅkhāre upadhāretvā bhikkhusaṅghamāha –",
  "anya-e0101n8:324_2": "“tumhehi kathaṁ parinibbāyantā bhikkhū diṭṭhapubbā”ti.",
  "anya-e0101n8:324_3": "Tatra keci āhaṁsu “amhehi āsane nisinnakāva parinibbāyantā diṭṭhapubbā”ti.",
  "anya-e0101n8:324_4": "Keci “amhehi ākāse pallaṅkamābhujitvā nisinnakā”ti.",
  "anya-e0101n8:324_5": "Thero āha –",
  "anya-e0101n8:324_6": "“ahaṁ dāni vo caṅkamantameva parinibbāyamānaṁ dassessāmī”ti tato caṅkame lekhaṁ katvā “ahaṁ ito caṅkamakoṭito parakoṭiṁ gantvā nivattamāno imaṁ lekhaṁ patvāva parinibbāyissāmī”ti vatvā caṅkamaṁ oruyha parabhāgaṁ gantvā nivattamāno ekena pādena lekhaṁ akkantakkhaṇeyeva parinibbāyi.",
  "anya-e0101n8:325_0": "Tasmā have appamatto, anuyuñjetha paṇḍito;",
  "anya-e0101n8:326_0": "Evaṁ anekānisaṁsaṁ, ānāpānassatiṁ sadāti.",
  "anya-e0101n8:327_0": "Idaṁ ānāpānassatiyaṁ vitthārakathāmukhaṁ.",
  "anya-e0101n8:328_0": "Upasamānussatikathā",
  "anya-e0101n8:329_0": "239.",
  "anya-e0101n8:329_1": "Ānāpānassatiyā anantaraṁ uddiṭṭhaṁ pana upasamānussatiṁ bhāvetukāmena rahogatena paṭisallīnena –",
  "anya-e0101n8:329_2": "“yāvatā, bhikkhave, dhammā saṅkhatā vā asaṅkhatā vā virāgo tesaṁ dhammānaṁ aggamakkhāyati, yadidaṁ madanimmadano pipāsavinayo ālayasamugghāto vaṭṭupacchedo taṇhakkhayo virāgo nirodho nibbāna”nti evaṁ sabbadukkhūpasamasaṅkhātassa nibbānassa guṇā anussaritabbā.",
  "anya-e0101n8:330_0": "Tattha yāvatāti yattakā.",
  "anya-e0101n8:330_1": "Dhammāti sabhāvā.",
  "anya-e0101n8:330_2": "Saṅkhatā vā asaṅkhatā vāti saṅgamma samāgamma paccayehi katā vā akatā vā.",
  "anya-e0101n8:330_3": "Virāgo tesaṁ dhammānaṁaggamakkhāyatīti tesaṁ saṅkhatāsaṅkhatadhammānaṁ virāgo aggamakkhāyati seṭṭho uttamoti vuccati.",
  "anya-e0101n8:330_4": "Tattha virāgoti na rāgābhāvamattameva, atha kho yadidaṁ madanimmadano…pe…",
  "anya-e0101n8:330_5": "nibbānanti yo so madanimmadanotiādīni nāmāni asaṅkhatadhammo labhati, so virāgoti paccetabbo.",
  "anya-e0101n8:330_6": "So hi yasmā tamāgamma sabbepi mānamadapurisamadādayo madā nimmadā amadā honti vinassanti, tasmā madanimmadanoti vuccati.",
  "anya-e0101n8:330_7": "Yasmā ca tamāgamma sabbāpi kāmapipāsā vinayaṁ abbhatthaṁ yāti, tasmā pipāsavinayoti vuccati.",
  "anya-e0101n8:330_8": "Yasmā pana tamāgamma pañcakāmaguṇālayā samugghātaṁ gacchanti, tasmā ālayasamugghātoti vuccati.",
  "anya-e0101n8:330_9": "Yasmā ca tamāgamma tebhūmakaṁ vaṭṭaṁ upacchijjati, tasmā vaṭṭupacchedoti vuccati.",
  "anya-e0101n8:330_10": "Yasmā pana tamāgamma sabbaso taṇhā khayaṁ gacchati virajjati nirujjhati ca, tasmā taṇhakkhayo virāgo nirodhoti vuccati.",
  "anya-e0101n8:330_11": "Yasmā panesa catasso yoniyo pañca gatiyo satta viññāṇaṭṭhitiyo nava ca sattāvāse aparāparabhāvāya vinanato ābandhanato saṁsibbanato vānanti laddhavohārāya taṇhāya nikkhanto nissaṭo visaṁyutto, tasmā nibbānanti vuccatīti.",
  "anya-e0101n8:331_0": "Evametesaṁ madanimmadanatādīnaṁ guṇānaṁ vasena nibbānasaṅkhāto upasamo anussaritabbo.",
  "anya-e0101n8:331_1": "Ye vā panaññepi bhagavatā –",
  "anya-e0101n8:331_2": "“asaṅkhatañca vo, bhikkhave, desessāmi…",
  "anya-e0101n8:331_3": "saccañca… pārañca…",
  "anya-e0101n8:331_4": "sududdasañca…",
  "anya-e0101n8:331_5": "ajarañca…",
  "anya-e0101n8:331_6": "dhuvañca…",
  "anya-e0101n8:331_7": "nippapañcañca…",
  "anya-e0101n8:331_8": "amatañca… sivañca…",
  "anya-e0101n8:331_9": "khemañca…",
  "anya-e0101n8:331_10": "abbhutañca…",
  "anya-e0101n8:331_11": "anītikañca…",
  "anya-e0101n8:331_12": "abyābajjhañca…",
  "anya-e0101n8:331_13": "visuddhiñca… dīpañca…",
  "anya-e0101n8:331_14": "tāṇañca …",
  "anya-e0101n8:331_15": "leṇañca vo, bhikkhave, desessāmī”tiādīsu suttesu upasamaguṇā vuttā, tesampi vasena anussaritabboyeva.",
  "anya-e0101n8:332_0": "Tassevaṁ madanimmadanatādiguṇavasena upasamaṁ anussarato neva tasmiṁ samaye rāgapariyuṭṭhitaṁ cittaṁ hoti, na dosa…",
  "anya-e0101n8:332_1": "na mohapariyuṭṭhitaṁ cittaṁ hoti.",
  "anya-e0101n8:332_2": "Ujugatamevassa tasmiṁ samaye cittaṁ hoti upasamaṁ ārabbhāti buddhānussatiādīsu vuttanayeneva vikkhambhitanīvaraṇassa ekakkhaṇe jhānaṅgāni uppajjanti.",
  "anya-e0101n8:332_3": "Upasamaguṇānaṁ pana gambhīratāya nānappakāraguṇānussaraṇādhimuttatāya vā appanaṁ appatvā upacārappattameva jhānaṁ hoti.",
  "anya-e0101n8:332_4": "Tadetamupasamaguṇānussaraṇavasena upasamānussaticceva saṅkhyaṁ gacchati.",
  "anya-e0101n8:333_0": "Cha anussatiyo viya ca ayampi ariyasāvakasseva ijjhati, evaṁ santepi upasamagarukena puthujjanenāpi manasi kātabbā.",
  "anya-e0101n8:333_1": "Sutavasenāpi hi upasame cittaṁ pasīdati.",
  "anya-e0101n8:333_2": "Imañca pana upasamānussatiṁ anuyutto bhikkhu sukhaṁ supati, sukhaṁ paṭibujjhati, santindriyo hoti santamānaso hirottappasamannāgato pāsādiko paṇītādhimuttiko sabrahmacārīnaṁ garu ca bhāvanīyo ca.",
  "anya-e0101n8:333_3": "Uttari appaṭivijjhanto pana sugatiparāyano hoti.",
  "anya-e0101n8:334_0": "Tasmā have appamatto, bhāvayetha vicakkhaṇo;",
  "anya-e0101n8:335_0": "Evaṁ anekānisaṁsaṁ, ariye upasame satinti.",
  "anya-e0101n8:336_0": "Idaṁ upasamānussatiyaṁ vitthārakathāmukhaṁ.",
  "anya-e0101n8:337_0": "Iti sādhujanapāmojjatthāya kate visuddhimagge",
  "anya-e0101n8:338_0": "Samādhibhāvanādhikāre",
  "anya-e0101n8:339_0": "Anussatikammaṭṭhānaniddeso nāma",
  "anya-e0101n8:340_0": "Aṭṭhamo paricchedo."
}