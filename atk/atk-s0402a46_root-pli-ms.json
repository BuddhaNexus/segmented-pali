{
  "atk-s0402a46:0": "(11) 1. Valāhakavaggo",
  "atk-s0402a46:1": "1-2. Valāhakasuttadvayavaṇṇanā",
  "atk-s0402a46:2": "101-2. Tatiyapaṇṇāsakassa paṭhame valāhakāti meghā. Bhāsitā hoti no kattāti ‘‘idañcidañca karissāmī’’ti kevalaṃ bhāsatiyeva, na karoti. Kattā hoti no bhāsitāti akathetvāva ‘‘idañcidañca mayā kātuṃ vaṭṭatī’’ti kattā hoti. Evaṃ sabbattha attho veditabbo. Dutiyaṃ uttānatthameva.",
  "atk-s0402a46:3": "3. Kumbhasuttavaṇṇanā",
  "atk-s0402a46:4": "103. Tatiye kumbhāti ghaṭā. Tuccho pihitoti rittako pihitamukho. Pūro vivaṭoti udakapuṇṇo apārutamukho. Sesadvayepi eseva nayo.",
  "atk-s0402a46:5": "4. Udakarahadasuttavaṇṇanā",
  "atk-s0402a46:6": "104. Catutthe uttāno gambhīrobhāsotiādīsu purāṇapaṇṇarasasambhinnavaṇṇo kāḷaudako gambhīrobhāso nāma, acchavippasannamaṇivaṇṇaudako uttānobhāso nāma.",
  "atk-s0402a46:7": "5-6. Ambasuttavaṇṇanā",
  "atk-s0402a46:8": "105-6. Pañcame āmaṃ pakkavaṇṇīti āmakaṃ hutvā olokentānaṃ pakkasadisaṃ khāyati. Evaṃ sabbapadāni daṭṭhabbāni. Chaṭṭhaṃ uttānatthameva.",
  "atk-s0402a46:9": "7. Mūsikasuttavaṇṇanā",
  "atk-s0402a46:10": "107. Sattame yo āvāṭaṃ khaṇati, na ca tattha vasati, so gādhaṃ kattā no vasitāti vuccati. Khantātipi pāṭho. Iminā nayena sabbapadāni veditabbāni.",
  "atk-s0402a46:11": "8. Balībaddasuttavaṇṇanā",
  "atk-s0402a46:12": "108. Aṭṭhame yo attano gogaṇaṃ maddati, na paragogaṇaṃ, ayaṃ sagavacaṇḍo no paragavacaṇḍoti evaṃ sabbapadāni veditabbāni. Ubbejetā hotīti ghaṭṭetvā vijjhitvā ubbegapattaṃ karoti.",
  "atk-s0402a46:13": "9. Rukkhasuttavaṇṇanā",
  "atk-s0402a46:14": "109. Navame pheggu phegguparivāroti nissāro pheggurukkho pheggurukkheheva parivuto. Sāraparivāroti khadirādīhi sārarukkheheva parivuto. Esa nayo sabbattha.",
  "atk-s0402a46:15": "10. Āsīvisasuttavaṇṇanā",
  "atk-s0402a46:16": "110. Dasame āgataviso na ghoravisoti yassa visaṃ āgacchati, ghoraṃ pana na hoti, cirakālaṃ na pīḷeti. Sesapadesupi eseva nayoti.",
  "atk-s0402a46:17": "Valāhakavaggo paṭhamo."
}