{
  "atk-s0403a23:0": "(24) 4. Āvāsikavaggo",
  "atk-s0403a23:1": "1. Āvāsikasuttavaṇṇanā",
  "atk-s0403a23:2": "231. Catutthassa paṭhame na ākappasampannoti samaṇākappena sampanno. Abhāvanīyo hotīti vaḍḍhanīyo na hoti. Dutiyaṃ uttānameva.",
  "atk-s0403a23:3": "3. Sobhanasuttavaṇṇanā",
  "atk-s0403a23:4": "233. Tatiye paṭibaloti kāyabalena ca ñāṇabalena ca samannāgatattā paṭibalo.",
  "atk-s0403a23:5": "4. Bahūpakārasuttavaṇṇanā",
  "atk-s0403a23:6": "234. Catutthe khaṇḍaphullanti patitaṭṭhānañca bhinnaṭṭhānañca. Paṭisaṅkharotīti paṭipākatikaṃ karoti. Ārocetīti idaṃ pavāritakulānaṃ vasena vuttaṃ.",
  "atk-s0403a23:7": "5. Anukampasuttavaṇṇanā",
  "atk-s0403a23:8": "235. Pañcame adhisīlesūti pañcasu sīlesu. Dhammadassane nivesetīti catusaccadhammadassane patiṭṭhāpeti. Arahaggatanti sabbasakkārānaṃ arahe ratanattayeva gataṃ, tīsu vatthūsu garucittīkāraṃ upaṭṭhapethāti attho. Chaṭṭhaṃ uttānameva.",
  "atk-s0403a23:9": "7. Dutiyaavaṇṇārahasuttavaṇṇanā",
  "atk-s0403a23:10": "237. Sattame āvāsapaligedhīti āvāsaṃ balavagiddhivasena gilitvā viya ṭhito. Sesaṃ sabbaṃ uttānamevāti.",
  "atk-s0403a23:11": "Āvāsikavaggo catuttho."
}