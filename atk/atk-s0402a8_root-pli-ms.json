{
  "atk-s0402a8:0": "(9) 4. Dhammavaggavaṇṇanā",
  "atk-s0402a8:1": "88. Catutthassa paṭhame cetovimuttīti phalasamādhi. Paññāvimuttīti phalapaññā.",
  "atk-s0402a8:2": "89. Dutiye paggāhoti vīriyaṃ. Avikkhepoti cittekaggatā.",
  "atk-s0402a8:3": "90. Tatiye nāmanti cattāro arūpakkhandhā. Rūpanti rūpakkhandho. Iti imasmiṃ sutte dhammakoṭṭhāsaparicchedañāṇaṃ nāma kathitaṃ.",
  "atk-s0402a8:4": "91. Catutthe vijjāti phalañāṇaṃ. Vimuttīti taṃsampayuttā sesadhammā.",
  "atk-s0402a8:5": "92. Pañcame bhavadiṭṭhīti sassatadiṭṭhi. Vibhavadiṭṭhīti ucchedadiṭṭhi. Chaṭṭhasattamāni uttānatthāneva.",
  "atk-s0402a8:6": "95. Aṭṭhame dovacassatāti dubbacabhāvo. Pāpamittatāti pāpamittasevanabhāvo. Navamaṃ vuttavipariyāyena veditabbaṃ.",
  "atk-s0402a8:7": "97. Dasame dhātukusalatāti aṭṭhārasa dhātuyo dhātūti jānanaṃ. Manasikārakusalatāti tāsaṃyeva dhātūnaṃ aniccādivasena lakkhaṇattayaṃ āropetvā jānanaṃ.",
  "atk-s0402a8:8": "98. Ekādasame āpattikusalatāti pañcannañca sattannañca āpattikkhandhānaṃ jānanaṃ. Āpattivuṭṭhānakusalatāti desanāya vā kammavācāya vā āpattīhi vuṭṭhānajānananti.",
  "atk-s0402a8:9": "Dhammavaggo catuttho."
}