{
  "tika-vin08t6:0_0": "6. Macchamaṁsavinicchayakathā",
  "tika-vin08t6:1_0": "38.",
  "tika-vin08t6:1_1": "Evaṁ kulasaṅgahavinicchayaṁ kathetvā idāni macchamaṁsavinicchayaṁ kathetuṁ “macchamaṁsesu panā”tiādi vuttaṁ.",
  "tika-vin08t6:1_2": "Tattha thale ṭhapitamatte marati,",
  "tika-vin08t6:1_3": "kevaṭṭādīhi vā māriyatīti maccho.",
  "tika-vin08t6:1_4": "Macchassa idanti macchaṁ,",
  "tika-vin08t6:1_5": "masiyate āmasiyateti maṁsaṁ,",
  "tika-vin08t6:1_6": "macchañca maṁsañca macchamaṁsāni, tesu.",
  "tika-vin08t6:1_7": "Macchamaṁsesu pana vinicchayo evaṁ veditabboti yojanā.",
  "tika-vin08t6:1_8": "Macchaggahaṇenāti ettha niddhāraṇaṁ na kātabbaṁ.",
  "tika-vin08t6:1_9": "Pana-saddo pakkhantarattho,",
  "tika-vin08t6:1_10": "divāseyyādīsu vinicchayato aparo macchamaṁsesu vinicchayo veditabboti attho.",
  "tika-vin08t6:1_11": "Gayhate anenāti gahaṇaṁ. Kiṁ taṁ? Saddo,",
  "tika-vin08t6:1_12": "macchaiti gahaṇaṁ macchaggahaṇaṁ,",
  "tika-vin08t6:1_13": "tena macchaggahaṇena,",
  "tika-vin08t6:1_14": "macchasaddenāti attho.",
  "tika-vin08t6:1_15": "Maṁsesu pana…pe…",
  "tika-vin08t6:1_16": "akappiyānīti ettha manussamaṁsaṁ samānajātimaṁsato paṭikkhittaṁ.",
  "tika-vin08t6:1_17": "Hatthiassānaṁ maṁsāni rājaṅgato,",
  "tika-vin08t6:1_18": "sunakhaahīnaṁ jegucchabhāvato,",
  "tika-vin08t6:1_19": "sesānaṁ vāḷamigattā bhikkhūnaṁ paribandhavimocanatthaṁ paṭikkhittanti daṭṭhabbaṁ.",
  "tika-vin08t6:2_0": "Tikoṭiparisuddhanti diṭṭhasutaparisaṅkitasaṅkhātāhi tīhi koṭīhi tīhi ākārehi tīhi kāraṇehi parisuddhaṁ,",
  "tika-vin08t6:2_1": "vimuttanti attho.",
  "tika-vin08t6:2_2": "Tattha adiṭṭhaasutāni cakkhuviññāṇasotaviññāṇānaṁ anārammaṇabhāvato jānitabbāni.",
  "tika-vin08t6:2_3": "Aparisaṅkitaṁ pana kathaṁ jānitabbanti āha “aparisaṅkitaṁ panā”tiādi,",
  "tika-vin08t6:2_4": "tīṇi parisaṅkitāni ñatvā tesaṁ paṭipakkhavasena aparisaṅkitaṁ jānitabbanti attho.",
  "tika-vin08t6:2_5": "Idāni tāni tīṇi parisaṅkitāni ca evaṁ parisaṅkite sati bhikkhūhi kattabbavidhiñca tena vidhinā aparisaṅkite",
  "tika-vin08t6:2_6": "sati kattabbabhāvañca vitthārato dassetuṁ “katha”ntiādimāha.",
  "tika-vin08t6:2_7": "Tattha disvā parisaṅkitaṁ diṭṭhaparisaṅkitaṁ nāma.",
  "tika-vin08t6:2_8": "Sutvā parisaṅkitaṁ sutaparisaṅkitaṁ nāma.",
  "tika-vin08t6:2_9": "Adisvā asutvā takkena anumānena parisaṅkitaṁ tadubhayavinimuttaparisaṅkitaṁ nāma.",
  "tika-vin08t6:2_10": "Taṁ tividhampi parisaṅkitasāmaññena ekā koṭi hoti,",
  "tika-vin08t6:2_11": "tato vimuttaṁ aparisaṅkitaṁ nāma.",
  "tika-vin08t6:2_12": "Evaṁ adiṭṭhaṁ asutaṁ aparisaṅkitaṁ macchamaṁsaṁ tikoṭiparisuddhaṁ hoti.",
  "tika-vin08t6:3_0": "Jālaṁ macchabandhanaṁ.",
  "tika-vin08t6:3_1": "Vāgurā migabandhinī.",
  "tika-vin08t6:3_2": "Kappatīti yadi tesaṁ vacanena saṅkā nivattati, vaṭṭati,",
  "tika-vin08t6:3_3": "na taṁ vacanaṁ lesakappaṁ kātuṁ vaṭṭati.",
  "tika-vin08t6:3_4": "Teneva vakkhati “yattha ca nibbematiko hoti,",
  "tika-vin08t6:3_5": "taṁ sabbaṁ kappatī”ti.",
  "tika-vin08t6:3_6": "Pavattamaṁsanti āpaṇādīsu pavattaṁ vikkāyikaṁ vā matamaṁsaṁ vā.",
  "tika-vin08t6:3_7": "Maṅgalādīnanti ādi-saddena āhunapāhunādike saṅgaṇhāti.",
  "tika-vin08t6:3_8": "Bhikkhūnaṁyeva atthāya akatanti ettha aṭṭhānappayutto eva-saddo,",
  "tika-vin08t6:3_9": "bhikkhūnaṁ atthāya akatamevāti sambandhitabbaṁ,",
  "tika-vin08t6:3_10": "tasmā bhikkhūnañca maṅgalādīnañcāti missetvā katampi na vattatīti veditabbaṁ.",
  "tika-vin08t6:3_11": "Keci pana “yathāṭhitavasena avadhāraṇaṁ gahetvā vaṭṭatī”ti vadanti,",
  "tika-vin08t6:3_12": "taṁ na sundaraṁ.",
  "tika-vin08t6:3_13": "Yattha ca nibbematiko hotīti bhikkhūnaṁ atthāya katepi sabbena sabbaṁ parisaṅkitābhāvamāha.",
  "tika-vin08t6:4_0": "39.",
  "tika-vin08t6:4_1": "Tamevatthaṁ āvikātuṁ “sace panā”tiādi vuttaṁ.",
  "tika-vin08t6:4_2": "Itaresaṁ vaṭṭatīti ajānantānaṁ vaṭṭati,",
  "tika-vin08t6:4_3": "jānatovettha āpatti hotīti.",
  "tika-vin08t6:4_4": "Teyevāti ye uddissa kataṁ, teyeva.",
  "tika-vin08t6:4_5": "Uddissa katamaṁsaparibhogato akappiyamaṁsaparibhoge visesaṁ dassetuṁ “akappiyamaṁsaṁ panā”tiādi vuttaṁ.",
  "tika-vin08t6:4_6": "Purimasmiṁ sacittakāpatti,",
  "tika-vin08t6:4_7": "itarasmiṁ acittakā.",
  "tika-vin08t6:4_8": "Tenāha “akappiyamaṁsaṁ ajānitvā bhuñjantassapi āpattiyevā”ti.",
  "tika-vin08t6:4_9": "“Paribhogakāle pucchitvā paribhuñjissāmīti vā gahetvā pucchitvāva paribhuñjitabba”nti vacanato akappiyamaṁsaṁ",
  "tika-vin08t6:4_10": "ajānitvā paṭiggaṇhantassa paṭiggahaṇe anāpatti siddhā.",
  "tika-vin08t6:4_11": "Ajānitvā paribhuñjantasseva hi āpatti vuttā.",
  "tika-vin08t6:4_12": "Vattanti vadantīti iminā āpatti natthīti dasseti.",
  "tika-vin08t6:5_0": "Iti vinayasaṅgahasaṁvaṇṇanābhūte vinayālaṅkāre",
  "tika-vin08t6:6_0": "Macchamaṁsavinicchayakathālaṅkāro nāma",
  "tika-vin08t6:7_0": "Chaṭṭho paricchedo."
}