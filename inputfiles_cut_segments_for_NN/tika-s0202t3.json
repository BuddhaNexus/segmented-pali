{
  "tika-s0202t3:0_0": "4. Rājavaggo",
  "tika-s0202t3:1_0": "1. Ghaṭikārasuttavaṇṇanā",
  "tika-s0202t3:2_0": "282.Cariyanti bodhicariyaṁ,",
  "tika-s0202t3:2_1": "bodhisambhārasambharaṇavasena pavattitaṁ bodhisattapaṭipattinti attho.",
  "tika-s0202t3:2_2": "Sukāraṇanti bodhiparipācanassa ekantikaṁ sundaraṁ kāraṇaṁ,",
  "tika-s0202t3:2_3": "kassapassa bhagavato payirupāsanādiṁ sandhāya vadati.",
  "tika-s0202t3:2_4": "Tañhi tena saddhiṁ mayā idha katanti vattabbataṁ labhati.",
  "tika-s0202t3:2_5": "Mandahasitanti īsakaṁ hasitaṁ.",
  "tika-s0202t3:2_6": "Kuhaṁ kuhanti hāsa-saddassa anukaraṇametaṁ.",
  "tika-s0202t3:2_7": "Haṭṭhapahaṭṭhākāramattanti haṭṭhapahaṭṭhamattaṁ.",
  "tika-s0202t3:2_8": "Yathā gahitasaṅketā ‘‘pahaṭṭho bhagavā’’ti sañjānanti,",
  "tika-s0202t3:2_9": "evaṁ ākāradassanamattaṁ.",
  "tika-s0202t3:3_0": "Idāni iminā pasaṅgena tāsaṁ samuṭṭhānaṁ vibhāgato dassetuṁ ‘‘hasitañca nāmeta’’ntiādi āraddhaṁ.",
  "tika-s0202t3:3_1": "Tattha ajjhupekkhanavasenapi hāso na sambhavati,",
  "tika-s0202t3:3_2": "pageva domanassavasenāti āha ‘‘terasahi somanassasahagatacittehī’’ti.",
  "tika-s0202t3:3_3": "Nanu ca keci kodhavasenapi hasantīti? Na,",
  "tika-s0202t3:3_4": "tesampi yaṁ taṁ kodhavatthu,",
  "tika-s0202t3:3_5": "tassa mayaṁ dāni yathākāmakāritaṁ āpajjissāmāti duviññeyyantarena somanassacitteneva hāsassa uppajjanato.",
  "tika-s0202t3:3_6": "Tesūti pañcasu somanassasahagatacittesu.",
  "tika-s0202t3:3_7": "Balavārammaṇeti uḷāraārammaṇe yamakamahāpāṭihāriyasadise.",
  "tika-s0202t3:3_8": "Dubbalārammaṇeti anuḷāre ārammaṇe.",
  "tika-s0202t3:3_9": "Imasmiṁ pana ṭhāne…pe…",
  "tika-s0202t3:3_10": "uppādesīti idaṁ porāṇaṭṭhakathāyaṁ tathā āgatattā vuttaṁ.",
  "tika-s0202t3:3_11": "Na ahetukasomanassasahagatacittena bhagavato sitaṁ hotīti dassanatthaṁ.",
  "tika-s0202t3:4_0": "Abhidhammaṭīkāyaṁ (dha. sa. mūlaṭī.",
  "tika-s0202t3:4_1": "568) pana ‘‘atītaṁsādīsu appaṭihataṁ ñāṇaṁ vatvā ‘imehi tīhi dhammehi samannāgatassa buddhassa bhagavato",
  "tika-s0202t3:4_2": "sabbaṁ kāyakammaṁ ñāṇapubbaṅgamaṁ ñāṇānuparivatta’ntiādivacanato (mahāni. 69, 156; cūḷani.",
  "tika-s0202t3:4_3": "māgharājamāṇavapucchāniddesa 85; paṭi. ma. 3.5; netti. 15; dī. ni. aṭṭha. 3.305; vibha. mūlaṭī.",
  "tika-s0202t3:4_4": "suttantabhājanīyavaṇṇanā; dī. ni. ṭī. 3.141,",
  "tika-s0202t3:4_5": "305) ‘bhagavato idaṁ cittaṁ uppajjatī’ti vuttavacanaṁ vicāretabba’’nti vuttaṁ.",
  "tika-s0202t3:4_6": "Tattha iminā hasituppādacittena pavattiyamānampi bhagavato sitakaraṇaṁ pubbenivāsa-anāgataṁsa-sabbaññutaññāṇānaṁ anuvattakattā ñāṇānuparivattiyevāti,",
  "tika-s0202t3:4_7": "evaṁ pana ñāṇānuparivattibhāve sati na koci pāḷiaṭṭhakathānaṁ virodho.",
  "tika-s0202t3:4_8": "Tathā hi abhidhammaṭṭhakathāyaṁ (dha. sa. aṭṭha.",
  "tika-s0202t3:4_9": "568) ‘‘tesaṁ ñāṇānaṁ ciṇṇapariyante idaṁ cittaṁ uppajjatī’’ti vuttaṁ.",
  "tika-s0202t3:4_10": "Avassañca etaṁ evaṁ icchitabbaṁ,",
  "tika-s0202t3:4_11": "aññathā āvajjanassapi bhagavato pavatti tathārūpe kāle na saṁyujjeyya,",
  "tika-s0202t3:4_12": "tassapi hi viññattisamuṭṭhāpakabhāvassa icchitattā,",
  "tika-s0202t3:4_13": "tathā hi vuttaṁ –",
  "tika-s0202t3:4_14": "‘‘evañca katvā manodvārāvajjanassapi viññattisamuṭṭhāpakattaṁ upapannaṁ hotī’’ti,",
  "tika-s0202t3:4_15": "na ca viññattisamuṭṭhāpakatte taṁsamuṭṭhitāya viññattiyā kāyakammādibhāvaṁ āpajjanabhāvo vibandhatīti tameva sandhāya vadati.",
  "tika-s0202t3:4_16": "Tenāha ‘‘evaṁ appamattakampī’’ti.",
  "tika-s0202t3:4_17": "Sateritā vijjulatā nāma sateratāvijjulatā.",
  "tika-s0202t3:4_18": "Sā hi itaravijjulatā viya khaṇaṭṭhitikā sīghanirodhā ca na hoti,",
  "tika-s0202t3:4_19": "apica kho dandhanirodhā,",
  "tika-s0202t3:4_20": "tañca sabbakālaṁ catudīpikamahāmeghatova niccharati tenāha ‘‘cātuddīpikamahāmeghamukhato’’ti.",
  "tika-s0202t3:4_21": "Ayaṁ kira tāsaṁ rasmivaṭṭīnaṁ dhammatā,",
  "tika-s0202t3:4_22": "yadidaṁ tikkhattuṁ siravaraṁ padakkhiṇaṁ katvā dāṭhaggesuyeva antaradhānaṁ.",
  "tika-s0202t3:5_0": "283.",
  "tika-s0202t3:5_1": "Yadipi cattāri asaṅkhyeyyāni kappānaṁ satasahassañca paññāpāramitā paribhāvitā,",
  "tika-s0202t3:5_2": "tathāpi idāni taṁ buddhantaraṁ tassā paṭipādetabbattā vuttaṁ ‘‘aparipakkañāṇattā’’ti.",
  "tika-s0202t3:5_3": "Kāmañcassa ñāṇāya idānipi paṭipādetabbatā atthi,",
  "tika-s0202t3:5_4": "evaṁ santepi nanu sammāsambuddhesu pasādena sambhāvanāya bhavitabbaṁ tathā cirakālaṁ paribhāvitattā,",
  "tika-s0202t3:5_5": "kathaṁ tattha hīḷanāti āha ‘‘brāhmaṇakule’’tiādi.",
  "tika-s0202t3:5_6": "Cirakālaparicitāpi hi guṇabhāvanā appakenapi akalyāṇamittasaṁsaggena viparivattati aññathattaṁ gacchati.",
  "tika-s0202t3:5_7": "Tena mahāsattopi jātisiddhāyaṁ laddhiyaṁ ṭhatvā jātisiddhena mānena evamāha –",
  "tika-s0202t3:5_8": "‘‘kiṁ pana tena muṇḍakena samaṇakena diṭṭhenā’’ti.",
  "tika-s0202t3:5_9": "Tathā hi vuttaṁ aṭṭhakathāyaṁ –",
  "tika-s0202t3:6_0": "‘‘Tasmā akalyāṇajanaṁ, āsīvisamivoragaṁ,",
  "tika-s0202t3:7_0": "Ārakā parivajjeyya, bhūtikāmo vicakkhaṇo’’ti. (dī. ni. aṭṭha. 1.170-172);",
  "tika-s0202t3:8_0": "Nhānacuṇṇena suttena katā sotti,",
  "tika-s0202t3:8_1": "kuruvindaguḷikā,",
  "tika-s0202t3:8_2": "sā eva sināyanti kāyaṁ visodhenti etāyāti sinānaṁ. Tenāha –",
  "tika-s0202t3:8_3": "‘‘sotti sinānanti sinānatthāya katasotti’’nti.",
  "tika-s0202t3:9_0": "284.Ariyaparihārenāti ariyānaṁ parihārena,",
  "tika-s0202t3:9_1": "anāgāmīnaṁ nhānakāle attano kāyassa parihāraniyāmenāti attho.",
  "tika-s0202t3:9_2": "Attano ñāṇasampattiyā vibhavasampattiyā pasannakāraṁ kātuṁ sakkhissati.",
  "tika-s0202t3:9_3": "Etadatthanti ‘‘ahitanivāraṇaṁ,",
  "tika-s0202t3:9_4": "hite niyojanaṁ byasane parivajjana’’nti yadidaṁ,",
  "tika-s0202t3:9_5": "etadatthaṁ mittā nāma honti.",
  "tika-s0202t3:9_6": "Keci ‘‘yāvettha ahupī’’ti paṭhanti,",
  "tika-s0202t3:9_7": "tesaṁ yāva ettha kesaggagahaṇaṁ tāva ayaṁ nibandho ahupīti attho.",
  "tika-s0202t3:10_0": "285.Satipaṭilābhatthāyāti bodhiyā mahābhinīhāraṁ katvā bodhisambhārapaṭipadāya pūraṇabhāve satiyā paṭilābhatthāya.",
  "tika-s0202t3:10_1": "Idāni tassa satuppādanīyakathāya pavattitākāraṁ saṅkhepeneva dassetuṁ ‘‘tassa hī’’tiādi vuttaṁ.",
  "tika-s0202t3:10_2": "Tattha na lāmakaṭṭhānaṁ otiṇṇasattoti iminā mahāsattassa paṇītādhimuttataṁ dassetvā evaṁ paṇītādhimuttikassa",
  "tika-s0202t3:10_3": "pamādakiriyā na yuttāti dassento ‘‘tādisassa nāma pamādavihāro na yutto’’ti āha.",
  "tika-s0202t3:10_4": "Tadā bodhisattassa nekkhammajjhāsayo telappadīpo viya visesato nibbatti,",
  "tika-s0202t3:10_5": "taṁ disvā bhagavā tadanurūpaṁ dhammakathaṁ karonto ‘‘tādisassa…pe…",
  "tika-s0202t3:10_6": "kathesī’’ti.",
  "tika-s0202t3:10_7": "Parasamuddavāsī therā aññathā vadanti.",
  "tika-s0202t3:10_8": "Aṭṭhakathāyaṁ pana nāyaṁ buddhānaṁ bhāro,",
  "tika-s0202t3:10_9": "yadidaṁ pūritapāramīnaṁ bodhisattānaṁ tathā dhammadesanā tesaṁ mahābhinīhārasamanantarampi bodhisambhārassa sayambhuñāṇeneva paṭividitattā.",
  "tika-s0202t3:10_10": "Tasmā bodhisattabhāvapavedanameva tassa bhagavā akāsīti dassetuṁ ‘‘satipaṭilābhatthāyā’’tiādi vuttaṁ.",
  "tika-s0202t3:10_11": "Satipaṭilābhatthāyāti sammāpaṭipattiyā ujjalane pākaṭakarasatipaṭilābhāya.",
  "tika-s0202t3:11_0": "286.",
  "tika-s0202t3:11_1": "Ñāṇañhi kilesadhammavidālanapadālanehi siṅgaṁ viyāti siṅgaṁ.",
  "tika-s0202t3:11_2": "Tañhi paṭipattiyā upatthambhitaṁ ussitaṁ nāma hoti,",
  "tika-s0202t3:11_3": "tadabhāve patitaṁ nāma.",
  "tika-s0202t3:11_4": "Keci pana vīriyaṁ siṅganti vadanti.",
  "tika-s0202t3:11_5": "Tasmiṁ sammappadhānavasena pavatte bāhirapabbajjaṁ upagatāpi mahāsattā visuddhāsayā appicchatādiguṇasamaṅgino",
  "tika-s0202t3:11_6": "yathārahaṁ ganthadhuraṁ vāsadhurañca paribrūhayantā viharanti,",
  "tika-s0202t3:11_7": "pageva buddhasāsane appicchatādīhīti āha ‘‘catupārisuddhisīle panā’’tiādi.",
  "tika-s0202t3:11_8": "Vipassanaṁ brūhentā sikhāppattavipassanā hontīti vuttaṁ –",
  "tika-s0202t3:11_9": "‘‘yāva anulomañāṇaṁ āhacca tiṭṭhantī’’ti,",
  "tika-s0202t3:11_10": "anulomañāṇato orameva vipassanaṁ ṭhapentīti attho.",
  "tika-s0202t3:11_11": "Maggaphalatthaṁ vāyāmaṁ na karonti paññāpāramitāya sabbaññutaññāṇagabbhassa aparipuṇṇattā aparipakkattā ca.",
  "tika-s0202t3:12_0": "287.Therehīti vuddhatarehi.",
  "tika-s0202t3:12_1": "Nivāse satīti yasmiṁ ṭhāne pabbajito,",
  "tika-s0202t3:12_2": "tattheva nivāse.",
  "tika-s0202t3:12_3": "Vappakālatoti sassānaṁ vappakālato.",
  "tika-s0202t3:12_4": "Pubbe viya tato paraṁ tikhiṇena sūriyasantāpena payojanaṁ natthīti vuttaṁ –",
  "tika-s0202t3:12_5": "‘‘vappakāle vitānaṁ viya upari vatthakilañjaṁ bandhitvā’’ti.",
  "tika-s0202t3:12_6": "Puṭaketi kalāpe.",
  "tika-s0202t3:13_0": "288.",
  "tika-s0202t3:13_1": "Paccayasāmaggihetukattā dhammappattiyā padesato pariññāvatthukāpi ariyā upaṭṭhite cittavighātapaccaye yadetaṁ nātisāvajjaṁ,",
  "tika-s0202t3:13_2": "tadevaṁ gaṇhantīti ayamettha dhammatāti āha –",
  "tika-s0202t3:13_3": "‘‘alābhaṁ ārabbha cittaññathatta’’ntiādi.",
  "tika-s0202t3:13_4": "Soti kikī kāsirājā.",
  "tika-s0202t3:13_5": "Brāhmaṇabhattoti brāhmaṇesu bhatto.",
  "tika-s0202t3:13_6": "Deveti brāhmaṇe sandhāyāha.",
  "tika-s0202t3:13_7": "Bhūmidevāti tesaṁ samaññā,",
  "tika-s0202t3:13_8": "tadā brāhmaṇagaruko loko.",
  "tika-s0202t3:13_9": "Tadā hi kassapopi bhagavā brāhmaṇakule nibbatti.",
  "tika-s0202t3:13_10": "Dhītu avaṇṇaṁ vatvāti,",
  "tika-s0202t3:13_11": "‘‘mahārāja,",
  "tika-s0202t3:13_12": "tava dhītā brāhmaṇasamayaṁ pahāya muṇḍapāsaṇḍikasamayaṁ gaṇhī’’tiādinā rājaputtiyā aguṇaṁ vatvā.",
  "tika-s0202t3:13_13": "Varaṁ gaṇhiṁsu ñātakā.",
  "tika-s0202t3:13_14": "Rajjaṁ niyyātesi ‘‘mā me vacanaṁ musā ahosi,",
  "tika-s0202t3:13_15": "aṭṭhame divase niggaṇhissāmī’’ti.",
  "tika-s0202t3:14_0": "Pāvanaasmanayanavasena sammā pāvīkatattā parisuddhataṇḍulāni.",
  "tika-s0202t3:14_1": "Pāḷiyaṁ taṇḍulapaṭibhastānīti taṇḍulakhaṇḍāni.",
  "tika-s0202t3:14_2": "Muggapaṭibhastakaḷāyapaṭibhastesupi eseva nayo.",
  "tika-s0202t3:15_0": "289.Ko nu khoti bhummatthe paccattavacananti āha –",
  "tika-s0202t3:15_1": "‘‘kuhiṁ nu kho’’ti pāripūriṁ yojīyanti byañjanabhojanāni etthāti pariyogo,",
  "tika-s0202t3:15_2": "tato pariyogā.",
  "tika-s0202t3:15_3": "Tenāha ‘‘sūpabhājanato’’ti.",
  "tika-s0202t3:15_4": "Saññaṁ datvāti vuttaṁ sabbaṁ ācikkhitvā tumhākaṁ atthāya sampādetvā nikkhitto upaṭṭhākoti bhagavato ārocethāti saññaṁ datvā.",
  "tika-s0202t3:15_5": "Ativissatthoti ativiya vissattho.",
  "tika-s0202t3:15_6": "Pañcavaṇṇāti khuddikādivasena pañcappakārā.",
  "tika-s0202t3:16_0": "290.Kinti nissakke paccattavacanaṁ,",
  "tika-s0202t3:16_1": "kasmāti attho?",
  "tika-s0202t3:16_2": "Dhammikoti iminā āgamanasuddhiṁ dasseti .",
  "tika-s0202t3:16_3": "Bhikkhūnaṁ patte bhattasadisoti iminā upāsakena satthu pariccattabhāvaṁ tattha satthuno ca aparisaṅkataṁ dasseti.",
  "tika-s0202t3:16_4": "Sikkhāpadavelā nāma natthīti dhammassāmibhāvato sikkhāpadamariyādā nāma natthi paṇṇattivajje,",
  "tika-s0202t3:16_5": "pakativajje pana setughāto eva.",
  "tika-s0202t3:17_0": "291.",
  "tika-s0202t3:17_1": "Chadanaṭṭhāne yadākāsaṁ,",
  "tika-s0202t3:17_2": "tadeva tassa gehassa chadananti ākāsacchadanaṁ.",
  "tika-s0202t3:17_3": "Pakatiyā utupharaṇamevāti chādite yādisaṁ utu,",
  "tika-s0202t3:17_4": "chadane uttiṇabhāvepi tamhi gehe tādisameva utupharaṇaṁ ahosi.",
  "tika-s0202t3:17_5": "Tesaṁyevāti tesaṁ ghaṭikārassa mātāpitūnaṁ eva.",
  "tika-s0202t3:18_0": "292.",
  "tika-s0202t3:18_1": "‘‘Catasso muṭṭhiyo eko kuḍuvo,",
  "tika-s0202t3:18_2": "cattāro kuḍuvā eko pattho,",
  "tika-s0202t3:18_3": "cattāro patthā eko āḷhako,",
  "tika-s0202t3:18_4": "cattāro āḷhakā ekaṁ doṇaṁ,",
  "tika-s0202t3:18_5": "cattāri doṇāni ekā mānikā,",
  "tika-s0202t3:18_6": "catasso mānikā ekā khārī,",
  "tika-s0202t3:18_7": "vīsati khārikā eko vāhoti tadeva ekasakaṭa’’nti suttanipātaṭṭhakathādīsu (su. ni. aṭṭha.",
  "tika-s0202t3:18_8": "2.662) vuttaṁ,",
  "tika-s0202t3:18_9": "idha pana ‘‘dve sakaṭāni eko vāho’’ti vuttaṁ.",
  "tika-s0202t3:18_10": "Telaphāṇitādinti ādi-saddena sappiādiṁ maricādikaṭukabhaṇḍañca saṅgaṇhāti.",
  "tika-s0202t3:18_11": "Nāhaṁ raññā diṭṭhapubbo,",
  "tika-s0202t3:18_12": "kuto paripphassoti adhippāyo.",
  "tika-s0202t3:18_13": "Naccitvāti naccaṁ datvā.",
  "tika-s0202t3:19_0": "Ghaṭikārasuttavaṇṇanāya līnatthappakāsanā samattā.",
  "tika-s0202t3:20_0": "2. Raṭṭhapālasuttavaṇṇanā",
  "tika-s0202t3:21_0": "293.",
  "tika-s0202t3:21_1": "Thūlameva thullaṁ,",
  "tika-s0202t3:21_2": "thullā vipulā mahantā koṭṭhā jātā imassāti thullakoṭṭhikanti odanapūpapahūtavasena laddhanāmo nigamo.",
  "tika-s0202t3:21_3": "Aṭṭhakathāyaṁ pana thullakoṭṭhanti attho vutto.",
  "tika-s0202t3:21_4": "Tena pāḷiyaṁ ika-saddena padavaḍḍhanaṁ katanti dasseti.",
  "tika-s0202t3:22_0": "294.Raṭṭhapāloti idaṁ tassa kulaputtassa nāmaṁ.",
  "tika-s0202t3:22_1": "Paveṇivasena āgatakulavaṁsānugatanti samudāgamato paṭṭhāya dassetuṁ ‘‘kasmā raṭṭhapālo’’tiādi vuttaṁ.",
  "tika-s0202t3:22_2": "Sandhāretunti vināsanato pubbe yādisaṁ,",
  "tika-s0202t3:22_3": "tatheva sammadeva dhāretuṁ samattho.",
  "tika-s0202t3:22_4": "Saddhāti kammaphalasaddhāya sampannā.",
  "tika-s0202t3:22_5": "Sāmaṇeraṁ disvāti sikkhākāmatāya etadagge ṭhapiyamānaṁ disvā.",
  "tika-s0202t3:23_0": "Saha raññāti sarājikaṁ,",
  "tika-s0202t3:23_1": "raññā saddhiṁ rājaparisaṁ.",
  "tika-s0202t3:23_2": "Cātuvaṇṇanti brāhmaṇādicatuvaṇṇasamudāyaṁ.",
  "tika-s0202t3:23_3": "Posetunti vaddhetuṁ dānādīhi saṅgahavatthūhi saṅgaṇhituṁ.",
  "tika-s0202t3:23_4": "Yaṁ kulaṁ.",
  "tika-s0202t3:23_5": "Pahossatīti sakkhissati.",
  "tika-s0202t3:24_0": "Tena tena me upaparikkhatoti ‘‘kāmā nāmete aniccā dukkhā vipariṇāmadhammā,",
  "tika-s0202t3:24_1": "aṭṭhikaṅkalūpamā’’ti (ma. ni. 1.234; pāci. 417; mahāni. 3,",
  "tika-s0202t3:24_2": "6) ca ādinā yena yena ākārena kāmesu ādīnavaṁ okāraṁ saṁkilesaṁ,",
  "tika-s0202t3:24_3": "tabbipariyāyato nekkhamme ānisaṁsaṁ guṇaṁ pakāsentaṁ bhagavatā dhammaṁ desitaṁ ājānāmi,",
  "tika-s0202t3:24_4": "tena tena pakārena upaparikkhato vīmaṁsantassa mayhaṁ evaṁ hoti evaṁ upaṭṭhāti.",
  "tika-s0202t3:24_5": "Sikkhattayabrahmacariyanti adhisīlādisikkhattayasaṅgahaṁ seṭṭhacariyaṁ.",
  "tika-s0202t3:24_6": "Akhaṇḍādibhāvāpādanena akhaṇḍaṁ lakkhaṇavacanañhetaṁ.",
  "tika-s0202t3:24_7": "Kañcipi sikkhekadesaṁ asesetvā ekanteneva paripūretabbatāya ekantaparipuṇṇaṁ.",
  "tika-s0202t3:24_8": "Cittuppādamattampi saṁkilesamalaṁ anuppādetvā accantameva visuddhaṁ katvā pariharitabbatāya ekantaparisuddhaṁ.",
  "tika-s0202t3:24_9": "Tato eva saṅkhaṁ viya likhitanti saṅkhalikhitaṁ.",
  "tika-s0202t3:24_10": "Tenāha ‘‘likhitasaṅkhasadisa’’nti.",
  "tika-s0202t3:24_11": "Dāṭhikāpi massuggahaṇeneva gahetvā ‘‘massu’’tveva vuttaṁ,",
  "tika-s0202t3:24_12": "uttarādharamassunti attho.",
  "tika-s0202t3:24_13": "Kasāyena rattāni kāsāyāni.",
  "tika-s0202t3:24_14": "Ananuññātaṁ puttaṁ na pabbājeti ‘‘mātāpitūnaṁ lokiyamahājanassa cittaññathattaṁ mā hotū’’ti.",
  "tika-s0202t3:24_15": "Tathā hi suddhodanamahārājassa tathā varo dinno.",
  "tika-s0202t3:25_0": "295.",
  "tika-s0202t3:25_1": "Piyāyitabbato piyoti āha ‘‘pītijanako’’ti.",
  "tika-s0202t3:25_2": "Manassa appāyanato manāpoti āha ‘‘manavaḍḍhanako’’ti.",
  "tika-s0202t3:25_3": "Sukhedhito taruṇadārakakāle.",
  "tika-s0202t3:25_4": "Tato parañca sappikhīrādisādurasamanuññabhojanādiāhārasampattiyā sukhaparibhato.",
  "tika-s0202t3:25_5": "Atha vā daḷhabhattikadhātijanādiparijanasampattiyā ceva paricchadasampattiyā ca uḷārapaṇītasukhapaccayūpahārehi ca sukhedhito,",
  "tika-s0202t3:25_6": "akiccheneva dukkhappaccayavinodanena sukhaparibhato.",
  "tika-s0202t3:25_7": "Ajjhattikaṅgasampattiyā vā sukhedhito,",
  "tika-s0202t3:25_8": "bāhiraṅgasampattiyā sukhaparibhato.",
  "tika-s0202t3:25_9": "Kassacīti upayogatthe sāmivacanaṁ,",
  "tika-s0202t3:25_10": "kiñcīti vuttaṁ hoti,",
  "tika-s0202t3:25_11": "ayameva vā pāṭho.",
  "tika-s0202t3:25_12": "Tathā hi ‘‘appamattakampi kalabhāgaṁ dukkhassa na jānāsī’’ti attho vutto.",
  "tika-s0202t3:25_13": "Evaṁ santeti nanu mayaṁ raṭṭhapāla maraṇādīsu kenaci upāyena appatīkārena maraṇenapi tayā akāmakāpi vinā bhavissāma,",
  "tika-s0202t3:25_14": "evaṁ sati.",
  "tika-s0202t3:25_15": "Yenāti yena kāraṇena.",
  "tika-s0202t3:25_16": "Kiṁ panāti ettha kinti kāraṇatthe paccattavacananti dassento āha ‘‘kena pana kāraṇenā’’ti.",
  "tika-s0202t3:26_0": "296.Paricārehīti parito tattha tattha yathāsakaṁ visayesu cārehi.",
  "tika-s0202t3:26_1": "Tenāha ‘‘ito cito ca upanehī’’ti.",
  "tika-s0202t3:26_2": "Paricārehīti vā sukhūpakaraṇehi attānaṁ paricārehi,",
  "tika-s0202t3:26_3": "attano paricaraṇaṁ kārehi.",
  "tika-s0202t3:26_4": "Tathābhūto ca yasmā laḷanto kīḷanto nāma hoti,",
  "tika-s0202t3:26_5": "tasmā ‘‘laḷā’’tiādi vuttaṁ.",
  "tika-s0202t3:26_6": "Niccadānaṁ dānaṁ nāma,",
  "tika-s0202t3:26_7": "uposathadivasādīsu dātabbaṁ atirekadānaṁ padānaṁ nāma.",
  "tika-s0202t3:26_8": "Paveṇīrakkhaṇavasena vā dīyamānaṁ dānaṁ nāma,",
  "tika-s0202t3:26_9": "attanāva paṭṭhapetvā dīyamānaṁ padānaṁ nāma.",
  "tika-s0202t3:26_10": "Pacurajanasādhāraṇaṁ vā nātiuḷāraṁ dānaṁ nāma,",
  "tika-s0202t3:26_11": "anaññasādhāraṇaṁ atiuḷāraṁ padānaṁ nāma.",
  "tika-s0202t3:26_12": "Uddassetabbāti uddhaṁ dassetabbā.",
  "tika-s0202t3:26_13": "Kuto uddhaṁ te dassetabbā?",
  "tika-s0202t3:26_14": "Pabbajitato uddhaṁ attānaṁ mātāpitaro dassetabbā,",
  "tika-s0202t3:26_15": "tenāha ‘‘yathā’’tiādi.",
  "tika-s0202t3:27_0": "299.Balaṁ gahetvāti ettha balaggahaṇaṁ nāma kāyabalassa uppādanamevāti āha ‘‘kāyabalaṁ janetvā’’ti.",
  "tika-s0202t3:27_1": "Evaṁ viharantoti yathā pāḷiyaṁ vuttaṁ evaṁ eko vūpakaṭṭho appamatto viharanto.",
  "tika-s0202t3:27_2": "Tasmāti yasmā neyyo,",
  "tika-s0202t3:27_3": "na ugghaṭitaññū,",
  "tika-s0202t3:27_4": "na ca vipañcitaññū, tasmā.",
  "tika-s0202t3:27_5": "Cirena pabbajito dvādasame vasse arahattaṁ pāpuṇi.",
  "tika-s0202t3:27_6": "Yaṁ pana vuttaṁ pāḷiyaṁ ‘‘na cirassevā’’ti,",
  "tika-s0202t3:27_7": "taṁ saṭṭhi vassāni tato adhikampi vipassanāparivāsaṁ vasante upādāya vuttaṁ.",
  "tika-s0202t3:28_0": "Sattadvārakoṭṭhakassāti sattagabbhantaradvārakoṭṭhakasīsena gabbhantarāni vadati.",
  "tika-s0202t3:28_1": "Paharāpetīti vayovuḍḍhānurūpaṁ kappāpanādinā alaṅkārāpeti.",
  "tika-s0202t3:28_2": "Antojātatāya ñātisadisī dāsī ñātidāsī.",
  "tika-s0202t3:28_3": "Pūtibhāveneva lakkhitabbo doso vā abhidoso,",
  "tika-s0202t3:28_4": "sova ābhidosiko,",
  "tika-s0202t3:28_5": "abhidosaṁ vā paccūsakālaṁ gato patto atikkantoti ābhidosiko.",
  "tika-s0202t3:28_6": "Tenāha ‘‘ekarattātikkantassā’’tiādi .",
  "tika-s0202t3:28_7": "Aparibhogāraho pūtibhūtabhāvena.",
  "tika-s0202t3:28_8": "Ariyavohārenāti ariyasamudācārena.",
  "tika-s0202t3:28_9": "Ariyā hi mātugāmaṁ bhaginivādena samudācaranti.",
  "tika-s0202t3:28_10": "Nissaṭṭhapariggahanti pariccattālayaṁ.",
  "tika-s0202t3:28_11": "Vattuṁ vaṭṭatīti nirapekkhabhāvato vuttaṁ,",
  "tika-s0202t3:28_12": "idha pana visesato aparibhogārahattāva vatthuno.",
  "tika-s0202t3:28_13": "Nimīyati saññāyatīti nimittaṁ,",
  "tika-s0202t3:28_14": "tathāsallakkhito ākāroti āha ‘‘ākāraṁ aggahesī’’ti.",
  "tika-s0202t3:29_0": "300.Gharaṁpavisitvāti gehasāminiyā nisīditabbaṭṭhānabhūtaṁ antogehaṁ pavisitvā.",
  "tika-s0202t3:29_1": "Ālapaneti dāsijanassa ālapane.",
  "tika-s0202t3:29_2": "Bahi nikkhamantāti yathāvuttaantogehato bahi nikkhamantiyo.",
  "tika-s0202t3:29_3": "Gharesu sālā hontīti gharesu ekamante bhojanasālā honti pākāraparikkhittā susaṁvihitadvārabandhā susammaṭṭhavālikaṅgaṇā.",
  "tika-s0202t3:30_0": "Anokappanaṁ asaddahanaṁ.",
  "tika-s0202t3:30_1": "Amarisanaṁ asahanaṁ.",
  "tika-s0202t3:30_2": "Anāgatavacanaṁ anāgatasaddappayogo,",
  "tika-s0202t3:30_3": "attho pana vattamānakālikova.",
  "tika-s0202t3:30_4": "Tenāha ‘‘paccakkhampī’’ti.",
  "tika-s0202t3:30_5": "Ariyiddhiyanti ‘‘paṭikūle apaṭikūlasaññī viharatī’’ti (a. ni.",
  "tika-s0202t3:30_6": "5.144) evaṁ vuttaariyiddhiyaṁ.",
  "tika-s0202t3:31_0": "Pūtikummāso chaḍḍanīyadhammo tassa gehato laddhopi na dātabbayuttako dāsijanena dinnoti āha ‘‘deyyadhammavasena neva dānaṁ alatthamhā’’ti.",
  "tika-s0202t3:31_1": "‘‘Imehi muṇḍakehī’’tiādinā nitthunanavacanena paccakkhānaṁ atthato laddhameva,",
  "tika-s0202t3:31_2": "tassa pana ujukaphāsusamācāravasena aladdhattā vuttaṁ ‘‘na paccakkhāna’’nti. Tenāha –",
  "tika-s0202t3:31_3": "‘‘paṭisanthāravasena paccakkhānampi na alatthamhā’’ti.",
  "tika-s0202t3:31_4": "‘‘Neva dāna’’ntiādi paccāsīsāya akkhantiyā ca vuttaṁ viya pacurajano maññeyyāti tannivattanatthaṁ adhippāyamassa vivarituṁ ‘‘kasmā panā’’tiādi vuttaṁ.",
  "tika-s0202t3:31_5": "Suttikāpaṭicchannanti sippikāchadāhi channaṁ.",
  "tika-s0202t3:32_0": "Ukkaṭṭhaekāsanikatāyāti idaṁ bhūtakathanamattaṁ therassa tathābhāvadīpanato.",
  "tika-s0202t3:32_1": "Mudukassapi hi ekāsanikassa yāya nisajjāya kiñcimattaṁ bhojanaṁ bhuttaṁ,",
  "tika-s0202t3:32_2": "vattasīsenapi tato vuṭṭhitassa puna bhuñjituṁ na vaṭṭati.",
  "tika-s0202t3:32_3": "Tenāha tipiṭakacūḷābhayatthero ‘‘āsanaṁ vā rakkheyya bhojanaṁ vā’’ti.",
  "tika-s0202t3:32_4": "Ukkaṭṭhasapadānacārikoti purato pacchato ca āhaṭabhikkhampi aggahetvā bahidvāre ṭhatvā pattavissajjanameva karoti.",
  "tika-s0202t3:32_5": "Eteneva therassa ukkaṭṭhapiṇḍapātikabhāvo dīpito. Tenāha –",
  "tika-s0202t3:32_6": "‘‘svātanāya bhikkhaṁ nāma nādhivāsetī’’ti.",
  "tika-s0202t3:32_7": "Atha kasmā adhivāsesīti āha ‘‘mātu anuggahenā’’tiādi .",
  "tika-s0202t3:32_8": "Paṇḍitā hi mātāpitūnaṁ ācariyupajjhāyānaṁ vā kātabbaṁ anuggahaṁ ajjhupekkhitvā dhutaṅgasuddhikā na bhavanti.",
  "tika-s0202t3:33_0": "301.Payuttanti vaddhivasena payojitaṁ,",
  "tika-s0202t3:33_1": "taddhitalopaṁ katvā vuttanti veditabbaṁ yathā aññatthāpi ‘‘pitāmahaṁ dhanaṁ laddhā,",
  "tika-s0202t3:33_2": "sukhaṁ jīvati sañcayo’’ti .",
  "tika-s0202t3:33_3": "Jeṭṭhakitthiyoti padhānitthiyo.",
  "tika-s0202t3:33_4": "Itoti imasmiṁ kule anubhavitabbavibhavasampattito.",
  "tika-s0202t3:33_5": "Aññatoti imassa dinnattā aññasmiṁ kule anubhavitabbasampattito.",
  "tika-s0202t3:34_0": "302.Cittavicittanti kappanāya ceva araharūpena alaṅkārādinā ca cittitañceva vicittitañca.",
  "tika-s0202t3:34_1": "Vaṇakāyanti vaṇabhūtaṁ kāyaṁ.",
  "tika-s0202t3:34_2": "Samantato ussitanti heṭṭhimakāyavasena heṭṭhā upari ca sannissitaṁ.",
  "tika-s0202t3:34_3": "Niccāturanti abhiṇhappaṭipīḷitaṁ,",
  "tika-s0202t3:34_4": "sadā dukkhitaṁ vā.",
  "tika-s0202t3:34_5": "Bahusaṅkappanti rāgavatthubhāvena abhijanehi hāvabhāvavilāsavasena,",
  "tika-s0202t3:34_6": "āmisavasena ca soṇasiṅgālādīhi bahūhi saṅkappetabbaṁ.",
  "tika-s0202t3:34_7": "Ṭhitīti avaṭṭhānaṁ avipariṇāmo natthi. Tenāha –",
  "tika-s0202t3:34_8": "‘‘bhijjanadhammatāva niyatā’’ti,",
  "tika-s0202t3:34_9": "parissavabhāvāpatti ceva vināsapatti ca ekantikāti attho.",
  "tika-s0202t3:35_0": "Cittakatampīti gandhādīhi cittakatampi. Rūpanti sarīraṁ.",
  "tika-s0202t3:36_0": "Alattakakatāti piṇḍialattakena suvaṇṇakatā.",
  "tika-s0202t3:36_1": "Tenāha ‘‘alattakena rañjitā’’ti.",
  "tika-s0202t3:36_2": "Cuṇṇakamakkhitanti dosanīharaṇehi tāpadahanādīhi katābhisaṅkhāramukhaṁ gorocanādīhi obhāsanakacuṇṇehi makkhitaṁ,",
  "tika-s0202t3:36_3": "tenāha ‘‘sāsapakakkenā’’tiādi.",
  "tika-s0202t3:37_0": "Rasodakenāti saralaniyyāsarasamissena udakena.",
  "tika-s0202t3:37_1": "Āvattanaparivatte katvāti āvattanaparivattanavasena nate katvā.",
  "tika-s0202t3:37_2": "Aṭṭhapadakaracanāyāti bhittikūṭaddhacandādivibhāgāya aṭṭhapadakaracanāya.",
  "tika-s0202t3:38_0": "Viravamāneti ‘‘ayaṁ palāyati, gaṇha gaṇhā’’ti viravamāne. Hiraññasuvaṇṇaorodheti vattabbaṁ.",
  "tika-s0202t3:39_0": "303.Ussitāya ussitāyāti kulavibhavabāhusaccapaññāsampattiyā uggatāya uggatāya.",
  "tika-s0202t3:39_1": "Abhilakkhito uḷārabhāvena.",
  "tika-s0202t3:40_0": "304.Parijuññānīti parihānāni.",
  "tika-s0202t3:40_1": "Ye byādhinā abhibhūtā sattā jiṇṇakappā vayohānisattā viya honti,",
  "tika-s0202t3:40_2": "tato nivattento ‘‘jarājiṇṇo’’ti āha.",
  "tika-s0202t3:40_3": "Vayovuḍḍho,",
  "tika-s0202t3:40_4": "na sīlādivuḍḍho.",
  "tika-s0202t3:40_5": "Mahattaṁ lāti gaṇhātīti mahallako,",
  "tika-s0202t3:40_6": "jātiyā mahallako,",
  "tika-s0202t3:40_7": "na vibhavādināti jātimahallako.",
  "tika-s0202t3:40_8": "Dvattirājaparivattasaṅkhātaṁ addhānaṁ kālaṁ gato vītivattoti addhagato.",
  "tika-s0202t3:40_9": "Tathā ca paṭhamavayaṁ majjhimavayañca atīto hotīti āha ‘‘addhānaṁ atikkanto’’ti.",
  "tika-s0202t3:40_10": "Jiṇṇādipadehi paṭhamavayamajjhimavayassa bodhitattā anuppattatāvisiṭṭho vaya-saddo osānavayavisayoti āha ‘‘pacchimavayaṁ anuppatto’’ti.",
  "tika-s0202t3:41_0": "‘‘Appiccho,",
  "tika-s0202t3:41_1": "appaḍaṁsamakasavātātapasarīsapasamphasso’’ti (a. ni.",
  "tika-s0202t3:41_2": "10.11) evamādīsu viya appa-saddo abhāvatthoti adhippāyenāha ‘‘appābādhoti arogo,",
  "tika-s0202t3:41_3": "appātaṅkoti niddukkho’’ti.",
  "tika-s0202t3:41_4": "Appattho vā idha,",
  "tika-s0202t3:41_5": "tatthāpi appa-saddo daṭṭhabbo.",
  "tika-s0202t3:41_6": "Evañhi ‘‘yo hi, gahapati,",
  "tika-s0202t3:41_7": "imaṁ pūtikāyaṁ pariharanto muhuttampi ārogyaṁ paṭijāneyya kimaññatra bālyā’’ti (saṁ. ni.",
  "tika-s0202t3:41_8": "3.1) suttapadaṁ samatthitaṁ hoti.",
  "tika-s0202t3:41_9": "Vipaccanaṁ vipāko,",
  "tika-s0202t3:41_10": "so eva vepāko.",
  "tika-s0202t3:41_11": "Samo vepāko etissā atthīti samavepākinī, tāya.",
  "tika-s0202t3:41_12": "Teneva samavepākinibhāvena sabbampi sammadeva gaṇhāti dhāretīti gahaṇī.",
  "tika-s0202t3:41_13": "Gahaṇisampattiyā hi yathābhuttaāhāro sammadeva jīranto sarīre tiṭṭhati,",
  "tika-s0202t3:41_14": "no aññathā bhuttabhutto āhāro jīrati gahaṇiyā tikkhabhāvena.",
  "tika-s0202t3:41_15": "Tatheva tiṭṭhatīti bhuttākāreneva tiṭṭhati gahaṇiyā mandabhāvato.",
  "tika-s0202t3:41_16": "Bhattacchando uppajjateva bhuttaāhārassa sammā pariṇāmaṁ gatattā.",
  "tika-s0202t3:41_17": "Tenevāti samavepākinibhāveneva.",
  "tika-s0202t3:41_18": "Pattānaṁ bhogānaṁ parikkhiyamānaṁ na sahasā ekajjhaṁyeva parikkhayaṁ gacchanti,",
  "tika-s0202t3:41_19": "atha kho anukkamena,",
  "tika-s0202t3:41_20": "tathā ñātayopīti āha ‘‘anupubbenā’’ti.",
  "tika-s0202t3:41_21": "Chātakabhayādināti ādi-saddena byādhibhayādiṁ saṅgaṇhāti.",
  "tika-s0202t3:42_0": "305.",
  "tika-s0202t3:42_1": "Uddesasīsena niddeso gahitoti āha ‘‘dhammaniddesā uddiṭṭhā’’ti.",
  "tika-s0202t3:42_2": "Yasmā vā ye dhammā uddisitabbaṭṭhena ‘‘uddesā’’ti vuccanti.",
  "tika-s0202t3:42_3": "Teva dhammā niddisitabbaṭṭhena niddesāti ‘‘dhammaniddesā uddiṭṭhā’’ti attho vutto.",
  "tika-s0202t3:42_4": "Atha vā ye dhammā aniccatādivibhāvanavasena uddhaṁ uddhaṁ desessanti,",
  "tika-s0202t3:42_5": "te dhammā tatheva nissesato desessantīti evaṁ uddesaniddesapadānaṁ anatthantaratā veditabbā.",
  "tika-s0202t3:42_6": "Tatthāti jarāmaraṇasantike.",
  "tika-s0202t3:42_7": "Addhuvoti niddhuvo na thiro,",
  "tika-s0202t3:42_8": "aniccoti attho.",
  "tika-s0202t3:42_9": "Tenāha ‘‘dhuvaṭṭhānavirahito’’ti,",
  "tika-s0202t3:42_10": "ajātābhūtāsaṅkhatadhuvabhāvakāraṇavivittoti attho.",
  "tika-s0202t3:42_11": "Upanīyyatīti vā jarāmaraṇena loko sammā nīyati,",
  "tika-s0202t3:42_12": "tasmā addhuvoti evamettha attho daṭṭhabbo.",
  "tika-s0202t3:42_13": "Tāyitunti jātiādibyasanato rakkhituṁ samatthena issarena attanā virahitoti.",
  "tika-s0202t3:42_14": "‘‘Imaṁ lokaṁ ito vaṭṭadukkhato mocessāmi,",
  "tika-s0202t3:42_15": "jarābyādhimaraṇānaṁ taṁ adhibhavituṁ na dassāmī’’ti evaṁ abhisaratīti abhissaraṇaṁ,",
  "tika-s0202t3:42_16": "lokassa sukhassa dātā hitassa vidhātā koci issaro,",
  "tika-s0202t3:42_17": "tadabhāvato āha ‘‘anabhissaroti asaraṇo’’ti.",
  "tika-s0202t3:42_18": "Nissako mamāyitabbavatthuabhāvato,",
  "tika-s0202t3:42_19": "tenāha ‘‘sakabhaṇḍavirahito’’tiādi.",
  "tika-s0202t3:42_20": "Taṇhāya vase jāto taṇhāya vijitoti katvā ‘‘taṇhāya dāso’’ti vuttaṁ.",
  "tika-s0202t3:43_0": "306.",
  "tika-s0202t3:43_1": "Hatthivisayattā hatthisannissitattā vā hatthisippaṁ ‘‘hatthī’’ti gahitanti āha –",
  "tika-s0202t3:43_2": "‘‘hatthisminti hatthisippe’’ti,",
  "tika-s0202t3:43_3": "sesapadesupi eseva nayo.",
  "tika-s0202t3:43_4": "Sātisayaṁ ūrubalaṁ etassa atthīti ūrubalīti āha –",
  "tika-s0202t3:43_5": "‘‘ūrubalasampanno’’ti,",
  "tika-s0202t3:43_6": "tamevatthaṁ pākaṭaṁ katvā dassetuṁ ‘‘yassa hī’’tiādi vuttaṁ.",
  "tika-s0202t3:43_7": "Abhinnaṁ parasenaṁ bhindato bhinnaṁ sakasenaṁ sandhārayato upatthambhayato.",
  "tika-s0202t3:43_8": "Bāhubalīti etthāpi ‘‘yassa hi phalakañca āvudhañca gahetvā’’tiādinā attho vattabbo,",
  "tika-s0202t3:43_9": "idha pana parahatthagataṁ rajjaṁ āharituṁ bāhubalanti yojanā.",
  "tika-s0202t3:43_10": "Yathā hi ‘‘ūrubalī’’ti etthāpi bāhubalaṁ anāmasitvā attho,",
  "tika-s0202t3:43_11": "evaṁ ‘‘bāhubalī’’ti ettha ūrubalaṁ anāmasitvā attho veditabbo,",
  "tika-s0202t3:43_12": "āhito ahaṁmāno etthāti attā,",
  "tika-s0202t3:43_13": "attabhāvo.",
  "tika-s0202t3:43_14": "Alaṁ samattho attā etassāti alamatthoti āha ‘‘samatthaattabhāvo’’ti.",
  "tika-s0202t3:44_0": "Pariyodhāyāti vā parito ārakkhaṁ odahitvā.",
  "tika-s0202t3:44_1": "‘‘Saṁvijjante kho,",
  "tika-s0202t3:44_2": "bho raṭṭhapāla,",
  "tika-s0202t3:44_3": "imasmiṁ rājakule hatthikāyāpi…pe…",
  "tika-s0202t3:44_4": "vattissantī’’ti idampi so rājā upari dhammuddesassa kāraṇaṁ āharanto āha.",
  "tika-s0202t3:45_0": "Vuttasseva anu pacchā gāyanavasena kathanaṁ anugīti.",
  "tika-s0202t3:45_1": "Tā pana gāthā dhammuddesānaṁ desanānupubbiṁ anādiyitvāpi yathārahaṁ saṅgaṇhanavasena anugītāti āha ‘‘catunnaṁ dhammuddesānaṁ anugīti’’nti.",
  "tika-s0202t3:46_0": "307.Ekanti ekajātiyaṁ. Vatthukāmakilesakāmā visayabhedena bhinditvā tathā vuttāti daṭṭhabbo.",
  "tika-s0202t3:47_0": "Sāgarantenāti sāgarapariyantena.",
  "tika-s0202t3:48_0": "Aho vatāti socane nipāto,",
  "tika-s0202t3:48_1": "‘‘aho vata pāpaṁ kataṁ mayā’’tiādīsu viya.",
  "tika-s0202t3:48_2": "Amarātiādīsu āhūti kathenti.",
  "tika-s0202t3:48_3": "Mataṁ uddissa ‘‘amha’’nti vattabbe sokavasena ‘‘amara’’nti vuccati.",
  "tika-s0202t3:49_0": "Vosānanti niṭṭhaṁ,",
  "tika-s0202t3:49_1": "pariyosānanti attho.",
  "tika-s0202t3:49_2": "Sāvāti paññā eva.",
  "tika-s0202t3:49_3": "Dhanatoti sabbadhanato.",
  "tika-s0202t3:49_4": "Uttamatarā seṭṭhā,",
  "tika-s0202t3:49_5": "tenevāha ‘‘paññājīviṁ jīvitamāhu seṭṭha’’nti (saṁ. ni. 1.246; su. ni. 184).",
  "tika-s0202t3:50_0": "Tesu pāpaṁ karontesu sattesu,",
  "tika-s0202t3:50_1": "niddhāraṇe cetaṁ bhummavacanaṁ.",
  "tika-s0202t3:50_2": "Paramparāyāti attabhāvaparamparāya.",
  "tika-s0202t3:50_3": "Saṁsāraṁ āpajjitvāti bhavādīsu saṁsārassa āpajjanahetuṁ āpajjanto paralokaṁ upeti,",
  "tika-s0202t3:50_4": "paralokaṁ upentova bahuvidhadukkhasaṅkhātaṁ gabbhañca upeti.",
  "tika-s0202t3:50_5": "Tādisassāti tathārūpassa gabbhavāsadukkhādīnaṁ adhiṭṭhānabhūtassa appapaññassa añño appapañño ca abhisaddahanto hitasukhāvahanti pattiyāyanto.",
  "tika-s0202t3:51_0": "‘‘Pāpadhammo’’ti vuttattā tādisassa paraloko nāma duggati evāti āha ‘‘paramhi apāyaloke’’ti.",
  "tika-s0202t3:52_0": "Vividharūpenāti rūpasaddādivasena tatthapi paṇītatarādivasena bahuvidharūpena.",
  "tika-s0202t3:53_0": "Sāmaññamevāti samaṇabhāvo eva seyyo.",
  "tika-s0202t3:53_1": "Ettha ca ādito dvīhi gāthāhi catuttho dhammuddeso anugīto.",
  "tika-s0202t3:53_2": "Catutthagāthāya tatiyo.",
  "tika-s0202t3:53_3": "Pañcamagāthāya dutiyo.",
  "tika-s0202t3:53_4": "Chaṭṭhagāthāya dutiyatatiyā.",
  "tika-s0202t3:53_5": "Sattamagāthāya paṭhamo dhammuddeso anugīto,",
  "tika-s0202t3:53_6": "aṭṭhamādīhi pavattinivattīsu kāmesu nekkhamme ca yathārahaṁ ādīnavānisaṁsaṁ vibhāvetvā attano pabbajjakāraṇaṁ",
  "tika-s0202t3:53_7": "paramato dassento yathāvuttadhammuddesaṁ nigameti,",
  "tika-s0202t3:53_8": "tena vuttaṁ ‘‘tā pana gāthā dhammuddesānaṁ desanānupubbiṁ anādiyitvāpi yathārahaṁ saṅgaṇhanavasena anugītā’’ti.",
  "tika-s0202t3:53_9": "Sesaṁ suviññeyyameva.",
  "tika-s0202t3:54_0": "Raṭṭhapālasuttavaṇṇanāya līnatthappakāsanā samattā.",
  "tika-s0202t3:55_0": "3. Maghadevasuttavaṇṇanā",
  "tika-s0202t3:56_0": "308.Pubbemaghadevo nāma rājāti atītakāle imasmiṁyeva kappe anekavassasahassāyukesu manussesu paṭipāṭiyā",
  "tika-s0202t3:56_1": "uppannānaṁ caturāsītisahassānaṁ cakkavattirājūnaṁ ādipuriso maghadevoti evaṁnāmo rājā.",
  "tika-s0202t3:57_0": "Dhammoti rājadhammoti lokikā vadanti.",
  "tika-s0202t3:57_1": "Mahābodhinidhānapāramitāsaṅkhāto pana dhammo atthīti dhammiko.",
  "tika-s0202t3:57_2": "Dhammenāti ñāyena.",
  "tika-s0202t3:57_3": "Tadā brahmavihārādibhāvanādhammassa rañño anadhigatattā tassapi vā anabhijjhādīhi samānayogakkhamattā vuttaṁ ‘‘dasakusalakammapathe ṭhito’’ti.",
  "tika-s0202t3:57_4": "Dhammanti dhammato anapetaṁ.",
  "tika-s0202t3:57_5": "Tathā hi ca so pakkhapātābhāvato ‘‘samo’’ti vuccatīti āha ‘‘samaṁ caratī’’ti.",
  "tika-s0202t3:57_6": "Pakatiniyāmenevāti paveṇiyā āgataniyāmeneva.",
  "tika-s0202t3:57_7": "Yasmā nigamajanapadesu yebhuyyena gahapatīnaṁ saṅgaho,",
  "tika-s0202t3:57_8": "tasmā aṭṭhakathāyaṁ ‘‘gahapatikāna’’ntveva vuttaṁ.",
  "tika-s0202t3:57_9": "Pāḷiyaṁ pana aññameva nāgaracārittaṁ,",
  "tika-s0202t3:57_10": "aññaṁ negamajanapadacārittanti te visuṁ gahitā ‘‘negamesu ceva janapadesu cā’’ti.",
  "tika-s0202t3:57_11": "Paccuggamananiggamanavasena uposathassa paṭiharaṇaṁ pāṭihāriyo,",
  "tika-s0202t3:57_12": "so eva pāṭihāriko, pakkho.",
  "tika-s0202t3:57_13": "Ime divasāti ime cattāro divasā.",
  "tika-s0202t3:58_0": "309.Devoti maccu abhibhavanaṭṭhena.",
  "tika-s0202t3:58_1": "Yathā hi devo pakatisatte abhibhavati,",
  "tika-s0202t3:58_2": "evaṁ maccu satte abhibhavati.",
  "tika-s0202t3:58_3": "‘‘Ahaṁ asukaṁ maddituṁ āgamissāmi,",
  "tika-s0202t3:58_4": "tvaṁ tassa kese gahetvā mā vissajjehī’’ti maccudevassa āṇākarā dūtā viyāti dūtāti vuccanti.",
  "tika-s0202t3:58_5": "Alaṅkatapaṭiyattāyāti idaṁ attano dibbānubhāvaṁ āvikatvā ṭhitāyāti dassetuṁ vuttaṁ.",
  "tika-s0202t3:58_6": "Devatābyākaraṇasadisameva hoti na cireneva maraṇasambhavato.",
  "tika-s0202t3:58_7": "Visuddhidevānanti khīṇāsavabrahmānaṁ.",
  "tika-s0202t3:58_8": "Te hi carimabhave bodhisattānaṁ jiṇṇādike dassenti.",
  "tika-s0202t3:59_0": "Dukhitañca byādhitanti byādhibhāvena sañjātadukkhanti attho.",
  "tika-s0202t3:59_1": "Antimabhavikabodhisattānaṁ visuddhidevehi upaṭṭhāpitabhāvaṁ upādāya tadaññesaṁ tehi anupaṭṭhāpitānampi",
  "tika-s0202t3:59_2": "paṇḍitānaṁ tathā voharitabbatā pariyāyasiddhāti āha ‘‘iminā pariyāyenā’’ti.",
  "tika-s0202t3:60_0": "Disampatīti vibhattialopena niddeso,",
  "tika-s0202t3:60_1": "disāsīsena desā vuttāti desānaṁ adhipatirājāti attho.",
  "tika-s0202t3:60_2": "Uttamaṅge sirasi ruhantīti uttamaṅgaruhā, kesā.",
  "tika-s0202t3:60_3": "Te panettha yasmā palitattā avisesato sabbapacchimavayasandassakā honti,",
  "tika-s0202t3:60_4": "tasmā ‘‘vayoharā’’ti vuttā.",
  "tika-s0202t3:61_0": "Purisayugo yasmā tasmiṁ vaṁse sañjātapurisaṭṭhitiyā paricchinno,",
  "tika-s0202t3:61_1": "tasmā āha ‘‘vaṁsasambhave purise’’ti.",
  "tika-s0202t3:61_2": "Rājagehato āhaṭabhikkhāya yāpentoti iminā kumārakapabbajjāya upagatabhāvaṁ dasseti.",
  "tika-s0202t3:62_0": "Parihariyamānovāti aññena aññena parihariyamāno viya velāya velāya tena mahatā parijanena upaṭṭhiyamāno kumārakīḷaṁ kīḷīti attho.",
  "tika-s0202t3:62_1": "Keci pana ‘‘parihariyamāno evā’’ti avadhāraṇavasena atthaṁ vadanti,",
  "tika-s0202t3:62_2": "tathā sati caturāsītivassasahassāni thaññapāyī taruṇadārako ahosīti āpajjatīti tadayuttaṁ.",
  "tika-s0202t3:62_3": "Kumārakālaṁ vatvā tadanantaraṁ oparajjavacanato viruddhañcetaṁ.",
  "tika-s0202t3:62_4": "(Pañcamaṅgalavacanena unnaṅgalamaṅgalaukkantanamaṅgalakammahāyamaṅgaladussamaṅgalāni samupagatāni eva ahesunti daṭṭhabbaṁ).",
  "tika-s0202t3:63_0": "311.",
  "tika-s0202t3:63_1": "Savaṁsavasena āgatā puttanattuādayo puttā ca paputtā ca etissāti puttapaputtakā paramparā.",
  "tika-s0202t3:63_2": "Nihatanti nihitaṁ ṭhapitaṁ,",
  "tika-s0202t3:63_3": "pavattitanti attho.",
  "tika-s0202t3:63_4": "Nihatanti vā satataṁ patiṭṭhitabhāvena vaḷañjitanti attho.",
  "tika-s0202t3:63_5": "Tenāha ‘‘kalyāṇavatta’’nti.",
  "tika-s0202t3:63_6": "Atirekatarā dve guṇāti mahāsattassa maghadevakālato atirekatarā dve guṇā itararājūhi pana atirekatarā anekasatasahassappabhedā eva guṇā ahesunti.",
  "tika-s0202t3:64_0": "312.",
  "tika-s0202t3:64_1": "Tettiṁsa sahapuññakārino ettha nibbattāti taṁsahacaritaṭṭhānaṁ tettiṁsaṁ,",
  "tika-s0202t3:64_2": "tadeva tāvatiṁsaṁ,",
  "tika-s0202t3:64_3": "taṁnivāso etesanti tāvatiṁsā.",
  "tika-s0202t3:64_4": "Nivāsabhāvo ca tesaṁ tattha nibbattanapubbakoti āha –",
  "tika-s0202t3:64_5": "‘‘devānaṁ tāvatiṁsānanti tāvatiṁsabhavane nibbattadevāna’’nti.",
  "tika-s0202t3:64_6": "Raññoti nimimahārājassa.",
  "tika-s0202t3:64_7": "Ovāde ṭhatvāti ‘‘sīlaṁ arakkhanto mama santikaṁ mā āgacchatū’’ti niggaṇhanavasenapi,",
  "tika-s0202t3:64_8": "‘‘ekantato mama vijite vasantena sīlaṁ rakkhitabba’’nti evaṁ pavattitaovādavasenapi ovāde ṭhatvā.",
  "tika-s0202t3:65_0": "Athananti mahājutikaṁ mahāvipphāraṁ mahānubhāvaṁ nimirājānaṁ.",
  "tika-s0202t3:65_1": "‘‘Sakkohamasmi devindo,",
  "tika-s0202t3:65_2": "tava santikamāgato’’ti attano sakkabhāvaṁ pavedetvā ‘‘kaṅkhaṁ te paṭivinodessāmī’’ti āha.",
  "tika-s0202t3:65_3": "Tenāha ‘‘sabbabhūtānamissarā’’tiādi.",
  "tika-s0202t3:66_0": "Sīlaṁ upādāya omakatāya ‘‘ki’’nti hīḷento vadati.",
  "tika-s0202t3:66_1": "Guṇavisiṭṭhatāyāti lābhayasādīnañceva piyamanāpatādīnañca āsavakkhayapariyosānānaṁ nimittabhāvena uttamaguṇatāya.",
  "tika-s0202t3:66_2": "Tadā sakko anuruddhatthero,",
  "tika-s0202t3:66_3": "so attano purimajātiyaṁ paccakkhasiddhaṁva dānato sīlaṁ mahantaṁ vibhāvento ‘‘ahañhī’’tiādimāha.",
  "tika-s0202t3:66_4": "Tattha attanā vasiyamānaṁ kāmāvacaradevalokaṁ sandhāya ‘‘pettivisayato’’ti vuttaṁ.",
  "tika-s0202t3:66_5": "Tassa hi kappasatasahassaṁ vivaṭṭajjhāsayassa pūritapāramissa devaloko petaloko viya upaṭṭhāsi.",
  "tika-s0202t3:66_6": "Tenevāha ‘‘accharāgaṇasaṅghuṭṭhaṁ,",
  "tika-s0202t3:66_7": "pisācagaṇasevita’’nti (saṁ. ni. 1.46).",
  "tika-s0202t3:67_0": "Khattiyeti khattiyajātiyaṁ.",
  "tika-s0202t3:67_1": "Visujjhatīti brahmalokūpapattiṁ sandhāya vadati kāmasaṁkilesavisujjhanato.",
  "tika-s0202t3:67_2": "Kāyāti ca brahmakāyamāha.",
  "tika-s0202t3:68_0": "Imassa mama adiṭṭhapubbarūpaṁ disvā ‘‘ahudeva bhaya’’nti cintetvā āha ‘‘avikampamāno’’ti.",
  "tika-s0202t3:68_1": "Bhāyanto hi cittassa aññathattena kāyassa ca chambhitattena vikampati nāma.",
  "tika-s0202t3:68_2": "Tenāha ‘‘abhāyamāno’’ti.",
  "tika-s0202t3:68_3": "Sukhaṁ kathetuṁ hotīti puññaphalaṁ kathetuṁ sukhaṁ hoti.",
  "tika-s0202t3:69_0": "313.Manaṁ āgamma yuttāyeva hontīti mātalissa sakkasseva cittaṁ jānitvā yuttā viya honti,",
  "tika-s0202t3:69_1": "rathe yuttaājānīyakiccaṁ karonti devaputtā.",
  "tika-s0202t3:69_2": "Evaṁ tādise kāle tathā paṭipajjanti,",
  "tika-s0202t3:69_3": "yathā erāvaṇo devaputto hatthikiccaṁ.",
  "tika-s0202t3:69_4": "Naddhito paṭṭhāyāti rathapañjarapariyantena akkhassa sambandhaṭṭhānaṁ naddhī,",
  "tika-s0202t3:69_5": "tato paṭṭhāya.",
  "tika-s0202t3:69_6": "Akkho bajjhati etthāti akkhabaddho,",
  "tika-s0202t3:69_7": "akkhena rathassa baddhaṭṭhānaṁ.",
  "tika-s0202t3:69_8": "Yathā devalokato yāva candamaṇḍalassa gamanavīthi,",
  "tika-s0202t3:69_9": "tāva attano ānubhāvena heṭṭhāmukhameva rathaṁ pesesi,",
  "tika-s0202t3:69_10": "evaṁ candamaṇḍalassa gamanavīthito yāva rañño pāsādo,",
  "tika-s0202t3:69_11": "tāva tatheva pesesi.",
  "tika-s0202t3:69_12": "Dve magge dassetvāti patodalaṭṭhiyā ākāsaṁ vilikhanto viya attano ānubhāvena nirayagāmī devalokagāmī cāti dve magge dassetvā.",
  "tika-s0202t3:69_13": "Katamenātiādi desanāmattaṁ,",
  "tika-s0202t3:69_14": "yathā tena rathena gacchantassa nirayo devaloko ca pākaṭā honti,",
  "tika-s0202t3:69_15": "tathā karaṇaṁ adhippetaṁ.",
  "tika-s0202t3:70_0": "Vuttakāraṇameva sandhāyāha mahāsatto ‘‘ubhayeneva maṁ mātali nehī’’ti.",
  "tika-s0202t3:70_1": "Dugganti duggamaṁ.",
  "tika-s0202t3:70_2": "Vettaraṇinti evaṁnāmakaṁ nirayaṁ.",
  "tika-s0202t3:70_3": "Kuthitanti pakkuthitaṁ nipakkatelasadisajālaṁ.",
  "tika-s0202t3:70_4": "Khārasaṁyuttanti khārodakasadisaṁ.",
  "tika-s0202t3:71_0": "Rathaṁ nivattetvāti nirayābhimukhato nivattetvā.",
  "tika-s0202t3:71_1": "Bīraṇīdevadhītāyāti ‘‘bīraṇī’’ti evaṁnāmikāya accharāya.",
  "tika-s0202t3:71_2": "Soṇadinnadevaputtassāti ‘‘soṇadinno’’ti evaṁnāmakassa devaputtassa.",
  "tika-s0202t3:71_3": "Gaṇadevaputtānanti gaṇavasena puññaṁ katvā gaṇavaseneva nibbattadevaputtānaṁ.",
  "tika-s0202t3:72_0": "Pattakāleti upakaṭṭhāya velāya.",
  "tika-s0202t3:72_1": "Atithinti paccekasambuddhaṁ.",
  "tika-s0202t3:72_2": "Kassapassa bhagavato sāsane ekaṁ khīṇāsavattherantipi vadanti.",
  "tika-s0202t3:72_3": "Mātāva puttaṁ sakimābhinandīti yathā pavāsato āgataṁ puttaṁ mātā sakiṁ ekavāraṁ āgatakāle abhinandati,",
  "tika-s0202t3:72_4": "tathā niccakāle abhinandi sakkaccaṁ parivisi.",
  "tika-s0202t3:72_5": "Saṁyamā saṁvibhāgāti sīlasaṁyamā saṁvibhāgasīlā.",
  "tika-s0202t3:72_6": "Jātaketi nimijātake.",
  "tika-s0202t3:73_0": "Cittakūṭanti devanagarassa dakkhiṇadisāya dvārakoṭṭhakaṁ.",
  "tika-s0202t3:73_1": "Sakko cittaṁ sandhāretuṁ asakkontoti mahāsatte pavattaṁ devatānaṁ sakkārasammānaṁ paṭicca uppannaṁ attano",
  "tika-s0202t3:73_2": "usūyacittaṁ bahi anāvikatvā abbhantareyeva ca naṁ ṭhapetuṁ asakkonto.",
  "tika-s0202t3:73_3": "Aññesaṁ puññena vasāhīti sakkassa mahāsattaṁ rosetukāmatāya ārādhanaṁ nidasseti.",
  "tika-s0202t3:73_4": "Purāṇasakko dīghāyuko,",
  "tika-s0202t3:73_5": "taṁ upādāya jarājiṇṇaṁ viya katvā ‘‘jarasakko’’ti vuttaṁ.",
  "tika-s0202t3:74_0": "315.Sesaṁ sabbanti pabbajjupagamanā sesaṁ attano vaṁse porāṇarājūnaṁ rājacārittaṁ.",
  "tika-s0202t3:74_1": "Pākatikanti puna sabhāvattameva gato ahosi,",
  "tika-s0202t3:74_2": "apabbajitabhāvavacanenevassa brahmavihārabhāvanādīnaṁ pabbajjāguṇānaṁ abhāvo dīpito hoti.",
  "tika-s0202t3:75_0": "316.Vīriyaṁ akaronto samucchindati,",
  "tika-s0202t3:75_1": "na tāva samucchinnaṁ,",
  "tika-s0202t3:75_2": "kalyāṇamittasaṁsaggādipaccayasamavāye sati sīlavataṁ kalyāṇavattaṁ pavattetuṁ sakkoti .",
  "tika-s0202t3:75_3": "Dussīlena samucchinnaṁ nāma hoti tassa tattha nirāsabhāvena paṭipattiyā eva asambhavato.",
  "tika-s0202t3:75_4": "Satta sekhā pavattenti kalyāṇavattassa apariniṭṭhitakiccattā.",
  "tika-s0202t3:75_5": "Khīṇāsavena pavattitaṁ nāma pariniṭṭhitakiccattā.",
  "tika-s0202t3:75_6": "Sesaṁ suviññeyyameva.",
  "tika-s0202t3:76_0": "Maghadevasuttavaṇṇanāya līnatthappakāsanā samattā.",
  "tika-s0202t3:77_0": "4. Madhurasuttavaṇṇanā",
  "tika-s0202t3:78_0": "317.Madhurāyanti uttaramadhurāyaṁ.",
  "tika-s0202t3:78_1": "Gundāvaneti kāḷasippalivane.",
  "tika-s0202t3:78_2": "Atimuttakavaneti ca vadanti.",
  "tika-s0202t3:78_3": "Catūsu vaṇṇesu brāhmaṇova seṭṭho vaṇṇo.",
  "tika-s0202t3:78_4": "Paṇḍaroti parisuddho.",
  "tika-s0202t3:78_5": "Kāḷakoti aparisuddho.",
  "tika-s0202t3:78_6": "Jātigottādipaññāpanaṭṭhānesūti jātigottādivasena suddhacintāyaṁ brāhmaṇā eva suddhajātikā,",
  "tika-s0202t3:78_7": "na itareti adhippāyo.",
  "tika-s0202t3:78_8": "Saṁsārato vā suddhacintāyaṁ brāhmaṇāva sujjhanti vedavihitassa suddhavidhino aññesaṁ avisayattāti adhippāyo.",
  "tika-s0202t3:78_9": "Taṁ panetaṁ tesaṁ virujjhati khattiyavessānampi mantajjhenassa anuññātattā,",
  "tika-s0202t3:78_10": "mantajjhenavidhinā ca saṁsārasuddhiyābhāvato.",
  "tika-s0202t3:78_11": "Puttā nāma anorasāpi honti,",
  "tika-s0202t3:78_12": "na tathā imeti āha ‘‘orasā’’ti.",
  "tika-s0202t3:78_13": "Ure saṁvaḍḍhitaputtopi ‘‘orasa’’nti vuccati.",
  "tika-s0202t3:78_14": "Ime pana mukhato niggato hutvā ure saṁvaḍḍhāti dassetuṁ ‘‘orasā mukhato jātā’’ti vuttaṁ.",
  "tika-s0202t3:78_15": "Tato eva brahmato jātāti brahmajā,",
  "tika-s0202t3:78_16": "brahmasambhūtāpi ‘‘brahmajā’’ti vuccanti,",
  "tika-s0202t3:78_17": "na tathā ime.",
  "tika-s0202t3:78_18": "Ime pana paccakkhato brahmunā nimmitāti brahmanimmitā,",
  "tika-s0202t3:78_19": "tato eva brahmato laddhabbavijjādidāyajjadāyādāti brahmadāyādāti sabbametaṁ brāhmaṇānaṁ katthanāpalāpasadisaṁ",
  "tika-s0202t3:78_20": "viññūnaṁ appamāṇaṁ avimaddakkhamaṁ vācāvatthumattaṁ brahmakuttasseva abhāvato.",
  "tika-s0202t3:78_21": "Yaṁ panettha vattabbaṁ,",
  "tika-s0202t3:78_22": "taṁ visuddhimaggavaṇṇanāyaṁ vuttameva.",
  "tika-s0202t3:78_23": "Tenāha ‘‘ghosoyevā’’tiādi.",
  "tika-s0202t3:78_24": "Vohāramattamevetanti etaṁ ‘‘brāhmaṇova seṭṭho vaṇṇo’’tiādi vacanamattameva,",
  "tika-s0202t3:78_25": "na tassa attho tehi adhippetappakāro atthi.",
  "tika-s0202t3:79_0": "318.Samijjheyyāti diṭṭhidīpanavasena attano ajjhāsayo nipphajjeyya.",
  "tika-s0202t3:79_1": "Tenāha ‘‘manoratho pūreyyā’’ti.",
  "tika-s0202t3:79_2": "Khattiyopīti parakhattiyopi .",
  "tika-s0202t3:79_3": "Assāti samiddhadhanādiṁ pattassa. Tenāha –",
  "tika-s0202t3:79_4": "‘‘issariyasampattassā’’ti nesanti etesaṁ catunnaṁ vaṇṇānaṁ ettha pubbuṭṭhāyibhāvādinā itarehi upacaritabbatāya na kiñci nānākaraṇanti yojanā.",
  "tika-s0202t3:80_0": "322.",
  "tika-s0202t3:80_1": "Ahaṁ cīvarādīhi upaṭṭhāko,",
  "tika-s0202t3:80_2": "tumhākaṁ icchitacchitakkhaṇe vadeyyātha yenatthoti yojanā.",
  "tika-s0202t3:80_3": "Corādiupaddavanisedhanena rakkhāgutti,",
  "tika-s0202t3:80_4": "dānādinimittaupaddavanisedhanena āvaraṇagutti.",
  "tika-s0202t3:80_5": "Paccuppannānatthanisedhanena vā rakkhāgutti,",
  "tika-s0202t3:80_6": "āgāmianatthanisedhanena āvaraṇagutti.",
  "tika-s0202t3:80_7": "Ettha ca khattiyādīsu yo yo issaro,",
  "tika-s0202t3:80_8": "tassa itarena anuvattetabbabhāve,",
  "tika-s0202t3:80_9": "kusalākusalakaraṇena nesaṁ vasena laddhabbaabhisamparāye,",
  "tika-s0202t3:80_10": "pabbajitehi laddhabbasāmīcikiriyāya ca aṇumattopi viseso natthi,",
  "tika-s0202t3:80_11": "tasmā so visesābhāvo pāḷiyaṁ tattha tattha vāre ‘‘evaṁ sante’’tiādinā vibhāvito.",
  "tika-s0202t3:80_12": "Sesaṁ suviññeyyameva.",
  "tika-s0202t3:81_0": "Madhurasuttavaṇṇanāya līnatthappakāsanā samattā.",
  "tika-s0202t3:82_0": "5. Bodhirājakumārasuttavaṇṇanā",
  "tika-s0202t3:83_0": "324.Olokanakapadumanti līlāaravindaṁ. Tasmāti kokanadasaṇṭhānattā kokanadoti saṅkhaṁ labhi.",
  "tika-s0202t3:84_0": "325.Yāva pacchima…pe…",
  "tika-s0202t3:84_1": "phalakaṁ vuttaṁ tassa sabbapacchā santhatattā.",
  "tika-s0202t3:84_2": "Uparimaphalagatañhi sopānamatthakaṁ.",
  "tika-s0202t3:84_3": "Olokanatthaṁyevāti na kevalaṁ bhagavato āgamanaññeva olokanatthaṁ,",
  "tika-s0202t3:84_4": "atha kho attano patthanāya santharāpitāya celapaṭikāya akkamanassapi.",
  "tika-s0202t3:85_0": "Sakuṇapotaketi kādambaṭiṭṭibhaputtake.",
  "tika-s0202t3:85_1": "Aññova bhaveyyāti tasmiṁ attabhāve mātugāmato añño idāni bhariyābhūto mātugāmo bhaveyya.",
  "tika-s0202t3:85_2": "Puttaṁ labheyyāti attano kammavasena puttaṁ, no tassa.",
  "tika-s0202t3:85_3": "Ubhohīti imehi eva ubhohi.",
  "tika-s0202t3:85_4": "Imehi kāraṇehīti tassa rājakumārassa buddhaṁ paṭicca micchāgahaṇaṁ,",
  "tika-s0202t3:85_5": "titthiyānaṁ ujjhāyanaṁ,",
  "tika-s0202t3:85_6": "anāgate manussānaṁ bhikkhūnaṁ uddissa vippaṭisāroti imehi tīhi kāraṇehi.",
  "tika-s0202t3:85_7": "Paññattanti santhataṁ celapaṭikaṁ.",
  "tika-s0202t3:85_8": "Maṅgalaṁ icchantīti maṅgalikā.",
  "tika-s0202t3:86_0": "326.Tatiyaṁkāraṇanti iminā bhikkhūsu vippaṭisārānuppādanamāha.",
  "tika-s0202t3:86_1": "Yaṁ kiñci paribhuñjana-sukhaṁ kāmasukhallikānuyogoti adhippāyena kāmasukhallikānuyogasaññī hutvā…pe…",
  "tika-s0202t3:86_2": "maññamāno evamāha.",
  "tika-s0202t3:87_0": "327.",
  "tika-s0202t3:87_1": "Atha naṁ bhagavā tato micchābhinivesato vivecetukāmo ‘‘so kho aha’’ntiādinā attano dukkaracariyaṁ dassetuṁ ārabhi.",
  "tika-s0202t3:87_2": "Mahāsaccake(ma. ni.",
  "tika-s0202t3:87_3": "1.364 ādayo) vuttanayeneva veditabbaṁ ‘‘so kho aha’’ntiādipāṭhassa tattha āgataniyāmeneva āgatattā.",
  "tika-s0202t3:87_4": "Pāsarāsisutte (ma. ni.",
  "tika-s0202t3:87_5": "1.272 ādayo) vuttanayenāti etthāpi eseva nayo.",
  "tika-s0202t3:88_0": "343.",
  "tika-s0202t3:88_1": "Aṅkusaṁ gaṇhanti etena tassa gahaṇe cheko hotīti aṅkusagahaṇasippaṁ.",
  "tika-s0202t3:88_2": "Meghautunti meghaṁ paṭicca uppannasītautuṁ.",
  "tika-s0202t3:88_3": "Pabbatautunti pabbataṁ paṭicca uṇhautuṁ.",
  "tika-s0202t3:88_4": "Ubhayavasena ca tassa tathā sītuṇhaututo eno āgatoti ta-kārassa da-kāraṁ katvā udenoti nāmaṁ akāsi.",
  "tika-s0202t3:89_0": "Tāpaso ogāḷhañāṇavasena rañño matabhāvaṁ ñatvā.",
  "tika-s0202t3:89_1": "Ādito paṭṭhāyāti kosambinagare parantaparañño aggamahesibhāvato paṭṭhāya.",
  "tika-s0202t3:89_2": "Pubbeti sīlavantakāle.",
  "tika-s0202t3:89_3": "Hatthiganthanti hatthīnaṁ attano vase vattāpanasatthaṁ.",
  "tika-s0202t3:89_4": "Tenevassa taṁ sikkhāpeti,",
  "tika-s0202t3:89_5": "kiccañca ijjhati.",
  "tika-s0202t3:90_0": "344.Padahanabhāvoti bhāvanānuyogo.",
  "tika-s0202t3:90_1": "Padhāne vā niyutto padhāniyo,",
  "tika-s0202t3:90_2": "padhāniyassa bhikkhuno,",
  "tika-s0202t3:90_3": "tasseva padhāniyabhāvassa aṅgāni kāraṇāni padhāniyaṅgāni.",
  "tika-s0202t3:90_4": "Saddhā etassa atthīti saddho.",
  "tika-s0202t3:90_5": "Kiñcāpi paccekabodhisattānampi abhinīhārato paṭṭhāya āgatā āgamanasaddhā eva,",
  "tika-s0202t3:90_6": "mahābodhisattānaṁ pana saddhā garutarāti sā eva gahitā.",
  "tika-s0202t3:90_7": "Acalabhāvena okappanaṁ ‘‘sammāsambuddho bhagavā,",
  "tika-s0202t3:90_8": "svākhyāto dhammo,",
  "tika-s0202t3:90_9": "suppaṭipanno saṅgho’’ti kenaci akampiyabhāvena ratanattayaguṇe ogāhitvā kappanaṁ.",
  "tika-s0202t3:90_10": "Pasāduppatti ratanattaye pasīdanameva.",
  "tika-s0202t3:90_11": "Bodhinti catumaggañāṇanti vuttaṁ taṁnimittattā sabbaññutaññāṇassa,",
  "tika-s0202t3:90_12": "bodhīti vā sammāsambodhi.",
  "tika-s0202t3:90_13": "Sabbaññutaññāṇapadaṭṭhānañhi maggañāṇaṁ,",
  "tika-s0202t3:90_14": "maggañāṇapadaṭṭhānañca sabbaññutaññāṇaṁ ‘‘sammāsambodhī’’ti vuccati.",
  "tika-s0202t3:90_15": "Nicchitasubuddhatāya dhammassa sudhammatā saṅghassa suppaṭipatti vinicchitā eva hotīti āha ‘‘desanāsīsameva ceta’’ntiādi.",
  "tika-s0202t3:90_16": "Tassa padhānaṁ vīriyaṁ ijjhati ratanattayasaddhāya ‘‘imāya paṭipadāya jarāmaraṇato muccissāmī’’ti padhānānuyoge avaṁmukhasambhavato.",
  "tika-s0202t3:91_0": "Appābādhotiādi heṭṭhā vuttameva.",
  "tika-s0202t3:91_1": "Aguṇaṁ pakāsetā āyatiṁ saṁvaraṁ āpajjitā sammāpaṭipattiyā visodhanatthaṁ.",
  "tika-s0202t3:91_2": "Udayañca atthañca gantunti ‘‘avijjāsamudayā’’tiādinā pañcannaṁ upādānakkhandhānaṁ udayañca vayañca jānituṁ.",
  "tika-s0202t3:91_3": "Tenāha ‘‘etenā’’tiādi.",
  "tika-s0202t3:91_4": "Parisuddhāya upakkilesavinimuttāya.",
  "tika-s0202t3:91_5": "Nibbijjhitunti tadaṅgavasena pajahituṁ samucchedappahānassa paccayo bhavituṁ.",
  "tika-s0202t3:91_6": "Yaṁ dukkhaṁ khīyatīti kilesesu appahīnesu tena tadupanissayakammaṁ paṭicca yaṁ dukkhaṁ uppajjeyya,",
  "tika-s0202t3:91_7": "taṁ sandhāya vuttaṁ.",
  "tika-s0202t3:92_0": "345.Sesadivaseti sattadivasato paṭṭhāya yāva dve rattindivā.",
  "tika-s0202t3:93_0": "346.",
  "tika-s0202t3:93_1": "Kucchisannissito gabbho nissayavohārena ‘‘kucchī’’ti vuccati,",
  "tika-s0202t3:93_2": "so etissā atthīti kucchimatī.",
  "tika-s0202t3:93_3": "Tenāha ‘‘āpannasattā’’ti.",
  "tika-s0202t3:93_4": "Ārakkho panassa paccupaṭṭhito hotīti mātarā gahitasaraṇaṁ gabbhavuṭṭhitassa tassa saraṇagamanaṁ pavedayitassa kusalaṁ saraṇaṁ nāma,",
  "tika-s0202t3:93_5": "mātu katarakkho puttassapi paccupaṭṭhitoti.",
  "tika-s0202t3:93_6": "Mahallakakāleti vacanatthaṁ jānanakāle.",
  "tika-s0202t3:93_7": "Sārentīti yathādiṭṭhaṁ yathābalaṁ ratanattayaguṇapatiṭṭhāpanavasena assa sārenti.",
  "tika-s0202t3:93_8": "Sallakkhetvāti vuttamatthaṁ upadhāretvā.",
  "tika-s0202t3:93_9": "Saraṇaṁ gahitaṁ nāma hoti ratanattayassa saraṇabhāvasallakkhaṇapubbakatanninnacittabhāvatova.",
  "tika-s0202t3:93_10": "Sesaṁ suviññeyyameva.",
  "tika-s0202t3:94_0": "Bodhirājakumārasuttavaṇṇanāya līnatthappakāsanā samattā.",
  "tika-s0202t3:95_0": "6. Aṅgulimālasuttavaṇṇanā",
  "tika-s0202t3:96_0": "347.Aṅgulīnaṁmālaṁ dhāretīti iminā anvatthā tassa samaññāti dasseti.",
  "tika-s0202t3:96_1": "Tatrāti tasmiṁ ācariyavacanena aṅgulimālassa dhāraṇe.",
  "tika-s0202t3:96_2": "Karīsasahassakhette ekasālisīsaṁ viya apaññāyamānasakakicco hotīti adhippāyo.",
  "tika-s0202t3:96_3": "Takkasīlaṁ pesayiṁsu ‘‘tādisassa ācariyassa santike sippuggahasammāpayogena diṭṭhadhammike samparāyike ca atthe jānanto bhāriyaṁ na kareyyā’’ti.",
  "tika-s0202t3:96_4": "Bāhirakā ahesuṁ ahiṁsakassa vattasampattiyā ācariyassa cittasabhāvato nibbattanatibhāvena.",
  "tika-s0202t3:96_5": "Sineheneva vadanteti sinehena viya vadante.",
  "tika-s0202t3:97_0": "Gaṇanampi na uggaṇhātīti gaṇanavidhimpi na sallakkheti.",
  "tika-s0202t3:97_1": "Tattha kāraṇamāha ‘‘pakatiyā’’tiādinā.",
  "tika-s0202t3:97_2": "Ṭhapitaṭṭhāneti rukkhagacchantarādike ṭhapitaṭṭhāne sakuntasiṅgālānaṁ vasena aṅguliyo vinassanti.",
  "tika-s0202t3:97_3": "Bhaggavoti kosalarañño purohitaṁ gottena vadati.",
  "tika-s0202t3:97_4": "Coro avissāsanīyo sāhasikabhāvato.",
  "tika-s0202t3:97_5": "Purāṇasanthatā sākhā avissāsanīyā vicchikādīnaṁ pavesanayogyattā.",
  "tika-s0202t3:97_6": "Rājā avissāsanīyo issariyamadena dhanalobhena ca kadāci jīvite saṅkābhāvato.",
  "tika-s0202t3:97_7": "Itthī avissāsanīyā lolasīlacittabhāvato.",
  "tika-s0202t3:97_8": "Anuddharaṇīyo bhavissati saṁsārapaṅkato.",
  "tika-s0202t3:98_0": "348.Saṅkaritvāti ‘‘mayaṁ ekajjhaṁ sannipatitvā coraṁ māretvā vā palāpetvā gamissāmā’’ti saṅkaraṁ katvā.",
  "tika-s0202t3:98_1": "Iddhābhisaṅkhāranti abhisaṅkharaṇaṁ adhiṭṭhānaṁ.",
  "tika-s0202t3:98_2": "Abhisaṅkhāsīti adhiṭṭhahi.",
  "tika-s0202t3:98_3": "Saṁharitvāti saṁkhipitvā.",
  "tika-s0202t3:98_4": "Orabhāgeti corassa orabhāge.",
  "tika-s0202t3:99_0": "349.Daṇḍoti paharaṇahatthacchedanādiko daṇḍanasaṅkhāto daṇḍo.",
  "tika-s0202t3:99_1": "Pavattayitabboti ānetabbo.",
  "tika-s0202t3:99_2": "Apanetvāti attano santānato samucchedavasena pahāya.",
  "tika-s0202t3:99_3": "Paṭisaṅkhāyāti paṭisaṅkhānena.",
  "tika-s0202t3:99_4": "Avihiṁsāyāti karuṇāya.",
  "tika-s0202t3:99_5": "Sāraṇīyadhammesūti chasupi sāraṇīyadhammesu,",
  "tika-s0202t3:99_6": "ṭhito aṭṭhitānaṁ pāpadhammānaṁ bodhimūle eva samucchinnattā.",
  "tika-s0202t3:99_7": "Yathā atīte aparimitaṁ kālaṁ sandhāvitaṁ,",
  "tika-s0202t3:99_8": "evaṁ imāya paṭipattiyā anāgatepi sandhāvissatīti dassento ‘‘idānī’’tiādimāha.",
  "tika-s0202t3:100_0": "Itvevāti iti eva,",
  "tika-s0202t3:100_1": "iti-saddo nidassanattho.",
  "tika-s0202t3:100_2": "Tenāha ‘‘evaṁ vatvā yevā’’ti.",
  "tika-s0202t3:100_3": "Akirīti ākiri,",
  "tika-s0202t3:100_4": "pañcapi āvudhāni vikiri.",
  "tika-s0202t3:100_5": "Tena vuttaṁ ‘‘khipi chaḍḍesī’’ti.",
  "tika-s0202t3:101_0": "350.Ettovāti ato eva āgatamaggeneva sāvatthiṁ gatā.",
  "tika-s0202t3:101_1": "Adhivāsessatīti ‘‘coraṁ paṭisedhetuṁ gamissāmī’’ti vutte tuṇhī bhavissati .",
  "tika-s0202t3:101_2": "Dāruṇakammena uppannanāmanti ‘‘aṅgulimālo’’ti imaṁ nāmaṁ sandhāya vadati.",
  "tika-s0202t3:102_0": "351.Hatthī araññahatthī honti manussānaṁ tattha gantuṁ asakkuṇeyyattā,",
  "tika-s0202t3:102_1": "evaṁ assāpi.",
  "tika-s0202t3:102_2": "Kūṭasahassānaṁ bhijjanakāraṇaṁ hoti therassa āgamanabhayena ghaṭe chaḍḍetvā palāyanena.",
  "tika-s0202t3:102_3": "Gabbhamūḷhāyāti byākulagabbhāya.",
  "tika-s0202t3:102_4": "Pabbajjābalenāti vuttaṁ,",
  "tika-s0202t3:102_5": "satthu desanānubhāvenāti pana vattabbaṁ.",
  "tika-s0202t3:102_6": "So hi tassāpi kāraṇanti.",
  "tika-s0202t3:102_7": "Ariyā nāma jāti pabbajjā ariyabhāvatthāya jātīti katvā.",
  "tika-s0202t3:103_0": "Mahāparittaṁ nāmetanti mahānubhāvaṁ parittaṁ nāmetaṁ.",
  "tika-s0202t3:103_1": "Tathā hi naṁ thero sabbabhāvena ariyāya jāto saccādhiṭṭhānena akāsi.",
  "tika-s0202t3:103_2": "Tenāha ‘‘saccakiriyakataṭṭhāne’’ti.",
  "tika-s0202t3:103_3": "Gabbhamūḷhanti mūḷhagabbhaṁ.",
  "tika-s0202t3:103_4": "Gabbho hi paripakko sampajjamāno vijāyanakāle kammajavātehi sañcāletvā parivattito uddhaṁpādo adhosīso hutvā yonimukhābhimukho hoti,",
  "tika-s0202t3:103_5": "evaṁ so kassaci alaggo sotthinā bahi nikkhamati,",
  "tika-s0202t3:103_6": "vipajjamāno pana viparivattanavasena yonimaggaṁ pidahitvā tiriyaṁ nipajjati,",
  "tika-s0202t3:103_7": "tathā yassā yonimaggo pidahati,",
  "tika-s0202t3:103_8": "sā tattha kammajavātehi aparāparaṁ parivattamānā byākulā mūḷhagabbhāti vuccati,",
  "tika-s0202t3:103_9": "taṁ sandhāya vuttaṁ ‘‘gabbhamūḷha’’nti.",
  "tika-s0202t3:104_0": "Saccakiriyā nāma buddhāsayaṁ attano sīlaṁ paccavekkhitvā katā,",
  "tika-s0202t3:104_1": "tasmā saccakiriyā vejjakammaṁ na hotīti daṭṭhabbaṁ.",
  "tika-s0202t3:104_2": "Therassapi cātiādinā upasaṅkamitabbakāraṇaṁ vadati.",
  "tika-s0202t3:104_3": "Ime dve hetū paṭicca bhagavā theraṁ saccakiriyaṁ kāresi.",
  "tika-s0202t3:104_4": "Jātinti mūlajātiṁ.",
  "tika-s0202t3:105_0": "352.",
  "tika-s0202t3:105_1": "Pariyādāya āhacca bhinnena sīsena.",
  "tika-s0202t3:105_2": "Sabhāgadiṭṭhadhammavedanīyakammanti niraye nibbattanasakakammasabhāgabhūtaṁ diṭṭhadhammavedanīyakammaṁ.",
  "tika-s0202t3:105_3": "Sabhāgatā ca samānavatthukatā samānārammaṇatāekavīthipariyāpannatādivasena sabbathā sarikkhatā,",
  "tika-s0202t3:105_4": "sadisampi ca nāma tadevāharīyati yathā ‘‘tasseva kammassa vipāko’’ti ca ‘‘sā eva tittirī tāneva osadhānī’’ti ca.",
  "tika-s0202t3:105_5": "Idāni tameva sabhāgataṁ dassetuṁ ‘‘kammaṁ hī’’tiādi āraddhaṁ.",
  "tika-s0202t3:105_6": "Kariyamānamevāti paccayasamavāyena paṭipāṭiyā nibbattiyamānameva.",
  "tika-s0202t3:105_7": "Tayo koṭṭhāse pūreti,",
  "tika-s0202t3:105_8": "diṭṭhadhammavedanīyaaparāpariyāyavedanīyaupapajjavedanīyasaṅkhāte tayo bhāge pūreti,",
  "tika-s0202t3:105_9": "tesaṁ tiṇṇaṁ bhāgānaṁ vasena pavattati.",
  "tika-s0202t3:106_0": "Diṭṭhadhammo vuccati paccakkhabhūto paccuppanno attabhāvo,",
  "tika-s0202t3:106_1": "tattha veditabbaphalaṁ kammaṁ diṭṭhadhammavedanīyaṁ.",
  "tika-s0202t3:106_2": "Paccuppannabhavato anantaraṁ veditabbaphalaṁ kammaṁ upapajjavedanīyaṁ.",
  "tika-s0202t3:106_3": "Diṭṭhadhammānantarabhavato aññasmiṁ attabhāvapariyāye attabhāvaparivatte veditabbaphalaṁ kammaṁ aparāpariyāyavedanīyaṁ.",
  "tika-s0202t3:106_4": "Paṭipakkhehi anabhibhūtatāya,",
  "tika-s0202t3:106_5": "paccayavisesena paṭiladdhavisesatāya ca balavabhāvappattā tādisassa pubbābhisaṅkhārassa vasena sātisayā",
  "tika-s0202t3:106_6": "hutvā pavattā paṭhamajavanacetanā tasmiṁyeva attabhāve phaladāyinī diṭṭhadhammavedanīyā nāma.",
  "tika-s0202t3:106_7": "Sā hi vuttākārena balavati javanasantāne guṇavisesayuttesu upakārānupakāravasappavattiyā āsevanālābhena",
  "tika-s0202t3:106_8": "appavipākatāya ca itaradvayaṁ viya pavattasantānuparamāpekkhaṁ okāsalābhāpekkhañca kammaṁ na hotīti idheva",
  "tika-s0202t3:106_9": "pupphamattaṁ viya pavattivipākamattaṁ phalaṁ deti.",
  "tika-s0202t3:107_0": "Tathā asakkontanti kammassa phaladānaṁ nāma upadhipayogādipaccayantarasamavāyeneva hotīti tadabhāvato tasmiṁyeva attabhāve vipākaṁ dātuṁ asakkontaṁ.",
  "tika-s0202t3:107_1": "Ahosikammanti kammaṁyeva ahosi,",
  "tika-s0202t3:107_2": "na tassa vipāko ahosi,",
  "tika-s0202t3:107_3": "atthi bhavissati vāti evaṁ vattabbaṁ kammaṁ.",
  "tika-s0202t3:107_4": "Atthasādhikāti dānādipāṇātipātādiatthassa nipphādikā.",
  "tika-s0202t3:107_5": "Kā pana sāti āha ‘‘sattamajavanacetanā’’ti.",
  "tika-s0202t3:107_6": "Sā hi sanniṭṭhāpakacetanā vuttanayena paṭiladdhavisesā purimajavanacetanāhi laddhāsevanā ca samānā anantare",
  "tika-s0202t3:107_7": "attabhāve vipākadāyinī upapajjavedanīyakammaṁ nāma.",
  "tika-s0202t3:107_8": "Tenāha ‘‘anantare attabhāve vipākaṁ detī’’ti.",
  "tika-s0202t3:107_9": "Sati saṁsārappavattiyāti iminā asati saṁsārappavattiyā ahosikammapakkhe tiṭṭhati vipaccanokāsassa abhāvatoti.",
  "tika-s0202t3:108_0": "Samugghāṭitāni vipaccanokāsassa anuppattidhammatāpādanena.",
  "tika-s0202t3:108_1": "Diṭṭhadhammavedanīyaṁ atthi vipākārahābhāvassa anibbattitattā vipaccanokāsassa anupacchinnattā.",
  "tika-s0202t3:108_2": "Katūpacitañhi kammaṁ sati vipaccanokāse yāva na phalaṁ deti,",
  "tika-s0202t3:108_3": "tāva attheva nāma vipākārahabhāvato.",
  "tika-s0202t3:108_4": "‘‘Yassa kho’’ti idaṁ aniyamākāravacanaṁ bhagavatā kammasarikkhatāvasena sādhāraṇato vuttanti āha ‘‘yādisassa kho’’ti.",
  "tika-s0202t3:109_0": "Pamādakilesavimuttoti pamādahetukehi sabbehi kilesehi vimutto.",
  "tika-s0202t3:110_0": "Pāpassa pidhānaṁ nāma avipākadhammatāpādananti āha ‘‘appaṭisandhikaṁ karīyatī’’ti.",
  "tika-s0202t3:110_1": "Buddhasāsaneti sikkhāttayasaṅgahe buddhassa bhagavato sāsane.",
  "tika-s0202t3:110_2": "Yuttappayutto viharatīti akattabbassa akaraṇavasena,",
  "tika-s0202t3:110_3": "kattabbassa ca paripūraṇavasena pavattati.",
  "tika-s0202t3:111_0": "Dissanti kujjhantīti disā,",
  "tika-s0202t3:111_1": "paṭipakkhāti āha ‘‘sapattā’’ti.",
  "tika-s0202t3:111_2": "Tappasaṁsapakāranti mettānisaṁsakittanākāraṁ.",
  "tika-s0202t3:111_3": "Kālenāti āmeḍitalopena niddesoti āha ‘‘khaṇe khaṇe’’ti.",
  "tika-s0202t3:111_4": "Anukarontūti yesaṁ kalyāṇamittānaṁ santike suṇanti,",
  "tika-s0202t3:111_5": "yathāsutaṁ dhammaṁ tesaṁ anukarontu diṭṭhānugatikaraṇaṁ āpajjantu,",
  "tika-s0202t3:111_6": "attano veripuggalānampi bhagavato santike dhammassavanaṁ sammāpaṭipattiñca paccāsīsati.",
  "tika-s0202t3:112_0": "Tasanti gatiṁ patthayantīti tasā bhavantarādīsu saṁsaraṇabhāvato.",
  "tika-s0202t3:112_1": "Tenāha ‘‘tasā vuccanti sataṇhā’’ti.",
  "tika-s0202t3:113_0": "Netabbaṭṭhānaṁ udakaṁ nayantīti nettikā.",
  "tika-s0202t3:113_1": "Bandhitvāti daḷhaṁ bandhitvā.",
  "tika-s0202t3:113_2": "Telakañjikenāti telamissitena kañjikena.",
  "tika-s0202t3:114_0": "Yādisova aniṭṭhe,",
  "tika-s0202t3:114_1": "tādisova iṭṭheti iṭṭhāniṭṭhe nibbikārena tādī.",
  "tika-s0202t3:114_2": "Yesaṁ pana kāmāmisādīnaṁ vantattā rāgādīnaṁ cattattā kāmoghādīnaṁ tiṇṇattā tādibhāvo bhaveyya,",
  "tika-s0202t3:114_3": "tesaṁ bhagavatā sabbaso vantā cattā tiṇṇā,",
  "tika-s0202t3:114_4": "tasmā bhagavā vantāvīti tādī,",
  "tika-s0202t3:114_5": "cattāvīti tādī,",
  "tika-s0202t3:114_6": "tiṇṇāvīti tādī,",
  "tika-s0202t3:114_7": "yehi anaññasādhāraṇehi sīlādiguṇehi samannāgatattā bhagavā tādibhāvena ukkaṁsapāramippatto taṁniddeso,",
  "tika-s0202t3:114_8": "tehi guṇehi yāthāvato niddisitabbatopi tādī.",
  "tika-s0202t3:114_9": "Yathā yantarajjuyā yantaṁ nīyati,",
  "tika-s0202t3:114_10": "evaṁ yāya taṇhāya bhavo nīyati,",
  "tika-s0202t3:114_11": "sā ‘‘bhavanetti bhavarajjū’’ti vuttā.",
  "tika-s0202t3:114_12": "Tenāha ‘‘tāya hī’’tiādi,",
  "tika-s0202t3:114_13": "kammāni kusalādīni vipaccayanti apaccayanti etāyāti kammavipāko.",
  "tika-s0202t3:114_14": "Apaccayabhāvo nāma ariyamaggacetanāyāti āha ‘‘maggacetanāyā’’ti.",
  "tika-s0202t3:114_15": "Yāva na kilesā pahīyanti,",
  "tika-s0202t3:114_16": "tāva ime sattā saiṇā eva aserivihārabhāvatoti āha ‘‘aṇaṇo nikkileso jāto’’ti.",
  "tika-s0202t3:115_0": "Theyyaparibhogo (visuddhi. ṭī.",
  "tika-s0202t3:115_1": "1.91) nāma sāmiparibhogābhāvato.",
  "tika-s0202t3:115_2": "Bhagavatāpi hi attano sāsane sīlavato paccayā anuññātā,",
  "tika-s0202t3:115_3": "na dussīlassa,",
  "tika-s0202t3:115_4": "dāyakānaṁ sīlavatoyeva pariccāgo,",
  "tika-s0202t3:115_5": "na dussīlassa attano kārānaṁ mahapphalabhāvassa paccāsīsanato.",
  "tika-s0202t3:115_6": "Iti satthārā ananuññātattā dāyakehi ca apariccattattā ‘‘dussīlassa paribhogo theyyaparibhogo nāmā’’ti vuttaṁ .",
  "tika-s0202t3:115_7": "Iṇavasena paribhogo iṇaparibhogo.",
  "tika-s0202t3:115_8": "Paṭiggāhakato dakkhiṇāvisuddhiyā abhāvato iṇaṁ gahetvā paribhogo viyāti attho.",
  "tika-s0202t3:115_9": "Yasmā sekkhā bhagavato orasaputtā,",
  "tika-s0202t3:115_10": "tasmā te pitusantakānaṁ paccayānaṁ dāyādā hutvā te paccaye paribhuñjantīti tesaṁ paribhogo dāyajjaparibhogo nāma.",
  "tika-s0202t3:115_11": "Kiṁ pana te bhagavato paccaye paribhuñjanti,",
  "tika-s0202t3:115_12": "udāhu gihīhi dinnanti?",
  "tika-s0202t3:115_13": "Gihīhi dinnāpi te bhagavatā anuññātattā bhagavato santakā honti ananuññātesu sabbena sabbaṁ paribhogābhāvato anuññātesuyeva paribhogasambhavato.",
  "tika-s0202t3:115_14": "Dhammadāyādasuttañcettha (ma. ni.",
  "tika-s0202t3:115_15": "1.29 ādayo) sādhakaṁ.",
  "tika-s0202t3:116_0": "Avītarāgānaṁ taṇhāparavasatāya paccayaparibhoge sāmibhāvo natthi,",
  "tika-s0202t3:116_1": "tadabhāvena vītarāgānaṁ tattha sāmibhāvo yathāruci paribhogasambhavato.",
  "tika-s0202t3:116_2": "Tathā hi te paṭikūlampi appaṭikūlākārena,",
  "tika-s0202t3:116_3": "appaṭikūlampi paṭikūlākārena tadubhayaṁ vivajjetvā upekkhākārena ca paccaye paribhuñjanti,",
  "tika-s0202t3:116_4": "dāyakānañca manorathaṁ paripūrenti.",
  "tika-s0202t3:116_5": "Sesamettha yaṁ vattabbaṁ,",
  "tika-s0202t3:116_6": "taṁ visuddhimagge,",
  "tika-s0202t3:116_7": "taṁsaṁvaṇṇanāsu ca vuttanayeneva veditabbaṁ.",
  "tika-s0202t3:116_8": "Kilesaiṇānaṁ abhāvaṁ sandhāya ‘‘aṇaṇo’’ti vuttaṁ,",
  "tika-s0202t3:116_9": "na paccavekkhitaparibhogamattaṁ.",
  "tika-s0202t3:116_10": "Tenāha āyasmā ca bākulo –",
  "tika-s0202t3:116_11": "‘‘sattāhameva kho ahaṁ, āvuso,",
  "tika-s0202t3:116_12": "saraṇo raṭṭhapiṇḍaṁ bhuñji’’nti (ma. ni. 3.211).",
  "tika-s0202t3:117_0": "Vatthukāmakilesakāmehi taṇhāya pavattiākāraṁ paṭicca atthi ramaṇavohāroti āha –",
  "tika-s0202t3:117_1": "‘‘duvidhesupi kāmesu taṇhāratisanthava’’nti.",
  "tika-s0202t3:117_2": "Mantitanti kathitaṁ.",
  "tika-s0202t3:117_3": "Uppannehi satthupaṭiññehi.",
  "tika-s0202t3:117_4": "Saṁvibhattāti kusalādivasena khandhādīhi ākārehi vibhattā.",
  "tika-s0202t3:117_5": "Sundaraṁ āgamananti svāgataṁ.",
  "tika-s0202t3:117_6": "Tato eva na kucchitaṁ āgataṁ.",
  "tika-s0202t3:117_7": "Soḷasavidhakiccassa pariyositattā āha ‘‘taṁ sabbaṁ mayā kata’’nti.",
  "tika-s0202t3:117_8": "Maggapaññāyameva tatiyavijjāsamaññāti āha –",
  "tika-s0202t3:117_9": "‘‘tīhi vijjāhi navahi ca lokuttaradhammehī’’ti.",
  "tika-s0202t3:118_0": "Aṅgulimālasuttavaṇṇanāya līnatthappakāsanā samattā.",
  "tika-s0202t3:119_0": "7. Piyajātikasuttavaṇṇanā",
  "tika-s0202t3:120_0": "353.Pakatiniyāmenāti yathā sokuppattito pubbe iti kattabbesu asammohavasena cittaṁ pakkhandati,",
  "tika-s0202t3:120_1": "tāni cassa upaṭṭhahanti,",
  "tika-s0202t3:120_2": "na evaṁ sokassa cittasaṅkocasabhāvato.",
  "tika-s0202t3:120_3": "Tena vuttaṁ ‘‘pakatiniyāmena pana na paṭibhantī’’ti.",
  "tika-s0202t3:120_4": "Keci pana ‘‘sāmantā katipaye na kuṭumbaṁ sandhāreti.",
  "tika-s0202t3:120_5": "Tenāha ‘na sabbena sabbaṁ paṭibhantī’ti’’ vadanti.",
  "tika-s0202t3:120_6": "Etthāti dutiyapade.",
  "tika-s0202t3:120_7": "Anekatthattā dhātūnaṁ ‘‘na paṭibhātī’’ti padassa ‘‘na ruccatī’’ti atthamāha.",
  "tika-s0202t3:120_8": "Na paṭibhātīti vā bhuñjitukāmatācittaṁ na upaṭṭhitanti attho.",
  "tika-s0202t3:120_9": "Patiṭṭhitokāsanti indriyāviṭṭhaṭṭhānaṁ vadati.",
  "tika-s0202t3:120_10": "Piyāyitabbato piyo jāti uppattiṭṭhānaṁ etesanti piyajātikā.",
  "tika-s0202t3:120_11": "Piyo pabhuti etesanti piyappabhutikāti vattabbe,",
  "tika-s0202t3:120_12": "u-kārassa va-kāraṁ,",
  "tika-s0202t3:120_13": "ta-kārassa ca lopaṁ katvā ‘‘piyappabhāvikā’’ti vuttaṁ.",
  "tika-s0202t3:120_14": "Tenāha ‘‘piyato pabhavantī’’ti.",
  "tika-s0202t3:121_0": "355.",
  "tika-s0202t3:121_1": "Para-saddena samānatthaṁ ajjhattikabhāvanisedhanatthaṁ ‘‘pire’’ti padanti āha ‘‘amhākaṁ pare’’ti.",
  "tika-s0202t3:121_2": "Pireti vā ‘‘parato’’ti iminā samānatthaṁ nipātapadanti āha ‘‘cara pireti parato gacchā’’ti.",
  "tika-s0202t3:122_0": "356.Dvidhā chetvāti ettha yadi itthī tassa purisassa piyā,",
  "tika-s0202t3:122_1": "kathaṁ dvidhā chindatīti āha ‘‘yadi hī’’tiādi.",
  "tika-s0202t3:123_0": "357.Kathaṁ katheyyanti yathā bhagavā etassa brāhmaṇassa kathesi,",
  "tika-s0202t3:123_1": "so ca me kathesi,",
  "tika-s0202t3:123_2": "tathā cāhaṁ katheyyaṁ.",
  "tika-s0202t3:123_3": "Maraṇavasena vipariṇāmo attabhāvassa parivattattā.",
  "tika-s0202t3:123_4": "Palāyitvā gamanavasena aññathābhāvo mittasanthavassa samāgamassa ca aññathābhūtattā.",
  "tika-s0202t3:124_0": "Chaḍḍitabhāvenāti parivattitabhāvena.",
  "tika-s0202t3:124_1": "Hatthagamanavasena aññathābhāvo pubbe savase vattitānaṁ idāni vase avattanabhāvena.",
  "tika-s0202t3:125_0": "Ācamehīti ācamanaṁ mukhavikkhālanaṁ kārehi.",
  "tika-s0202t3:125_1": "Yasmā mukhaṁ vikkhālentā hi hatthapāde dhovitvā vikkhālenti,",
  "tika-s0202t3:125_2": "tasmā ‘‘ācamitvā’’ti vatvā pacchāpi tassa atthaṁ dassento ‘‘mukhaṁ vikkhāletvā’’ti āha.",
  "tika-s0202t3:125_3": "Sesaṁ suviññeyyameva.",
  "tika-s0202t3:126_0": "Piyajātikasuttavaṇṇanāya līnatthappakāsanā samattā.",
  "tika-s0202t3:127_0": "8. Bāhitikasuttavaṇṇanā",
  "tika-s0202t3:128_0": "359.",
  "tika-s0202t3:128_1": "Sāvajjatāya upārambhaṁ arahatīti opārambho.",
  "tika-s0202t3:128_2": "Tenāha ‘‘dosaṁ āropanāraho’’ti.",
  "tika-s0202t3:128_3": "Bālā upārambhavatthumaññaṁ amūlakampi naṁ āropentā ugghosenti,",
  "tika-s0202t3:128_4": "tasmā te anāmasitvā ‘‘viññūhī’’ti idaṁ padaṁ gahetvā pañhena ñātuṁ icchitena atthena upārambhādīnaṁ upari uttaraṁ paripūretuṁ nāsakkhimhā.",
  "tika-s0202t3:128_5": "Taṁ kāraṇanti taṁ uppattikāraṇaṁ.",
  "tika-s0202t3:128_6": "Yadi hi mayā ‘‘viññūhī’’ti padaṁ pakkhipitvā vuttaṁ bhaveyya,",
  "tika-s0202t3:128_7": "pañhā me paripuṇṇā bhaveyya,",
  "tika-s0202t3:128_8": "na pana vuttā.",
  "tika-s0202t3:128_9": "Idāni pana taṁ kāraṇaṁ uttaraṁ āyasmatā ānandena ‘‘viññūhī’’ti evaṁ vadantena paripūritaṁ.",
  "tika-s0202t3:129_0": "360.",
  "tika-s0202t3:129_1": "Kosallapaṭipakkhato akosallaṁ vuccati avijjā,",
  "tika-s0202t3:129_2": "taṁsamuṭṭhānato akosallasambhūto.",
  "tika-s0202t3:129_3": "Avajjaṁ vuccati garahitabbaṁ,",
  "tika-s0202t3:129_4": "saha avajjehīti sāvajjo, gārayho.",
  "tika-s0202t3:129_5": "Rāgādidosehi sadoso.",
  "tika-s0202t3:129_6": "Tehi eva sabyābajjho,",
  "tika-s0202t3:129_7": "tato eva sampati āyatiñca sadukkho.",
  "tika-s0202t3:129_8": "Sabyābajjhādiko nissandavipāko.",
  "tika-s0202t3:130_0": "Tathā attho vutto bhaveyyāti pucchāsabhāgenapi attho vutto bhaveyya,",
  "tika-s0202t3:130_1": "pucchantassa pana na tāva cittārādhanaṁ. Tenāha –",
  "tika-s0202t3:130_2": "‘‘evaṁ byākaraṇaṁ pana na bhāriya’’nti,",
  "tika-s0202t3:130_3": "garukaraṇaṁ na hoti visārajjaṁ na siyāti adhippāyo. Tenāha –",
  "tika-s0202t3:130_4": "‘‘appahīnaakusalopi hi pahānaṁ vaṇṇeyyā’’ti.",
  "tika-s0202t3:130_5": "Evarūpo pana yathākārī tathāvādī na hoti,",
  "tika-s0202t3:130_6": "na evaṁ bhagavāti āha ‘‘bhagavā’’tiādi.",
  "tika-s0202t3:130_7": "Evaṁ byākāsīti ‘‘sabbākusaladhammapahīno kho, mahārāja,",
  "tika-s0202t3:130_8": "tathāgato’’ti evaṁ byākāsi.",
  "tika-s0202t3:130_9": "Sukkapakkhepi eseva nayoti iminā ‘‘sabbesaṁyeva kusalānaṁ dhammānaṁ upasampadaṁ vaṇṇetī’’ti vutte yathā pucchā,",
  "tika-s0202t3:130_10": "tathā attho vutto bhaveyya,",
  "tika-s0202t3:130_11": "evaṁ byākaraṇaṁ pana na bhāriyaṁ,",
  "tika-s0202t3:130_12": "asampāditakusaladhammopi upasampadaṁ vaṇṇeyya.",
  "tika-s0202t3:130_13": "Bhagavā pana sammadeva sampāditakusalattā yathākārī tathāvādīti dassetuṁ ‘‘evaṁ byākāsī’’ti imamatthaṁ dasseti.",
  "tika-s0202t3:130_14": "Sesaṁ suviññeyyameva.",
  "tika-s0202t3:131_0": "Bāhitikasuttavaṇṇanāya līnatthappakāsanā samattā.",
  "tika-s0202t3:132_0": "9. Dhammacetiyasuttavaṇṇanā",
  "tika-s0202t3:133_0": "364.",
  "tika-s0202t3:133_1": "Medavaṇṇā uḷupavaṇṇā ca tattha tattha pāsāṇā ussannā ahesunti medāḷupanti gāmassa samaññā jātā.",
  "tika-s0202t3:133_2": "Uḷupavaṇṇāti candasamānavaṇṇatāya medapāsāṇā vuttāti keci.",
  "tika-s0202t3:133_3": "Aṭṭhakathāyaṁ pana ‘‘medavaṇṇā pāsāṇā kirettha ussannā ahesu’’nti idaṁ vuttaṁ.",
  "tika-s0202t3:133_4": "Assāti senāpatissa.",
  "tika-s0202t3:133_5": "Kathāsamuṭṭhāpanatthanti mallikāya sokavinodanadhammakathāsamuṭṭhāpanatthaṁ.",
  "tika-s0202t3:134_0": "Raññāti pasenadīkosalaraññā.",
  "tika-s0202t3:134_1": "Mahaccāti mahatiyā.",
  "tika-s0202t3:134_2": "Padavipallāsena cetaṁ vuttaṁ.",
  "tika-s0202t3:134_3": "Pasādamarahantīti pāsādikāni.",
  "tika-s0202t3:134_4": "Tenāha ‘‘saha rañjanakānī’’ti.",
  "tika-s0202t3:134_5": "Yāni pana pāsādikāni,",
  "tika-s0202t3:134_6": "tāni passituṁ yuttāni.",
  "tika-s0202t3:134_7": "Pāsādikānīti vā saddahanasahitāni.",
  "tika-s0202t3:134_8": "Tenāha ‘‘pasādajanakānī’’ti.",
  "tika-s0202t3:134_9": "‘‘Appābādha’’nti ādīsu viya appasaddo abhāvatthoti āha ‘‘nissaddānī’’ti.",
  "tika-s0202t3:134_10": "Aniyamatthavācī ya-saddo aniyamākāravācakopi hotīti ‘‘yatthā’’ti padassa ‘‘yādisesū’’tiādimāha.",
  "tika-s0202t3:134_11": "Tathā hi aṅgulimālasutte (ma. ni. aṭṭha.",
  "tika-s0202t3:134_12": "2.347 ādayo) ‘‘yassa kho’’ti padassa ‘‘yādisassa kho’’ti attho vutto.",
  "tika-s0202t3:135_0": "366.Paṭicchadanti paṭicchādakaṁ.",
  "tika-s0202t3:135_1": "Rājakakudhabhaṇḍānīti rājabhaṇḍabhūtāni.",
  "tika-s0202t3:135_2": "Rahāyatīti raho karoti,",
  "tika-s0202t3:135_3": "maṁ ajjhesatīti attho.",
  "tika-s0202t3:136_0": "367.",
  "tika-s0202t3:136_1": "Yathāsabhāvato ñeyyaṁ dhāreti avadhāretīti dhammo,",
  "tika-s0202t3:136_2": "ñāṇanti āha ‘‘paccakkhañāṇasaṅkhātassa dhammassā’’ti.",
  "tika-s0202t3:136_3": "Anunayoti anugacchanako.",
  "tika-s0202t3:136_4": "Diṭṭhena hi adiṭṭhassa anumānaṁ.",
  "tika-s0202t3:136_5": "Tenāha ‘‘anumānaṁ anubuddhī’’ti.",
  "tika-s0202t3:136_6": "Āpāṇakoṭikanti yāva pāṇakoṭi,",
  "tika-s0202t3:136_7": "tāva jīvitapariyosānaṁ.",
  "tika-s0202t3:136_8": "Etanti dhammanvayasaṅkhātaṁ anumānaṁ.",
  "tika-s0202t3:136_9": "Evanti ‘‘idha panāha’’nti vuttappakārena.",
  "tika-s0202t3:137_0": "369.Cakkhuṁ abandhante viyāti apāsādikatāya passantānaṁ cakkhuṁ attani abandhante viya.",
  "tika-s0202t3:137_1": "Kulasantānānubandho rogo kularogo.",
  "tika-s0202t3:137_2": "Uḷāranti sānubhāvaṁ.",
  "tika-s0202t3:137_3": "Yo hi ānubhāvasampanno,",
  "tika-s0202t3:137_4": "taṁ ‘‘mahesakkha’’nti vadanti.",
  "tika-s0202t3:137_5": "Arahattaṁ gaṇhantoti ukkaṭṭhaniddesoyaṁ,",
  "tika-s0202t3:137_6": "heṭṭhimaphalāni gaṇhantopi.",
  "tika-s0202t3:138_0": "373. Jīvikā jīvitavutti.",
  "tika-s0202t3:139_0": "374.",
  "tika-s0202t3:139_1": "Dhammaṁ ceteti saṁvedeti etehīti dhammacetiyāni,",
  "tika-s0202t3:139_2": "dhammassa pūjāvacanāni.",
  "tika-s0202t3:139_3": "Nanu cetāni buddhasaṅghaguṇadīpanānipi santi?",
  "tika-s0202t3:139_4": "Kathaṁ ‘‘dhammacetiyānīti dhammassa cittīkāravacanānī’’ti vuttanti āha ‘‘tīsu hī’’tiādi.",
  "tika-s0202t3:139_5": "Tattha yasmā buddharatanamūlakāni sesaratanāni tassa vasena laddhabbato.",
  "tika-s0202t3:139_6": "Kosalaraññā cettha buddhagāravena dhammasaṅghagāravaṁ paveditaṁ,",
  "tika-s0202t3:139_7": "tasmā ‘‘bhagavati cittīkāre kate dhammopi katova hotī’’ti vuttaṁ.",
  "tika-s0202t3:139_8": "Yasmā ca ratanattayapasādapubbikā sāsane sammāpaṭipatti,",
  "tika-s0202t3:139_9": "tasmā vuttaṁ –",
  "tika-s0202t3:139_10": "‘‘ādibrahmacariyakānīti maggabrahmacariyassa ādibhūtānī’’ti.",
  "tika-s0202t3:139_11": "Sesaṁ suviññeyyameva.",
  "tika-s0202t3:140_0": "Dhammacetiyasuttavaṇṇanāya līnatthappakāsanā samattā.",
  "tika-s0202t3:141_0": "10. Kaṇṇakatthalasuttavaṇṇanā",
  "tika-s0202t3:142_0": "375.Anantarasuttevuttakaraṇīyenevāti ‘‘pāsāde vā nāṭakesu vā cittassādaṁ alabhamāno tattha tattha vicarituṁ āraddho’’ti vuttakaraṇīyena.",
  "tika-s0202t3:142_1": "Appaduṭṭhapadosīnañhi evaṁ hotīti.",
  "tika-s0202t3:143_0": "376.Pucchitoti ‘‘aññaṁ dūtaṁ nālatthu’’nti pucchito.",
  "tika-s0202t3:143_1": "Soti rājā.",
  "tika-s0202t3:143_2": "Tāsaṁ vandanā sace uttarakālaṁ,",
  "tika-s0202t3:143_3": "attano āgamanakāraṇaṁ kathessati.",
  "tika-s0202t3:144_0": "378.Ekāvajjanenāti ekavīthijavanena.",
  "tika-s0202t3:144_1": "Tena ekacittaṁ tāva tiṭṭhatu,",
  "tika-s0202t3:144_2": "ekacittavīthiyāpi sabbaṁ jānituṁ na sakkāti dasseti.",
  "tika-s0202t3:144_3": "‘‘Idaṁ nāma atītaṁ jānissāmī’’ti aniyametvā āvajjato yaṁ kiñci atītaṁ jānāti,",
  "tika-s0202t3:144_4": "niyamite pana niyamitamevāti āha –",
  "tika-s0202t3:144_5": "‘‘ekena hi…pe…",
  "tika-s0202t3:144_6": "ekadesameva jānātī’’ti.",
  "tika-s0202t3:144_7": "Tena cittenāti ‘‘atītaṁ sabbaṁ jānissāmī’’ti evaṁ pavattacittena.",
  "tika-s0202t3:144_8": "Itaresūti anāgatapaccuppannesu.",
  "tika-s0202t3:144_9": "Kāraṇajātikanti yuttisabhāvaṁ,",
  "tika-s0202t3:144_10": "yuttiyā yuttanti attho.",
  "tika-s0202t3:144_11": "Samparāyaguṇanti samparāye katakammassa visesaṁ.",
  "tika-s0202t3:145_0": "379.Lokuttaramissakāni kathitāni bodhirājakumārasutte viya lokiyā ceva lokuttarā ca.",
  "tika-s0202t3:145_1": "Yathālābhavasena cettha padhāniyaṅgānaṁ lokuttaraggahaṇaṁ veditabbaṁ.",
  "tika-s0202t3:145_2": "Paccekaṁ eva nesañca padhāniyaṅgatā daṭṭhabbā yathā ‘‘aṭṭhavimokkhā sandissanti lokuttaramissakā’’ti.",
  "tika-s0202t3:145_3": "Lokuttarānevāti cettha yaṁ vattabbaṁ,",
  "tika-s0202t3:145_4": "taṁ parato āvi bhavissati.",
  "tika-s0202t3:145_5": "Padhānanānattanti padahananānattaṁ,",
  "tika-s0202t3:145_6": "bhāvanānuyogavisesanti attho.",
  "tika-s0202t3:145_7": "Saṅkhāre parimadditvā paṭipakkhadhamme ekadesato pajahitvā ṭhitassa bhāvanānuyogo sabbena sabbaṁ aparimadditasaṅkhārassa",
  "tika-s0202t3:145_8": "appahīnapaṭipakkhassa bhāvanānuyogato sukhumo visadova hoti,",
  "tika-s0202t3:145_9": "saccābhisamayena santānassa āhitavisesattāti āha –",
  "tika-s0202t3:145_10": "‘‘aññādisameva hi puthujjanassa padhānaṁ,",
  "tika-s0202t3:145_11": "aññādisaṁ sotāpannassā’’tiādi.",
  "tika-s0202t3:145_12": "Ayañca viseso na kevalaṁ anariyaariyapuggalato eva,",
  "tika-s0202t3:145_13": "atha kho ariyesupi sekkhādivisesatopi labbhati abhisaṅkhāravisesato abhinīhārato ca ijjhanatoti dassento ‘‘aññādisaṁ sakadāgāmino’’tiādimāha.",
  "tika-s0202t3:145_14": "Na pāpuṇātīti yasmā puthujjano sabbathāva padhānaṁ padahanto sotāpattimaggaṁ adhigacchati,",
  "tika-s0202t3:145_15": "sotāpanno ca sakadāgāmimagganti heṭṭhimaṁ uparimato oḷārikaṁ,",
  "tika-s0202t3:145_16": "uparimañca itarato sukhumaṁ tena pahātuṁ asakkuṇeyyassa pajahanato,",
  "tika-s0202t3:145_17": "iti adhigantabbavisesena ca adhigamapaṭipadāya saṇhasukhumatā tikkhavisadatā ca viññāyatīti āha –",
  "tika-s0202t3:145_18": "‘‘puthujjanassa padhānaṁ sotāpannassa padhānaṁ na pāpuṇātī’’tiādi.",
  "tika-s0202t3:146_0": "Akūṭakaraṇanti avañcanakiriyaṁ.",
  "tika-s0202t3:146_1": "Anavacchindananti atiyānaṁ.",
  "tika-s0202t3:146_2": "Aviñchanaṁ na ākaḍḍhanaṁ,",
  "tika-s0202t3:146_3": "niyuttataṁ viniveṭhetvā samantā viparivattitvā samadhārāya chaḍḍanaṁ vā.",
  "tika-s0202t3:146_4": "Tassa kāraṇaṁ taṁkāraṇaṁ,",
  "tika-s0202t3:146_5": "taṁ kāraṇanti vā taṁ kiriyaṁ taṁ adhikāraṁ.",
  "tika-s0202t3:146_6": "Dantehi gantabbabhūminti dantehi pattabbaṭṭhānaṁ,",
  "tika-s0202t3:146_7": "pattabbavatthuṁ vā.",
  "tika-s0202t3:146_8": "Cattāropi assaddhā nāma uparimauparimasaddhāya abhāvato.",
  "tika-s0202t3:146_9": "Yena hi yaṁ appattaṁ,",
  "tika-s0202t3:146_10": "tassa taṁ natthi.",
  "tika-s0202t3:146_11": "Ariyasāvakassa…pe…",
  "tika-s0202t3:146_12": "natthi paṭhamamaggeneva māyāsāṭheyyānaṁ pahātabbattā.",
  "tika-s0202t3:146_13": "Tenevāti sammadeva viruddhapakkhānaṁ saddhādīnaṁ idhādhippetattā.",
  "tika-s0202t3:146_14": "Yadi evaṁ kathaṁ missakakathāti āha ‘‘assakhaḷuṅkasuttante panā’’tiādi.",
  "tika-s0202t3:146_15": "Cattārova honti puthujjanādivasena.",
  "tika-s0202t3:147_0": "Opammasaṁsandane adantahatthiādayo viyātiādinā kaṇhapakkhe,",
  "tika-s0202t3:147_1": "yathā pana dantahatthiādayotiādinā sukkapakkhe ca sādhāraṇato ekajjhaṁ katvā vuttaṁ,",
  "tika-s0202t3:147_2": "asādhāraṇato bhinditvā dassetuṁ ‘‘idaṁ vuttaṁ hotī’’tiādi vuttaṁ.",
  "tika-s0202t3:148_0": "380.Sammappadhānā nibbisiṭṭhavīriyā. Tenāha –",
  "tika-s0202t3:148_1": "‘‘na kiñci nānākaraṇaṁ vadāmi,",
  "tika-s0202t3:148_2": "yadidaṁ vimuttiyā vimutti’’nti.",
  "tika-s0202t3:148_3": "Na hi sukkhavipassakatevijjachaḷabhiññānaṁ vimuttiyā nānākaraṇaṁ atthi.",
  "tika-s0202t3:148_4": "Tena vuttaṁ ‘‘yaṁ ekassā’’tiādi.",
  "tika-s0202t3:148_5": "Kiṁ tvaṁ na jānāsīti sambandho.",
  "tika-s0202t3:148_6": "Āgacchantīti uppajjanavasena āgacchanti.",
  "tika-s0202t3:148_7": "Nāgacchantīti etthāpi eseva nayo.",
  "tika-s0202t3:148_8": "Idaṁ pucchantoti idaṁ pucchāmīti dassento.",
  "tika-s0202t3:148_9": "Appahīnacetasikadukkhā anadhigataanāgāmitā.",
  "tika-s0202t3:148_10": "Tenāha ‘‘upapattivasena āgantāro’’ti.",
  "tika-s0202t3:148_11": "Samucchinnadukkhāti samugghāṭitacetasikadukkhā.",
  "tika-s0202t3:149_0": "381.Tamhā ṭhānāti tato yathādhigataissariyaṭṭhānato.",
  "tika-s0202t3:149_1": "Puna tamhā ṭhānāti tato duggatā.",
  "tika-s0202t3:149_2": "Sampannakāmaguṇanti uḷārakāmaguṇasamannāgataṁ.",
  "tika-s0202t3:150_0": "Tatthāti kāmadevaloke.",
  "tika-s0202t3:150_1": "Ṭhānabhāvatoti arahattañce adhigataṁ,",
  "tika-s0202t3:150_2": "tāvadeva parinibbānato.",
  "tika-s0202t3:150_3": "Uparidevecāti uparūpari bhūmivāse deve ca,",
  "tika-s0202t3:150_4": "cakkhuviññāṇadassanenapi dassanāya nappahontīti yojanā.",
  "tika-s0202t3:151_0": "382.Vuttanayenevāti devapucchāya vutteneva nayena.",
  "tika-s0202t3:151_1": "Sā kira kathāti ‘‘natthi so samaṇo vā brāhmaṇo vā,",
  "tika-s0202t3:151_2": "yo sakideva sabbaṁ neyya’’nti kathā.",
  "tika-s0202t3:151_3": "Teti viṭaṭūbhasañjayā.",
  "tika-s0202t3:151_4": "Imasmiṁyeva ṭhāneti imasmiṁ migadāyeyeva.",
  "tika-s0202t3:151_5": "Sesaṁ suviññeyyameva.",
  "tika-s0202t3:152_0": "Kaṇṇakatthalasuttavaṇṇanāya līnatthappakāsanā samattā.",
  "tika-s0202t3:153_0": "Niṭṭhitā ca rājavaggavaṇṇanā."
}