{
  "ud3.3:0.1_0": "Udāna 3.3",
  "ud3.3:0.2_0": "Yasojasutta",
  "ud3.3:1.1_0": "Evaṁ me sutaṁ—",
  "ud3.3:1.2_0": " ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.",
  "ud3.3:1.3_0": "Tena kho pana samayena yasojappamukhāni pañcamattāni bhikkhusatāni sāvatthiṁ anuppattāni honti bhagavantaṁ dassanāya.",
  "ud3.3:1.4_0": "Tedha kho āgantukā bhikkhū nevāsikehi bhikkhūhi saddhiṁ paṭisammodamānā senāsanāni paññāpayamānā pattacīvarāni",
  "ud3.3:1.4_1": "paṭisāmayamānā uccāsaddā mahāsaddā ahesuṁ.",
  "ud3.3:2.1_0": "Atha kho bhagavā āyasmantaṁ ānandaṁ āmantesi:",
  "ud3.3:2.2_0": "“ke panete, ānanda, uccāsaddā mahāsaddā kevaṭṭā maññe macchavilope”ti?",
  "ud3.3:2.3_0": "“Etāni, bhante,",
  "ud3.3:2.3_1": "yasojappamukhāni pañcamattāni bhikkhusatāni sāvatthiṁ anuppattāni bhagavantaṁ dassanāya.",
  "ud3.3:2.4_0": "Tete āgantukā bhikkhū nevāsikehi bhikkhūhi saddhiṁ paṭisammodamānā senāsanāni paññāpayamānā pattacīvarāni paṭisāmayamānā uccāsaddā mahāsaddā”ti.",
  "ud3.3:2.5_0": "“Tenahānanda, mama vacanena te bhikkhū āmantehi:",
  "ud3.3:2.6_0": "‘satthā āyasmante āmantetī’”ti.",
  "ud3.3:3.1_0": "“Evaṁ,",
  "ud3.3:3.1_1": "bhante”ti kho āyasmā ānando bhagavato paṭissutvā yena te bhikkhū tenupasaṅkami;",
  "ud3.3:3.1_2": "upasaṅkamitvā te bhikkhū etadavoca:",
  "ud3.3:3.2_0": "“satthā āyasmante āmantetī”ti.",
  "ud3.3:3.3_0": "“Evamāvuso”ti kho te bhikkhū āyasmato ānandassa paṭissutvā yena bhagavā tenupasaṅkamiṁsu;",
  "ud3.3:3.3_1": "upasaṅkamitvā bhagavantaṁ abhivādetvā ekamantaṁ nisīdiṁsu.",
  "ud3.3:3.4_0": "Ekamantaṁ nisinne kho te bhikkhū bhagavā etadavoca:",
  "ud3.3:4.1_0": "“Kiṁ nu tumhe, bhikkhave, uccāsaddā mahāsaddā, kevaṭṭā maññe macchavilope”ti?",
  "ud3.3:4.2_0": "Evaṁ vutte, āyasmā yasojo bhagavantaṁ etadavoca:",
  "ud3.3:4.3_0": "“imāni, bhante, pañcamattāni bhikkhusatāni sāvatthiṁ anuppattāni bhagavantaṁ dassanāya.",
  "ud3.3:4.4_0": "Teme āgantukā bhikkhū nevāsikehi bhikkhūhi saddhiṁ paṭisammodamānā senāsanāni paññāpayamānā pattacīvarāni paṭisāmayamānā uccāsaddā mahāsaddā”ti.",
  "ud3.3:4.5_0": "“Gacchatha, bhikkhave, paṇāmemi vo;",
  "ud3.3:4.6_0": "na vo mama santike vatthabban”ti.",
  "ud3.3:5.1_0": "“Evaṁ,",
  "ud3.3:5.1_1": "bhante”ti kho te bhikkhū bhagavato paṭissutvā uṭṭhāyāsanā bhagavantaṁ abhivādetvā padakkhiṇaṁ katvā senāsanaṁ",
  "ud3.3:5.1_2": "saṁsāmetvā pattacīvaramādāya yena vajjī tena cārikaṁ pakkamiṁsu.",
  "ud3.3:5.2_0": "Vajjīsu anupubbena cārikaṁ caramānā yena vaggumudā nadī tenupasaṅkamiṁsu;",
  "ud3.3:5.2_1": "upasaṅkamitvā vaggumudāya nadiyā tīre paṇṇakuṭiyo karitvā vassaṁ upagacchiṁsu.",
  "ud3.3:6.1_0": "Atha kho āyasmā yasojo vassūpagato bhikkhū āmantesi:",
  "ud3.3:6.2_0": "“bhagavatā mayaṁ, āvuso, paṇāmitā atthakāmena hitesinā, anukampakena anukampaṁ upādāya.",
  "ud3.3:6.3_0": "Handa mayaṁ, āvuso, tathā vihāraṁ kappema yathā no viharataṁ bhagavā attamano assā”ti.",
  "ud3.3:6.4_0": "“Evamāvuso”ti kho te bhikkhū āyasmato yasojassa paccassosuṁ.",
  "ud3.3:6.5_0": "Atha kho te bhikkhū vūpakaṭṭhā appamattā ātāpino pahitattā viharantā tenevantaravassena sabbeva tisso vijjā sacchākaṁsu.",
  "ud3.3:7.1_0": "Atha kho bhagavā sāvatthiyaṁ yathābhirantaṁ viharitvā yena vesālī tena cārikaṁ pakkāmi.",
  "ud3.3:7.2_0": "Anupubbena cārikaṁ caramāno yena vesālī tadavasari.",
  "ud3.3:7.3_0": "Tatra sudaṁ bhagavā vesāliyaṁ viharati mahāvane kūṭāgārasālāyaṁ.",
  "ud3.3:8.1_0": "Atha kho bhagavā vaggumudātīriyānaṁ bhikkhūnaṁ cetasā ceto paricca manasi karitvā āyasmantaṁ ānandaṁ āmantesi:",
  "ud3.3:8.2_0": "“ālokajātā viya me, ānanda, esā disā, obhāsajātā viya me, ānanda, esā disā;",
  "ud3.3:8.3_0": "yassaṁ disāyaṁ vaggumudātīriyā bhikkhū viharanti.",
  "ud3.3:8.4_0": "Gantuṁ appaṭikūlāsi me manasi kātuṁ.",
  "ud3.3:8.5_0": "Pahiṇeyyāsi tvaṁ, ānanda, vaggumudātīriyānaṁ bhikkhūnaṁ santike dūtaṁ:",
  "ud3.3:8.6_0": "‘satthā āyasmante āmanteti, satthā āyasmantānaṁ dassanakāmo’”ti.",
  "ud3.3:9.1_0": "“Evaṁ,",
  "ud3.3:9.1_1": "bhante”ti kho āyasmā ānando bhagavato paṭissutvā yena aññataro bhikkhu tenupasaṅkami;",
  "ud3.3:9.1_2": "upasaṅkamitvā taṁ bhikkhuṁ etadavoca:",
  "ud3.3:9.2_0": "“ehi tvaṁ, āvuso,",
  "ud3.3:9.2_1": "yena vaggumudātīriyā bhikkhū tenupasaṅkama;",
  "ud3.3:9.2_2": "upasaṅkamitvā vaggumudātīriye bhikkhū evaṁ vadehi:",
  "ud3.3:9.3_0": "‘satthā āyasmante āmanteti, satthā āyasmantānaṁ dassanakāmo’”ti.",
  "ud3.3:10.1_0": "“Evamāvuso”ti kho so bhikkhu āyasmato ānandassa paṭissutvā—",
  "ud3.3:10.2_0": "seyyathāpi nāma balavā puriso samiñjitaṁ vā bāhaṁ pasāreyya, pasāritaṁ vā bāhaṁ samiñjeyya;",
  "ud3.3:10.3_0": "evamevaṁ—",
  "ud3.3:10.4_0": "mahāvane kūṭāgārasālāyaṁ antarahito vaggumudāya nadiyā tīre tesaṁ bhikkhūnaṁ purato pāturahosi.",
  "ud3.3:10.5_0": "Atha kho so bhikkhu vaggumudātīriye bhikkhū etadavoca:",
  "ud3.3:10.6_0": "“satthā āyasmante āmanteti, satthā āyasmantānaṁ dassanakāmo”ti.",
  "ud3.3:11.1_0": "“Evamāvuso”ti kho te bhikkhū tassa bhikkhuno paṭissutvā senāsanaṁ saṁsāmetvā pattacīvaramādāya—",
  "ud3.3:11.2_0": "seyyathāpi nāma balavā puriso samiñjitaṁ vā bāhaṁ pasāreyya, pasāritaṁ vā bāhaṁ samiñjeyya;",
  "ud3.3:11.3_0": "evamevaṁ—",
  "ud3.3:11.4_0": "vaggumudāya nadiyā tīre antarahitā mahāvane kūṭāgārasālāyaṁ bhagavato sammukhe pāturahesuṁ.",
  "ud3.3:11.5_0": "Tena kho pana samayena bhagavā āneñjena samādhinā nisinno hoti.",
  "ud3.3:11.6_0": "Atha kho tesaṁ bhikkhūnaṁ etadahosi:",
  "ud3.3:11.7_0": "“katamena nu kho bhagavā vihārena etarahi viharatī”ti?",
  "ud3.3:11.8_0": "Atha kho tesaṁ bhikkhūnaṁ etadahosi:",
  "ud3.3:11.9_0": "“āneñjena kho bhagavā vihārena etarahi viharatī”ti.",
  "ud3.3:11.10_0": "Sabbeva āneñjasamādhinā nisīdiṁsu.",
  "ud3.3:12.1_0": "Atha kho āyasmā ānando abhikkantāya rattiyā,",
  "ud3.3:12.1_1": "nikkhante paṭhame yāme,",
  "ud3.3:12.1_2": "uṭṭhāyāsanā ekaṁsaṁ uttarāsaṅgaṁ karitvā yena bhagavā tenañjaliṁ paṇāmetvā bhagavantaṁ etadavoca:",
  "ud3.3:12.2_0": "“abhikkantā, bhante, ratti;",
  "ud3.3:12.3_0": "nikkhanto paṭhamo yāmo;",
  "ud3.3:12.4_0": "ciranisinnā āgantukā bhikkhū;",
  "ud3.3:12.5_0": "paṭisammodatu, bhante, bhagavā āgantukehi bhikkhūhī”ti.",
  "ud3.3:12.6_0": "Evaṁ vutte, bhagavā tuṇhī ahosi.",
  "ud3.3:13.1_0": "Dutiyampi kho āyasmā ānando abhikkantāya rattiyā,",
  "ud3.3:13.1_1": "nikkhante majjhime yāme,",
  "ud3.3:13.1_2": "uṭṭhāyāsanā ekaṁsaṁ uttarāsaṅgaṁ karitvā yena bhagavā tenañjaliṁ paṇāmetvā bhagavantaṁ etadavoca:",
  "ud3.3:13.2_0": "“abhikkantā, bhante, ratti;",
  "ud3.3:13.3_0": "nikkhanto majjhimo yāmo;",
  "ud3.3:13.4_0": "ciranisinnā āgantukā bhikkhū;",
  "ud3.3:13.5_0": "paṭisammodatu, bhante, bhagavā āgantukehi bhikkhūhī”ti.",
  "ud3.3:13.6_0": "Dutiyampi kho bhagavā tuṇhī ahosi.",
  "ud3.3:14.1_0": "Tatiyampi kho āyasmā ānando abhikkantāya rattiyā,",
  "ud3.3:14.1_1": "nikkhante pacchime yāme,",
  "ud3.3:14.1_2": "uddhaste aruṇe,",
  "ud3.3:14.1_3": "nandimukhiyā rattiyā uṭṭhāyāsanā ekaṁsaṁ uttarāsaṅgaṁ karitvā yena bhagavā tenañjaliṁ paṇāmetvā bhagavantaṁ etadavoca:",
  "ud3.3:14.2_0": "“abhikkantā, bhante, ratti;",
  "ud3.3:14.3_0": "nikkhanto pacchimo yāmo;",
  "ud3.3:14.4_0": "uddhasto aruṇo;",
  "ud3.3:14.5_0": "nandimukhī ratti;",
  "ud3.3:14.6_0": "ciranisinnā āgantukā bhikkhū;",
  "ud3.3:14.7_0": "paṭisammodatu, bhante, bhagavā, āgantukehi bhikkhūhī”ti.",
  "ud3.3:15.1_0": "Atha kho bhagavā tamhā samādhimhā vuṭṭhahitvā āyasmantaṁ ānandaṁ āmantesi:",
  "ud3.3:15.2_0": "“sace kho tvaṁ, ānanda, jāneyyāsi ettakampi te nappaṭibhāseyya.",
  "ud3.3:15.3_0": "Ahañca, ānanda, imāni ca pañca bhikkhusatāni sabbeva āneñjasamādhinā nisīdimhā”ti.",
  "ud3.3:16.1_0": "Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi:",
  "ud3.3:17.1_0": "“Yassa jito kāmakaṇḍako,",
  "ud3.3:17.2_0": "Akkoso ca vadho ca bandhanañca;",
  "ud3.3:17.3_0": "Pabbatova so ṭhito anejo,",
  "ud3.3:17.4_0": "Sukhadukkhesu na vedhatī sa bhikkhū”ti.",
  "ud3.3:17.5_0": "Tatiyaṁ."
}