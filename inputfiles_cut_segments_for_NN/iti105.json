{
  "iti105:0.1_0": "Itivuttaka 105",
  "iti105:0.2_0": "Catukkanipāta",
  "iti105:0.3_0": "Brāhmaṇadhammayāgavagga",
  "iti105:0.4_0": "Taṇhuppādasutta",
  "iti105:1.1_0": "Vuttañhetaṁ bhagavatā vuttamarahatāti me sutaṁ:",
  "iti105:2.1_0": "“Cattārome, bhikkhave, taṇhuppādā, yattha bhikkhuno taṇhā uppajjamānā uppajjati.",
  "iti105:2.2_0": "Katame cattāro?",
  "iti105:2.3_0": "Cīvarahetu vā, bhikkhave, bhikkhuno taṇhā uppajjamānā uppajjati;",
  "iti105:2.4_0": "piṇḍapātahetu vā, bhikkhave, bhikkhuno taṇhā uppajjamānā uppajjati;",
  "iti105:2.5_0": "senāsanahetu vā, bhikkhave, bhikkhuno taṇhā uppajjamānā uppajjati;",
  "iti105:2.6_0": "itibhavābhavahetu vā, bhikkhave, bhikkhuno taṇhā uppajjamānā uppajjati.",
  "iti105:2.7_0": "Ime kho, bhikkhave, cattāro taṇhuppādā yattha bhikkhuno taṇhā uppajjamānā uppajjatī”ti.",
  "iti105:2.8_0": "Etamatthaṁ bhagavā avoca.",
  "iti105:2.9_0": "Tatthetaṁ iti vuccati:",
  "iti105:3.1_0": "“Taṇhādutiyo puriso,",
  "iti105:3.2_0": "dīghamaddhāna saṁsaraṁ;",
  "iti105:3.3_0": "Itthabhāvaññathābhāvaṁ,",
  "iti105:3.4_0": "saṁsaraṁ nātivattati.",
  "iti105:4.1_0": "Etamādīnavaṁ ñatvā,",
  "iti105:4.2_0": "taṇhaṁ dukkhassa sambhavaṁ;",
  "iti105:4.3_0": "Vītataṇho anādāno,",
  "iti105:4.4_0": "sato bhikkhu paribbaje”ti.",
  "iti105:5.1_0": "Ayampi attho vutto bhagavatā, iti me sutanti.",
  "iti105:5.2_0": "Chaṭṭhaṁ."
}