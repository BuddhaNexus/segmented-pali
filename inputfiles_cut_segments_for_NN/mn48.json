{
  "mn48:0.1_0": "Majjhima Nikāya 48 ",
  "mn48:0.2_0": "Kosambiyasutta ",
  "mn48:1.1_0": "Evaṁ me sutaṁ—",
  "mn48:1.2_0": "ekaṁ samayaṁ bhagavā kosambiyaṁ viharati ghositārāme. ",
  "mn48:2.1_0": "Tena kho pana samayena kosambiyaṁ bhikkhū bhaṇḍanajātā kalahajātā vivādāpannā aññamaññaṁ mukhasattīhi vitudantā viharanti. ",
  "mn48:2.2_0": "Te na ceva aññamaññaṁ saññāpenti na ca saññattiṁ upenti,",
  "mn48:2.2_1": "na ca aññamaññaṁ nijjhāpenti, na ca nijjhattiṁ upenti.",
  "mn48:3.1_0": "Atha kho aññataro bhikkhu yena bhagavā tenupasaṅkami;",
  "mn48:3.1_1": "upasaṅkamitvā bhagavantaṁ abhivādetvā ekamantaṁ nisīdi.",
  "mn48:3.1_2": "Ekamantaṁ nisinno kho so bhikkhu bhagavantaṁ etadavoca:",
  "mn48:3.2_0": "“idha, bhante,",
  "mn48:3.2_1": "kosambiyaṁ bhikkhū bhaṇḍanajātā kalahajātā vivādāpannā aññamaññaṁ mukhasattīhi vitudantā viharanti,",
  "mn48:3.2_2": "te na ceva aññamaññaṁ saññāpenti, na ca saññattiṁ upenti,",
  "mn48:3.2_3": "na ca aññamaññaṁ nijjhāpenti, na ca nijjhattiṁ upentī”ti.",
  "mn48:4.1_0": "Atha kho bhagavā aññataraṁ bhikkhuṁ āmantesi: ",
  "mn48:4.2_0": "“ehi tvaṁ, bhikkhu,",
  "mn48:4.2_1": "mama vacanena te bhikkhū āmantehi:",
  "mn48:4.3_0": "‘satthā vo āyasmante āmantetī’”ti. ",
  "mn48:4.4_0": "“Evaṁ,",
  "mn48:4.4_1": "bhante”ti kho so bhikkhu bhagavato paṭissutvā yena te bhikkhū tenupasaṅkami;",
  "mn48:4.4_2": "upasaṅkamitvā te bhikkhū etadavoca:",
  "mn48:4.5_0": "“satthā āyasmante āmantetī”ti. ",
  "mn48:4.6_0": "“Evamāvuso”ti kho te bhikkhū tassa bhikkhuno paṭissutvā yena bhagavā tenupasaṅkamiṁsu;",
  "mn48:4.6_1": "upasaṅkamitvā bhagavantaṁ abhivādetvā ekamantaṁ nisīdiṁsu.",
  "mn48:4.6_2": "Ekamantaṁ nisinne kho te bhikkhū bhagavā etadavoca:",
  "mn48:4.7_0": "“saccaṁ kira tumhe, bhikkhave,",
  "mn48:4.7_1": "bhaṇḍanajātā kalahajātā vivādāpannā aññamaññaṁ mukhasattīhi vitudantā viharatha,",
  "mn48:4.8_0": "te na ceva aññamaññaṁ saññāpetha, na ca saññattiṁ upetha,",
  "mn48:4.8_1": "na ca aññamaññaṁ nijjhāpetha, na ca nijjhattiṁ upethā”ti?",
  "mn48:4.9_0": "“Evaṁ, bhante”. ",
  "mn48:5.1_0": "“Taṁ kiṁ maññatha, bhikkhave, ",
  "mn48:5.2_0": "yasmiṁ tumhe samaye bhaṇḍanajātā kalahajātā vivādāpannā aññamaññaṁ mukhasattīhi vitudantā viharatha,",
  "mn48:5.2_1": "api nu tumhākaṁ tasmiṁ samaye mettaṁ kāyakammaṁ paccupaṭṭhitaṁ hoti sabrahmacārīsu āvi ceva raho ca,",
  "mn48:5.2_2": "mettaṁ vacīkammaṁ …pe… mettaṁ manokammaṁ paccupaṭṭhitaṁ hoti sabrahmacārīsu āvi ceva raho cā”ti?",
  "mn48:5.3_0": "“No hetaṁ, bhante”. ",
  "mn48:5.4_0": "“Iti kira, bhikkhave,",
  "mn48:5.4_1": "yasmiṁ tumhe samaye bhaṇḍanajātā kalahajātā vivādāpannā aññamaññaṁ mukhasattīhi vitudantā viharatha,",
  "mn48:5.4_2": "neva tumhākaṁ tasmiṁ samaye mettaṁ kāyakammaṁ paccupaṭṭhitaṁ hoti sabrahmacārīsu āvi ceva raho ca,",
  "mn48:5.4_3": "na mettaṁ vacīkammaṁ …pe… na mettaṁ manokammaṁ paccupaṭṭhitaṁ hoti sabrahmacārīsu āvi ceva raho ca.",
  "mn48:5.5_0": "Atha kiñcarahi tumhe, moghapurisā,",
  "mn48:5.5_1": "kiṁ jānantā kiṁ passantā bhaṇḍanajātā kalahajātā vivādāpannā aññamaññaṁ mukhasattīhi vitudantā viharatha,",
  "mn48:5.5_2": "te na ceva aññamaññaṁ saññāpetha, na ca saññattiṁ upetha,",
  "mn48:5.5_3": "na ca aññamaññaṁ nijjhāpetha, na ca nijjhattiṁ upetha?",
  "mn48:5.6_0": "Tañhi tumhākaṁ, moghapurisā,",
  "mn48:5.6_1": "bhavissati dīgharattaṁ ahitāya dukkhāyā”ti.",
  "mn48:6.1_0": "Atha kho bhagavā bhikkhū āmantesi: ",
  "mn48:6.2_0": "“chayime, bhikkhave,",
  "mn48:6.2_1": "dhammā sāraṇīyā piyakaraṇā garukaraṇā saṅgahāya avivādāya sāmaggiyā ekībhāvāya saṁvattanti.",
  "mn48:6.3_0": "Katame cha? ",
  "mn48:6.4_0": "Idha, bhikkhave,",
  "mn48:6.4_1": "bhikkhuno mettaṁ kāyakammaṁ paccupaṭṭhitaṁ hoti sabrahmacārīsu āvi ceva raho ca.",
  "mn48:6.5_0": "Ayampi dhammo sāraṇīyo piyakaraṇo garukaraṇo saṅgahāya avivādāya sāmaggiyā ekībhāvāya saṁvattati. ",
  "mn48:6.6_0": "Puna caparaṁ, bhikkhave,",
  "mn48:6.6_1": "bhikkhuno mettaṁ vacīkammaṁ paccupaṭṭhitaṁ hoti sabrahmacārīsu āvi ceva raho ca.",
  "mn48:6.7_0": "Ayampi dhammo sāraṇīyo piyakaraṇo garukaraṇo saṅgahāya avivādāya sāmaggiyā ekībhāvāya saṁvattati. ",
  "mn48:6.8_0": "Puna caparaṁ, bhikkhave,",
  "mn48:6.8_1": "bhikkhuno mettaṁ manokammaṁ paccupaṭṭhitaṁ hoti sabrahmacārīsu āvi ceva raho ca.",
  "mn48:6.9_0": "Ayampi dhammo sāraṇīyo piyakaraṇo garukaraṇo saṅgahāya avivādāya sāmaggiyā ekībhāvāya saṁvattati. ",
  "mn48:6.10_0": "Puna caparaṁ, bhikkhave,",
  "mn48:6.10_1": "bhikkhu ye te lābhā dhammikā dhammaladdhā antamaso pattapariyāpannamattampi,",
  "mn48:6.10_2": "tathārūpehi lābhehi appaṭivibhattabhogī hoti sīlavantehi sabrahmacārīhi sādhāraṇabhogī.",
  "mn48:6.11_0": "Ayampi dhammo sāraṇīyo piyakaraṇo garukaraṇo saṅgahāya avivādāya sāmaggiyā ekībhāvāya saṁvattati. ",
  "mn48:6.12_0": "Puna caparaṁ, bhikkhave,",
  "mn48:6.12_1": "bhikkhu yāni tāni sīlāni akhaṇḍāni acchiddāni asabalāni akammāsāni bhujissāni viññuppasatthāni aparāmaṭṭhāni samādhisaṁvattanikāni tathārūpesu sīlesu sīlasāmaññagato viharati sabrahmacārīhi āvi ceva raho ca.",
  "mn48:6.13_0": "Ayampi dhammo sāraṇīyo piyakaraṇo garukaraṇo saṅgahāya avivādāya sāmaggiyā ekībhāvāya saṁvattati. ",
  "mn48:6.14_0": "Puna caparaṁ, bhikkhave,",
  "mn48:6.14_1": "bhikkhu yāyaṁ diṭṭhi ariyā niyyānikā niyyāti takkarassa sammā dukkhakkhayāya tathārūpāya diṭṭhiyā diṭṭhisāmaññagato viharati sabrahmacārīhi āvi ceva raho ca.",
  "mn48:6.15_0": "Ayampi dhammo sāraṇīyo piyakaraṇo garukaraṇo saṅgahāya avivādāya sāmaggiyā ekībhāvāya saṁvattati. ",
  "mn48:6.16_0": "Ime kho, bhikkhave,",
  "mn48:6.16_1": "cha sāraṇīyā dhammā piyakaraṇā garukaraṇā saṅgahāya avivādāya sāmaggiyā ekībhāvāya saṁvattanti.",
  "mn48:7.1_0": "Imesaṁ kho, bhikkhave,",
  "mn48:7.1_1": "channaṁ sāraṇīyānaṁ dhammānaṁ etaṁ aggaṁ etaṁ saṅgāhikaṁ etaṁ saṅghāṭanikaṁ—yadidaṁ yāyaṁ diṭṭhi ariyā niyyānikā niyyāti takkarassa sammā dukkhakkhayāya.",
  "mn48:7.2_0": "Seyyathāpi, bhikkhave,",
  "mn48:7.2_1": "kūṭāgārassa etaṁ aggaṁ etaṁ saṅgāhikaṁ etaṁ saṅghāṭanikaṁ yadidaṁ kūṭaṁ;",
  "mn48:7.3_0": "evameva kho, bhikkhave,",
  "mn48:7.3_1": "imesaṁ channaṁ sāraṇīyānaṁ dhammānaṁ etaṁ aggaṁ etaṁ saṅgāhikaṁ etaṁ saṅghāṭanikaṁ yadidaṁ yāyaṁ diṭṭhi ariyā niyyānikā niyyāti takkarassa sammā dukkhakkhayāya.",
  "mn48:8.1_0": "Kathañca, bhikkhave,",
  "mn48:8.1_1": "yāyaṁ diṭṭhi ariyā niyyānikā niyyāti takkarassa sammā dukkhakkhayāya?",
  "mn48:8.2_0": "Idha, bhikkhave,",
  "mn48:8.2_1": "bhikkhu araññagato vā rukkhamūlagato vā suññāgāragato vā iti paṭisañcikkhati:",
  "mn48:8.3_0": "‘atthi nu kho me taṁ pariyuṭṭhānaṁ ajjhattaṁ appahīnaṁ,",
  "mn48:8.3_1": "yenāhaṁ pariyuṭṭhānena pariyuṭṭhitacitto yathābhūtaṁ nappajāneyyaṁ na passeyyan’ti?",
  "mn48:8.4_0": "Sace, bhikkhave,",
  "mn48:8.4_1": "bhikkhu kāmarāgapariyuṭṭhito hoti, pariyuṭṭhitacittova hoti.",
  "mn48:8.5_0": "Sace, bhikkhave,",
  "mn48:8.5_1": "bhikkhu byāpādapariyuṭṭhito hoti, pariyuṭṭhitacittova hoti.",
  "mn48:8.6_0": "Sace, bhikkhave,",
  "mn48:8.6_1": "bhikkhu thinamiddhapariyuṭṭhito hoti, pariyuṭṭhitacittova hoti.",
  "mn48:8.7_0": "Sace, bhikkhave,",
  "mn48:8.7_1": "bhikkhu uddhaccakukkuccapariyuṭṭhito hoti, pariyuṭṭhitacittova hoti.",
  "mn48:8.8_0": "Sace, bhikkhave,",
  "mn48:8.8_1": "bhikkhu vicikicchāpariyuṭṭhito hoti, pariyuṭṭhitacittova hoti.",
  "mn48:8.9_0": "Sace, bhikkhave,",
  "mn48:8.9_1": "bhikkhu idhalokacintāya pasuto hoti, pariyuṭṭhitacittova hoti.",
  "mn48:8.10_0": "Sace, bhikkhave,",
  "mn48:8.10_1": "bhikkhu paralokacintāya pasuto hoti, pariyuṭṭhitacittova hoti.",
  "mn48:8.11_0": "Sace, bhikkhave,",
  "mn48:8.11_1": "bhikkhu bhaṇḍanajāto kalahajāto vivādāpanno aññamaññaṁ mukhasattīhi vitudanto viharati, pariyuṭṭhitacittova hoti.",
  "mn48:8.12_0": "So evaṁ pajānāti: ",
  "mn48:8.13_0": "‘natthi kho me taṁ pariyuṭṭhānaṁ ajjhattaṁ appahīnaṁ,",
  "mn48:8.13_1": "yenāhaṁ pariyuṭṭhānena pariyuṭṭhitacitto yathābhūtaṁ nappajāneyyaṁ na passeyyaṁ.",
  "mn48:8.14_0": "Suppaṇihitaṁ me mānasaṁ saccānaṁ bodhāyā’ti. ",
  "mn48:8.15_0": "Idamassa paṭhamaṁ ñāṇaṁ adhigataṁ hoti ariyaṁ lokuttaraṁ asādhāraṇaṁ puthujjanehi. ",
  "mn48:9.1_0": "Puna caparaṁ, bhikkhave,",
  "mn48:9.1_1": "ariyasāvako iti paṭisañcikkhati:",
  "mn48:9.2_0": "‘imaṁ nu kho ahaṁ diṭṭhiṁ āsevanto bhāvento bahulīkaronto labhāmi paccattaṁ samathaṁ,",
  "mn48:9.2_1": "labhāmi paccattaṁ nibbutin’ti?",
  "mn48:9.3_0": "So evaṁ pajānāti: ",
  "mn48:9.4_0": "‘imaṁ kho ahaṁ diṭṭhiṁ āsevanto bhāvento bahulīkaronto labhāmi paccattaṁ samathaṁ,",
  "mn48:9.4_1": "labhāmi paccattaṁ nibbutin’ti.",
  "mn48:9.5_0": "Idamassa dutiyaṁ ñāṇaṁ adhigataṁ hoti ariyaṁ lokuttaraṁ asādhāraṇaṁ puthujjanehi. ",
  "mn48:10.1_0": "Puna caparaṁ, bhikkhave,",
  "mn48:10.1_1": "ariyasāvako iti paṭisañcikkhati:",
  "mn48:10.2_0": "‘yathārūpāyāhaṁ diṭṭhiyā samannāgato,",
  "mn48:10.2_1": "atthi nu kho ito bahiddhā añño samaṇo vā brāhmaṇo vā tathārūpāya diṭṭhiyā samannāgato’ti?",
  "mn48:10.3_0": "So evaṁ pajānāti: ",
  "mn48:10.4_0": "‘yathārūpāyāhaṁ diṭṭhiyā samannāgato,",
  "mn48:10.4_1": "natthi ito bahiddhā añño samaṇo vā brāhmaṇo vā tathārūpāya diṭṭhiyā samannāgato’ti.",
  "mn48:10.5_0": "Idamassa tatiyaṁ ñāṇaṁ adhigataṁ hoti ariyaṁ lokuttaraṁ asādhāraṇaṁ puthujjanehi. ",
  "mn48:11.1_0": "Puna caparaṁ, bhikkhave,",
  "mn48:11.1_1": "ariyasāvako iti paṭisañcikkhati:",
  "mn48:11.2_0": "‘yathārūpāya dhammatāya diṭṭhisampanno puggalo samannāgato,",
  "mn48:11.2_1": "ahampi tathārūpāya dhammatāya samannāgato’ti.",
  "mn48:11.3_0": "Kathaṁrūpāya ca, bhikkhave,",
  "mn48:11.3_1": "dhammatāya diṭṭhisampanno puggalo samannāgato?",
  "mn48:11.4_0": "Dhammatā esā, bhikkhave, diṭṭhisampannassa puggalassa: ",
  "mn48:11.5_0": "‘kiñcāpi tathārūpiṁ āpattiṁ āpajjati,",
  "mn48:11.5_1": "yathārūpāya āpattiyā vuṭṭhānaṁ paññāyati,",
  "mn48:11.5_2": "atha kho naṁ khippameva satthari vā viññūsu vā sabrahmacārīsu deseti vivarati uttānīkaroti;",
  "mn48:11.6_0": "desetvā vivaritvā uttānīkatvā āyatiṁ saṁvaraṁ āpajjati’. ",
  "mn48:11.7_0": "Seyyathāpi, bhikkhave,",
  "mn48:11.7_1": "daharo kumāro mando uttānaseyyako hatthena vā pādena vā aṅgāraṁ akkamitvā khippameva paṭisaṁharati;",
  "mn48:11.8_0": "evameva kho, bhikkhave,",
  "mn48:11.8_1": "dhammatā esā diṭṭhisampannassa puggalassa:",
  "mn48:11.9_0": "‘kiñcāpi tathārūpiṁ āpattiṁ āpajjati yathārūpāya āpattiyā vuṭṭhānaṁ paññāyati,",
  "mn48:11.9_1": "atha kho naṁ khippameva satthari vā viññūsu vā sabrahmacārīsu deseti vivarati uttānīkaroti;",
  "mn48:11.10_0": "desetvā vivaritvā uttānīkatvā āyatiṁ saṁvaraṁ āpajjati’. ",
  "mn48:11.11_0": "So evaṁ pajānāti: ",
  "mn48:11.12_0": "‘yathārūpāya dhammatāya diṭṭhisampanno puggalo samannāgato,",
  "mn48:11.12_1": "ahampi tathārūpāya dhammatāya samannāgato’ti.",
  "mn48:11.13_0": "Idamassa catutthaṁ ñāṇaṁ adhigataṁ hoti ariyaṁ lokuttaraṁ asādhāraṇaṁ puthujjanehi. ",
  "mn48:12.1_0": "Puna caparaṁ, bhikkhave,",
  "mn48:12.1_1": "ariyasāvako iti paṭisañcikkhati:",
  "mn48:12.2_0": "‘yathārūpāya dhammatāya diṭṭhisampanno puggalo samannāgato,",
  "mn48:12.2_1": "ahampi tathārūpāya dhammatāya samannāgato’ti.",
  "mn48:12.3_0": "Kathaṁrūpāya ca, bhikkhave,",
  "mn48:12.3_1": "dhammatāya diṭṭhisampanno puggalo samannāgato?",
  "mn48:12.4_0": "Dhammatā esā, bhikkhave, diṭṭhisampannassa puggalassa: ",
  "mn48:12.5_0": "‘kiñcāpi yāni tāni sabrahmacārīnaṁ uccāvacāni kiṅkaraṇīyāni tattha ussukkaṁ āpanno hoti,",
  "mn48:12.5_1": "atha khvāssa tibbāpekkhā hoti adhisīlasikkhāya adhicittasikkhāya adhipaññāsikkhāya’.",
  "mn48:12.6_0": "Seyyathāpi, bhikkhave,",
  "mn48:12.6_1": "gāvī taruṇavacchā thambañca ālumpati vacchakañca apacinati;",
  "mn48:12.7_0": "evameva kho, bhikkhave,",
  "mn48:12.7_1": "dhammatā esā diṭṭhisampannassa puggalassa:",
  "mn48:12.8_0": "‘kiñcāpi yāni tāni sabrahmacārīnaṁ uccāvacāni kiṅkaraṇīyāni tattha ussukkaṁ āpanno hoti,",
  "mn48:12.8_1": "atha khvāssa tibbāpekkhā hoti adhisīlasikkhāya adhicittasikkhāya adhipaññāsikkhāya’.",
  "mn48:12.9_0": "So evaṁ pajānāti: ",
  "mn48:12.10_0": "‘yathārūpāya dhammatāya diṭṭhisampanno puggalo samannāgato,",
  "mn48:12.10_1": "ahampi tathārūpāya dhammatāya samannāgato’ti.",
  "mn48:12.11_0": "Idamassa pañcamaṁ ñāṇaṁ adhigataṁ hoti ariyaṁ lokuttaraṁ asādhāraṇaṁ puthujjanehi. ",
  "mn48:13.1_0": "Puna caparaṁ, bhikkhave,",
  "mn48:13.1_1": "ariyasāvako iti paṭisañcikkhati:",
  "mn48:13.2_0": "‘yathārūpāya balatāya diṭṭhisampanno puggalo samannāgato,",
  "mn48:13.2_1": "ahampi tathārūpāya balatāya samannāgato’ti.",
  "mn48:13.3_0": "Kathaṁrūpāya ca, bhikkhave,",
  "mn48:13.3_1": "balatāya diṭṭhisampanno puggalo samannāgato?",
  "mn48:13.4_0": "Balatā esā, bhikkhave,",
  "mn48:13.4_1": "diṭṭhisampannassa puggalassa yaṁ tathāgatappavedite dhammavinaye desiyamāne aṭṭhiṁ katvā manasikatvā sabbacetasā samannāharitvā ohitasoto dhammaṁ suṇāti.",
  "mn48:13.5_0": "So evaṁ pajānāti: ",
  "mn48:13.6_0": "‘yathārūpāya balatāya diṭṭhisampanno puggalo samannāgato,",
  "mn48:13.6_1": "ahampi tathārūpāya balatāya samannāgato’ti.",
  "mn48:13.7_0": "Idamassa chaṭṭhaṁ ñāṇaṁ adhigataṁ hoti ariyaṁ lokuttaraṁ asādhāraṇaṁ puthujjanehi. ",
  "mn48:14.1_0": "Puna caparaṁ, bhikkhave,",
  "mn48:14.1_1": "ariyasāvako iti paṭisañcikkhati:",
  "mn48:14.2_0": "‘yathārūpāya balatāya diṭṭhisampanno puggalo samannāgato,",
  "mn48:14.2_1": "ahampi tathārūpāya balatāya samannāgato’ti.",
  "mn48:14.3_0": "Kathaṁrūpāya ca, bhikkhave,",
  "mn48:14.3_1": "balatāya diṭṭhisampanno puggalo samannāgato?",
  "mn48:14.4_0": "Balatā esā, bhikkhave,",
  "mn48:14.4_1": "diṭṭhisampannassa puggalassa yaṁ tathāgatappavedite dhammavinaye desiyamāne labhati atthavedaṁ, labhati dhammavedaṁ,",
  "mn48:14.4_2": "labhati dhammūpasaṁhitaṁ pāmojjaṁ.",
  "mn48:14.5_0": "So evaṁ pajānāti: ",
  "mn48:14.6_0": "‘yathārūpāya balatāya diṭṭhisampanno puggalo samannāgato,",
  "mn48:14.6_1": "ahampi tathārūpāya balatāya samannāgato’ti.",
  "mn48:14.7_0": "Idamassa sattamaṁ ñāṇaṁ adhigataṁ hoti ariyaṁ lokuttaraṁ asādhāraṇaṁ puthujjanehi. ",
  "mn48:15.1_0": "Evaṁ sattaṅgasamannāgatassa kho, bhikkhave,",
  "mn48:15.1_1": "ariyasāvakassa dhammatā susamanniṭṭhā hoti sotāpattiphalasacchikiriyāya.",
  "mn48:15.2_0": "Evaṁ sattaṅgasamannāgato kho, bhikkhave,",
  "mn48:15.2_1": "ariyasāvako sotāpattiphalasamannāgato hotī”ti.",
  "mn48:15.3_0": "Idamavoca bhagavā. ",
  "mn48:15.4_0": "Attamanā te bhikkhū bhagavato bhāsitaṁ abhinandunti. ",
  "mn48:15.5_0": "Kosambiyasuttaṁ niṭṭhitaṁ aṭṭhamaṁ. "
}