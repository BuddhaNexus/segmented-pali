{
  "anya-e0802n4:0_0": "4. Samāsakappa",
  "anya-e0802n4:1_0": "Sattamakaṇḍa",
  "anya-e0802n4:2_0": "316, 331.Nāmānaṁsamāso yuttattho.",
  "anya-e0802n4:3_0": "Tesaṁ nāmānaṁ payujjamānapadatthānaṁ yo yuttattho, so samāsasañño hoti.",
  "anya-e0802n4:4_0": "Kathinadussaṁ,",
  "anya-e0802n4:4_1": "āgantukabhattaṁ,",
  "anya-e0802n4:4_2": "jīvitindriyaṁ,",
  "anya-e0802n4:4_3": "samaṇabrāhmaṇā,",
  "anya-e0802n4:4_4": "sāriputtamoggallānā,",
  "anya-e0802n4:4_5": "brāhmaṇa gahapatikā.",
  "anya-e0802n4:5_0": "Nāmānamiti kimatthaṁ? Devadatto pacati, yaññadatto pacati.",
  "anya-e0802n4:6_0": "Yuttatthoti kimatthaṁ? Bhato rañño putto devadattassa.",
  "anya-e0802n4:7_0": "Samāsaiccanena kvattho? Kvaci samāsantagatānamakāranto.",
  "anya-e0802n4:8_0": "317, 332.Tesaṁ vibhattiyo lopā ca.",
  "anya-e0802n4:9_0": "Tesaṁ yuttatthānaṁ samāsānaṁ vibhattiyo lopā ca honti.",
  "anya-e0802n4:10_0": "Kathinadussaṁ, āgantukabhattaṁ.",
  "anya-e0802n4:11_0": "Tesaṁgahaṇena samāsataddhitākhyātakitakānaṁ vibhattipaccayapadakkharāgamā ca lopā honti. Vāsiṭṭho,",
  "anya-e0802n4:11_1": "venateyyo.",
  "anya-e0802n4:12_0": "Caggahaṇa mavadhāraṇatthaṁ, pabhaṅkaro, amataddado, medhaṅkaro, dīpaṅkaro.",
  "anya-e0802n4:13_0": "318, 333.Pakati cassa sarantassa.",
  "anya-e0802n4:14_0": "Luttāsu vibhattīsu assa sarantassa liṅgassa pakatirūpāni honti.",
  "anya-e0802n4:15_0": "Cakkhusotaṁ, mukhanāsikaṁ, rājaputto, rājapuriso.",
  "anya-e0802n4:16_0": "319, 330.Upasagganipātapubbako abyayībhāvo.",
  "anya-e0802n4:17_0": "Upasagganipātapubbako samāso abyayībhāvasañño hoti.",
  "anya-e0802n4:18_0": "Nagarassa samīpe pavattati kathā iti upanagaraṁ,",
  "anya-e0802n4:18_1": "darathānaṁ abhāvo niddarathaṁ,",
  "anya-e0802n4:18_2": "makasānaṁ abhāvo nimmakasaṁ,",
  "anya-e0802n4:18_3": "vuḍḍhānaṁ paṭipāṭi yathāvuḍḍhaṁ,",
  "anya-e0802n4:18_4": "ye ye vuḍḍhā vā yathāvuḍḍhaṁ,",
  "anya-e0802n4:18_5": "jīvassa yattako paricchedo yāvajīvaṁ,",
  "anya-e0802n4:18_6": "cittamadhikicca pavattanti te dhammāti adhicittaṁ,",
  "anya-e0802n4:18_7": "pabbatassa tiro tiropabbataṁ,",
  "anya-e0802n4:18_8": "sotassa pati pavattati nāvā iti patisotaṁ,",
  "anya-e0802n4:18_9": "pāsādassa anto antopāsādaṁ.",
  "anya-e0802n4:19_0": "Abyayībhāvamiccanena kvattho? Aṁvibhattīna makārantā abyayībhāvā.",
  "anya-e0802n4:20_0": "320, 335.So napuṁsakaliṅgo.",
  "anya-e0802n4:21_0": "So abyayībhāvasamāso napuṁsakaliṅgova daṭṭhabbo.",
  "anya-e0802n4:22_0": "Kumārīsu adhikicca pavattati kathā iti adhikumāri,",
  "anya-e0802n4:22_1": "vadhuyā samīpe pavattati kathā iti upavadhu,",
  "anya-e0802n4:22_2": "gaṅgāya samīpe pavattati kathā iti upagaṅgaṁ,",
  "anya-e0802n4:22_3": "maṇikāya samīpe pavattati kathā iti upamaṇikaṁ.",
  "anya-e0802n4:23_0": "321, 349.Digussekattaṁ.",
  "anya-e0802n4:24_0": "Digussa samāsassa ekattaṁ hoti, napuṁsakaliṅgattañca.",
  "anya-e0802n4:25_0": "Tayo lokā tilokaṁ,",
  "anya-e0802n4:25_1": "tayo daṇḍā tidaṇḍaṁ,",
  "anya-e0802n4:25_2": "tīṇi nayanāni tinayanaṁ,",
  "anya-e0802n4:25_3": "tayo siṅgā tisiṅgaṁ.",
  "anya-e0802n4:25_4": "Catasso disā catuddisaṁ,",
  "anya-e0802n4:25_5": "pañca indriyāni pañcindriyaṁ.",
  "anya-e0802n4:26_0": "322, 359.Tathā dvande pāṇi tūriya yoggasenaṅgakhuddajantuka vividhaviruddha visabhāgatthādīnañca.",
  "anya-e0802n4:27_0": "Tathā dvande samāse pāṇi tūriya yogga senaṅgakhuddajantuka vividhaviruddha visabhāgatthaiccevamādīnaṁ ekattaṁ hoti,",
  "anya-e0802n4:27_1": "napuṁsakaliṅgattañca.",
  "anya-e0802n4:28_0": "Taṁ yathā?",
  "anya-e0802n4:28_1": "Cakkhu ca sotañca cakkhusotaṁ,",
  "anya-e0802n4:28_2": "mukhañca nāsikā ca mukhanāsikaṁ,",
  "anya-e0802n4:28_3": "chavi ca maṁsañca lohitañca chavimaṁsalohitaṁ.",
  "anya-e0802n4:28_4": "Evaṁ pāṇyaṅgatthe.",
  "anya-e0802n4:29_0": "Saṅkho ca paṇavo ca saṅkhapaṇavaṁ,",
  "anya-e0802n4:29_1": "gītañca vāditañca gītavāditaṁ,",
  "anya-e0802n4:29_2": "daddari ca ḍiṇḍimo ca daddariḍiṇḍimaṁ.",
  "anya-e0802n4:29_3": "Evaṁ tūriyaṅgatthe.",
  "anya-e0802n4:30_0": "Phālo ca pācanañca phālapācanaṁ, yugañca naṅgalañca yuganaṅgalaṁ. Evaṁ yoggaṅgatthe.",
  "anya-e0802n4:31_0": "Asi ca cammañca asicammaṁ,",
  "anya-e0802n4:31_1": "dhanu ca kalāpo ca dhanukalāpaṁ,",
  "anya-e0802n4:31_2": "hatthī ca asso ca hatthiassaṁ,",
  "anya-e0802n4:31_3": "ratho ca pattiko ca rathapattikaṁ.",
  "anya-e0802n4:31_4": "Evaṁ senaṅgatthe.",
  "anya-e0802n4:32_0": "Ḍaṁsā ca makasā ca ḍaṁsamakasaṁ,",
  "anya-e0802n4:32_1": "kuntho ca kipilliko ca kunthakipillikaṁ,",
  "anya-e0802n4:32_2": "kīṭo ca sarīsapo ca kīṭasarīsapaṁ.",
  "anya-e0802n4:32_3": "Evaṁ khuddajantukatthe.",
  "anya-e0802n4:33_0": "Ahi ca nakulo ca ahinakulaṁ,",
  "anya-e0802n4:33_1": "biḷāro ca mūsiko ca biḷāramūsikaṁ,",
  "anya-e0802n4:33_2": "kāko ca ulūko ca kākolūkaṁ.",
  "anya-e0802n4:33_3": "Evaṁ vividhaviruddhatthe.",
  "anya-e0802n4:34_0": "Sīlañca paññāṇañca sīlapaññāṇaṁ,",
  "anya-e0802n4:34_1": "samatho ca vipassanā ca samathavipassanaṁ,",
  "anya-e0802n4:34_2": "vijjā ca caraṇañca vijjācaraṇaṁ.",
  "anya-e0802n4:34_3": "Evaṁ visabhāgatthe.",
  "anya-e0802n4:35_0": "Ādiggahaṇaṁ kimatthaṁ?",
  "anya-e0802n4:35_1": "Dāsī ca dāso ca dāsidāsaṁ,",
  "anya-e0802n4:35_2": "itthī ca pumā ca itthipumaṁ,",
  "anya-e0802n4:35_3": "patto ca cīvarañca pattacīvaraṁ,",
  "anya-e0802n4:35_4": "chattañca upāhanā ca chattupāhanaṁ,",
  "anya-e0802n4:35_5": "tikañca catukkañca tikacatukkaṁ,",
  "anya-e0802n4:35_6": "veno ca rathakāro ca venarathakāraṁ,",
  "anya-e0802n4:35_7": "sākuṇiko ca māgaviko ca savakuṇikamāgavikaṁ,",
  "anya-e0802n4:35_8": "dīgho ca majjhimo ca dīghamajjhimaṁ iccevamādi.",
  "anya-e0802n4:36_0": "323, 360.Vibhāsā rukkha tiṇa pasukha na dhañña janapadādīnañca.",
  "anya-e0802n4:37_0": "Rukkhatiṇa pasu dhana dhañña janapadaiccevamādīnaṁ vibhāsā ekattaṁ hoti,",
  "anya-e0802n4:37_1": "napuṁsakaliṅgattañca dvande samāse.",
  "anya-e0802n4:37_2": "Assattho ca kapītano ca assatthakapītanaṁ,",
  "anya-e0802n4:37_3": "assatthakapītanā vā.",
  "anya-e0802n4:37_4": "Usīrañca bīraṇañca usīrabīraṇaṁ,",
  "anya-e0802n4:37_5": "usīrabīraṇā vā.",
  "anya-e0802n4:37_6": "Ajo ca eḷako ca ajeḷakaṁ,",
  "anya-e0802n4:37_7": "ajeḷakā vā.",
  "anya-e0802n4:37_8": "Hiraññañca suvaṇṇañca hiraññasuvaṇṇaṁ,",
  "anya-e0802n4:37_9": "hiraññasuvaṇṇā vā.",
  "anya-e0802n4:37_10": "Sāli ca yavo ca sāliyavaṁ,",
  "anya-e0802n4:37_11": "sāliyavā vā.",
  "anya-e0802n4:37_12": "Kāsī ca kosalā ca kāsikosalaṁ,",
  "anya-e0802n4:37_13": "kāsikosalā vā.",
  "anya-e0802n4:38_0": "Ādiggahaṇaṁ kimatthaṁ?",
  "anya-e0802n4:38_1": "Sāvajjañca anavajjañca sāvajjānavajjaṁ,",
  "anya-e0802n4:38_2": "sāvajjā navajjā vā.",
  "anya-e0802n4:38_3": "Hīnañca paṇītañca hīnapaṇītaṁ.",
  "anya-e0802n4:38_4": "Hīnapaṇītā vā.",
  "anya-e0802n4:38_5": "Kaṇho ca sukko ca kaṇhasukkaṁ,",
  "anya-e0802n4:38_6": "kaṇhasukkā vā.",
  "anya-e0802n4:39_0": "324, 339.Dvipade tulyādhikaraṇe kammadhārayo.",
  "anya-e0802n4:40_0": "Dve padāni tulyādhikaraṇāni yadā samasyante, tadā so samāso kammadhārayasañño hoti.",
  "anya-e0802n4:41_0": "Mahanto ca so puriso cāti mahāpuriso,",
  "anya-e0802n4:41_1": "kaṇho ca so sappo cāti kaṇhasappo,",
  "anya-e0802n4:41_2": "nīlañca taṁ uppalañcāti nīluppalaṁ,",
  "anya-e0802n4:41_3": "lohitañca taṁ candanañcāti lohitacandanaṁ,",
  "anya-e0802n4:41_4": "brāhmaṇī ca sā dārikā cāti brāhmaṇadārikā,",
  "anya-e0802n4:41_5": "khattiyā ca sā kaññā cāti khattiyakaññā.",
  "anya-e0802n4:42_0": "Kammadhārayaiccanena kvattho? Kammadhārayasaññe ca.",
  "anya-e0802n4:43_0": "325, 348.Saṅkhyāpubbo digu.",
  "anya-e0802n4:44_0": "Saṅkhyāpubbo kammadhārayasamāso digusañño hoti.",
  "anya-e0802n4:45_0": "Tīṇi malāni timalaṁ,",
  "anya-e0802n4:45_1": "tīṇi phalāni tiphalaṁ,",
  "anya-e0802n4:45_2": "tayo lokā tilokaṁ,",
  "anya-e0802n4:45_3": "tayo daṇḍā tidaṇḍaṁ,",
  "anya-e0802n4:45_4": "catasso disā catuddisaṁ,",
  "anya-e0802n4:45_5": "pañca indriyāni pañcindriyaṁ,",
  "anya-e0802n4:45_6": "satta godāvariyo sattagodāvaraṁ.",
  "anya-e0802n4:46_0": "Diguiccanena kvattho? Digusse kattaṁ.",
  "anya-e0802n4:47_0": "326, 341.Ubhe tappurisā.",
  "anya-e0802n4:48_0": "Ubhe digukammadhārayasamāsā tappurisasaññā honti.",
  "anya-e0802n4:49_0": "Na brāhmaṇo abrāhmaṇo,",
  "anya-e0802n4:49_1": "na vasalo avasalo,",
  "anya-e0802n4:49_2": "na bhikkhu abhikkhu,",
  "anya-e0802n4:49_3": "na pañcavassaṁ apañcavassaṁ,",
  "anya-e0802n4:49_4": "na pañcapūlī apañcapūlī,",
  "anya-e0802n4:49_5": "na sattagodāvaraṁasattagodāvaraṁ,",
  "anya-e0802n4:49_6": "na dasagavaṁ adasagavaṁ,",
  "anya-e0802n4:49_7": "na pañcagavaṁ apañcagavaṁ.",
  "anya-e0802n4:50_0": "Tappurisaiccanena kvattho? Attaṁ nassa tappurise.",
  "anya-e0802n4:51_0": "327, 351.Amādayo parapadebhi.",
  "anya-e0802n4:52_0": "Tā amādayo nāmehi parapadebhi yadā samasyante, tadā so samāso tappurisasañño hoti.",
  "anya-e0802n4:53_0": "Bhūmiṁ gato bhūmigato,",
  "anya-e0802n4:53_1": "sabbarattiṁ sobhaṇo sabbarattisobhaṇo.",
  "anya-e0802n4:53_2": "Apāyaṁ gato apāyagato,",
  "anya-e0802n4:53_3": "issarena kataṁ issarakataṁ,",
  "anya-e0802n4:53_4": "sallena viddho sallaviddho,",
  "anya-e0802n4:53_5": "kathinassa dussaṁ kathinadussaṁ,",
  "anya-e0802n4:53_6": "āgantukassa bhattaṁ āgantukabhattaṁ,",
  "anya-e0802n4:53_7": "methunā apeto methunāpeto,",
  "anya-e0802n4:53_8": "corā bhayaṁ corabhayaṁ,",
  "anya-e0802n4:53_9": "rañño putto rājaputto,",
  "anya-e0802n4:53_10": "dhaññānaṁ rāsi dhaññarāsi,",
  "anya-e0802n4:53_11": "rūpe saññā rūpasaññā,",
  "anya-e0802n4:53_12": "saṁsāre dukkhaṁ saṁsāradukkhaṁ.",
  "anya-e0802n4:54_0": "328, 352.Aññapadatthesu bahubbīhi.",
  "anya-e0802n4:55_0": "Aññesaṁ padānaṁ atthesu dve nāmāni bahūni nāmāni yadā samasyante,",
  "anya-e0802n4:55_1": "tadā so samāso bahubbīhi sañño hoti.",
  "anya-e0802n4:56_0": "Āgatā samaṇā imaṁ saṅghārāmaṁ soyaṁ āgatasamaṇo,",
  "anya-e0802n4:56_1": "saṅghārāmo.",
  "anya-e0802n4:56_2": "Jitāni indriyāni anena samaṇena soyaṁ jitindriyo, samaṇo.",
  "anya-e0802n4:56_3": "Dinno suṅko yassa rañño soyaṁ dinnasuṅko, rājā.",
  "anya-e0802n4:56_4": "Niggatā janā asmā gāmā soyaṁ niggatajano, gāmo.",
  "anya-e0802n4:56_5": "Chinno hatto yassa purisassa soyaṁ chinnahattho, puriso.",
  "anya-e0802n4:56_6": "Sampannāni sassāni yasmiṁ janapade soyaṁ sampannasasso, janapado.",
  "anya-e0802n4:57_0": "Nigrodhassa parimaṇḍalo nigrodhaparimaṇḍalo,",
  "anya-e0802n4:57_1": "nigrodhaparimaṇḍalo iva parimaṇḍalo yo rājakumāro soyaṁ nigrodhaparimaṇḍalo.",
  "anya-e0802n4:57_2": "Atha vā nigrodhaparimaṇḍalo iva parimaṇḍalo yassa rājakumārassa soyaṁ nigrodhaparimaṇḍalo,",
  "anya-e0802n4:57_3": "rājakumāro.",
  "anya-e0802n4:58_0": "Cakkhuno bhūto cakkhubhūto, cakkhubhūto iva bhūto yo bhagavā soyaṁ cakkhubhūto, bhagavā.",
  "anya-e0802n4:59_0": "Suvaṇṇassa vaṇṇo suvaṇṇavaṇṇo, suvaṇṇavaṇṇo viya vaṇṇo yassa bhagavato soyaṁ suvaṇṇavaṇṇo, bhagavā.",
  "anya-e0802n4:60_0": "Brahmuno saro brahmassaro, brahmassaro viya saro yassa bhagavato soyaṁ brahmassaro, bhagavā.",
  "anya-e0802n4:61_0": "Sayaṁpatita paṇṇa pupphaphalavāyutoyāhārāti paṇṇañca pupphañca phalañca paṇṇapupphaphalāni,",
  "anya-e0802n4:61_1": "sayameva patitāni sayaṁpatitāni,",
  "anya-e0802n4:61_2": "sayaṁpatitāni ca tāni paṇṇapupphaphalāni ceti sayaṁpatitapaṇṇapupphaphalāni vāyu ca toyañca vāyutoyāni,",
  "anya-e0802n4:61_3": "sayaṁpatitapaṇṇapupphaphalāni ca vāyutoyāni ca sayaṁpatitapaṇṇapupphaphalavāyutoyāni.",
  "anya-e0802n4:61_4": "Sayaṁpatitapaṇṇapupphaphalavāyutoyāni āhārā yesaṁ te sayaṁpatitapaṇṇapupphaphalavāyutoyāhārā, isayo.",
  "anya-e0802n4:61_5": "Yamettha vattabbaṁ,",
  "anya-e0802n4:61_6": "taṁ heṭṭhā vuttameva.",
  "anya-e0802n4:61_7": "Ayaṁ pana dvandakammadhārayagabbho tulyādhikaraṇapahubbīhi.",
  "anya-e0802n4:62_0": "Atha vā –",
  "anya-e0802n4:62_1": "sayaṁpatitapaṇṇapupphaphalavāyutoyehi āhārā yesaṁ te sayaṁpatitapaṇṇapupphaphalavāyutoyāhārā.",
  "anya-e0802n4:62_2": "Ayaṁ pana bhinnādhikaraṇabahubbīhi.",
  "anya-e0802n4:63_0": "Nānā dumapatita pupphavāsita sānūti nānāpakārā dumā nānādumā,",
  "anya-e0802n4:63_1": "nānādumehi patitāni nānādumapati tāni,",
  "anya-e0802n4:63_2": "nānādumapatitāni ca tāni pupphāni ceti nānādumapatitapupphāni,",
  "anya-e0802n4:63_3": "nānādumapatitapupphehi vāsitā nānādumapatitapupphavāsitā,",
  "anya-e0802n4:63_4": "nānādumapatitapupphavāsitā sānū yassa pabbatarājassa soyaṁ nānādumapatitapupphavāsitasānu,",
  "anya-e0802n4:63_5": "pabbatarājā.",
  "anya-e0802n4:63_6": "Ayaṁ pana kammadhārayatappurisagabbho tulyādhikaraṇabahubbīhi.",
  "anya-e0802n4:64_0": "Atha vā –",
  "anya-e0802n4:64_1": "vāsitā sānū vāsitasānu,",
  "anya-e0802n4:64_2": "sāpekkhatte satipi gamakattā samāso.",
  "anya-e0802n4:64_3": "Nānādumapatitapupphehi vāsitasānū yassa pabbatarājassa soyaṁ nānādumapatitapupphavāsitasānu,",
  "anya-e0802n4:64_4": "pabbatarājā.",
  "anya-e0802n4:64_5": "Ayaṁ pana bhinnādhikaraṇabahubbīhi.",
  "anya-e0802n4:65_0": "Byālambambudharabinducumbitakūṭoti ambuṁ dhāretīti ambudharo, ko so? Pajjunno.",
  "anya-e0802n4:65_1": "Vividhā ālambo byālambo,",
  "anya-e0802n4:65_2": "byālambo ca so ambudharo cāti byālambambudharo,",
  "anya-e0802n4:65_3": "byālambambudharassa bindū byālambambudharabindū,",
  "anya-e0802n4:65_4": "byālambambudharabindūhi cumbito byālambambudharabinducumbito,",
  "anya-e0802n4:65_5": "byālambamburebinducumbito kūṭo yassa pabbatarājassa soyaṁ byālambambudharabinducumbitakūṭo.",
  "anya-e0802n4:65_6": "Ayaṁ pana kammadhārayatappurisagabbho tulyādhikaraṇabahubbīhi.",
  "anya-e0802n4:66_0": "Atha vā –",
  "anya-e0802n4:66_1": "cumbito kūṭo cumbitakūṭo,",
  "anya-e0802n4:66_2": "sāpekkhatte satipi gamakattā samāso.",
  "anya-e0802n4:66_3": "Byālambambudharabindūhi cumbitakūṭo yassa pabbatarājassa soyaṁ byālambambudharabinducumbitakūṭo.",
  "anya-e0802n4:66_4": "Ayaṁ pana bhinnādhikaraṇabahubbīhi.",
  "anya-e0802n4:67_0": "Amita bala parakkamajutīti na mitā amitā,",
  "anya-e0802n4:67_1": "balañca parakkamo ca juti ca balaparakkamajutiyo,",
  "anya-e0802n4:67_2": "amitā balaparakkamajutiyo yassa soyaṁ amitabalaparakkamajuti,",
  "anya-e0802n4:67_3": "ayaṁ pana kammadhārayadvandagabbho tulyādhikaraṇabahubbīhi.",
  "anya-e0802n4:68_0": "Pīṇorakkhaṁsabāhūti uro ca akkhañca aṁso ca bāhu ca urakkhaṁsabāhavo,",
  "anya-e0802n4:68_1": "pīṇā urakkhaṁsabāhavo yassa bhagavato soyaṁ pīṇorakkhaṁsabāhu.",
  "anya-e0802n4:68_2": "Ayaṁ pana dvandavabbho tulyādhikaraṇabahubbīhi.",
  "anya-e0802n4:69_0": "Pīṇa gaṇḍa vadana thanūrujaghanāti gaṇḍo ca vadanañca thano ca ūru ca jaghanañca gaṇḍavadanathanūrujaghanā,",
  "anya-e0802n4:69_1": "pīṇā gaṇḍavadanathanūrujaghanā yassā sāyaṁ pīṇagaṇḍavadanathanūrujaghanā.",
  "anya-e0802n4:69_2": "Ayampi dvandagabbho tulyādhikaraṇabahubbīhi.",
  "anya-e0802n4:70_0": "Vavara surāsura garuḍa manuja bhujaga gandhabba makuṭa kūṭa cumbita selasaṅghaṭṭita caraṇoti surā ca",
  "anya-e0802n4:70_1": "asurā ca garuḍā ca manujā ca bhujagā ca gandhabbā ca surāsuragaruḍamanujabhujagagandhabbā,",
  "anya-e0802n4:70_2": "pavarā ca te surāsuragaruḍamanujabhujaga gandhabbā ceti pavarasurāsuragaruḍamanujabhujagagandhabbā,",
  "anya-e0802n4:70_3": "pavarasurāsuragaruḍamanujabhujagagandhabbānaṁ makuṭāni pavarasurāsuragaruḍamanujabhujagagandhabbamakuṭāni,",
  "anya-e0802n4:70_4": "pavarasurāsuragaruḍamanujabhujagagandhabbamakuṭānaṁ kūṭāni pavarasurāsuragaruḍamanujabhujagagandhabbamakuṭakūṭāni,",
  "anya-e0802n4:70_5": "pavarasurāsuragaruḍamanujabhujagagandhabbamakuṭakūṭesu cumbitā pavarasurāsuragaruḍamanujabhujagagandhabbamakuṭakūṭacumbitā,",
  "anya-e0802n4:70_6": "pavarasurāsuragaruḍamanujabhujagagandhabbamakuṭakūṭacumbitā ca te selā cāti pavarasurāsuragaruḍamanujabhujagagandhabbamakuṭakūṭacumbitaselā,",
  "anya-e0802n4:70_7": "pavarasurāsura garuḍamanujabhujagagandhabbamakuṭakūṭacumbitaselehi saṅghaṭṭitā pavarasurāsura garuḍamanujabhujagagandhabbamakuṭakūṭacumbitaselasaṅghaṭṭitā,",
  "anya-e0802n4:70_8": "pavarasurāsuragaruḍamanujabhujagagandhabbamakuṭakūṭacumbitaselasaṅghaṭṭitā caraṇā yassa tathāgatassa",
  "anya-e0802n4:70_9": "soyaṁ pavarasurāsuragaruḍamanujabhujagagandhabbamakuṭakūṭacumbitaselasaṅghaṭṭitacaraṇo,",
  "anya-e0802n4:70_10": "tathāgato,",
  "anya-e0802n4:70_11": "ayaṁ pana dvandakammadhārayatappurisagabbho tulyādhikaraṇabahubbīhi.",
  "anya-e0802n4:71_0": "Atha vā–saṅghaṭṭitā caraṇā saṅghaṭṭitacaraṇā,",
  "anya-e0802n4:71_1": "sāpekkhatte satipi gamakattā samāso.",
  "anya-e0802n4:71_2": "Pavarasurāsura garuḍamanujabhujaga gandhabbamakuṭakūṭacumbitaselehi saṅghaṭṭitacaraṇā yassa tathāgatassa",
  "anya-e0802n4:71_3": "soyaṁ pavarasurāsuragaruḍa manujabhujaga gandhabbamakuṭakūṭacumbitaselasaṅghaṭṭita caraṇo.",
  "anya-e0802n4:71_4": "Ayaṁ pana bhinnādhikaraṇabahubbīhi.",
  "anya-e0802n4:72_0": "Catuddisoti catasso disā yassa soyaṁ catuddiso, bhagavā.",
  "anya-e0802n4:73_0": "Pañcacakkhūti pañca cakkhūni yassa tathāgatassa soyaṁ pañcacakkhu, tathāgato.",
  "anya-e0802n4:74_0": "Dasabaloti dasa balāni yassa soyaṁ dasabalo, bhagavā.",
  "anya-e0802n4:75_0": "Anantañāṇoti nassa anto anantaṁ, anantaṁ ñāṇaṁ yassa tathāgatassa soyaṁ anantañāṇo, tathāgato.",
  "anya-e0802n4:76_0": "Amita ghana sarīroti na mitaṁ amitaṁ,",
  "anya-e0802n4:76_1": "ghanaṁ eva sarīraṁ ghanasarīraṁ,",
  "anya-e0802n4:76_2": "amitaṁ ghanasarīraṁ yassa tathāgatassa soyaṁ amitaghanasarīro,",
  "anya-e0802n4:76_3": "tathāgato.",
  "anya-e0802n4:77_0": "Amita bala parakkama pattoti na mitā amitā,",
  "anya-e0802n4:77_1": "balañca parakkamo ca balaparakkamā,",
  "anya-e0802n4:77_2": "amitā eva balaparakkamā amitabalaparakkamā,",
  "anya-e0802n4:77_3": "amitabalaparakkamā pattā yena soyaṁ amitabalaparakkamapatto, bhagavā.",
  "anya-e0802n4:77_4": "Ayaṁ pana kammadhārayadvandagabbho tulyādhikaraṇabahubbīhi.",
  "anya-e0802n4:78_0": "Matta bhamara gaṇa cumbita vikasitapupphavallināgarukkho pasobhita kandaroti mattā eva bhamarā mattabhamarā,",
  "anya-e0802n4:78_1": "mattabhamarānaṁ gaṇā mattabhamaragaṇā,",
  "anya-e0802n4:78_2": "mattabhamaragaṇehi cumbitāni mattabhamaraṇacumbitāni,",
  "anya-e0802n4:78_3": "vikasitāni eva pupphāni vikasitapupphāni,",
  "anya-e0802n4:78_4": "mattabhamaragaṇacumbitāni vikasitapupphāni yesaṁ tehi mattabhamaragaṇacumbitavikasitapupphā,",
  "anya-e0802n4:78_5": "valli ca nāgarukkho ca mallināgarukkhā,",
  "anya-e0802n4:78_6": "mattabhamaragaṇacumbitavikasitapupphā ca te vallināgarukkhā ceti mattabhamaragaṇacumbitavikasitapupphavallināgarukkhā,",
  "anya-e0802n4:78_7": "mattabhamaragaṇacumbitavikasitapupphavallināgarukkhehi upasobhitāni mattabhamaragaṇacumbitavikasitapupphavallināgarukkho pasobhitāni,",
  "anya-e0802n4:78_8": "mattabhamaragaṇacumbitavikasitapupphavallināgarukkho pasobhitāni kandarāni yassa pabbatarājassa soyaṁ",
  "anya-e0802n4:78_9": "mattabhamaragaṇacumbitavikasitapuppha vallināgarukkho paso bhitakandaro,",
  "anya-e0802n4:78_10": "pabbatarājā.",
  "anya-e0802n4:78_11": "Ayaṁ pana dvandakammadhārayatappurisagabbho tulyādhikaraṇabahubbīhi.",
  "anya-e0802n4:79_0": "Atha vā–upasobhitāni kandarāni upasobhitakandarāni,",
  "anya-e0802n4:79_1": "sāpekkhatte satipi gamakattā samāso.",
  "anya-e0802n4:79_2": "Mattabhamaragaṇacumbitavikasitapupphavallināgarukkhehi upasobhitakandarāni yassa pabbatarājassa soyaṁ",
  "anya-e0802n4:79_3": "mattabhamaragaṇacumbitavikasitapupphavallināgarukkho pasobhitakandaro,",
  "anya-e0802n4:79_4": "pabbatarājā.",
  "anya-e0802n4:79_5": "Ayaṁ pana bhinnādhikaraṇabahubbīhi.",
  "anya-e0802n4:80_0": "Nānārukkha tiṇa patita pupphopasobhita kandaroti rukkho ca tiṇañca rukkhatiṇāni,",
  "anya-e0802n4:80_1": "nānā pakārāni eva rukkhatiṇāni nānārukkhatiṇāni,",
  "anya-e0802n4:80_2": "nānārukkhatiṇehi patitāni nānārukkhatiṇapatitāni,",
  "anya-e0802n4:80_3": "nānārukkhatiṇapatitāni ca tāni pupphāni ceti nānārukkhatiṇapatitapupphāni,",
  "anya-e0802n4:80_4": "nānārukkhatiṇapatitapupphehi upasobhitāni nānārukkhatiṇapatita pupphopasobhitāni,",
  "anya-e0802n4:80_5": "nānārukkhatiṇapatitapupphopasobhitāni kandarāni yassa pabbatarājassa soyaṁ nānārukkhatiṇapatitapupphopasobhitakandaro,",
  "anya-e0802n4:80_6": "pabbatarājā.",
  "anya-e0802n4:80_7": "Ayaṁ pana dvandakammadhārayatappurisagabbho tulyādhikaraṇabahubbīhi.",
  "anya-e0802n4:81_0": "Atha vā–upasobhitāni eva kandarāni upasobhitakandarāni,",
  "anya-e0802n4:81_1": "(sāpekkhatte satipi gamakattā samāso.) Nānārukkhatiṇapatitapupphehi upasobhitakandarāni yassa pabbatarājassa",
  "anya-e0802n4:81_2": "soyaṁ nānārukkhatiṇapatitapupphopasobhitakandaro,",
  "anya-e0802n4:81_3": "pabbatarājā.",
  "anya-e0802n4:81_4": "Ayaṁ pana bhinnādhikaraṇabahubbīhi.",
  "anya-e0802n4:82_0": "Nānā musala phāla pabbata taru kaliṅgara sara dhanugadāsi tomarahatthāti musalo ca phālo ca pabbato ca",
  "anya-e0802n4:82_1": "taru ca kaliṅgaro ca saro ca dhanu ca gadā caasi ca tomaro,",
  "anya-e0802n4:82_2": "ca musalaphālapabbatatarukaliṅgarasaradhanugadāsitomarā,",
  "anya-e0802n4:82_3": "nānā pakārā eva musalaphālapabbatatarukaliṅgarasaradhanugadāsitomarā nānāmusalaphālapabbatatarukaliṅgarasaradhanugadāsitomarā,",
  "anya-e0802n4:82_4": "nānāmusalaphālapabbatatarukaliṅgarasaradhanugadāsitomarā hatthesu yesaṁ te nānāmusalaphālapabbatatarukaliṅgara saradhanugadāsitomarahatthā.",
  "anya-e0802n4:82_5": "Ayaṁ pana dvandakammadhārayagabbho bhinnādhikaraṇabahubbīhi.",
  "anya-e0802n4:83_0": "Bahubbīhi iccanena kvattho? Bahubbīhimhi ca.",
  "anya-e0802n4:84_0": "329, 357.Nāmānaṁ samuccayo dvando.",
  "anya-e0802n4:85_0": "Nāmānaṁ ekavibhattikānaṁ yo samuccayo, so dvandasañño hoti.",
  "anya-e0802n4:86_0": "Candimā ca sūriyo ca candimasūriyā,",
  "anya-e0802n4:86_1": "samaṇo ca brāhmaṇo ca samaṇabrāhmaṇā,",
  "anya-e0802n4:86_2": "sāriputto ca moggallāno ca sāriputtamoggallānā,",
  "anya-e0802n4:86_3": "brāhmaṇo ca gahapatiko ca brāhmaṇagahapatikā,",
  "anya-e0802n4:86_4": "yamo ca varuṇo ca yamavaruṇā,",
  "anya-e0802n4:86_5": "kuvero ca vāsavo ca kuveravāsavā.",
  "anya-e0802n4:87_0": "Dvandaiccanena kvattho? Dvandaṭṭhā vā.",
  "anya-e0802n4:88_0": "330, 340.Mahataṁ mahā tulyādhikaraṇe pade.",
  "anya-e0802n4:89_0": "Tesaṁ mahantasaddānaṁ mahāādeso hoti tulyādhikaraṇe pade.",
  "anya-e0802n4:90_0": "Mahanto ca so puriso cāti mahāpuriso,",
  "anya-e0802n4:90_1": "mahantī ca sā devī cāti mahādevī,",
  "anya-e0802n4:90_2": "mahantañca taṁ balañcāti mahābalaṁ,",
  "anya-e0802n4:90_3": "mahanto ca so nāgo cāti mahānāgo,",
  "anya-e0802n4:90_4": "mahanto ca so yaso cāti mahāyaso,",
  "anya-e0802n4:90_5": "mahantañca taṁ padumavanañcāti mahāpadumavanaṁ,",
  "anya-e0802n4:90_6": "mahantī ca sā nadī cāti mahānadī,",
  "anya-e0802n4:90_7": "mahanto ca so maṇi cāti mahāmaṇi,",
  "anya-e0802n4:90_8": "mahanto ca so gahapatiko cāti mahāgahapatiko,",
  "anya-e0802n4:90_9": "mahantañca taṁ dhanañcāti mahādhanaṁ,",
  "anya-e0802n4:90_10": "mahanto ca so puñño cāti mahāpuñño.",
  "anya-e0802n4:91_0": "Bahuvacanaggahaṇena kvaci mahanta saddassa mahādeso hoti.",
  "anya-e0802n4:91_1": "Mahantañca taṁ phalañcāti mahapphalaṁ,",
  "anya-e0802n4:91_2": "mahabbalaṁ,",
  "anya-e0802n4:91_3": "evaṁ mahaddhanaṁ,",
  "anya-e0802n4:91_4": "mahabbhayaṁ.",
  "anya-e0802n4:92_0": "331, 353.Itthiyaṁ bhāsitapumitthī pumāva ce.",
  "anya-e0802n4:93_0": "Itthiyaṁ tulyādhikaraṇe pade ce bhāsitapumitthī pumāva daṭṭhabbā.",
  "anya-e0802n4:94_0": "Dīghā jaṅghā yassa soyaṁ dīghajaṅgho, kalyāṇabhariyo, pahūtapañño.",
  "anya-e0802n4:95_0": "Bhāsitapupeti kimatthaṁ? Brāhmaṇabandhu ca sā bhariyā cātibrāhmaṇabandhubhariyā.",
  "anya-e0802n4:96_0": "332, 343.Kammadhārayasaññe ca.",
  "anya-e0802n4:97_0": "Kammadhārayasaññe ca samāse itthiyaṁ tulyādhikaraṇe pade pubbe bhāsitapumitthī ce,",
  "anya-e0802n4:97_1": "pumāva daṭṭhabbā.",
  "anya-e0802n4:97_2": "Brāhmaṇadārikā,",
  "anya-e0802n4:97_3": "khattiyakaññā,",
  "anya-e0802n4:97_4": "khattiyakumārikā.",
  "anya-e0802n4:98_0": "Bhāsitapumeti kimatthaṁ? Khattiyabandhudārikā, brāhmaṇabandhudārikā.",
  "anya-e0802n4:99_0": "333, 344.Attaṁ nassa tappurise.",
  "anya-e0802n4:100_0": "Nassa padassa tappurise uttarapade attaṁ hoti.",
  "anya-e0802n4:101_0": "Nabrāhmaṇo abrāhmaṇo, avasalo, abhikkhu, apañcavassaṁ, apañcagavaṁ.",
  "anya-e0802n4:102_0": "334, 345.Sare ana.",
  "anya-e0802n4:103_0": "Nassa padassa tappurise ana ādeso hoti sare pare.",
  "anya-e0802n4:104_0": "Na asso anasso, anissaro, anariyo.",
  "anya-e0802n4:105_0": "335, 346.Kadakussa.",
  "anya-e0802n4:106_0": "Kuiccetassa kada hoti sare pare.",
  "anya-e0802n4:107_0": "Kucchitaṁ annaṁ kadannaṁ, kucchitaṁ asanaṁ kadassanaṁ.",
  "anya-e0802n4:108_0": "Sareti kimatthaṁ?",
  "anya-e0802n4:108_1": "Kucchitā dārā yesaṁ (apuññakārānaṁ) te hontīti kudārā, kujanā.",
  "anya-e0802n4:108_2": "Evaṁ kuputtā, kugehā, kuvatthā, kudāsā.",
  "anya-e0802n4:109_0": "336, 347.Kā’ppatthesu ca.",
  "anya-e0802n4:110_0": "Kuiccetassa kā hoti appatthesu ca.",
  "anya-e0802n4:111_0": "Kālavaṇaṁ, kāpupphaṁ.",
  "anya-e0802n4:112_0": "Bahuvacanaggahaṇaṁ kimatthaṁ? Kuiccetassa anappatatthesupi kvaci kā hoti, kāpurisā.",
  "anya-e0802n4:113_0": "337, 350.Kvaci samāsantagatānamakāranto.",
  "anya-e0802n4:114_0": "Samāsantagatānaṁ nāmānamanto saro kvaci akāro hoti.",
  "anya-e0802n4:115_0": "Devānaṁ rājā devarājo, devarājā,",
  "anya-e0802n4:115_1": "devānaṁ sakhā devasakho,",
  "anya-e0802n4:115_2": "devasakhā,",
  "anya-e0802n4:115_3": "pañca ahāni pañcāhaṁ, sattāhaṁ,",
  "anya-e0802n4:115_4": "pañcagavaṁ,",
  "anya-e0802n4:115_5": "chattupāhanaṁ,",
  "anya-e0802n4:115_6": "upasaradaṁ,",
  "anya-e0802n4:115_7": "visālakkho, vimukho.",
  "anya-e0802n4:116_0": "Kāraggahaṇaṁ kimatthaṁ?",
  "anya-e0802n4:116_1": "Ākāranta ikārantā ca honti,",
  "anya-e0802n4:116_2": "paccakkhā dhammā yassa soyanti paccakkhadhammā,",
  "anya-e0802n4:116_3": "surabhino gandho surabhigandhi,",
  "anya-e0802n4:116_4": "sundaro gandho sugandhi,",
  "anya-e0802n4:116_5": "pūtino gandho pūtigandhi,",
  "anya-e0802n4:116_6": "kucchito gandho kugandhi,",
  "anya-e0802n4:116_7": "duṭṭhu gandho yassa soyanti dugandhi,",
  "anya-e0802n4:116_8": "pūti eva gandho pūtigandhi.",
  "anya-e0802n4:117_0": "Nadīantā ca kattuantā ca kapaccayo hoti samāsante.",
  "anya-e0802n4:118_0": "Bahū nadiyo yasmiṁ soyaṁ bahunadiko, janapado. Bahavo kattāro yassa soyaṁ bahukattuko, puriso.",
  "anya-e0802n4:119_0": "338, 356.Nadimhā ca.",
  "anya-e0802n4:120_0": "Nadimhā ca kapaccayo hoti samāsante.",
  "anya-e0802n4:121_0": "Bahū nadiyo yasmiṁ soyanti bahunadiko. Bahū kantiyo yassa soyanti bahukantiko. Bahunāriko.",
  "anya-e0802n4:122_0": "339, 358.Jāyāya tudaṁ jāni patimhi.",
  "anya-e0802n4:123_0": "Jāyāiccetāya tudaṁ jāniiccete ādesā honti patimhi pare.",
  "anya-e0802n4:124_0": "Tudaṁpatī, jānipatī.",
  "anya-e0802n4:125_0": "340, 355.Dhanumhā ca.",
  "anya-e0802n4:126_0": "Dhanumhā ca āpaccayo hoti samāsante.",
  "anya-e0802n4:127_0": "Gāṇḍīvo dhanu yassa soyaṁ gāṇḍīvadhanvā.",
  "anya-e0802n4:128_0": "341, 336.Aṁ vibhattīnamakārantā abyayībhāvā.",
  "anya-e0802n4:129_0": "Tasmā akārantā abyayībhāvasamāsā parāsaṁ vibhattīnaṁ kvaci aṁ hoti.",
  "anya-e0802n4:130_0": "Adhicittaṁ, yathāvuḍḍhaṁ, upakumbhaṁ, yāvajīvaṁ, tiropabbataṁ, tiropākāraṁ, tirokuṭṭaṁ, antopāsādaṁ.",
  "anya-e0802n4:131_0": "Kvacīti kimatthaṁ? Adhicittassa bhikkhuno.",
  "anya-e0802n4:132_0": "342, 337.Saro rasso napuṁsake.",
  "anya-e0802n4:133_0": "Napuṁsake vattamānassa abyayībhāvasamāsassa liṅgassa saro rasso hoti.",
  "anya-e0802n4:134_0": "Kumārīsu adhikicca pavattati kathā iti adhikumāri. Upavadhu, upagaṅgaṁ, upamaṇikaṁ.",
  "anya-e0802n4:135_0": "343, 338.Aññasmā lopo ca.",
  "anya-e0802n4:136_0": "Aññasmā abyayībhāvasamāsā anakārantā parāsaṁ vibhattīnaṁ lopo ca hoti.",
  "anya-e0802n4:137_0": "Adhitthi, adhikumāri, upavadhu.",
  "anya-e0802n4:138_0": "Iti nāmakappe samāsakappo sattamo kaṇḍo.",
  "anya-e0802n4:139_0": "Samāsakappo niṭṭhito."
}