{
  "atk-s0502a22:0_0": "22. Nirayavaggo",
  "atk-s0502a22:1_0": "1. Sundarīparibbājikāvatthu",
  "atk-s0502a22:2_0": "Abhūtavādīti imaṁ dhammadesanaṁ satthā jetavane viharanto sundariṁ paribbājikaṁ ārabbha kathesi.",
  "atk-s0502a22:3_0": "‘‘Tena kho pana samayena bhagavā sakkato hoti garukato mānito pūjito’’ti vatthu vitthārato udāne (udā.",
  "atk-s0502a22:3_1": "38) āgatameva.",
  "atk-s0502a22:3_2": "Ayaṁ panettha saṅkhepo –",
  "atk-s0502a22:3_3": "bhagavato kira bhikkhusaṅghassa ca pañcannaṁ mahānadīnaṁ mahoghasadise lābhasakkāre uppanne hatalābhasakkārā",
  "atk-s0502a22:3_4": "aññatitthiyā sūriyuggamanakāle khajjopanakā viya nippabhā hutvā ekato sannipatitvā mantayiṁsu –",
  "atk-s0502a22:3_5": "‘‘mayaṁ samaṇassa gotamassa uppannakālato paṭṭhāya hatalābhasakkārā,",
  "atk-s0502a22:3_6": "na no koci atthibhāvampi jānāti,",
  "atk-s0502a22:3_7": "kena nu kho saddhiṁ ekato hutvā samaṇassa gotamassa avaṇṇaṁ uppādetvā lābhasakkāramassa antaradhāpeyyāmā’’ti.",
  "atk-s0502a22:3_8": "Atha nesaṁ etadahosi –",
  "atk-s0502a22:3_9": "‘‘sundariyā saddhiṁ ekato hutvā sakkuṇissāmā’’ti.",
  "atk-s0502a22:3_10": "Te ekadivasaṁ sundariṁ titthiyārāmaṁ pavisitvā vanditvā ṭhitaṁ nālapiṁsu.",
  "atk-s0502a22:3_11": "Sā punappunaṁ sallapantīpi paṭivacanaṁ alabhitvā ‘‘api panayyā,",
  "atk-s0502a22:3_12": "kenaci viheṭhitatthā’’ti pucchi. ‘‘Kiṁ, bhagini,",
  "atk-s0502a22:3_13": "samaṇaṁ gotamaṁ amhe viheṭhetvā hatalābhasakkāre katvā vicarantaṁ na passasī’’ti?",
  "atk-s0502a22:3_14": "‘‘Mayā ettha kiṁ kātuṁ vaṭṭatī’’ti?",
  "atk-s0502a22:3_15": "‘‘Tvaṁ khosi, bhagini,",
  "atk-s0502a22:3_16": "abhirūpā sobhaggappattā,",
  "atk-s0502a22:3_17": "samaṇassa gotamassa ayasaṁ āropetvā mahājanaṁ tava kathaṁ gāhāpetvā hatalābhasakkāraṁ karohī’’ti.",
  "atk-s0502a22:3_18": "Sā taṁ sutvā ‘‘sādhū’’ti sampaṭicchitvā pakkantā tato paṭṭhāya mālāgandhavilepanakappūrakaṭukaphalādīni",
  "atk-s0502a22:3_19": "gahetvā sāyaṁ mahājanassa satthu dhammadesanaṁ sutvā nagaraṁ pavisanakāle jetavanābhimukhī gacchati,",
  "atk-s0502a22:3_20": "‘‘kahaṁ gacchasī’’ti ca puṭṭhā ‘‘samaṇassa gotamassa santikaṁ gamissāmi,",
  "atk-s0502a22:3_21": "ahañhi tena saddhiṁ ekagandhakuṭiyaṁ vasāmī’’ti vatvā aññatarasmiṁ titthiyārāme vasitvā pātova jetavanamaggaṁ",
  "atk-s0502a22:3_22": "otaritvā nagarābhimukhī āgacchantī ‘‘kiṁ, sundari,",
  "atk-s0502a22:3_23": "kahaṁ gatāsī’’ti puṭṭhā ‘‘samaṇena gotamena saddhiṁ ekagandhakuṭiyaṁ vasitvā taṁ kilesaratiyā ramāpetvā āgatāmhī’’ti vadati.",
  "atk-s0502a22:4_0": "Atha te katipāhaccayena dhuttānaṁ kahāpaṇe datvā ‘‘gacchatha sundariṁ māretvā samaṇassa gotamassa gandhakuṭiyā",
  "atk-s0502a22:4_1": "samīpe mālākacavarantare nikkhipitvā ethā’’ti vadiṁsu.",
  "atk-s0502a22:4_2": "Te tathā akaṁsu.",
  "atk-s0502a22:4_3": "Tato titthiyā ‘‘sundariṁ na passāmā’’ti kolāhalaṁ katvā rañño ārocetvā ‘‘kahaṁ vo āsaṅkā’’ti vuttā ‘‘imesu divasesu jetavane vasati,",
  "atk-s0502a22:4_4": "tatthassā pavattiṁ na jānāmā’’ti vatvā ‘‘tena hi gacchatha,",
  "atk-s0502a22:4_5": "naṁ vicinathā’’ti raññā anuññātā attano upaṭṭhāke gahetvā jetavanaṁ gantvā vicinantā mālākacavarantare",
  "atk-s0502a22:4_6": "taṁ disvā mañcakaṁ āropetvā nagaraṁ pavesetvā ‘‘samaṇassa gotamassa sāvakā ‘satthārā kataṁ pāpakammaṁ",
  "atk-s0502a22:4_7": "paṭicchādessāmā’ti sundariṁ māretvā mālākacavarantare nikkhipiṁsū’’ti rañño ārocayiṁsu.",
  "atk-s0502a22:4_8": "Rājā ‘‘tena hi gacchatha,",
  "atk-s0502a22:4_9": "nagaraṁ āhiṇḍathā’’ti āha.",
  "atk-s0502a22:4_10": "Te nagaravīthīsu ‘‘passatha samaṇānaṁ sakyaputtiyānaṁ kamma’’ntiādīni vatvā puna rañño nivesanadvāraṁ āgamiṁsu.",
  "atk-s0502a22:4_11": "Rājā sundariyā sarīraṁ āmakasusāne aṭṭakaṁ āropetvā rakkhāpesi.",
  "atk-s0502a22:4_12": "Sāvatthivāsino ṭhapetvā ariyasāvake sesā yebhuyyena ‘‘passatha samaṇānaṁ sakyaputtiyānaṁ kamma’’ntiādīni",
  "atk-s0502a22:4_13": "vatvā antonagarepi bahinagarepi bhikkhū akkosantā vicaranti.",
  "atk-s0502a22:4_14": "Bhikkhū taṁ pavattiṁ tathāgatassa ārocesuṁ.",
  "atk-s0502a22:4_15": "Satthā ‘‘tena hi tumhepi te manusse evaṁ paṭicodethā’’ti vatvā imaṁ gāthamāha –",
  "atk-s0502a22:5_0": "306.",
  "atk-s0502a22:6_0": " ‘‘Abhūtavādī nirayaṁ upeti,",
  "atk-s0502a22:7_0": "Yo vāpi katvā na karomicāha;",
  "atk-s0502a22:8_0": "Ubhopi te pecca samā bhavanti,",
  "atk-s0502a22:9_0": "Nihīnakammā manujā paratthā’’ti.",
  "atk-s0502a22:10_0": "Tattha abhūtavādīti parassa dosaṁ adisvāva musāvādaṁ katvā tucchena paraṁ abbhācikkhanto.",
  "atk-s0502a22:10_1": "Katvāti yo vā pana pāpakammaṁ katvā ‘‘nāhaṁ etaṁ karomī’’ti āha.",
  "atk-s0502a22:10_2": "Pecca samā bhavantīti te ubhopi janā paralokaṁ gantvā nirayaṁ upagamanena gatiyā samā bhavanti.",
  "atk-s0502a22:10_3": "Gatiyeva nesaṁ paricchinnā,",
  "atk-s0502a22:10_4": "āyu pana nesaṁ na paricchinnaṁ.",
  "atk-s0502a22:10_5": "Bahukañhi pāpakammaṁ katvā ciraṁ niraye paccanti,",
  "atk-s0502a22:10_6": "parittaṁ katvā appamattakameva kālaṁ.",
  "atk-s0502a22:10_7": "Yasmā pana nesaṁ ubhinnampi lāmakameva kammaṁ,",
  "atk-s0502a22:10_8": "tena vuttaṁ –",
  "atk-s0502a22:10_9": "‘‘nihīnakammā manujā paratthā’’ti.",
  "atk-s0502a22:10_10": "Paratthāti imassa pana padassa purato peccapadena sambandho.",
  "atk-s0502a22:10_11": "Pecca parattha ito gantvā te nihīnakammā paraloke samā bhavantīti attho.",
  "atk-s0502a22:10_12": "Desanāvasāne bahū sotāpattiphalādīni pāpuṇiṁsūti.",
  "atk-s0502a22:11_0": "Rājā ‘‘sundariyā aññehi māritabhāvaṁ jānāthā’’ti purise uyyojesi.",
  "atk-s0502a22:11_1": "Atha te dhuttā tehi kahāpaṇehi suraṁ pivantā aññamaññaṁ kalahaṁ kariṁsu.",
  "atk-s0502a22:11_2": "Eko ekaṁ āha –",
  "atk-s0502a22:11_3": "‘‘tvaṁ sundariṁ ekappahāreneva māretvā mālākacavarantare nikkhipitvā tato laddhakahāpaṇehi suraṁ pivasi,",
  "atk-s0502a22:11_4": "hotu hotū’’ti.",
  "atk-s0502a22:11_5": "Rājapurisā te dhutte gahetvā rañño dassesuṁ.",
  "atk-s0502a22:11_6": "Atha ne rājā ‘‘tumhehi sā māritā’’ti pucchi. ‘‘Āma, devā’’ti.",
  "atk-s0502a22:11_7": "‘‘Kehi mārāpitā’’ti?",
  "atk-s0502a22:11_8": "‘‘Aññatitthiyehi, devā’’ti.",
  "atk-s0502a22:11_9": "Rājā titthiye pakkosāpetvā pucchi.",
  "atk-s0502a22:11_10": "Te tatheva vadiṁsu.",
  "atk-s0502a22:11_11": "Tena hi gacchatha tumhe evaṁ vadantā nagaraṁ āhiṇḍatha –",
  "atk-s0502a22:11_12": "‘‘ayaṁ sundarī samaṇassa gotamassa avaṇṇaṁ āropetukāmehi amhehi mārāpitā,",
  "atk-s0502a22:11_13": "neva samaṇassa gotamassa,",
  "atk-s0502a22:11_14": "na sāvakānaṁ doso atthi,",
  "atk-s0502a22:11_15": "amhākameva doso’’ti.",
  "atk-s0502a22:11_16": "Te tathā kariṁsu.",
  "atk-s0502a22:11_17": "Bālamahājano tadā saddahi,",
  "atk-s0502a22:11_18": "titthiyāpi dhuttāpi purisavadhadaṇḍaṁ pāpuṇiṁsu.",
  "atk-s0502a22:11_19": "Tato paṭṭhāya buddhānaṁ sakkāro mahā ahosīti.",
  "atk-s0502a22:12_0": "Sundarīparibbājikāvatthu paṭhamaṁ.",
  "atk-s0502a22:13_0": "2. Duccaritaphalapīḷitavatthu",
  "atk-s0502a22:14_0": "Kāsāvakaṇṭhāti imaṁ dhammadesanaṁ satthā veḷuvane viharanto duccaritaphalānubhāvena pīḷite satte ārabbha kathesi.",
  "atk-s0502a22:15_0": "Āyasmā hi moggallāno lakkhaṇattherena saddhiṁ gijjhakūṭā orohanto aṭṭhisaṅkhalikapetādīnaṁ attabhāve",
  "atk-s0502a22:15_1": "disvā sitaṁ karonto lakkhaṇattherena sitakāraṇaṁ puṭṭho ‘‘akālo, āvuso,",
  "atk-s0502a22:15_2": "imassa pañhassa,",
  "atk-s0502a22:15_3": "tathāgatassa santike maṁ puccheyyāsī’’ti vatvā tathāgatassa santike therena puṭṭho aṭṭhisaṅkhalikapetādīnaṁ diṭṭhabhāvaṁ ācikkhitvā ‘‘idhāhaṁ, āvuso,",
  "atk-s0502a22:15_4": "gijjhakūṭā pabbatā orohanto addasaṁ bhikkhuṁ vehāsaṁ gacchantaṁ,",
  "atk-s0502a22:15_5": "tassa saṅghāṭipi ādittā sampajjalitā sajotibhūtā…pe…",
  "atk-s0502a22:15_6": "kāyopi āditto’’tiādinā (pārā. 230; saṁ. ni.",
  "atk-s0502a22:15_7": "2.218) nayena saddhiṁ pattacīvarakāyabandhanādīhi ḍayhamāne pañca sahadhammike ārocesi.",
  "atk-s0502a22:15_8": "Satthā tesaṁ kassapadasabalassa sāsane pabbajitvā pabbajjāya anurūpaṁ kātuṁ asakkontānaṁ pāpabhāvaṁ ācikkhitvā",
  "atk-s0502a22:15_9": "tasmiṁ khaṇe tattha nisinnānaṁ bahūnaṁ pāpabhikkhūnaṁ duccaritakammassa vipākaṁ dassento imaṁ gāthamāha –",
  "atk-s0502a22:16_0": "307.",
  "atk-s0502a22:17_0": " ‘‘Kāsāvakaṇṭhā bahavo, pāpadhammā asaññatā;",
  "atk-s0502a22:18_0": "Pāpā pāpehi kammehi, nirayaṁ te upapajjare’’ti.",
  "atk-s0502a22:19_0": "Tattha kāsāvakaṇṭhāti kāsāvena paliveṭhitakaṇṭhā.",
  "atk-s0502a22:19_1": "Pāpadhammāti lāmakadhammā.",
  "atk-s0502a22:19_2": "Asaññatāti kāyādisaṁyamarahitā,",
  "atk-s0502a22:19_3": "tathārūpā pāpapuggalā attanā katehi akusalakammehi nirayaṁ upapajjanti,",
  "atk-s0502a22:19_4": "te tattha paccitvā tato cutā vipākāvasesena petesupi evaṁ paccantīti attho.",
  "atk-s0502a22:20_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a22:21_0": "Duccaritaphalapīḷitavatthu dutiyaṁ.",
  "atk-s0502a22:22_0": "3. Vaggumudātīriyabhikkhuvatthu",
  "atk-s0502a22:23_0": "Seyyo ayoguḷoti imaṁ dhammadesanaṁ satthā vesāliṁ upanissāya mahāvane viharanto vaggumudātīriye bhikkhū ārabbha kathesi.",
  "atk-s0502a22:23_1": "Vatthu uttarimanussadhammapārājike (pārā.",
  "atk-s0502a22:23_2": "193 ādayo) āgatameva.",
  "atk-s0502a22:24_0": "Tadā hi satthā te bhikkhū ‘‘kiṁ pana tumhe,",
  "atk-s0502a22:24_1": "bhikkhave,",
  "atk-s0502a22:24_2": "udarassatthāya gihīnaṁ aññamaññassa uttarimanussadhammassa vaṇṇaṁ bhāsitthā’’ti vatvā tehi ‘‘āma,",
  "atk-s0502a22:24_3": "bhante’’ti vutte te bhikkhū anekapariyāyena garahitvā imaṁ gāthamāha –",
  "atk-s0502a22:25_0": "308.",
  "atk-s0502a22:26_0": " ‘‘Seyyo ayoguḷo bhutto, tatto aggisikhūpamo;",
  "atk-s0502a22:27_0": "Yañce bhuñjeyya dussīlo, raṭṭhapiṇḍamasaññato’’ti.",
  "atk-s0502a22:28_0": "Tattha yañce bhuñjeyyāti yaṁ dussīlo nissīlapuggalo kāyādīhi asaññato raṭṭhavāsīhi saddhāya dinnaṁ raṭṭhapiṇḍaṁ",
  "atk-s0502a22:28_1": "‘‘samaṇomhī’’ti paṭijānanto gahetvā bhuñjeyya,",
  "atk-s0502a22:28_2": "tatto āditto aggivaṇṇo ayoguḷova bhutto seyyo sundarataro.",
  "atk-s0502a22:28_3": "Kiṁ kāraṇā?",
  "atk-s0502a22:28_4": "Tappaccayā hi ekova attabhāvo jhāyeyya,",
  "atk-s0502a22:28_5": "dussīlo pana saddhādeyyaṁ bhuñjitvā anekānipi jātisatāni niraye pacceyyāti attho.",
  "atk-s0502a22:29_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a22:30_0": "Vaggumudātīriyabhikkhuvatthu tatiyaṁ.",
  "atk-s0502a22:31_0": "4. Khemakaseṭṭhiputtavatthu",
  "atk-s0502a22:32_0": "Cattāriṭhānānīti imaṁ dhammadesanaṁ satthā jetavane viharanto anāthapiṇḍikassa bhāgineyyaṁ khemakaṁ nāma seṭṭhiputtaṁ ārabbha kathesi.",
  "atk-s0502a22:33_0": "So kira abhirūpo ahosi,",
  "atk-s0502a22:33_1": "yebhuyyena itthiyo taṁ disvā rāgābhibhūtā sakabhāvena saṇṭhātuṁ nāsakkhiṁsu.",
  "atk-s0502a22:33_2": "Sopi paradārakammābhiratova ahosi.",
  "atk-s0502a22:33_3": "Atha naṁ rattiṁ rājapurisā gahetvā rañño dassesuṁ.",
  "atk-s0502a22:33_4": "Rājā mahāseṭṭhissa lajjāmīti taṁ kiñci avatvā vissajjāpesi.",
  "atk-s0502a22:33_5": "So pana neva virami .",
  "atk-s0502a22:33_6": "Atha naṁ dutiyampi tatiyampi rājapurisā gahetvā rañño dassesuṁ.",
  "atk-s0502a22:33_7": "Rājā vissajjāpesiyeva.",
  "atk-s0502a22:33_8": "Mahāseṭṭhi,",
  "atk-s0502a22:33_9": "taṁ pavattiṁ sutvā taṁ ādāya satthu santikaṁ gantvā taṁ pavattiṁ ārocetvā, ‘‘bhante,",
  "atk-s0502a22:33_10": "imassa dhammaṁ desethā’’ti āha.",
  "atk-s0502a22:33_11": "Satthā tassa saṁvegakathaṁ vatvā paradārasevanāya dosaṁ dassento imā gāthā abhāsi –",
  "atk-s0502a22:34_0": "309.",
  "atk-s0502a22:35_0": " ‘‘Cattāri ṭhānāni naro pamatto,",
  "atk-s0502a22:36_0": "Āpajjati paradārūpasevī;",
  "atk-s0502a22:37_0": "Apuññalābhaṁ na nikāmaseyyaṁ,",
  "atk-s0502a22:38_0": "Nindaṁ tatīyaṁ nirayaṁ catutthaṁ.",
  "atk-s0502a22:39_0": "310.",
  "atk-s0502a22:40_0": " ‘‘Apuññalābho ca gatī ca pāpikā,",
  "atk-s0502a22:41_0": "Bhītassa bhītāya ratī ca thokikā;",
  "atk-s0502a22:42_0": "Rājā ca daṇḍaṁ garukaṁ paṇeti,",
  "atk-s0502a22:43_0": "Tasmā naro paradāraṁ na seve’’ti.",
  "atk-s0502a22:44_0": "Tattha ṭhānānīti dukkhakāraṇāni.",
  "atk-s0502a22:44_1": "Pamattoti sativossaggena samannāgato.",
  "atk-s0502a22:44_2": "Āpajjatīti pāpuṇāti.",
  "atk-s0502a22:44_3": "Paradārūpasevīti paradāraṁ upasevanto uppathacārī.",
  "atk-s0502a22:44_4": "Apuññalābhanti akusalalābhaṁ.",
  "atk-s0502a22:44_5": "Na nikāmaseyyanti yathā icchati,",
  "atk-s0502a22:44_6": "evaṁ seyyaṁ alabhitvā anicchitaṁ parittakameva kālaṁ seyyaṁ labhati.",
  "atk-s0502a22:44_7": "Apuññalābho cāti evaṁ tassa ayañca apuññalābho,",
  "atk-s0502a22:44_8": "tena ca apuññena nirayasaṅkhātā pāpikā gati hoti.",
  "atk-s0502a22:44_9": "Ratī ca thokikāti yā tassa bhītassa bhītāya itthiyā saddhiṁ rati,",
  "atk-s0502a22:44_10": "sāpi thokikā parittā hoti.",
  "atk-s0502a22:44_11": "Garukanti rājā ca hatthacchedādivasena garukaṁ daṇḍaṁ paṇeti.",
  "atk-s0502a22:44_12": "Tasmāti yasmā paradāraṁ sevanto etāni apuññādīni pāpuṇāti,",
  "atk-s0502a22:44_13": "tasmā paradāraṁ na seveyyāti attho.",
  "atk-s0502a22:45_0": "Desanāvasāne khemako sotāpattiphale patiṭṭhahi.",
  "atk-s0502a22:45_1": "Tato paṭṭhāya mahājano sukhaṁ vītināmesi.",
  "atk-s0502a22:45_2": "Kiṁ panassa pubbakammanti?",
  "atk-s0502a22:45_3": "So kira kassapabuddhakāle uttamamallo hutvā dve suvaṇṇapaṭākā dasabalassa kañcanathūpe āropetvā patthanaṁ",
  "atk-s0502a22:45_4": "paṭṭhapesi ‘‘ṭhapetvā ñātisālohititthiyo avasesā maṁ disvā rajjantū’’ti.",
  "atk-s0502a22:45_5": "Idamassa pubbakammanti.",
  "atk-s0502a22:45_6": "Tena taṁ nibbattanibbattaṭṭhāne disvā paresaṁ itthiyo sakabhāvena saṇṭhātuṁ nāsakkhiṁsūti.",
  "atk-s0502a22:46_0": "Khemakaseṭṭhiputtavatthu catutthaṁ.",
  "atk-s0502a22:47_0": "5. Dubbacabhikkhuvatthu",
  "atk-s0502a22:48_0": "Kuso yathāti imaṁ dhammadesanaṁ satthā jetavane viharanto aññataraṁ dubbacabhikkhuṁ ārabbha kathesi.",
  "atk-s0502a22:49_0": "Eko kira bhikkhu asañcicca ekaṁ tiṇaṁ chinditvā kukkucce uppanne ekaṁ bhikkhuṁ upasaṅkamitvā, ‘‘āvuso,",
  "atk-s0502a22:49_1": "yo tiṇaṁ chindati,",
  "atk-s0502a22:49_2": "tassa kiṁ hotī’’ti taṁ attanā katabhāvaṁ ārocetvā pucchi.",
  "atk-s0502a22:49_3": "Atha naṁ itaro ‘‘tvaṁ tiṇassa chinnakāraṇā kiñci hotīti saññaṁ karosi,",
  "atk-s0502a22:49_4": "na ettha kiñci hoti,",
  "atk-s0502a22:49_5": "desetvā pana muccatī’’ti vatvā sayampi ubhohi hatthehi tiṇaṁ luñcitvā aggahesi.",
  "atk-s0502a22:49_6": "Bhikkhū taṁ pavattiṁ satthu ārocesuṁ.",
  "atk-s0502a22:49_7": "Satthā taṁ bhikkhuṁ anekapariyāyena vigarahitvā dhammaṁ desento imā gāthā abhāsi –",
  "atk-s0502a22:50_0": "311.",
  "atk-s0502a22:51_0": " ‘‘Kuso yathā duggahito, hatthamevānukantati;",
  "atk-s0502a22:52_0": "Sāmaññaṁ dupparāmaṭṭhaṁ, nirayāyupakaḍḍhati.",
  "atk-s0502a22:53_0": "312.",
  "atk-s0502a22:54_0": " ‘‘Yaṁ kiñci sithilaṁ kammaṁ, saṁkiliṭṭhañca yaṁ vataṁ;",
  "atk-s0502a22:55_0": "Saṅkassaraṁ brahmacariyaṁ, na taṁ hoti mahapphalaṁ.",
  "atk-s0502a22:56_0": "313.",
  "atk-s0502a22:57_0": " ‘‘Kayirā ce kayirāthenaṁ, daḷhamenaṁ parakkame;",
  "atk-s0502a22:58_0": "Sithilo hi paribbājo, bhiyyo ākirate raja’’nti.",
  "atk-s0502a22:59_0": "Tattha kusoti yaṁ kiñci tikhiṇadhāraṁ tiṇaṁ antamaso tālapaṇṇampi,",
  "atk-s0502a22:59_1": "yathā so kuso yena duggahito,",
  "atk-s0502a22:59_2": "tassa hatthaṁ anukantati phāleti,",
  "atk-s0502a22:59_3": "evameva samaṇadhammasaṅkhātaṁ sāmaññampi khaṇḍasīlāditāya dupparāmaṭṭhaṁ nirayāyupakaḍḍhati,",
  "atk-s0502a22:59_4": "niraye nibbattāpetīti attho.",
  "atk-s0502a22:59_5": "Sithilanti olīyitvā karaṇena sithilagāhaṁ katvā kataṁ yaṁkiñci kammaṁ.",
  "atk-s0502a22:59_6": "Saṁkiliṭṭhanti vesiyādikesu agocaresu caraṇena saṁkiliṭṭhaṁ.",
  "atk-s0502a22:59_7": "Saṅkassaranti saṅkāhi saritabbaṁ,",
  "atk-s0502a22:59_8": "uposathakiccādīsu aññatarakiccena sannipatitampi saṅghaṁ disvā ‘‘addhā ime mama cariyaṁ ñatvā maṁ ukkhipitukāmāva",
  "atk-s0502a22:59_9": "sannipatitā’’ti evaṁ attano āsaṅkāhi saritaṁ ussaṅkitaṁ parisaṅkitaṁ.",
  "atk-s0502a22:59_10": "Na taṁ hotīti taṁ evarūpaṁ samaṇadhammasaṅkhātaṁ brahmacariyaṁ tassa puggalassa mahapphalaṁ na hoti,",
  "atk-s0502a22:59_11": "tassa mahapphalābhāveneva bhikkhadāyakānampissa na mahapphalaṁ hotīti attho.",
  "atk-s0502a22:59_12": "Kayirā ceti tasmā yaṁ kammaṁ kareyya,",
  "atk-s0502a22:59_13": "taṁ kareyyātheva.",
  "atk-s0502a22:59_14": "Daḷhamenaṁ parakkameti thirakatameva katvā avattasamādāno hutvā enaṁ kayirā.",
  "atk-s0502a22:59_15": "Paribbājoti sithilabhāvena kato khaṇḍādibhāvappatto samaṇadhammo.",
  "atk-s0502a22:59_16": "Bhiyyo ākirate rajanti abbhantare vijjamānaṁ rāgarajādiṁ evarūpo samaṇadhammo apanetuṁ na sakkoti,",
  "atk-s0502a22:59_17": "atha kho tassa upari aparampi rāgarajādiṁ ākiratīti attho.",
  "atk-s0502a22:60_0": "Desanāvasāne bahū sotāpattiphalādīni pāpuṇiṁsu,",
  "atk-s0502a22:60_1": "sopi bhikkhu saṁvare ṭhatvā pacchā vipassanaṁ vaḍḍhetvā arahattaṁ pāpuṇīti.",
  "atk-s0502a22:61_0": "Dubbacabhikkhuvatthu pañcamaṁ.",
  "atk-s0502a22:62_0": "6. Issāpakatitthivatthu",
  "atk-s0502a22:63_0": "Akatanti imaṁ dhammadesanaṁ satthā jetavane viharanto aññataraṁ issāpakataṁ itthiṁ ārabbha kathesi.",
  "atk-s0502a22:64_0": "Tassā kira sāmiko ekāya gehadāsiyā saddhiṁ santhavaṁ akāsi.",
  "atk-s0502a22:64_1": "Sā issāpakatā taṁ dāsiṁ hatthapādesu bandhitvā tassā kaṇṇanāsaṁ chinditvā ekasmiṁ guḷhagabbhe pakkhipitvā",
  "atk-s0502a22:64_2": "dvāraṁ pidahitvā tassa kammassa attanā katabhāvaṁ paṭicchādetuṁ ‘‘ehi, ayya,",
  "atk-s0502a22:64_3": "vihāraṁ gantvā dhammaṁ suṇissāmā’’ti sāmikaṁ ādāya vihāraṁ gantvā dhammaṁ suṇantī nisīdi.",
  "atk-s0502a22:64_4": "Athassā āgantukañātakā gehaṁ āgantvā dvāraṁ vivaritvā taṁ vippakāraṁ disvā dāsiṁ mocayiṁsu.",
  "atk-s0502a22:64_5": "Sā vihāraṁ gantvā catuparisamajjhe ṭhitā tamatthaṁ dasabalassa ārocesi.",
  "atk-s0502a22:64_6": "Satthā tassā vacanaṁ sutvā ‘‘duccaritaṁ nāma ‘idaṁ me aññe na jānantī’ti appamattakampi na kātabbaṁ,",
  "atk-s0502a22:64_7": "aññasmiṁ ajānantepi sucaritameva kātabbaṁ.",
  "atk-s0502a22:64_8": "Paṭicchādetvā katampi hi duccaritaṁ nāma pacchānutāpaṁ karoti,",
  "atk-s0502a22:64_9": "sucaritaṁ pāmojjameva janetī’’ti vatvā imaṁ gāthamāha –",
  "atk-s0502a22:65_0": "314.",
  "atk-s0502a22:66_0": " ‘‘Akataṁ dukkaṭaṁ seyyo, pacchā tappati dukkaṭaṁ;",
  "atk-s0502a22:67_0": "Katañca sukataṁ seyyo, yaṁ katvā nānutappatī’’ti.",
  "atk-s0502a22:68_0": "Tattha dukkaṭanti sāvajjaṁ apāyasaṁvattanikaṁ kammaṁ akatameva seyyo varaṁ uttamaṁ.",
  "atk-s0502a22:68_1": "Pacchā tappatīti tañhi anussaritānussaritakāle tappatiyeva.",
  "atk-s0502a22:68_2": "Sukatanti anavajjaṁ pana sukhadāyakaṁ sugatisaṁvattanikameva kammaṁ kataṁ seyyo.",
  "atk-s0502a22:68_3": "Yaṁ katvāti yaṁ kammaṁ katvā pacchā anussaraṇakāle na tappati nānutappati,",
  "atk-s0502a22:68_4": "somanassajātova hoti,",
  "atk-s0502a22:68_5": "taṁ kammaṁ varanti attho.",
  "atk-s0502a22:69_0": "Desanāvasāne upāsako ca sā ca itthī sotāpattiphale patiṭṭhahiṁsu.",
  "atk-s0502a22:69_1": "Tañca pana dāsiṁ tattheva bhujissaṁ katvā dhammacāriniṁ kariṁsūti.",
  "atk-s0502a22:70_0": "Issāpakatitthivatthu chaṭṭhaṁ.",
  "atk-s0502a22:71_0": "7. Sambahulabhikkhuvatthu",
  "atk-s0502a22:72_0": "Nagaraṁyathāti imaṁ dhammadesanaṁ satthā jetavane viharanto sambahule āgantuke bhikkhū ārabbha kathesi.",
  "atk-s0502a22:73_0": "Te kira ekasmiṁ paccante vassaṁ upagantvā paṭhamamāse sukhaṁ vihariṁsu.",
  "atk-s0502a22:73_1": "Majjhimamāse corā āgantvā tesaṁ gocaragāmaṁ paharitvā karamare gahetvā agamaṁsu.",
  "atk-s0502a22:73_2": "Tato paṭṭhāya manussā corānaṁ paṭibāhanatthāya taṁ paccantanagaraṁ abhisaṅkharontā te bhikkhū sakkaccaṁ upaṭṭhātuṁ okāsaṁ na labhiṁsu.",
  "atk-s0502a22:73_3": "Te aphāsukaṁ vassaṁ vasitvā vutthavassā satthu dassanāya sāvatthiṁ gantvā satthāraṁ vanditvā ekamantaṁ nisīdiṁsu.",
  "atk-s0502a22:73_4": "Satthā tehi saddhiṁ katapaṭisanthāro ‘‘kiṁ,",
  "atk-s0502a22:73_5": "bhikkhave ,",
  "atk-s0502a22:73_6": "sukhaṁ vasitthā’’ti pucchitvā, ‘‘bhante,",
  "atk-s0502a22:73_7": "mayaṁ paṭhamamāsameva sukhaṁ vasimhā,",
  "atk-s0502a22:73_8": "majjhimamāse corā gāmaṁ pahariṁsu,",
  "atk-s0502a22:73_9": "tato paṭṭhāya manussā nagaraṁ abhisaṅkharontā sakkaccaṁ upaṭṭhātuṁ okāsaṁ na labhiṁsu.",
  "atk-s0502a22:73_10": "Tasmā aphāsukaṁ vassaṁ vasimhā’’ti vutte ‘‘alaṁ,",
  "atk-s0502a22:73_11": "bhikkhave,",
  "atk-s0502a22:73_12": "mā cintayittha,",
  "atk-s0502a22:73_13": "phāsuvihāro nāma niccakālaṁ dullabho,",
  "atk-s0502a22:73_14": "bhikkhunā nāma yathā te manussā nagaraṁ gopayiṁsu,",
  "atk-s0502a22:73_15": "evaṁ attabhāvameva gopayituṁ vaṭṭatī’’ti vatvā imaṁ gāthamāha –",
  "atk-s0502a22:74_0": "315.",
  "atk-s0502a22:75_0": " ‘‘Nagaraṁ yathā paccantaṁ, guttaṁ santarabāhiraṁ;",
  "atk-s0502a22:76_0": "Evaṁ gopetha attānaṁ, khaṇo vo mā upaccagā;",
  "atk-s0502a22:77_0": "Khaṇātītā hi socanti, nirayamhi samappitā’’ti.",
  "atk-s0502a22:78_0": "Tattha santarabāhiranti,",
  "atk-s0502a22:78_1": "bhikkhave,",
  "atk-s0502a22:78_2": "yathā tehi manussehi taṁ paccantanagaraṁ dvārapākārādīni thirāni karontehi saantaraṁ,",
  "atk-s0502a22:78_3": "aṭṭālakaparikhādīni thirāni karontehi sabāhiranti santarabāhiraṁ suguttaṁ kataṁ,",
  "atk-s0502a22:78_4": "evaṁ tumhepi satiṁ upaṭṭhapetvā ajjhattikāni cha dvārāni pidahitvā dvārarakkhikaṁ satiṁ avissajjetvā",
  "atk-s0502a22:78_5": "yathā gayhamānāni bāhirāni cha āyatanāni ajjhattikānaṁ upaghātāya saṁvattanti,",
  "atk-s0502a22:78_6": "tathā aggahaṇena tānipi thirāni katvā tesaṁ appavesāya dvārarakkhikaṁ satiṁ appahāya vicarantā attānaṁ gopethāti attho.",
  "atk-s0502a22:78_7": "Khaṇo vo mā upaccagāti yo hi evaṁ attānaṁ na gopeti,",
  "atk-s0502a22:78_8": "taṁ puggalaṁ ayaṁ buddhuppādakhaṇo majjhimadese uppattikhaṇo sammādiṭṭhiyā paṭiladdhakhaṇo channaṁ āyatanānaṁ",
  "atk-s0502a22:78_9": "avekallakhaṇoti sabbopi ayaṁ khaṇo atikkamati,",
  "atk-s0502a22:78_10": "so khaṇo tumhe mā atikkamatu.",
  "atk-s0502a22:78_11": "Khaṇātītāti ye hi taṁ khaṇaṁ atītā,",
  "atk-s0502a22:78_12": "te ca puggale so ca khaṇo atīto,",
  "atk-s0502a22:78_13": "te nirayamhi samappitā hutvā tattha nibbattitvā socantīti attho.",
  "atk-s0502a22:79_0": "Desanāvasāne te bhikkhū uppannasaṁvegā arahatte patiṭṭhahiṁsūti.",
  "atk-s0502a22:80_0": "Sambahulabhikkhuvatthu sattamaṁ.",
  "atk-s0502a22:81_0": "8. Nigaṇṭhavatthu",
  "atk-s0502a22:82_0": "Alajjitāyeti imaṁ dhammadesanaṁ satthā jetavane viharanto nigaṇṭhe ārabbha kathesi.",
  "atk-s0502a22:83_0": "Ekasmiñhi divase bhikkhū nigaṇṭhe disvā kathaṁ samuṭṭhāpesuṁ, ‘‘āvuso,",
  "atk-s0502a22:83_1": "sabbaso appaṭicchannehi acelakehi ime nigaṇṭhā varatarā,",
  "atk-s0502a22:83_2": "ye ekaṁ purimapassampi tāva paṭicchādenti,",
  "atk-s0502a22:83_3": "sahirikā maññe ete’’ti.",
  "atk-s0502a22:83_4": "Taṁ sutvā nigaṇṭhā ‘‘na mayaṁ etena kāraṇena paṭicchādema,",
  "atk-s0502a22:83_5": "paṁsurajādayo pana puggalā eva,",
  "atk-s0502a22:83_6": "jīvitindriyapaṭibaddhā eva,",
  "atk-s0502a22:83_7": "te no bhikkhābhājanesu mā patiṁsūti iminā kāraṇena paṭicchādemā’’ti vatvā tehi saddhiṁ vādapaṭivādavasena bahuṁ kathaṁ kathesuṁ.",
  "atk-s0502a22:83_8": "Bhikkhū satthāraṁ upasaṅkamitvā nisinnakāle taṁ pavattiṁ ārocesuṁ. Satthā,",
  "atk-s0502a22:83_9": "‘‘bhikkhave,",
  "atk-s0502a22:83_10": "alajjitabbena lajjitvā lajjitabbena alajjamānā nāma duggatiparāyaṇāva hontī’’ti vatvā dhammaṁ desento imā gāthā abhāsi –",
  "atk-s0502a22:84_0": "316.",
  "atk-s0502a22:85_0": " ‘‘Alajjitāye lajjanti, lajjitāye na lajjare;",
  "atk-s0502a22:86_0": "Micchādiṭṭhisamādānā, sattā gacchanti duggatiṁ.",
  "atk-s0502a22:87_0": "317.",
  "atk-s0502a22:88_0": " ‘‘Abhaye bhayadassino, bhaye cābhayadassino;",
  "atk-s0502a22:89_0": "Micchādiṭṭhisamādānā, sattā gacchanti duggati’’nti.",
  "atk-s0502a22:90_0": "Tattha alajjitāyeti alajjitabbena.",
  "atk-s0502a22:90_1": "Bhikkhābhājanañhi alajjitabbaṁ nāma,",
  "atk-s0502a22:90_2": "te pana taṁ paṭicchādetvā vicarantā tena lajjanti nāma.",
  "atk-s0502a22:90_3": "Lajjitāyeti apaṭicchannena hirikopīnaṅgena lajjitabbena.",
  "atk-s0502a22:90_4": "Te pana taṁ apaṭicchādetvā vicarantā lajjitāye na lajjanti nāma.",
  "atk-s0502a22:90_5": "Tena tesaṁ alajjitabbena lajjitaṁ lajjitabbena alajjitaṁ tucchagahaṇabhāvena ca aññathāgahaṇabhāvena ca micchādiṭṭhi hoti.",
  "atk-s0502a22:90_6": "Taṁ samādiyitvā vicarantā pana te micchādiṭṭhisamādānā sattā nirayādibhedaṁ duggatiṁ gacchantīti attho.",
  "atk-s0502a22:90_7": "Abhayeti bhikkhābhājanaṁ nissāya rāgadosamohamānadiṭṭhikilesaduccaritabhayānaṁ anuppajjanato bhikkhābhājanaṁ abhayaṁ nāma,",
  "atk-s0502a22:90_8": "bhayena taṁ paṭicchādentā pana abhaye bhayadassino nāma.",
  "atk-s0502a22:90_9": "Hirikopīnaṅgaṁ pana nissāya rāgādīnaṁ uppajjanato taṁ bhayaṁ nāma,",
  "atk-s0502a22:90_10": "tassa apaṭicchādanena bhaye cābhayadassino.",
  "atk-s0502a22:90_11": "Tassa taṁ ayathāgahaṇassa samādinnattā micchādiṭṭhisamādānā sattā duggahiṁ gacchantīti attho.",
  "atk-s0502a22:91_0": "Desanāvasāne bahū nigaṇṭhā saṁviggamānasā pabbajiṁsu, sampattānampi sātthikā dhammadesanā ahosīti.",
  "atk-s0502a22:92_0": "Nigaṇṭhavatthu aṭṭhamaṁ.",
  "atk-s0502a22:93_0": "9. Titthiyasāvakavatthu",
  "atk-s0502a22:94_0": "Avajjeti imaṁ dhammadesanaṁ satthā jetavane viharanto titthiyasāvake ārabbha kathesi.",
  "atk-s0502a22:95_0": "Ekasmiñhi samaye aññatitthiyasāvakā attano putte sammādiṭṭhikānaṁ upāsakānaṁ puttehi saddhiṁ saparivāre",
  "atk-s0502a22:95_1": "kīḷamāne disvā gehaṁ āgatakāle ‘‘na vo samaṇā sakyaputtiyā vanditabbā,",
  "atk-s0502a22:95_2": "nāpi tesaṁ vihāraṁ pavisitabba’’nti sapathaṁ kārayiṁsu.",
  "atk-s0502a22:95_3": "Te ekadivasaṁ jetavanavihārassa bahidvārakoṭṭhakasāmante kīḷantā pipāsitā ahesuṁ.",
  "atk-s0502a22:95_4": "Athekaṁ upāsakadārakaṁ ‘‘tvaṁ ettha gantvā pānīyaṁ pivitvā amhākampi āharāhī’’ti pahiṇiṁsu.",
  "atk-s0502a22:95_5": "So vihāraṁ pavisitvā satthāraṁ vanditvā pānīyaṁ pivitvā tamatthaṁ ārocesi.",
  "atk-s0502a22:95_6": "Atha naṁ satthā ‘‘tvameva pānīyaṁ pivitvā gantvā itarepi pānīyapivanatthāya idheva pesehī’’ti āha.",
  "atk-s0502a22:95_7": "So tathā akāsi.",
  "atk-s0502a22:95_8": "Te āgantvā pānīyaṁ piviṁsu.",
  "atk-s0502a22:95_9": "Satthā te pakkosāpetvā tesaṁ sappāyaṁ dhammakathaṁ kathetvā te acalasaddhe katvā saraṇesu ca sīlesu ca patiṭṭhāpesi.",
  "atk-s0502a22:95_10": "Te sakāni gehāni gantvā tamatthaṁ mātāpitūnaṁ ārocesuṁ .",
  "atk-s0502a22:95_11": "Atha nesaṁ mātāpitaro ‘‘puttakā no vipannadiṭṭhikā jātā’’ti domanassappattā parideviṁsu.",
  "atk-s0502a22:95_12": "Atha tesaṁ chekā sambahulā paṭivissakā manussā āgantvā domanassavūpasamanatthāya dhammaṁ kathayiṁsu.",
  "atk-s0502a22:95_13": "Te tesaṁ kathaṁ sutvā ‘‘ime dārake samaṇassa gotamasseva niyyādessāmā’’ti mahantena ñātigaṇena saddhiṁ vihāraṁ nayiṁsu.",
  "atk-s0502a22:95_14": "Satthā tesaṁ ajjhāsayaṁ oloketvā dhammaṁ desento imā gāthā abhāsi –",
  "atk-s0502a22:96_0": "318.",
  "atk-s0502a22:97_0": " ‘‘Avajje vajjamatino, vajje cāvajjadassino;",
  "atk-s0502a22:98_0": "Micchādiṭṭhisamādānā, sattā gacchanti duggatiṁ.",
  "atk-s0502a22:99_0": "319.",
  "atk-s0502a22:100_0": " ‘‘Vajjañca vajjato ñatvā, avajjañca avajjato;",
  "atk-s0502a22:101_0": "Sammādiṭṭhisamādānā, sattā gacchanti suggati’’nti.",
  "atk-s0502a22:102_0": "Tattha avajjeti dasavatthukāya sammādiṭṭhiyā,",
  "atk-s0502a22:102_1": "tassā upanissayabhūte dhamme ca.",
  "atk-s0502a22:102_2": "Vajjamatinoti vajjaṁ idanti uppannamatino.",
  "atk-s0502a22:102_3": "Dasavatthukāya micchādiṭṭhiyā pana tassā upanissayabhūte dhamme ca avajjadassino,",
  "atk-s0502a22:102_4": "etissā avajjaṁ vajjato vajjañca avajjato ñatvā gahaṇasaṅkhātāya micchādiṭṭhiyā samādinnattā micchādiṭṭhisamādānā sattā duggatiṁ gacchantīti attho.",
  "atk-s0502a22:102_5": "Dutiyagāthāya vuttavipariyāyena attho veditabbo.",
  "atk-s0502a22:103_0": "Desanāvasāne sabbepi te tīsu saraṇesu patiṭṭhāya aparāparaṁ dhammaṁ suṇantā sotāpattiphale patiṭṭhahiṁsūti.",
  "atk-s0502a22:104_0": "Titthiyasāvakavatthu navamaṁ.",
  "atk-s0502a22:105_0": "Nirayavaggavaṇṇanā niṭṭhitā.",
  "atk-s0502a22:106_0": "Dvāvīsatimo vaggo."
}