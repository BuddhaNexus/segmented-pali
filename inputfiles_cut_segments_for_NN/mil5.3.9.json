{
  "mil5.3.9:0.1_0": "Milindapañha",
  "mil5.3.9:0.2_0": "Meṇḍakapañha",
  "mil5.3.9:0.3_0": "Paṇāmitavagga",
  "mil5.3.9:0.4_0": "9. Aggaggasamaṇapañha",
  "mil5.3.9:1.1_0": "“Bhante nāgasena, bhāsitampetaṁ bhagavatā—",
  "mil5.3.9:1.2_0": "‘āsavānaṁ khayā samaṇo hotī’ti.",
  "mil5.3.9:1.3_0": "Puna ca bhaṇitaṁ—",
  "mil5.3.9:2.1_0": "‘Catubbhi dhammehi samaṅgibhūtaṁ,",
  "mil5.3.9:2.2_0": "Taṁ ve naraṁ samaṇaṁ āhu loke’ti.",
  "mil5.3.9:3.1_0": "Tatrime cattāro dhammā khanti appāhāratā rativippahānaṁ ākiñcaññaṁ.",
  "mil5.3.9:3.2_0": "Sabbāni panetāni aparikkhīṇāsavassa sakilesasseva honti.",
  "mil5.3.9:3.3_0": "Yadi, bhante nāgasena, āsavānaṁ khayā samaṇo hoti,",
  "mil5.3.9:3.3_1": "tena hi ‘catubbhi dhammehi samaṅgibhūtaṁ,",
  "mil5.3.9:3.3_2": "taṁ ve naraṁ samaṇaṁ āhu loke’ti yaṁ vacanaṁ, taṁ micchā.",
  "mil5.3.9:3.4_0": "Yadi catubbhi dhammehi samaṅgibhūto samaṇo hoti,",
  "mil5.3.9:3.4_1": "tena hi ‘āsavānaṁ khayā samaṇo hotī’ti tampi vacanaṁ micchā,",
  "mil5.3.9:3.4_2": "ayampi ubhato koṭiko pañho tavānuppatto, so tayā nibbāhitabbo”ti.",
  "mil5.3.9:4.1_0": "“Bhāsitampetaṁ, mahārāja,",
  "mil5.3.9:4.1_1": "bhagavatā ‘āsavānaṁ khayā samaṇo hotī’ti.",
  "mil5.3.9:4.2_0": "Puna ca bhaṇitaṁ—",
  "mil5.3.9:4.3_0": "‘catubbhi dhammehi samaṅgibhūtaṁ,",
  "mil5.3.9:4.3_1": "taṁ ve naraṁ samaṇaṁ āhu loke’ti.",
  "mil5.3.9:4.4_0": "Tadidaṁ, mahārāja,",
  "mil5.3.9:4.4_1": "vacanaṁ tesaṁ tesaṁ puggalānaṁ guṇavasena bhaṇitaṁ—",
  "mil5.3.9:4.5_0": "‘catubbhi dhammehi samaṅgibhūtaṁ,",
  "mil5.3.9:4.5_1": "taṁ ve naraṁ samaṇaṁ āhu loke’ti,",
  "mil5.3.9:4.5_2": "idaṁ pana niravasesavacanaṁ ‘āsavānaṁ khayā samaṇo hotī’ti.",
  "mil5.3.9:5.1_0": "Api ca, mahārāja,",
  "mil5.3.9:5.1_1": "ye keci kilesūpasamāya paṭipannā,",
  "mil5.3.9:5.1_2": "te sabbe upādāyupādāya samaṇo khīṇāsavo aggamakkhāyati.",
  "mil5.3.9:5.2_0": "Yathā, mahārāja,",
  "mil5.3.9:5.2_1": "yāni kānici jalajathalajapupphāni,",
  "mil5.3.9:5.2_2": "vassikaṁ tesaṁ aggamakkhāyati,",
  "mil5.3.9:5.2_3": "avasesāni yāni kānici vividhāni pupphajātāni, sabbāni tāni pupphāniyeva,",
  "mil5.3.9:5.2_4": "upādāyupādāya pana vassikaṁyeva pupphaṁ janassa patthitaṁ pihayitaṁ;",
  "mil5.3.9:5.3_0": "evameva kho, mahārāja,",
  "mil5.3.9:5.3_1": "ye keci kilesūpasamāya paṭipannā,",
  "mil5.3.9:5.3_2": "te sabbe upādāyupādāya samaṇo khīṇāsavo aggamakkhāyati.",
  "mil5.3.9:6.1_0": "Yathā vā pana, mahārāja,",
  "mil5.3.9:6.1_1": "sabbadhaññānaṁ sāli aggamakkhāyati,",
  "mil5.3.9:6.1_2": "yā kāci avasesā vividhā dhaññajātiyo,",
  "mil5.3.9:6.1_3": "tā sabbā upādāyupādāya bhojanāni sarīrayāpanāya,",
  "mil5.3.9:6.1_4": "sāliyeva tesaṁ aggamakkhāyati;",
  "mil5.3.9:6.2_0": "evameva kho, mahārāja,",
  "mil5.3.9:6.2_1": "ye keci kilesūpasamāya paṭipannā,",
  "mil5.3.9:6.2_2": "te sabbe upādāyupādāya samaṇo khīṇāsavo aggamakkhāyatī”ti.",
  "mil5.3.9:6.3_0": "“Sādhu, bhante nāgasena,",
  "mil5.3.9:6.3_1": "evametaṁ tathā sampaṭicchāmī”ti.",
  "mil5.3.9:7.1_0": "Aggaggasamaṇapañho navamo."
}