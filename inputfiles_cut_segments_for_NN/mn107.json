{
  "mn107:0.1_0": "Majjhima Nikāya 107 ",
  "mn107:0.2_0": "Gaṇakamoggallānasutta ",
  "mn107:1.1_0": "Evaṁ me sutaṁ—",
  "mn107:1.2_0": "ekaṁ samayaṁ bhagavā sāvatthiyaṁ viharati pubbārāme migāramātupāsāde. ",
  "mn107:1.3_0": "Atha kho gaṇakamoggallāno brāhmaṇo yena bhagavā tenupasaṅkami;",
  "mn107:1.3_1": "upasaṅkamitvā bhagavatā saddhiṁ sammodi.",
  "mn107:1.4_0": "Sammodanīyaṁ kathaṁ sāraṇīyaṁ vītisāretvā ekamantaṁ nisīdi.",
  "mn107:1.4_1": "Ekamantaṁ nisinno kho gaṇakamoggallāno brāhmaṇo bhagavantaṁ etadavoca:",
  "mn107:2.1_0": "“Seyyathāpi,",
  "mn107:2.1_1": "bho gotama,",
  "mn107:2.1_2": "imassa migāramātupāsādassa dissati anupubbasikkhā anupubbakiriyā anupubbapaṭipadā yadidaṁ—",
  "mn107:2.2_0": "yāva pacchimasopānakaḷevarā; ",
  "mn107:2.3_0": "imesampi hi, bho gotama, brāhmaṇānaṁ dissati anupubbasikkhā anupubbakiriyā anupubbapaṭipadā yadidaṁ—",
  "mn107:2.4_0": "ajjhene; ",
  "mn107:2.5_0": "imesampi hi, bho gotama, issāsānaṁ dissati anupubbasikkhā anupubbakiriyā anupubbapaṭipadā yadidaṁ—",
  "mn107:2.6_0": "issatthe. ",
  "mn107:2.7_0": "Amhākampi hi,",
  "mn107:2.7_1": "bho gotama,",
  "mn107:2.7_2": "gaṇakānaṁ gaṇanājīvānaṁ dissati anupubbasikkhā anupubbakiriyā anupubbapaṭipadā yadidaṁ—",
  "mn107:2.8_0": "saṅkhāne. ",
  "mn107:2.9_0": "Mayañhi, bho gotama, antevāsiṁ labhitvā paṭhamaṁ evaṁ gaṇāpema: ",
  "mn107:2.10_0": "‘ekaṁ ekakaṁ, dve dukā,",
  "mn107:2.10_1": "tīṇi tikā,",
  "mn107:2.10_2": "cattāri catukkā,",
  "mn107:2.10_3": "pañca pañcakā,",
  "mn107:2.10_4": "cha chakkā,",
  "mn107:2.10_5": "satta sattakā,",
  "mn107:2.10_6": "aṭṭha aṭṭhakā,",
  "mn107:2.10_7": "nava navakā,",
  "mn107:2.10_8": "dasa dasakā’ti;",
  "mn107:2.11_0": "satampi mayaṁ, bho gotama, gaṇāpema, bhiyyopi gaṇāpema. ",
  "mn107:2.12_0": "Sakkā nu kho,",
  "mn107:2.12_1": "bho gotama,",
  "mn107:2.12_2": "imasmimpi dhammavinaye evameva anupubbasikkhā anupubbakiriyā anupubbapaṭipadā paññapetun”ti?",
  "mn107:3.1_0": "“Sakkā, brāhmaṇa, imasmimpi dhammavinaye anupubbasikkhā anupubbakiriyā anupubbapaṭipadā paññapetuṁ. ",
  "mn107:3.2_0": "Seyyathāpi, brāhmaṇa,",
  "mn107:3.2_1": "dakkho assadammako bhaddaṁ assājānīyaṁ labhitvā paṭhameneva mukhādhāne kāraṇaṁ kāreti,",
  "mn107:3.2_2": "atha uttariṁ kāraṇaṁ kāreti;",
  "mn107:3.3_0": "evameva kho, brāhmaṇa, tathāgato purisadammaṁ labhitvā paṭhamaṁ evaṁ vineti: ",
  "mn107:3.4_0": "‘ehi tvaṁ, bhikkhu,",
  "mn107:3.4_1": "sīlavā hohi,",
  "mn107:3.4_2": "pātimokkhasaṁvarasaṁvuto viharāhi ācāragocarasampanno aṇumattesu vajjesu bhayadassāvī,",
  "mn107:3.4_3": "samādāya sikkhassu sikkhāpadesū’ti.",
  "mn107:4.1_0": "Yato kho, brāhmaṇa,",
  "mn107:4.1_1": "bhikkhu sīlavā hoti,",
  "mn107:4.1_2": "pātimokkhasaṁvarasaṁvuto viharati ācāragocarasampanno aṇumattesu vajjesu bhayadassāvī,",
  "mn107:4.1_3": "samādāya sikkhati sikkhāpadesu,",
  "mn107:4.1_4": "tamenaṁ tathāgato uttariṁ vineti:",
  "mn107:4.2_0": "‘ehi tvaṁ, bhikkhu,",
  "mn107:4.2_1": "indriyesu guttadvāro hohi,",
  "mn107:4.2_2": "cakkhunā rūpaṁ disvā mā nimittaggāhī hohi mānubyañjanaggāhī.",
  "mn107:4.3_0": "Yatvādhikaraṇamenaṁ cakkhundriyaṁ asaṁvutaṁ viharantaṁ abhijjhādomanassā pāpakā akusalā dhammā anvāssaveyyuṁ tassa saṁvarāya paṭipajjāhi;",
  "mn107:4.3_1": "rakkhāhi cakkhundriyaṁ,",
  "mn107:4.3_2": "cakkhundriye saṁvaraṁ āpajjāhi.",
  "mn107:4.4_0": "Sotena saddaṁ sutvā …pe… ",
  "mn107:4.5_0": "ghānena gandhaṁ ghāyitvā …pe… ",
  "mn107:4.6_0": "jivhāya rasaṁ sāyitvā …pe… ",
  "mn107:4.7_0": "kāyena phoṭṭhabbaṁ phusitvā …pe… ",
  "mn107:4.8_0": "manasā dhammaṁ viññāya mā nimittaggāhī hohi mānubyañjanaggāhī. ",
  "mn107:4.9_0": "Yatvādhikaraṇamenaṁ manindriyaṁ asaṁvutaṁ viharantaṁ abhijjhādomanassā pāpakā akusalā dhammā anvāssaveyyuṁ tassa saṁvarāya paṭipajjāhi;",
  "mn107:4.9_1": "rakkhāhi manindriyaṁ,",
  "mn107:4.9_2": "manindriye saṁvaraṁ āpajjāhī’ti.",
  "mn107:5.1_0": "Yato kho, brāhmaṇa, bhikkhu indriyesu guttadvāro hoti, tamenaṁ tathāgato uttariṁ vineti: ",
  "mn107:5.2_0": "‘ehi tvaṁ, bhikkhu, bhojane mattaññū hohi. ",
  "mn107:5.3_0": "Paṭisaṅkhā yoniso āhāraṁ āhāreyyāsi—",
  "mn107:5.4_0": "neva davāya na madāya na maṇḍanāya na vibhūsanāya,",
  "mn107:5.4_1": "yāvadeva imassa kāyassa ṭhitiyā yāpanāya vihiṁsūparatiyā brahmacariyānuggahāya—iti purāṇañca vedanaṁ paṭihaṅkhāmi,",
  "mn107:5.4_2": "navañca vedanaṁ na uppādessāmi,",
  "mn107:5.4_3": "yātrā ca me bhavissati anavajjatā ca phāsuvihāro cā’ti.",
  "mn107:6.1_0": "Yato kho, brāhmaṇa, bhikkhu bhojane mattaññū hoti, tamenaṁ tathāgato uttariṁ vineti: ",
  "mn107:6.2_0": "‘ehi tvaṁ, bhikkhu,",
  "mn107:6.2_1": "jāgariyaṁ anuyutto viharāhi,",
  "mn107:6.2_2": "divasaṁ caṅkamena nisajjāya āvaraṇīyehi dhammehi cittaṁ parisodhehi,",
  "mn107:6.2_3": "rattiyā paṭhamaṁ yāmaṁ caṅkamena nisajjāya āvaraṇīyehi dhammehi cittaṁ parisodhehi,",
  "mn107:6.2_4": "rattiyā majjhimaṁ yāmaṁ dakkhiṇena passena sīhaseyyaṁ kappeyyāsi pāde pādaṁ accādhāya sato sampajāno uṭṭhānasaññaṁ manasikaritvā,",
  "mn107:6.2_5": "rattiyā pacchimaṁ yāmaṁ paccuṭṭhāya caṅkamena nisajjāya āvaraṇīyehi dhammehi cittaṁ parisodhehī’ti.",
  "mn107:7.1_0": "Yato kho, brāhmaṇa, bhikkhu jāgariyaṁ anuyutto hoti, tamenaṁ tathāgato uttariṁ vineti: ",
  "mn107:7.2_0": "‘ehi tvaṁ, bhikkhu,",
  "mn107:7.2_1": "satisampajaññena samannāgato hohi,",
  "mn107:7.2_2": "abhikkante paṭikkante sampajānakārī,",
  "mn107:7.2_3": "ālokite vilokite sampajānakārī,",
  "mn107:7.2_4": "samiñjite pasārite sampajānakārī,",
  "mn107:7.2_5": "saṅghāṭipattacīvaradhāraṇe sampajānakārī,",
  "mn107:7.2_6": "asite pīte khāyite sāyite sampajānakārī,",
  "mn107:7.2_7": "uccārapassāvakamme sampajānakārī,",
  "mn107:7.2_8": "gate ṭhite nisinne sutte jāgarite bhāsite tuṇhībhāve sampajānakārī’ti.",
  "mn107:8.1_0": "Yato kho, brāhmaṇa, bhikkhu satisampajaññena samannāgato hoti, tamenaṁ tathāgato uttariṁ vineti: ",
  "mn107:8.2_0": "‘ehi tvaṁ, bhikkhu,",
  "mn107:8.2_1": "vivittaṁ senāsanaṁ bhajāhi araññaṁ rukkhamūlaṁ pabbataṁ kandaraṁ giriguhaṁ susānaṁ vanapatthaṁ abbhokāsaṁ palālapuñjan’ti.",
  "mn107:9.1_0": "So vivittaṁ senāsanaṁ bhajati araññaṁ rukkhamūlaṁ pabbataṁ kandaraṁ giriguhaṁ susānaṁ vanapatthaṁ abbhokāsaṁ palālapuñjaṁ. ",
  "mn107:9.2_0": "So pacchābhattaṁ piṇḍapātapaṭikkanto nisīdati pallaṅkaṁ ābhujitvā,",
  "mn107:9.2_1": "ujuṁ kāyaṁ paṇidhāya,",
  "mn107:9.2_2": "parimukhaṁ satiṁ upaṭṭhapetvā.",
  "mn107:9.3_0": "So abhijjhaṁ loke pahāya vigatābhijjhena cetasā viharati, abhijjhāya cittaṁ parisodheti; ",
  "mn107:9.4_0": "byāpādapadosaṁ pahāya abyāpannacitto viharati sabbapāṇabhūtahitānukampī,",
  "mn107:9.4_1": "byāpādapadosā cittaṁ parisodheti;",
  "mn107:9.5_0": "thinamiddhaṁ pahāya vigatathinamiddho viharati ālokasaññī sato sampajāno,",
  "mn107:9.5_1": "thinamiddhā cittaṁ parisodheti;",
  "mn107:9.6_0": "uddhaccakukkuccaṁ pahāya anuddhato viharati ajjhattaṁ vūpasantacitto,",
  "mn107:9.6_1": "uddhaccakukkuccā cittaṁ parisodheti;",
  "mn107:9.7_0": "vicikicchaṁ pahāya tiṇṇavicikiccho viharati akathaṅkathī kusalesu dhammesu,",
  "mn107:9.7_1": "vicikicchāya cittaṁ parisodheti.",
  "mn107:10.1_0": "So ime pañca nīvaraṇe pahāya cetaso upakkilese paññāya dubbalīkaraṇe ",
  "mn107:10.2_0": "vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharati. ",
  "mn107:10.3_0": "Vitakkavicārānaṁ vūpasamā ajjhattaṁ sampasādanaṁ …pe… dutiyaṁ jhānaṁ upasampajja viharati. ",
  "mn107:10.4_0": "Pītiyā ca virāgā … tatiyaṁ jhānaṁ upasampajja viharati. ",
  "mn107:10.5_0": "Sukhassa ca pahānā … catutthaṁ jhānaṁ upasampajja viharati. ",
  "mn107:11.1_0": "Ye kho te, brāhmaṇa,",
  "mn107:11.1_1": "bhikkhū sekkhā apattamānasā anuttaraṁ yogakkhemaṁ patthayamānā viharanti tesu me ayaṁ evarūpī anusāsanī hoti.",
  "mn107:11.2_0": "Ye pana te bhikkhū arahanto khīṇāsavā vusitavanto katakaraṇīyā ohitabhārā anuppattasadatthā parikkhīṇabhavasaṁyojanā",
  "mn107:11.2_1": "sammadaññāvimuttā tesaṁ ime dhammā diṭṭhadhammasukhavihārāya ceva saṁvattanti,",
  "mn107:11.2_2": "satisampajaññāya cā”ti.",
  "mn107:12.1_0": "Evaṁ vutte, gaṇakamoggallāno brāhmaṇo bhagavantaṁ etadavoca: ",
  "mn107:12.2_0": "“kiṁ nu kho bhoto gotamassa sāvakā bhotā gotamena evaṁ ovadīyamānā evaṁ anusāsīyamānā sabbe accantaṁ",
  "mn107:12.2_1": "niṭṭhaṁ nibbānaṁ ārādhenti udāhu ekacce nārādhentī”ti?",
  "mn107:12.3_0": "“Appekacce kho, brāhmaṇa,",
  "mn107:12.3_1": "mama sāvakā mayā evaṁ ovadīyamānā evaṁ anusāsīyamānā accantaṁ niṭṭhaṁ nibbānaṁ ārādhenti,",
  "mn107:12.3_2": "ekacce nārādhentī”ti.",
  "mn107:13.1_0": "“Ko nu kho,",
  "mn107:13.1_1": "bho gotama,",
  "mn107:13.1_2": "hetu ko paccayo yaṁ tiṭṭhateva nibbānaṁ,",
  "mn107:13.1_3": "tiṭṭhati nibbānagāmī maggo,",
  "mn107:13.1_4": "tiṭṭhati bhavaṁ gotamo samādapetā;",
  "mn107:13.2_0": "atha ca pana bhoto gotamassa sāvakā bhotā gotamena evaṁ ovadīyamānā evaṁ anusāsīyamānā appekacce accantaṁ niṭṭhaṁ nibbānaṁ ārādhenti,",
  "mn107:13.2_1": "ekacce nārādhentī”ti?",
  "mn107:14.1_0": "“Tena hi, brāhmaṇa, taṁyevettha paṭipucchissāmi. Yathā te khameyya tathā naṁ byākareyyāsi. ",
  "mn107:14.2_0": "Taṁ kiṁ maññasi, brāhmaṇa, ",
  "mn107:14.3_0": "kusalo tvaṁ rājagahagāmissa maggassā”ti? ",
  "mn107:14.4_0": "“Evaṁ, bho, kusalo ahaṁ rājagahagāmissa maggassā”ti. ",
  "mn107:14.5_0": "“Taṁ kiṁ maññasi, brāhmaṇa, ",
  "mn107:14.6_0": "idha puriso āgaccheyya rājagahaṁ gantukāmo. ",
  "mn107:14.7_0": "So taṁ upasaṅkamitvā evaṁ vadeyya: ",
  "mn107:14.8_0": "‘icchāmahaṁ, bhante, rājagahaṁ gantuṁ; ",
  "mn107:14.9_0": "tassa me rājagahassa maggaṁ upadisā’ti. ",
  "mn107:14.10_0": "Tamenaṁ tvaṁ evaṁ vadeyyāsi: ",
  "mn107:14.11_0": "‘ehambho purisa, ayaṁ maggo rājagahaṁ gacchati. ",
  "mn107:14.12_0": "Tena muhuttaṁ gaccha,",
  "mn107:14.12_1": "tena muhuttaṁ gantvā dakkhissasi amukaṁ nāma gāmaṁ,",
  "mn107:14.12_2": "tena muhuttaṁ gaccha,",
  "mn107:14.12_3": "tena muhuttaṁ gantvā dakkhissasi amukaṁ nāma nigamaṁ;",
  "mn107:14.13_0": "tena muhuttaṁ gaccha,",
  "mn107:14.13_1": "tena muhuttaṁ gantvā dakkhissasi rājagahassa ārāmarāmaṇeyyakaṁ vanarāmaṇeyyakaṁ bhūmirāmaṇeyyakaṁ pokkharaṇīrāmaṇeyyakan’ti.",
  "mn107:14.14_0": "So tayā evaṁ ovadīyamāno evaṁ anusāsīyamāno ummaggaṁ gahetvā pacchāmukho gaccheyya. ",
  "mn107:14.15_0": "Atha dutiyo puriso āgaccheyya rājagahaṁ gantukāmo. ",
  "mn107:14.16_0": "So taṁ upasaṅkamitvā evaṁ vadeyya: ",
  "mn107:14.17_0": "‘icchāmahaṁ, bhante, rājagahaṁ gantuṁ; ",
  "mn107:14.18_0": "tassa me rājagahassa maggaṁ upadisā’ti. ",
  "mn107:14.19_0": "Tamenaṁ tvaṁ evaṁ vadeyyāsi: ",
  "mn107:14.20_0": "‘ehambho purisa, ayaṁ maggo rājagahaṁ gacchati. ",
  "mn107:14.21_0": "Tena muhuttaṁ gaccha, tena muhuttaṁ gantvā dakkhissasi amukaṁ nāma gāmaṁ; ",
  "mn107:14.22_0": "tena muhuttaṁ gaccha, tena muhuttaṁ gantvā dakkhissasi amukaṁ nāma nigamaṁ; ",
  "mn107:14.23_0": "tena muhuttaṁ gaccha,",
  "mn107:14.23_1": "tena muhuttaṁ gantvā dakkhissasi rājagahassa ārāmarāmaṇeyyakaṁ vanarāmaṇeyyakaṁ bhūmirāmaṇeyyakaṁ pokkharaṇīrāmaṇeyyakan’ti.",
  "mn107:14.24_0": "So tayā evaṁ ovadīyamāno evaṁ anusāsīyamāno sotthinā rājagahaṁ gaccheyya. ",
  "mn107:14.25_0": "Ko nu kho, brāhmaṇa,",
  "mn107:14.25_1": "hetu ko paccayo yaṁ tiṭṭhateva rājagahaṁ,",
  "mn107:14.25_2": "tiṭṭhati rājagahagāmī maggo,",
  "mn107:14.25_3": "tiṭṭhasi tvaṁ samādapetā;",
  "mn107:14.26_0": "atha ca pana tayā evaṁ ovadīyamāno evaṁ anusāsīyamāno eko puriso ummaggaṁ gahetvā pacchāmukho gaccheyya,",
  "mn107:14.26_1": "eko sotthinā rājagahaṁ gaccheyyā”ti?",
  "mn107:14.27_0": "“Ettha kyāhaṁ, bho gotama, karomi? ",
  "mn107:14.28_0": "Maggakkhāyīhaṁ, bho gotamā”ti. ",
  "mn107:14.29_0": "“Evameva kho, brāhmaṇa, tiṭṭhateva nibbānaṁ, tiṭṭhati nibbānagāmī maggo, tiṭṭhāmahaṁ samādapetā; ",
  "mn107:14.30_0": "atha ca pana mama sāvakā mayā evaṁ ovadīyamānā evaṁ anusāsīyamānā appekacce accantaṁ niṭṭhaṁ nibbānaṁ ārādhenti,",
  "mn107:14.30_1": "ekacce nārādhenti.",
  "mn107:14.31_0": "Ettha kyāhaṁ, brāhmaṇa, karomi? ",
  "mn107:14.32_0": "Maggakkhāyīhaṁ, brāhmaṇa, tathāgato”ti. ",
  "mn107:15.1_0": "Evaṁ vutte, gaṇakamoggallāno brāhmaṇo bhagavantaṁ etadavoca: ",
  "mn107:15.2_0": "“yeme,",
  "mn107:15.2_1": "bho gotama,",
  "mn107:15.2_2": "puggalā assaddhā jīvikatthā na saddhā agārasmā anagāriyaṁ pabbajitā saṭhā māyāvino ketabino uddhatā unnaḷā",
  "mn107:15.2_3": "capalā mukharā vikiṇṇavācā indriyesu aguttadvārā bhojane amattaññuno jāgariyaṁ ananuyuttā sāmaññe anapekkhavanto",
  "mn107:15.2_4": "sikkhāya na tibbagāravā bāhulikā sāthalikā okkamane pubbaṅgamā paviveke nikkhittadhurā kusītā hīnavīriyā",
  "mn107:15.2_5": "muṭṭhassatino asampajānā asamāhitā vibbhantacittā duppaññā eḷamūgā,",
  "mn107:15.2_6": "na tehi bhavaṁ gotamo saddhiṁ saṁvasati.",
  "mn107:15.3_0": "Ye pana te kulaputtā saddhā agārasmā anagāriyaṁ pabbajitā asaṭhā amāyāvino aketabino anuddhatā anunnaḷā",
  "mn107:15.3_1": "acapalā amukharā avikiṇṇavācā indriyesu guttadvārā bhojane mattaññuno jāgariyaṁ anuyuttā sāmaññe apekkhavanto",
  "mn107:15.3_2": "sikkhāya tibbagāravā nabāhulikā nasāthalikā okkamane nikkhittadhurā paviveke pubbaṅgamā āraddhavīriyā",
  "mn107:15.3_3": "pahitattā upaṭṭhitassatino sampajānā samāhitā ekaggacittā paññavanto aneḷamūgā,",
  "mn107:15.3_4": "tehi bhavaṁ gotamo saddhiṁ saṁvasati.",
  "mn107:16.1_0": "Seyyathāpi, bho gotama, ye keci mūlagandhā, kālānusāri tesaṁ aggamakkhāyati; ",
  "mn107:16.2_0": "ye keci sāragandhā, lohitacandanaṁ tesaṁ aggamakkhāyati; ",
  "mn107:16.3_0": "ye keci pupphagandhā, vassikaṁ tesaṁ aggamakkhāyati; ",
  "mn107:16.4_0": "evameva bhoto gotamassa ovādo paramajjadhammesu. ",
  "mn107:17.1_0": "Abhikkantaṁ, bho gotama, abhikkantaṁ, bho gotama. ",
  "mn107:17.2_0": "Seyyathāpi,",
  "mn107:17.2_1": "bho gotama,",
  "mn107:17.2_2": "nikkujjitaṁ vā ukkujjeyya,",
  "mn107:17.2_3": "paṭicchannaṁ vā vivareyya,",
  "mn107:17.2_4": "mūḷhassa vā maggaṁ ācikkheyya,",
  "mn107:17.2_5": "andhakāre vā telapajjotaṁ dhāreyya:",
  "mn107:17.2_6": "‘cakkhumanto rūpāni dakkhantī’ti;",
  "mn107:17.2_7": "evamevaṁ bhotā gotamena anekapariyāyena dhammo pakāsito.",
  "mn107:17.3_0": "Esāhaṁ bhavantaṁ gotamaṁ saraṇaṁ gacchāmi dhammañca bhikkhusaṅghañca. ",
  "mn107:17.4_0": "Upāsakaṁ maṁ bhavaṁ gotamo dhāretu ajjatagge pāṇupetaṁ saraṇaṁ gatan”ti. ",
  "mn107:17.5_0": "Gaṇakamoggallānasuttaṁ niṭṭhitaṁ sattamaṁ. "
}