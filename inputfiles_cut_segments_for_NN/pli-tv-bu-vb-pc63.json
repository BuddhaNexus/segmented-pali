{
  "pli-tv-bu-vb-pc63:0.1_0": "Theravāda Vinaya",
  "pli-tv-bu-vb-pc63:0.2_0": "Mahāvibhaṅga",
  "pli-tv-bu-vb-pc63:0.3_0": "Pācittiyakaṇḍa",
  "pli-tv-bu-vb-pc63:0.4_0": "Sappāṇakavagga",
  "pli-tv-bu-vb-pc63:0.5_0": "63. Ukkoṭanasikkhāpada",
  "pli-tv-bu-vb-pc63:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bu-vb-pc63:1.2_0": "Tena kho pana samayena chabbaggiyā bhikkhū jānaṁ yathādhammaṁ nihatādhikaraṇaṁ punakammāya ukkoṭenti—",
  "pli-tv-bu-vb-pc63:1.3_0": "“akataṁ kammaṁ dukkaṭaṁ kammaṁ puna kātabbaṁ kammaṁ anihataṁ dunnihataṁ puna nihanitabban”ti.",
  "pli-tv-bu-vb-pc63:1.4_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc63:1.5_0": "“kathañhi nāma chabbaggiyā bhikkhū jānaṁ yathādhammaṁ nihatādhikaraṇaṁ punakammāya ukkoṭessantī”ti …pe…",
  "pli-tv-bu-vb-pc63:1.6_0": "“saccaṁ kira tumhe, bhikkhave,",
  "pli-tv-bu-vb-pc63:1.6_1": "jānaṁ yathādhammaṁ nihatādhikaraṇaṁ punakammāya ukkoṭethā”ti?",
  "pli-tv-bu-vb-pc63:1.7_0": "“Saccaṁ, bhagavā”ti.",
  "pli-tv-bu-vb-pc63:1.8_0": "Vigarahi buddho bhagavā …pe…",
  "pli-tv-bu-vb-pc63:1.9_0": "kathañhi nāma tumhe, moghapurisā,",
  "pli-tv-bu-vb-pc63:1.9_1": "jānaṁ yathādhammaṁ nihatādhikaraṇaṁ punakammāya ukkoṭessatha.",
  "pli-tv-bu-vb-pc63:1.10_0": "Netaṁ, moghapurisā, appasannānaṁ vā pasādāya …pe…",
  "pli-tv-bu-vb-pc63:1.11_0": "evañca pana, bhikkhave,",
  "pli-tv-bu-vb-pc63:1.11_1": "imaṁ sikkhāpadaṁ uddiseyyātha—",
  "pli-tv-bu-vb-pc63:1.12.1_0": "“Yo pana bhikkhu jānaṁ yathādhammaṁ nihatādhikaraṇaṁ punakammāya ukkoṭeyya, pācittiyan”ti.",
  "pli-tv-bu-vb-pc63:2.1.1_0": "Yo panāti",
  "pli-tv-bu-vb-pc63:2.1.2_0": "yo yādiso …pe…",
  "pli-tv-bu-vb-pc63:2.1.3_0": "bhikkhūti",
  "pli-tv-bu-vb-pc63:2.1.4_0": "…pe… ayaṁ imasmiṁ atthe adhippeto bhikkhūti.",
  "pli-tv-bu-vb-pc63:2.1.5_0": "Jānāti nāma",
  "pli-tv-bu-vb-pc63:2.1.6_0": "sāmaṁ vā jānāti, aññe vā tassa ārocenti, so vā āroceti.",
  "pli-tv-bu-vb-pc63:2.1.7_0": "Yathādhammaṁ nāma",
  "pli-tv-bu-vb-pc63:2.1.8_0": "dhammena vinayena satthusāsanena kataṁ, etaṁ yathādhammaṁ nāma.",
  "pli-tv-bu-vb-pc63:2.1.9_0": "Adhikaraṇaṁ nāma",
  "pli-tv-bu-vb-pc63:2.1.10_0": "cattāri adhikaraṇāni— vivādādhikaraṇaṁ, anuvādādhikaraṇaṁ, āpattādhikaraṇaṁ, kiccādhikaraṇaṁ.",
  "pli-tv-bu-vb-pc63:2.1.11_0": "Punakammāya ukkoṭeyyāti",
  "pli-tv-bu-vb-pc63:2.1.12_0": "“akataṁ kammaṁ dukkaṭaṁ kammaṁ punakātabbaṁ kammaṁ anihataṁ dunnihataṁ puna nihanitabban”ti ukkoṭeti, āpatti pācittiyassa.",
  "pli-tv-bu-vb-pc63:2.2.1_0": "Dhammakamme dhammakammasaññī ukkoṭeti, āpatti pācittiyassa.",
  "pli-tv-bu-vb-pc63:2.2.2_0": "Dhammakamme vematiko ukkoṭeti, āpatti dukkaṭassa.",
  "pli-tv-bu-vb-pc63:2.2.3_0": "Dhammakamme adhammakammasaññī ukkoṭeti, anāpatti.",
  "pli-tv-bu-vb-pc63:2.2.4_0": "Adhammakamme dhammakammasaññī, āpatti dukkaṭassa.",
  "pli-tv-bu-vb-pc63:2.2.5_0": "Adhammakamme vematiko, āpatti dukkaṭassa.",
  "pli-tv-bu-vb-pc63:2.2.6_0": "Adhammakamme adhammakammasaññī, anāpatti.",
  "pli-tv-bu-vb-pc63:2.3.1_0": "Anāpatti—",
  "pli-tv-bu-vb-pc63:2.3.2_0": "“adhammena vā vaggena vā na kammārahassa vā kammaṁ katan”ti jānanto ukkoṭeti,",
  "pli-tv-bu-vb-pc63:2.3.3_0": "ummattakassa,",
  "pli-tv-bu-vb-pc63:2.3.4_0": "ādikammikassāti.",
  "pli-tv-bu-vb-pc63:2.3.5_0": "Ukkoṭanasikkhāpadaṁ niṭṭhitaṁ tatiyaṁ."
}