{
  "mil7.6.2:0.1_0": "Milindapañha",
  "mil7.6.2:0.2_0": "Opammakathāpañha",
  "mil7.6.2:0.3_0": "Sīhavagga",
  "mil7.6.2:0.4_0": "2. Cakkavākaṅgapañha",
  "mil7.6.2:1.1_0": "“Bhante nāgasena,",
  "mil7.6.2:1.1_1": "‘cakkavākassa tīṇi aṅgāni gahetabbānī’ti yaṁ vadesi,",
  "mil7.6.2:1.1_2": "katamāni tāni tīṇi aṅgāni gahetabbānīti”?",
  "mil7.6.2:1.2_0": "“Yathā, mahārāja,",
  "mil7.6.2:1.2_1": "cakkavāko yāva jīvitapariyādānā dutiyikaṁ na vijahati;",
  "mil7.6.2:1.3_0": "evameva kho, mahārāja,",
  "mil7.6.2:1.3_1": "yoginā yogāvacarena yāva jīvitapariyādānā yoniso manasikāro na vijahitabbo.",
  "mil7.6.2:1.4_0": "Idaṁ, mahārāja,",
  "mil7.6.2:1.4_1": "cakkavākassa paṭhamaṁ aṅgaṁ gahetabbaṁ.",
  "mil7.6.2:2.1_0": "Puna caparaṁ, mahārāja,",
  "mil7.6.2:2.1_1": "cakkavāko sevālapaṇakabhakkho, tena ca santuṭṭhiṁ āpajjati,",
  "mil7.6.2:2.1_2": "tāya ca santuṭṭhiyā balena ca vaṇṇena ca na parihāyati;",
  "mil7.6.2:2.2_0": "evameva kho, mahārāja,",
  "mil7.6.2:2.2_1": "yoginā yogāvacarena yathālābhasantoso karaṇīyo, yathālābhasantuṭṭho kho, mahārāja,",
  "mil7.6.2:2.2_2": "yogī yogāvacaro na parihāyati sīlena, na parihāyati samādhinā, na parihāyati paññāya, na parihāyati vimuttiyā,",
  "mil7.6.2:2.2_3": "na parihāyati vimuttiñāṇadassanena,",
  "mil7.6.2:2.2_4": "na parihāyati sabbehi kusalehi dhammehi.",
  "mil7.6.2:2.3_0": "Idaṁ, mahārāja,",
  "mil7.6.2:2.3_1": "cakkavākassa dutiyaṁ aṅgaṁ gahetabbaṁ.",
  "mil7.6.2:3.1_0": "Puna caparaṁ, mahārāja,",
  "mil7.6.2:3.1_1": "cakkavāko pāṇe na viheṭhayati;",
  "mil7.6.2:3.2_0": "evameva kho, mahārāja,",
  "mil7.6.2:3.2_1": "yoginā yogāvacarena nihitadaṇḍena nihitasatthena lajjinā dayāpannena sabbapāṇabhūtahitānukampinā bhavitabbaṁ.",
  "mil7.6.2:3.3_0": "Idaṁ, mahārāja,",
  "mil7.6.2:3.3_1": "cakkavākassa tatiyaṁ aṅgaṁ gahetabbaṁ.",
  "mil7.6.2:3.4_0": "Bhāsitampetaṁ, mahārāja,",
  "mil7.6.2:3.4_1": "bhagavatā devātidevena cakkavākajātake—",
  "mil7.6.2:4.1_0": "‘Yo na hanti na ghāteti,",
  "mil7.6.2:4.2_0": "na jināti na jāpaye;",
  "mil7.6.2:4.3_0": "Mettaṁso sabbabhūtesu,",
  "mil7.6.2:4.4_0": "veraṁ tassa na kenacī’”ti.",
  "mil7.6.2:5.1_0": "Cakkavākaṅgapañho dutiyo."
}