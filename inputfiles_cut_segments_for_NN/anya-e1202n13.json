{
  "anya-e1202n13:0_0": "Dhātugabba rūpavaṇṇanākathā",
  "anya-e1202n13:1_0": "23.",
  "anya-e1202n13:1_1": "Evaṁ rājā dhātugabbhe kattabba kammaṁ niṭṭhāpetvā cātuddasi divase vihāraṁ gantvā bhikkhusaṅghaṁ sannipātesi,",
  "anya-e1202n13:1_2": "sannipatti bhikkhū tiṁsa sahassāni ahesuṁ rājā bhikkhusaṅghaṁ vaṇditvā evamāha.",
  "anya-e1202n13:1_3": "Dhātugabbhe mayā kattabbakammaṁ niṭṭhāpitaṁ,",
  "anya-e1202n13:1_4": "sve āsāḷabhimuposatha divase uttarasāḷha nakkhattena dhātunidhānaṁ bhavissati dhātuyo janātha bhanteti bhikkhusaṅghassa bhāraṁ katvā nagaramevāgañji.",
  "anya-e1202n13:2_0": "Atha bhikkhusaṅgho dhātu āharaṇakaṁ bhikkhuṁ gavesanto pūjā pariveṇa vāsikaṁ soḷasa vassuddesikaṁ chaḷabhiññaṁ soṇuttaraṁ nāma sāmaṇeraṁ disvā taṁ pakkosāpetvā āvuso soṇuttara rājā dhātugabbhaṁ niṭṭhāpetvā dhātu ābharaṇaṁ bhikkhusaṅghassa bhāramakāsi.",
  "anya-e1202n13:2_1": "Tasmā tayā dhātuyo āharitabbāti āharāmi bhante dhātuyo kuto lacchāmīti pucchi tassa bhikkhusaṅgho evamāha.",
  "anya-e1202n13:2_2": "Āvuso soṇuttara tatāgato maraṇamañce nipanno sakkaṁ devarājānaṁ āmantetvā mayhaṁ aṭṭhadoṇappamāṇesu sārīrika dhātusu ekaṁ doṇaṁ koḷiyarājuhi sakkataṁ,",
  "anya-e1202n13:2_3": "anāgate tambapaṇṇi dīpe mahācetiye patiṭṭhahissatīti āha.",
  "anya-e1202n13:3_0": "Atha bhagavati parinibbute doṇa brāhmaṇo dhātuyo aṭṭha koṭṭhāse katvā aṭṭhannaṁ nagaravāsīnaṁ adāsi te attano attano nagare cetiyaṁ kāretvā parihariṁsu tesu rāmagāme koḷiyehi katacetiye mahoghena bhinne dhātukaraṇḍako samuddaṁ pavisitvā ratanavālukā piṭṭhe chabbaṇṇaraṁsi samākiṇṇo aṭṭhāsi.",
  "anya-e1202n13:4_0": "Nāgā disvā mañjerika nāga bhavanaṁ gantvā mahākāḷa nāga rañño ārocesuṁ so dasakoṭi nāga sahassa parivuto āgantvā gaṇdhamālādīhi pūjetvā suvaṇṇa-pavāḷa-miṇi-rajatadhaje ussāpetvā pañcaṅgika turiya paggahīta nānāvidha nāga nāṭakānaṁ majjhahato dhākukaraṇḍaṁ maṇicaṅgoṭake ṭhapetvā sīsenādāya mahāsakkāra sammānaṁ karonto nāgabhavanaṁ netvā channavuti koṭidhane pūjetvā sabbaratanehi cetiyañca cetiyagharañca māpetvā dhātuyo pariharati.",
  "anya-e1202n13:4_1": "Mahākassapatthero ajātasattuno dhātunidhānaṁ karonto rāmagāme dhātuyo ṭhapetvā sesa dhātuyo āharitvā adāsi rājā rāmagāme dhātuyo kasmā nāhaṭāti pucchi.",
  "anya-e1202n13:5_0": "Thero mahārāja tāsaṁ antarāyo natthi anāgate tambapaṇṇidīpe mahācetiye patiṭṭhahissantīti āha.",
  "anya-e1202n13:5_1": "Asoko dhammarājāpi dhātunidhānaṁ ugghāṭetvā olokento aṭṭhamaṁ dhātudoṇaṁ adisvā aparaṁ dhātuṁ doṇaṁ kattha bhanteti pucchi mahārāja taṁ koḷiyehi gaṅgātīre kata cetiye patiṭṭhitaṁ,",
  "anya-e1202n13:5_2": "mahoghena cetiye bhinne mahāsamuddaṁ pāvisi.",
  "anya-e1202n13:6_0": "Taṁ nāgā disvā attano nāgabhavanaṁ netvā pariharantīti khīṇāsavā āhaṁsu rājā nāgabhavanaṁ nāma mama āṇāpavattanaṭṭhānaṁ, tampi āharāmi bhanteti āha.",
  "anya-e1202n13:6_1": "Mahārāja tā dhātuyo anāgate tambapaṇṇidīpe mahācetiye patiṭṭhahissantiti nivāresuṁ.",
  "anya-e1202n13:6_2": "Tasmā tvaṁ mañcherika nāga bhavanaṁ gantvā taṁ pavattiṁ nāga rañño nivedetvā dhātuyo āhara,",
  "anya-e1202n13:6_3": "sve dhātu nidhānaṁ bhavissatīti.",
  "anya-e1202n13:6_4": "Soṇuttaro sādhūti sampaṭicchitvā attano pariveṇaṁ agamāsi.",
  "anya-e1202n13:7_0": "Rājāpi nagaraṁ antvā nagare bheriṁ carāpesi- sve dhātunidhānaṁ bhavissati nāgarā attano attano vibhavānurūpena alaṅkaritvā gaṇdhamālādīni gahetvā mahācetiyaṅgaṇaṁ otarantuti.",
  "anya-e1202n13:7_1": "Sakkopi vissakammaṁ āṇāpesi-sve mahācetiye dhātunidhānaṁ bhavissati.",
  "anya-e1202n13:7_2": "Sakala tampapaṇṇidīpaṁ alaṅkarohīti.",
  "anya-e1202n13:7_3": "So punadivase ekūnayojanasatikaṁ tambapaṇṇidīpaṁ kasīṇamaṇḍalaṁ viya samaṁ katvā rajatapaṭṭasadisaṁ vālukākiṇṇaṁpañcavaṇṇapupphasamākūlaṁ katvā samantato puṇṇaghaṭapantiyo ṭhapāpetvā sāṇīhi parikkhipitvā upari celavitānaṁ baṇdhitvā pathavitale thalapadumāni ākāse olambaka padumāni dassetvā alaṅkata devasabhaṁ viya sajjesi.",
  "anya-e1202n13:7_4": "Mahāsamuddañca sannisinnaṁ pañcavidha padumasañcannaṁ akāsi.",
  "anya-e1202n13:8_0": "Dhātu ānubhāvena sakala cakkavāḷaṁ gabbhokkamanābhisambodhikālādisu viya sajjitaṁ ahosi nāgarāpa nagara vīthiyo sammajjitvā muttāphala sadisaṁ vālukaṁ okiritvā lājapañcamaka pupphāni samokiritvā nānāvirāga dhajapaṭākāyo ussāpetvā suvaṇṇaghaṭa kadalitoraṇa mālagaghikādīhi alaṅkaritvā nagaraṁ sajjesu.",
  "anya-e1202n13:8_1": "Rājā nagarassa catusu dvāresu anāthānaṁ manussānaṁ paribhotthāya nānāppakāra khādanīya bhojanīya gaṇdhamāla vatthābharaṇa pañcavidhi mudhavāsa sahita tāmbulāni ca ṭhapāpesi.",
  "anya-e1202n13:9_0": "Atha rājā sabbābharaṇa vibhūsito kumuda pannavaṇṇa catusiṇdhavayutta rathavaramāruyha alaṅkataṁ kaṇḍulaṁ hatthiṁ purato katvā suvaṇṇacaṅgoṭakaṁ sīse katvā setacchattassa heṭṭhā aṭṭhāsi.",
  "anya-e1202n13:9_1": "Tasmiṁ khaṇe sakkaṁ devarājānaṁ devaccharā viya nānābharaṇavibhūsitā devakaññupamā aneka sahassa nāṭakitthiyo ceva dasamahāyodhā ca caturaṅginī senā ca rājānaṁ parivāresuṁ.",
  "anya-e1202n13:10_0": "Tathā aṭṭhuttara sahassa itthiyo ca puṇṇaghaṭe garahatvā parivāresuṁ.",
  "anya-e1202n13:10_1": "Aṭṭhuttara sahassa aṭṭhuttara sarassappamāṇeyeva purisā ceva itthiyo ca pupphasamuggāni daṇḍadīpikā nānāvaṇṇa dhaje ca gahetvā parivāresuṁ.",
  "anya-e1202n13:10_2": "Evaṁ rājā mahantena rājānubhāvena naṇdanavanaṁ nikkhanta devarājā viya nikkhami.",
  "anya-e1202n13:10_3": "Tadā nānāvidha turiya ghosehi ceva hatthassa ratha saddehi ca mahāpathavibhijjanākārappattā viya ahosi.",
  "anya-e1202n13:11_0": "Tasmiṁ khaṇe soṇuttaro attano pariveṇeyeva nisinno turiya ghosena rañño nikkhantabhāvaṁ ñatvā abhiññāpādakaṁ catutthajjhānaṁ samāpajjitvā adhiṭṭhayā pathaviyaṁ nimujjitvā mañjerika nāgabhavane mahākāḷānāgarañño purato pāturahosi.",
  "anya-e1202n13:11_1": "Nāgarājā soṇuttaraṁ disvā uṭṭhāyāsanā abhivādetvā gaṇdhodakena pāde dhovitvā vaṇṇa gaṇdha sampanna kusumehi pūjetvā ekāmantaṁ nisīditvā kuto āgatattha bhanteti pucchi tambapaṇṇi dīpato āgatamhāhi vutte kimatthāyāti pucchi.",
  "anya-e1202n13:12_0": "Mahārāja tambapaṇṇidīpe duṭṭhagāmaṇi abhaya mahārājā mahā cetiyaṁ kārento dhātuyo bhikkhusaṅghassa bhāramakāsi.",
  "anya-e1202n13:12_1": "Mahāvihāre tiṁsamattāni bhikkhusahassāni sannipatitvā mahāthūpatthāya ṭhapitadhātuyo mahākāḷa nāga rañño santike ṭhitā,",
  "anya-e1202n13:12_2": "tassa taṁ pavattiṁ kathetvā dhātuyo āharāti maṁ pesesuṁ, tasmā idhāgatomhīti āha.",
  "anya-e1202n13:13_0": "Taṁ sutvā nāgarājā pabbatena viya ajjhotthaṭo mahantena madāmanassena abhibhūto evaṁ cintesi mayaṁ pana imā dhātuyo pūjetvā apāyato muñcitvā sagge nibbattissamāti amaññimha.",
  "anya-e1202n13:13_1": "Ayaṁ pana bhikkhu mahiddhiko mahānubhāvo,",
  "anya-e1202n13:13_2": "sace imā dhātuyo imasmiṁ ṭhāne ṭhito bhaveyyuṁ,",
  "anya-e1202n13:13_3": "amhe abhibhavitvāpi gaṇhituṁ sakkuṇeyya.",
  "anya-e1202n13:13_4": "Dhātuyo apanetuṁ vaṭṭatīti cintetvā parisaṁ olokento parisa pariyante ṭhitaṁ vāsuladattaṁ nāma attano bhāgineyyaṁ disvā tassa saññamadāsi so mātulassa adhippāyaṁ ñatvā cetiyagharaṁ gantvā dhātukaraṇḍakaṁ ādāya gilitvā sinerupabbata pādamūlaṁ gantvā-",
  "anya-e1202n13:14_0": "Yojanasatāmāvaṭṭaṁ dīghaṁ tisata yojanaṁ,",
  "anya-e1202n13:15_0": "Phaṇānekasahassāni-māpisitvā mahiddhiko,",
  "anya-e1202n13:16_0": "Sineru pādamūlamhi-dhumāyanto ca pajjalaṁ,",
  "anya-e1202n13:17_0": "Ābhujitvāna so bhoge-nipajji vālukātale;",
  "anya-e1202n13:18_0": "‘‘Anekāni sahassāni-attanā sadise ahi,",
  "anya-e1202n13:19_0": "Māpayitvā sayāpesi-samantā parivārite,",
  "anya-e1202n13:20_0": "Bahū devā ca nāgā ca-osariṁsu tahiṁ tadā,",
  "anya-e1202n13:21_0": "Yuddhaṁ ubhinnaṁ nāgānaṁ-sassissāma mayaṁ iti;’’",
  "anya-e1202n13:22_0": "Tato nāgarājā bhāgineyyena dhātuyo apanītabhāvaṁ ñatvā evamāha- mama santike dhātuyo natthi,",
  "anya-e1202n13:22_1": "tumhe idha papañca akatvā sīghaṁ gantvā bhikkhusaṅghassa taṁ pavattiṁ ārocetha bhikkhusaṅgho aññato dhātuṁ pariyesissatīti sāmaṇero ādite paṭṭhāya dhātu āgamanaṁ vatvā dhātuyo tava santikeyeva,",
  "anya-e1202n13:22_2": "papañcaṁ akatvā dehīti codesi.",
  "anya-e1202n13:23_0": "Tato nāgarājā sāmaṇerena mūlamhi gahitabhāvaṁ ñatvā yena kenaci pariyāyena dhātuyo adatvāva pesituṁ vaṭṭatīti cintetvā sāmaṇeraṁ dhātugharaṁ netvā cetiyañca cetiyagharañca dassesi.",
  "anya-e1202n13:23_1": "Taṁ pana cetiyañca cetiyagharañca sabbaratanamayameva ahosi.",
  "anya-e1202n13:24_0": "Vuttañhetaṁ mahāvaṁse",
  "anya-e1202n13:25_0": "‘‘Anekadhā anekehi ratanehi susaṅkhataṁ,",
  "anya-e1202n13:26_0": "Cetiyaṁ cetiyagharaṁ-passa bhikkhu sunimmita’’nti;",
  "anya-e1202n13:27_0": "Dassetvā ca pana cetiyagharato oruyha addhacaṇdakapāsāṇe pavāḷapadumamhi ṭhatvā imassa cetiyassa cetiyagharassa ca agghaṁ karohi bhanteti āha sāmaṇero na sakkoma mahārāja agghaṁ kātuṁ,",
  "anya-e1202n13:27_1": "sakalepi tambhapaṇṇidīpe ratanāni imaṁ addhacaṇdaka pāsāṇaṁ nāgghatīti āha.",
  "anya-e1202n13:28_0": "Nāgarājā evaṁ sante mahāsakkāraṭṭhānato appasakkāraṭṭhānaṁ dhātūnaṁ nayanaṁ ayuttaṁ nanu bhikkhūti āha.",
  "anya-e1202n13:28_1": "Sāmaṇero evamāhamahārāja buddhā nāma dhammagarukā, na āmisa garukaṁ,",
  "anya-e1202n13:28_2": "tumhesu cakkavāḷappamāṇaṁ ratanagharaṁ māpetvā sabbaratanassa pūretvā dhātuyo pariharantesupi ekanāgopi dhammābhisamayaṁ kātuṁ samattho nāma natthi yasmā-",
  "anya-e1202n13:29_0": "‘‘Saccābhisamayo nāga-tumhākampi na vijjati.",
  "anya-e1202n13:29_1": "Saccābhisamayaṭṭhānaṁ-netuṁ yuttañhi dhātuyo.",
  "anya-e1202n13:29_2": "Saṁsāradukkhamokkhāya-uppajjanta tathāgatā,",
  "anya-e1202n13:29_3": "buddhassa vetthādīppāyo-tena nessāmi dhātuyo.",
  "anya-e1202n13:29_4": "Dhātunidhānaṁ ajjeva-so hi rājā karissati.",
  "anya-e1202n13:30_0": "Tasmā papañcamakaritvā-lahuṁ me dehi dhātuye’’ti-āha.",
  "anya-e1202n13:30_1": "Evaṁ vutte nāgarājā appaṭihāno yutvā attano bhāgineyyena dhātuyo gopitoti maññamāno evamāha.",
  "anya-e1202n13:30_2": "Tumhe bhante cetiye dhātūnaṁ atthibhāvaṁ vā natthibhāvaṁ vā ajānantā dehi dehīti vadatha. Ahaṁ natthīti vadāmi.",
  "anya-e1202n13:30_3": "Sace passatha gahetvā gacchathāti. Gaṇhāmi mahārājāti, gaṇha bhikkhūti. Gaṇhāmi mahārājāti,",
  "anya-e1202n13:30_4": "gaṇha bhikkhūti tikkhattuṁ paṭiññaṁ gahetvā.",
  "anya-e1202n13:31_0": "‘‘Sukhumaṁ karaṁ māpayitvā-thikkhū tatra ṭhitoca so,",
  "anya-e1202n13:32_0": "Bhāgineyyassa vadane-hatthampakkhippa tāvade,",
  "anya-e1202n13:33_0": "Dhātukaraṇḍamadāya-tiṭṭha nāgāti bhāsiha,",
  "anya-e1202n13:34_0": "Nimujjitvā pathaviyaṁ-pariveṇamhi uṭṭhahi;’’",
  "anya-e1202n13:35_0": "Tadā sāmaṇerassa nāgena saddhiṁ yuddhaṁ passissāmāti samāgatā deva-nāga parisāpa bhikkhunāgassa vijayaṁ disvā haṭṭhā pamodito dhātuyo pūjayantāva teneva saha āgamuṁ,",
  "anya-e1202n13:35_1": "nāgarājā sāmaṇerassa gata kāle bhikkhuṁ vañcetvā pesitomhīti haṭṭhatuṭṭho dhātuyo gahetvā āgamatthāya bhāgineyyassa sāsanaṁ pesesi.",
  "anya-e1202n13:36_0": "‘‘Bhāgineyyo’tha kucchimhi-apassitvā karaṇḍakaṁ,",
  "anya-e1202n13:37_0": "Paridevamāno āgantvā-mātulassa nivedayi;",
  "anya-e1202n13:38_0": "Tadā so nāgarājāpi-vañcitamha mayaṁ iti,",
  "anya-e1202n13:39_0": "Paridevi nāgā sabbepi-parideviṁsu piṇḍitā;’’",
  "anya-e1202n13:40_0": "Tato nāgabhavane sabbe nāgā samāgantvā kese muñcitvā ubhohi hatthehi hadaye gahetvā nīluppala sadisehi nettehi vilīna sokamiva assudhāraṁ pavattayamānā-",
  "anya-e1202n13:41_0": "‘‘Paridevamānā āgantvā-nāgā saṅghassa santike,",
  "anya-e1202n13:42_0": "Bahudhā parideviṁsa-dhātāharaṇa dukkhitā’’ti;",
  "anya-e1202n13:43_0": "Paridevitvā ca bhikkhusaṅghassa evamāhaṁsu- bhante kassaci pīḷaṁ akatvā amhākaṁ puññānubhāvena labhitvā cīraparihaṭa dhātuyo kasmā anavasesaṁ katvā aharāpetha amhākaṁ saggamokkhantarāyaṁ karothāti.",
  "anya-e1202n13:44_0": "’Tesaṁ saṅgho’nukampāya-thokaṁ dhātumadāpayi,",
  "anya-e1202n13:45_0": "Te tena tuṭṭhā gantvāna-pūjābhaṇḍāni āharuṁ;",
  "anya-e1202n13:46_0": "Tato sakko devānamiṇdo vissakammaṁ āmantetvā sāmaṇerassa uṭṭhitaṭṭhāne sattaratanamayaṁ maṇḍapaṁ māpehīti āha.",
  "anya-e1202n13:46_1": "So tasmiyeva khaṇe maṇḍapaṁ māpesi atha sakko dvīsu devalokesu devaparisāya parivuto suvaṇṇacaṅgoṭakena saddhiṁ ratana pallaṅkamādāya āgantvā tasmiṁ maṇḍape patiṭṭhāpetvā sāmaṇerassa hatthato dhātukaraṇḍakaṁ gahetvā tasmiṁ pallaṅke patiṭṭhāpesi. Tadā-",
  "anya-e1202n13:47_0": "’Brahmā chattamadhāresi-santusito vālavijaniṁ,",
  "anya-e1202n13:48_0": "Maṇitālavaṇṭaṁ suyāmo-sakko saṅkhantu sodakaṁ;",
  "anya-e1202n13:49_0": "Cattāro tu mahārāja-aṭṭhaṁsu khaggapāṇino,",
  "anya-e1202n13:50_0": "Samuggahatthā dvattiṁsā-devaputtā mahiddhikā;",
  "anya-e1202n13:51_0": "Pāricchattaka pupphehi pūjayantā tahiṁ ṭhitā,",
  "anya-e1202n13:52_0": "Kumāriyopi dvattiṁsā-daṇḍidīpadharā ṭhitā;",
  "anya-e1202n13:53_0": "Palāpetvā duṭṭhayakkhe-yakkhasenāpati pana",
  "anya-e1202n13:54_0": "Aṭṭhavīsati aṭṭhaṁsu-ārakkhaṁ kurumānakā;",
  "anya-e1202n13:55_0": "Vīṇaṁ vādayamānova-aṭṭhā pañcasikho tahiṁ,",
  "anya-e1202n13:56_0": "Raṅgabhūmiṁ māpayitvā-timbarū turiyaghosavā;",
  "anya-e1202n13:57_0": "Anekā devaputtā ca-sādhugītappayojakā,",
  "anya-e1202n13:58_0": "Mahākālo nāgarājā-thūyamāno anekadhā;",
  "anya-e1202n13:59_0": "Dibbaturiyāni vajjanti-dibbasaṅgiti vattati,",
  "anya-e1202n13:60_0": "Dibbagaṇdhā ca vassāni-vassāpenti ca devatā;",
  "anya-e1202n13:61_0": "Tadā iṇdaguttatthero mārassa paṭibāhanatthāya cakkavāḷapariyantaṁ katvā ākāse lohachattaṁ māpesi.",
  "anya-e1202n13:61_1": "Pañcanikāyika therā dhātuyo parivāretvā pañcasu ṭhānesu nisīditvā gaṇasajjhāyamakaṁsu.",
  "anya-e1202n13:61_2": "Tasmiṁ kāle rājā taṁ ṭhanaṁ āgantvā sisato suvaṇṇa caṅgoṭakaṁ otāretvā dhātu caṅgoṭakaṁ attano caṅgoṭake ṭhapetvā pallaṅke patiṭṭhāpetvā gaṇdhamālādīhi pūjetvā pañcapatiṭṭhitena vaṇditvā sirasi añjaliṁ paggayha akkhīni ummīletvā olokento aṭṭhāsi.",
  "anya-e1202n13:61_3": "Tasmiṁ khaṇe dhātumatthake setacchattaṁ dissati chattagāhaka brahmā na dissati.",
  "anya-e1202n13:61_4": "Tathā tālavaṇṭa vijani ādayo dissanti gāhakā na dissanti dibbaturiyaghosa saṅgitiyo suyyanti gaṇdhabba devatā na dissanti.",
  "anya-e1202n13:61_5": "Rājā etaṁ acchariyaṁ disvā iṇdaguttattheraṁ evamāha-devatā dibbachattena pūjesuṁ ahaṁ mānusa kacchattena pūjemi bhanneti. Thero yuttaṁ mahārājāti āha.",
  "anya-e1202n13:61_6": "Rājā attano suvaṇṇapiṇḍike setacchattena pūjetvā suvaṇṇabhiṁkāraṁ gahetvā abhisekodakaṁ datvā taṁ divasaṁ sakalatambapaṇṇi dīpe rajjaṁ adāsi.",
  "anya-e1202n13:62_0": "Tato sabbaturiyāni paggaṇhiṁsu,",
  "anya-e1202n13:62_1": "gaṇdhamālādīhi pūjetva mahantaṁ sakkāramakaṁsu puna rājā theraṁ pucchi - amhākaṁ satthā dibbamānusakāni dve chattāni dhāresi bhante.",
  "anya-e1202n13:62_2": "Na dve chattāni tīṇi chattāni mahārājāti.",
  "anya-e1202n13:62_3": "Aññaṁ chattaṁ napassāmi bhanneti.",
  "anya-e1202n13:62_4": "Sīlapatiṭṭhaṁ samādhidaṇḍakaṁ iṇdriyasalākaṁ balamālaṁ maggaphalapatta sañchannaṁ vimuttivarasetacchattaṁ ussāpetvā ñāṇābhisekampatto dhammaratana cakkaṁ pavattetvā dasasahassa cakkavāḷesu buddharajjaṁ hatthagataṁ katvā rajjaṁ kāresīti rājā tīṇicchatta dhārakassa satthuno tikkhattuṁ rajjaṁ dammīti tikkhattuṁ dhātuyo rajjena pūjesi.",
  "anya-e1202n13:63_0": "Tato rājā devamanussesu dibbagaṇdhamālādīhi pūjentesu anekesu turiyaghosa saṅgitesu vattamānesu dhātukaraṇḍakaṁ sīsenādāya ratanamaṇḍapato nikkhamitvā bhikkhusaṅgha parivuto mahācetiyaṁ padakkhiṇaṁ katvā pācīnadvārenāruyha dhātugabbhaṁ otari.",
  "anya-e1202n13:63_1": "Tato mahācetiyaṁ parivāretvā channavuti koṭippamāṇa arahanto aṭṭhaṁsu.",
  "anya-e1202n13:64_0": "Rājā sīsato dhātukaraṇḍakaṁ otāretvā mahārahe sayanapiṭṭhe ṭhapessāmīti cintesi tasmiṁ khaṇe dhātukaraṇḍako rañño sīsato satta tālappamāṇe ṭhāne gantvā sayameva vicari dhātuyo ākāsamuggantvā dvattiṁsa mahā purisalakkhaṇa asiti anubyañjanā byāmappabhā patimaṇḍitaṁ ketumālopa sobhitaṁ nila-pīta-lohitādi bheda vicitra raṁsijālā samujjalaṁ buddhavesaṁ gahetvā gaṇḍambamūle yamaka pāṭihāriyaṁ sadisa yamaka pāṭihāriyaṁ akaṁsu.",
  "anya-e1202n13:64_1": "Taṁ dhātupāṭihāriyaṁ disvā pasīditvā arahattampattā devamanussā dvādasakoṭiyo ahesuṁ.",
  "anya-e1202n13:64_2": "Sesaphalattayaṁ pattā gaṇanapathamatītā ahesuṁ.",
  "anya-e1202n13:64_3": "Evaṁ dhātuyo anekadhā pāṭihāriyaṁ dassetvā buddhavesaṁ vissajjetvā karaṇḍakaṁ pavisitvā tena saddhiṁ otaritvā rañño sīse patiṭṭhahiṁsu.",
  "anya-e1202n13:65_0": "Rājā amatena viya abhisitto saphalaṁ manussatta paṭilābhaṁ maññamāno ubhohi hatthehi dhātukaraṇḍakaṁ gahetvā nāṭaka parivuto alaṅkata sayana samīpaṁ gantvā dhātucaṅgoṭakaṁ ratanapallaṅke ṭhapetvā gaṇdhavāsitodakena hatthe dhovitvā vatujātiya gaṇdhena ubbaṭṭetvā ratanakaraṇḍakaṁ vicaritvā dhātuyo gahetvā evaṁ cintesi.",
  "anya-e1202n13:66_0": "‘‘Anākulā kehicipi yadi hessasti dhātuyo,",
  "anya-e1202n13:67_0": "Janassa saraṇaṁ hutvā yadi ṭhassanti dhātuyo;",
  "anya-e1202n13:68_0": "Satthunipannā kārena parinibbāna mañcake,",
  "anya-e1202n13:69_0": "Nipajjantu supaññatte-sayanamhi mahārahe’’ti;",
  "anya-e1202n13:70_0": "Evaṁ cintetvā pana varasayanapiṭṭhe dhātuyo ṭhapesi tasmiṁ khaṇe dhātuyo raññā cintita niyāmeneva mahārahe sayane buddhavesena sayiṁsu.",
  "anya-e1202n13:71_0": "‘‘Āsāḷahi sukkapakkhassa pannarasa uposathe,",
  "anya-e1202n13:72_0": "Uttarāsāḷha nakkhatte evaṁ dhātu patiṭṭhitā;",
  "anya-e1202n13:73_0": "Saha dhātu patiṭṭhānā akampittha mahāmahī,",
  "anya-e1202n13:73_1": "pāṭihīrāni nekāni pavattiṁsu anekadhā.’’",
  "anya-e1202n13:74_0": "Tadahi udakapariyantaṁ katvā ayaṁ mahāpathavī saṅkampi sampakampi sampavedhi, mahāsamuddo saṅkhūbhi, ākāse vijjullatā nicchariṁsu. Khaṇikavassaṁ vassi,",
  "anya-e1202n13:74_1": "cha devalokā ekakolāhala mahosi rājā etaṁ acchariyaṁ disvā pasanno attano kañcana mālika setacchattena dhātuyo pūjetvā tambapaṇṇidipe rajjaṁ sattāhaṁ datvā tiṁsa satasahassagghanakaṁ alaṅkāra bhaṇḍaṁ omuñcitvā pūjesi.",
  "anya-e1202n13:74_2": "Tathā sabbāpi nāṭakitthiyo amaccā sesa mahājano devā ca sabbābharaṇāni pūjesuṁ tasmā-",
  "anya-e1202n13:75_0": "Tiṭṭhantaṁ sugataṁ tilokamahitaṁ yo pūjaye sādaraṁ,",
  "anya-e1202n13:76_0": "Yo vā sāsapa bījamattampi taṁ dhātuṁ naro pūjaye;",
  "anya-e1202n13:77_0": "Tesaṁ puññaphalaṁ samānamīti taṁ cittappasāde same,",
  "anya-e1202n13:78_0": "Ñatvā taṁ parinibbutepi sugate dhātuṁ budho pūjaye’ti;",
  "anya-e1202n13:79_0": "Tato rājā cīvaravatthāni ceva guḷa-sappi ādi bhesajjāni ca saṅghassa datvā sabbarattiṁ gaṇasajjhāyaṁ kāresi puna divase nagare bheriṁ carāpesi mahājano imaṁ sattāhaṁ gaṇdhamālādīni ādiya gantvā dhātuyo vaṇdatūti iṇdaguttattheropi sakala tambapaṇṇi dīpe manussā dhātuyo vaṇditukāmā,",
  "anya-e1202n13:79_1": "taṁ khaṇaṁyeva āgantvā vaṇditvā yathāṭṭhānaṁ gacchantūti adhiṭṭhāsi.",
  "anya-e1202n13:80_0": "Te tatheva dhātuyo vaṇditvā gamiṁsu rājā sattāhaṁ saṅghassa mahādānaṁ pavattetvā sattāhassa accayena dhātugabbhe mayā kattabbakiccaṁ niṭṭhāpitaṁ,",
  "anya-e1202n13:80_1": "dhātugabbhaṁ pidahatha bhanteti saṅghassa ārocesi.",
  "anya-e1202n13:80_2": "Saṅgho uttarasumana sāmaṇere āmantetvā tumhehi pubbe āhaṭa medavaṇṇa pāsāṇena dhātu gabbhaṁ pidahathāti āha.",
  "anya-e1202n13:80_3": "Te sādhūti sampaṭicchitvā dhātugabbhaṁ pidahiṁsu.",
  "anya-e1202n13:81_0": "Tato khīṇāsavā dhātugabbhe gaṇdhā mā susantu mālā mā milāyantu.",
  "anya-e1202n13:81_1": "Dīpā mā nibbāyantu ratanāni mā vivaṇṇāni hontu pūjanīyabhaṇḍāni mā nassantu.",
  "anya-e1202n13:81_2": "Medavaṇṇa pāsāṇā saṇdhiyantu,",
  "anya-e1202n13:81_3": "paccatthikānaṁ okāso mā hotūti adhiṭṭhahiṁsu.",
  "anya-e1202n13:82_0": "Evaṁ rājā dhātu nidhāpetvā puna nagare bheriṁ carāpesi mahā cetiye dhātuṁ nidhāpetvā dhātuṁ āharitvā nidhānaṁ karontūti.",
  "anya-e1202n13:82_1": "Mahājano attano attano balānurūpena suvaṇṇa rajatādi karaṇḍe kārāpetvā tattha dhātuyo patiṭṭhāpetvā dhātunidhānassupari medavaṇṇa pāsāṇa piṭṭhiyaṁ nidahiṁsu.",
  "anya-e1202n13:82_2": "Sabbehi sannihita dhātuyo sahassamattā ahesunti.",
  "anya-e1202n13:83_0": "Iti sādhujana manopasādanatthāya kate thūpavaṁse dhātunidhāna kathā niṭṭhitā.",
  "anya-e1202n13:84_0": "24.",
  "anya-e1202n13:84_1": "Tato rājā taṁ sabbaṁ pidahetvā cetiyaṁ karonto udarena saddhiṁ caturassa koṭṭhakaṁ niṭṭhāpesi atha chattakamme sudhākamme ca aniṭṭhiteyeva māraṇantika rogena gilāno hutvā dīghavāpito kaniṭṭhabhātaraṁ pakkosāpetvā cetiye aniṭṭhitaṁ chattakammaṁ sudhākammañca sīghaṁ niṭṭhāpetvā maṁ tosehi tātāti āha.",
  "anya-e1202n13:84_2": "So rañño dubbalabhāvaṁ ñatvā antare aniṭṭhitakammaṁ kātuṁ na sakkāti suddhavatthehi kañcukaṁ kāretvā cetiye paṭimuñcāpetvā cittakārehi kañcuka matthake vedikā ca puṇṇaghaṭa pañcaṅguli pantiyo ca kārāpesi.",
  "anya-e1202n13:85_0": "Naḷakārehi veḷumaya chattaṁ kāretvā kharapattamaye caṇdasūriyamaṇḍale muddhani vedikā kāretvā lākhākukuṭṭhakehi taṁ vicittaṁ katvā thūpakammaṁ niṭṭhitanti rañño arocesi rājā tena hi maṁ mahācetiyaṁ dassehīti vatvā sivikāya nipajjitvā cetiyā padakkhiṇaṁ katvā dakkhiṇadvāre bhūmisayanaṁ paññāpetvā tattha nipanno dakkhiṇena passena sayitvā mahāthūpaṁ vāmapassena sayitvā lohapāsādaṁ olokento pasanna citto ahosi.",
  "anya-e1202n13:85_1": "Tadā rañño sāsanassa bahūpakārabhāvaṁ sallakkhetvā gilāna pucchanatthāya tato tato āgatā bhikkhu channavuti koṭiyo rājānaṁ parivāretvā aṭṭhaṁsu.",
  "anya-e1202n13:85_2": "Tato saṅgho vagga vaggā hutvā gaṇasajjhāyaṁ akāsi.",
  "anya-e1202n13:86_0": "Rājā tasmiṁ samāgame theraputtābhayattheraṁ adisvā evaṁ cintesi.",
  "anya-e1202n13:86_1": "So mayi damiḷehi saddhiṁ aṭṭhavīsati mahāyuddhe kayiramāse apaccosakakitvā idāni maraṇayuddhe vattamāṇe mayhaṁ parājayaṁ disvā maññe nāgacchatīti.",
  "anya-e1202n13:86_2": "Tadā thero kariṇda nadī sīse pajjalita pabbate vasanto rañño parivitakkaṁ ñatvā pañcasata khīṇāsava parivusetā ākāsenāgantvā rañño purato pāturahosi.",
  "anya-e1202n13:87_0": "Rājā theraṁ disvā attano purato nisīdāpetvā evamāha bhante tumhehi saddhiṁ dasamahā yodhe gahetvā damiḷehi saddhi yujdhiṁ.",
  "anya-e1202n13:87_1": "Idāni ekakova maccūnā saddhiṁ yujjhituṁ ārabhiṁ.",
  "anya-e1202n13:87_2": "Maccu sattumpana parājetuṁ na sakkomīti. Tato-",
  "anya-e1202n13:88_0": "Theraputtābhayatthero mā bhāyi manujādhipa,",
  "anya-e1202n13:89_0": "Kilesa sattuṁ ajinitvā ajeyyo maccūsattuko;",
  "anya-e1202n13:90_0": "Iti vatvā evaṁ anusāsi.",
  "anya-e1202n13:90_1": "Mahārāja sabboyeva loka sannivāse jātiyā anugato, jarāya anusaṭo, vyādhinā abhibhūto, maraṇena abbhāhato. Tetāha-",
  "anya-e1202n13:91_0": "‘‘Yathāpi selā vipulā-nahaṁ āhacca pabbatā,",
  "anya-e1202n13:92_0": "Samantā anupariyeyyuṁ-nippothentā catuddisaṁ;",
  "anya-e1202n13:93_0": "Evaṁ jarā ca maccu ca-adhivattanti pāṇino,",
  "anya-e1202n13:94_0": "Khattiyo brāhmaṇe vesse sudde caṇḍāla pukkuse,",
  "anya-e1202n13:95_0": "Na kiñci parivajjeti-sabbamevābhimaddati;",
  "anya-e1202n13:96_0": "Na tattha hatthinaṁ bhūmi-na rathānaṁ na pattiyā,",
  "anya-e1202n13:97_0": "Na cāpi mantayuddhena-sakkā jetuṁ dhanena vā’’ti;",
  "anya-e1202n13:98_0": "Tasmā idaṁ maraṇaṁ nāma mahāyasānaṁ mahāsammatādīnaṁ mahā puññānaṁ jotiyādīnaṁ mahāthāmānaṁ baladevādīnaṁ iddhimantānaṁ mahāmoggallānādīnaṁ paññāvantānaṁ sāriputtādīnaṁ sayambhūñāṇena adhigata saccānaṁ,",
  "anya-e1202n13:98_1": "paccekabuddhānaṁ sabbaguṇasamannāgatānaṁ sammāsambuddhānampi upari nirāsaṅkameva patati kimaṅgapanaññesu sattesu.",
  "anya-e1202n13:99_0": "Tasmā- ",
  "anya-e1202n13:100_0": "Mahāyasā rājavarā gatā te sabbe mahāsammata ādayopi,",
  "anya-e1202n13:101_0": "Aniccabhāvaṁ baladeva ādi mahābalā ceva tathā gamiṁsu;",
  "anya-e1202n13:102_0": "Ye puññavantāni gatā pasiddhiṁ mahaddhanaṁ jotiyameṇḍakādī,",
  "anya-e1202n13:103_0": "Upāvisiṁ vaccumukhaṁ sabhogā sabbepi te rāhumukhaṁ sasīva;",
  "anya-e1202n13:104_0": "Yo iddhimantesu tathāgatassa puttesuseṭṭho iti vissutopi,",
  "anya-e1202n13:105_0": "Thero mahārājasaheva iddhibalena so maccumukhaṁ paviṭṭho;",
  "anya-e1202n13:106_0": "Sabbesu sattesu jinaṁ ṭhapetvā nevatthi paññāya samopi yena,",
  "anya-e1202n13:107_0": "So dhammasenāpati sāvakopi gato mahārāja aniccataṁ’ca;",
  "anya-e1202n13:108_0": "Sayambhūñāṇassa balena santiṁ gatā mahārāja sayambhūnopi,",
  "anya-e1202n13:109_0": "Sabbepi te ñāṇabalūpa pannā aniccataṁ neva atikkamiṁsu;",
  "anya-e1202n13:110_0": "Tilokanātho purisuttamo so aniccabhāvaṁ samatikkamitvā,",
  "anya-e1202n13:111_0": "Nāsakkhi gantuṁ sugatopi rāja aññesu sattesu kathāva natthi;",
  "anya-e1202n13:112_0": "Tasmā mahārāja bhavesu sattā sabbepi nāsuṁ maraṇā vimuttā,",
  "anya-e1202n13:113_0": "Sabbampi saṅkhāragataṁ aniccaṁ dūkkhaṁ anattāti vicintayassu;",
  "anya-e1202n13:114_0": "‘‘Dutiye attabhāvepi dhammacchaṇdo mahā hi te,",
  "anya-e1202n13:115_0": "Upaṭṭhite devaloke hitvā dibbasukhaṁ tuvaṁ;",
  "anya-e1202n13:116_0": "Idhāgamma bahuṁ puññaṁ akāsi ca anekadhā,",
  "anya-e1202n13:117_0": "Karaṇampeka rajjassa sāsanajjotanāya te;",
  "anya-e1202n13:118_0": "Mahā rāja kataṁ puññaṁ yāvajja divasā tayā,",
  "anya-e1202n13:119_0": "Sabbaṁ anussaretheva sukhaṁ sajju bhavissati;",
  "anya-e1202n13:120_0": "Taṁ sutvā tuṭṭhamānaso rājā bhante tumhe maccuyuddhepi apassayāti vatvā laddhassāso puññapotthakaṁ vācetuṁ āṇāpesi lekhako puññapotthakaṁ evaṁ vācesi.",
  "anya-e1202n13:121_0": "‘‘Ekūnasatavihārā mahārājena kāritā,",
  "anya-e1202n13:122_0": "Ekūnasatakoṭīhi vihāro maricaṭṭi ca;",
  "anya-e1202n13:123_0": "Uttamo lohapāsādo tiṁsakoṭīhi kārito,",
  "anya-e1202n13:124_0": "Mahāthūpe anagghāni kāritā catuvīsati;",
  "anya-e1202n13:125_0": "Mahāthūpamhi sesāni karitāni subuddhinā,",
  "anya-e1202n13:126_0": "Koṭisahassaṁ agghanti mahārāja tayā puna;",
  "anya-e1202n13:127_0": "Koḷamba nāma maleya akkhakkhāyika chātake,",
  "anya-e1202n13:128_0": "Kuṇḍalāni mahagghāni duve datvāna gaṇhiya;",
  "anya-e1202n13:129_0": "Khīṇāsavānaṁ pañcannaṁ mahātherānamuttamo,",
  "anya-e1202n13:130_0": "Dinno pasannacittena kaṅgu ambila piṇḍako;",
  "anya-e1202n13:131_0": "Cūḷaṅgaṇiya yuddhamhi parajjhitvā palāyatā,",
  "anya-e1202n13:132_0": "Kālaṁ ghosāpayitvāna āgatassa vihāyasā;",
  "anya-e1202n13:133_0": "Khīṇāsavassa yatino attānamanapekkhiya,",
  "anya-e1202n13:134_0": "Dinnaṁ saraka bhattanti puññapotthaṁ avācayi;",
  "anya-e1202n13:135_0": "25.",
  "anya-e1202n13:135_1": "Taṁ sutvā rājā tussitvā ṭhapehi ṭhapehi bhaṇeti vatvā evamāha.",
  "anya-e1202n13:135_2": "Maricavaṭṭi vihāramahasattāhe thūpāramhasattāhe ca cātuddisa ubhato saṅghassa mahārahaṁ mahādānaṁ pavattesiṁ.",
  "anya-e1202n13:135_3": "Catuvīsati mahāvisākhapūjā kāresiṁ tambapaṇṇidīpe mahābhikkhusaṅghassa tikkhattuṁ cīvaramadāsiṁ satta satta dīnāni laṅkā rajjaṁ sāsanassa pañcakkhattuṁ adāsiṁ sappi sannitta suparisuddha vaṭṭiyā dvādasaṭhānesu,",
  "anya-e1202n13:135_4": "sattaṁ dīpasahassaṁ jālesiṁ aṭṭhārassu ṭhānesu gilānānaṁ vejjehi bhesajjañca bhattañca niccaṁ dāpesi.",
  "anya-e1202n13:135_5": "Catucattālīsa ṭhānesu telullopakañca adāsiṁ.",
  "anya-e1202n13:135_6": "Tattakesuyeva ṭhānesu ghatapakkajālapūve bhattena saddhiṁ niccaṁ dāpesiṁ.",
  "anya-e1202n13:136_0": "Māse māse aṭṭhasu uposathadivasesu laṅkādīpe sabbavihāresu dīpatelaṁ dāpesiṁ.",
  "anya-e1202n13:136_1": "Āmisa dānato dhammadānaṁ mahantanti sutvā heṭṭhaṁ lohapāsāde dhammāsane nisīditvā maṅgala suttaṁ osāretuṁ ārabhitvāpi saṅgha gāravena osāretuṁ nāsakkhiṁ.",
  "anya-e1202n13:136_2": "Tato paṭṭhāya dhammadesake sakkaritvā sabbavihāresu dhammakathaṁ kathāpesiṁ ekekassa dhammakathikassa nāḷa nāḷippamāṇāni sappiphāṇita sakkharāni caturaṅgula muṭṭhippamāṇaṁ yaṭṭhimadhukaṁ sāṭakadvayañca māsassa aṭṭhasu uposatha disesu dāpesiṁ.",
  "anya-e1202n13:136_3": "Etaṁ sabbampi issariye ṭhatvā dinnattā mama cittaṁ sa ārādheti.",
  "anya-e1202n13:136_4": "Jīvitaṁ pana anapekkhitvā duggatena mayā dinnadānadvayameva ārādhetīti.",
  "anya-e1202n13:137_0": "Taṁ sutvā abhayatthero mahārāja pasādanīyaṭṭhāneyeva pasādaṁ akāsi taṁ pana piṇḍapātadvayaṁ parissa pīḷaṁ akatvā laddha dhammika paccayattā attānaṁ anavaloketvā asajjamānena dinnattā paṭiggāhakānaṁ yāvadatthaṁ katvā dinnattā pītipāmojjaṁjanayitvā balava saddhāya dinnattā deyyadhammassa niravasesaṁ paribhogaṁ gatattāti imehi pañcahi kāraṇehi mahantatti vatvā mahārāja kaṅgu ambili piṇḍagāhakattheresu maliyamahādevatthero samantakūṭe pañcannaṁ bhikkhusatānaṁ datvā paribhuñji pathavi cālanaka dhammaguttatthero kalyāṇīya vihāre pañcannaṁ bhikkhusatānaṁ datvā paribhuñji.",
  "anya-e1202n13:138_0": "Talaṅgaravāsī dhammaguttattheropi piyaṅgudīpe dvādasannaṁ bhikkhusahassānaṁ datvā paribhuñji.",
  "anya-e1202n13:138_1": "Maṅgaṇavāsī cuḷatissatthero kelāsakūṭe vihāre saṭṭhisahassānaṁ bhikkhūnaṁ datvā paribhuñji mahābhaggattheropi ukkānagara vihāre sattasatānaṁ bhikkhūnaṁ datvā paribhuñji saraka bhattagāhakatthero pana piyaṅgudīpe dvādasannaṁ bhikkhusahassānaṁ datvā paribhogamakāsīti vatvā rañño cittaṁ hāsesi.",
  "anya-e1202n13:139_0": "Rājā cittaṁ pasādetvā evamāha-ahambhante catuvīsati vassāni rajjaṁ kārento bhikkhusaṅghassa pahūpakāro ahosiṁ.",
  "anya-e1202n13:139_1": "Kāyopi me saṅghassa upakārako hotu saṅghadāsassa me sarīraṁ mahācetiyassa dassanaṭṭhāne saṅghassa kammamālake jhāpethāti.",
  "anya-e1202n13:139_2": "Tato kaniṭṭhaṁ āmantetvā’tāta! Tissa! Mahāthūpe aniṭṭhitaṁ kammaṁ sādhukaṁ niṭṭhāpesi.",
  "anya-e1202n13:139_3": "Sāyaṁ pāto ca mahāthūpe pupphapūjaṁ kāretvā tikkhattuṁ upahāraṁ kārehi.",
  "anya-e1202n13:139_4": "Mayā ṭhapitaṁ dānavaṭṭaṁ sabbaṁ aparihāpetvā saṅghassa kattabbakiccesu sadā appamatto hohī’ti anusāyitvā tuṇhi ahosi.",
  "anya-e1202n13:140_0": "Tasmiṁ khaṇe bhikkhu gaṇasajjhāyaṁ ārabhiṁsu devatā pana chadeva lokato cha rathe gahetvā ādāya paṭipāṭiyā ṭhapetvā mahārāja amhākaṁ devaloko ramaṇīyo,",
  "anya-e1202n13:140_1": "amhākaṁ devaloko ramaṇīyoti vatvā attano attano devalokaṁ āgamanatthāya yāciṁsu rājā tesaṁ vacanaṁ sutvā yāvāhaṁ dhammaṁ suṇāmi- tāva adhivāsethāti te hatthasaññāya nivāresi saṅgho gaṇasajjhāyaṁ nivāresīti maññitvā sajjhāyaṁ ṭhapāpesi.",
  "anya-e1202n13:141_0": "Rājā kasmā bhante gaṇasajjhāyaṁ ṭhapethāti āha.",
  "anya-e1202n13:141_1": "Mahārāja tayā hatthasaññāya nivāritattāti.",
  "anya-e1202n13:141_2": "Bhante tumhākaṁ saññaṁ nādāsiṁ.",
  "anya-e1202n13:141_3": "Devatā chadevalokato cha rathe ānetvā attano attano devalokaṁ gantuṁ yācanti tasmā tesaṁ yāvāhaṁ dhammaṁ suṇāmi tāva āgamethāti saññaṁ adāsinti taṁ sutvā keci ayaṁ rājā maraṇabhayabhito vippalapati,",
  "anya-e1202n13:141_4": "maraṇato abhāyanaka satto nāma natthīti maññiṁsu.",
  "anya-e1202n13:142_0": "Tato abhayatthero āha kathaṁ mahārāja saddahituṁ sakkā cha devalokato cha rathā ānītāti taṁ sutvā rājā ākāse pupphadāmāni khipāpesi.",
  "anya-e1202n13:142_1": "Tāni gantvā visuṁ rathadhure olambiṁsu mahājano ākāse olambantāni pupphadāmāni disvā nikkaṅkho ahosi.",
  "anya-e1202n13:143_0": "Tato rājā theraṁ pucchi-katamo pana bhante devaloko ramaṇīyoti.",
  "anya-e1202n13:143_1": "Tusitabhavanaṁ pana mahārāja ramaṇīyaṁ,",
  "anya-e1202n13:143_2": "buddhabhāvāya samayaṁ olokento metteyyo bodhisattopi tasmiṁyeva vasatīti āha.",
  "anya-e1202n13:144_0": "Taṁ sutvā rājā tasmiṁ ālayaṁ katvā mahāthūpaṁ olokento nipannova cavitvā suttappabuddho viya tusita bhavanato āhaṭa.",
  "anya-e1202n13:144_1": "Rathe nibbattitvā attano katapuññassa thalaṁ mahājanassa pākaṭaṁ kātuṁ ratheyeva ṭhatvā dibbābharaṇa vibhūsito mahājanassa passantasseva tikkhattuṁ mahāthūpaṁ padakkhiṇaṁ katvā bhikkhusaṅghañca vaṇditvā tusitabhavanaṁ agamāsi.",
  "anya-e1202n13:145_0": "Evaṁ asāre nicaye dhanānaṁ aniccasaṅghaṁ sattaṁ sapaññā,",
  "anya-e1202n13:146_0": "Katvana cāgaṁ ratanattayamahi ādāya sāraṁ sugatiṁ vajanti;",
  "anya-e1202n13:147_0": "Rañño nāṭakatthiyo matabhāvaṁ ñatvā yattha ṭhitā makuḷaṁ mocayiṁsu tatthaṁ ṭhāne katasālā makuḷamuttasālānāmajātā.",
  "anya-e1202n13:147_1": "Rañño sarīrasmiṁ citakaṁ āropite yattha mahājano hatthe paggahetvā viraci.",
  "anya-e1202n13:147_2": "Tattha katasālā viracitthasālā nāma jātā.",
  "anya-e1202n13:147_3": "Rañño sarīraṁ yattha jhāpesuṁ - so sīmāmālako rājamālako nāma jāto.",
  "anya-e1202n13:147_4": "Atha rañño kaniṭṭhabhātā saddhātissamahārājā nāma hutvā cetiye aniṭṭhataṁ jattakammaṁ sudhākammañca niṭṭhāpetvā thūpamakāsīti",
  "anya-e1202n13:148_0": "Iti sādhujana manopasādanatthāya kate thūpavaṁse mahācetiye katā niṭṭhitā.",
  "anya-e1202n13:149_0": "26.",
  "anya-e1202n13:149_1": "Etarahi duṭṭhagāmaṇi abhaya mahārājassa pitā kākavaṇṇatissa rājā metteyyassa bhagavato pitā bhavissati.",
  "anya-e1202n13:149_2": "Vihāramahādevī mātā bhavissati.",
  "anya-e1202n13:149_3": "Duṭṭhagāmiṇi abhayo aggasāvako bhavissati.",
  "anya-e1202n13:149_4": "Kaniṭṭho dutiya sāvako bhavisasati.",
  "anya-e1202n13:149_5": "Rañño pitucchā anuḷādevī aggamahesī bhavissati.",
  "anya-e1202n13:149_6": "Rañño putto sāli rājakumāro putto bhavissati.",
  "anya-e1202n13:149_7": "Bhaṇḍāgārika saṅghāmacco aggupaṭṭhāko bhavissati tassāmaccassa dhītā aggupaṭṭhāyikā bhavissatīti evaṁ sabbepi katādhikārā hetu sampannā tassa bhagavato dhammaṁ sutvā dukkhassantaṁ karitvā anupādisesāya nibbānadhātuyā parinibbāyissantīti.",
  "anya-e1202n13:150_0": "Ettāvatā ca",
  "anya-e1202n13:151_0": "27.",
  "anya-e1202n13:152_0": " Mahiṇdasena nāmamhi vasanto pariveṇake,",
  "anya-e1202n13:153_0": "Pattacīvarapādo? Yo piṭakattaya pārago;",
  "anya-e1202n13:154_0": "Saddhāsilaguṇupeto sabbasattahite rato,",
  "anya-e1202n13:155_0": "Tena sādhu samajjhiṭṭho yamahaṁ kātumārabhiṁ;",
  "anya-e1202n13:156_0": "Sodāni niṭṭhaṁ sampatto thūpavaṁso anākulo,",
  "anya-e1202n13:157_0": "Paripuṇṇo saṅkhathā sādhu paṇḍitehi pasaṁsito;",
  "anya-e1202n13:158_0": "Yaṁ pattaṁ kusalaṁ kammaṁ karontena imaṁ mayaṁ,",
  "anya-e1202n13:159_0": "Tena etena puññena sattā gacchantu nibbutiṁ;",
  "anya-e1202n13:160_0": "Anantarāyena yathā ca siddhiṁ",
  "anya-e1202n13:161_0": "Mūpāgato thūpavarassa vaṁso,",
  "anya-e1202n13:162_0": "Tatheva saddhammasitā janānaṁ",
  "anya-e1202n13:163_0": "Mano rathā sīghamupentu siddhiṁ;",
  "anya-e1202n13:164_0": "Parisambhidāmaggassa yena līlattha dīpani",
  "anya-e1202n13:165_0": "Ṭīkā viracitā sādhu saddhammodaya kāminā;",
  "anya-e1202n13:166_0": "Tathā pakaraṇe saccasaṅkhepe atthadīpanā,",
  "anya-e1202n13:167_0": "Dhīmatā sukatā yena suṭṭhu sīhaḷa bhāsato",
  "anya-e1202n13:168_0": "Visuddhimagga saṅkhepe yena atthappakāsanā,",
  "anya-e1202n13:169_0": "Yogī namupakārāya katā sīhaḷabhāsato;",
  "anya-e1202n13:170_0": "Parakkama nariṇdassa sabbabhūpāna ketuno,",
  "anya-e1202n13:171_0": "Dhammāgāre niyutto yo piṭakattaya pārago;",
  "anya-e1202n13:172_0": "Sāsanaṁ suṭṭhitaṁ yassa antevāsika bhikkhusu,",
  "anya-e1202n13:173_0": "Tena vācissaratthera pādena likhito ayanti;",
  "anya-e1202n13:174_0": "Thūpavaṁso niṭṭhito."
}