{
  "tika-s0102t9:0_0": "10. Pāyāsirājaññasuttavaṇṇanā",
  "tika-s0102t9:1_0": "406.",
  "tika-s0102t9:1_1": "Bhagavatā evaṁ gahitanāmattāti yojanā.",
  "tika-s0102t9:1_2": "Yasmā rājaputtā loke ‘‘kumāro’’ti voharīyanti.",
  "tika-s0102t9:1_3": "Ayañca rañño kittimaputto,",
  "tika-s0102t9:1_4": "tasmā āha ‘‘rañño…pe…",
  "tika-s0102t9:1_5": "sañjāniṁsū’’ti.",
  "tika-s0102t9:2_0": "Assāti therassa.",
  "tika-s0102t9:2_1": "Puññāni karonto kappasatasahassaṁ devesu ceva manussesu ca uppajjitvā visesaṁ nibbattetuṁ nāsakkhi indriyānaṁ aparipakkattā.",
  "tika-s0102t9:2_2": "Tatiyadivaseti pabbataṁ āruḷhadivasato tatiye divase.",
  "tika-s0102t9:3_0": "Tesaṁ sāvakabodhiyā niyatatāya,",
  "tika-s0102t9:3_1": "puññasambhārassa ca sātisayattā vinipātaṁ agantvā ekaṁ buddhantaraṁ…pe…",
  "tika-s0102t9:3_2": "anubhavantānaṁ.",
  "tika-s0102t9:3_3": "Devatāyāti pubbe sahadhammacāriniyā suddhāvāsadevatāya.",
  "tika-s0102t9:4_0": "‘‘Kuladārikāya kucchimhi uppanno’’ti vatvā taṁ evassa uppannabhāvaṁ mūlato paṭṭhāya dassetuṁ ‘‘sā cā’’tiādi vuttaṁ.",
  "tika-s0102t9:4_1": "Tattha sāti kuladārikā.",
  "tika-s0102t9:4_2": "Ca-saddo byatirekattho,",
  "tika-s0102t9:4_3": "tena vuccamānaṁ visesaṁ joteti.",
  "tika-s0102t9:4_4": "Kulagharanti patikulagehaṁ.",
  "tika-s0102t9:4_5": "Gabbhanimittanti gabbhassa saṇṭhitabhāvanimittaṁ.",
  "tika-s0102t9:4_6": "Satipi visākhāya ca sāvatthivāsikulapariyāpannatte tassā tattha padhānabhāvadassanatthaṁ ‘‘visākhañcā’’ti",
  "tika-s0102t9:4_7": "vuttaṁ yathā ‘‘brāhmaṇā āgatā vāsiṭṭhopi āgato’’ti.",
  "tika-s0102t9:4_8": "Devatāti idhapi sā eva suddhāvāsadevatā.",
  "tika-s0102t9:4_9": "Pañheti ‘‘bhikkhu bhikkhu ayaṁ vammiko’’tiādinā (ma. ni.",
  "tika-s0102t9:4_10": "1.249) āgate pannarasapañhe.",
  "tika-s0102t9:5_0": "Setabyāti itthiliṅgavasena tassa nagarassa nāmaṁ.Uttarenāti ena-saddayogena ‘‘setabya’’nti upayogavacanaṁ pāḷiyaṁ vuttaṁ.",
  "tika-s0102t9:5_1": "Atthavacanena pana uttarasaddaṁ apekkhitvā setabyatoti nissakkappayogo kato.",
  "tika-s0102t9:5_2": "Anabhisittakarājāti khattiyajātiko abhisekaṁ appatto.",
  "tika-s0102t9:6_0": "Pāyāsirājaññavatthuvaṇṇanā",
  "tika-s0102t9:7_0": "407.Diṭṭhiyevadiṭṭhigatanti gata-saddena padavaḍḍhanamāha,",
  "tika-s0102t9:7_1": "diṭṭhiyā vā gatamattaṁ diṭṭhigataṁ,",
  "tika-s0102t9:7_2": "ayāthāvaggāhitāya gantabbābhāvato diṭṭhiyā gahaṇamattaṁ,",
  "tika-s0102t9:7_3": "kevalo micchābhinivesoti attho,",
  "tika-s0102t9:7_4": "taṁ pana diṭṭhigataṁ tassa ayonisomanasikārādivasena uppajjitvā paṭipakkhasammukhībhāvābhāvato,",
  "tika-s0102t9:7_5": "anurūpāhāralābhato ca samudācārappattaṁ jātanti pāḷiyaṁ ‘‘uppannaṁ hotī’’ti vuttaṁ.",
  "tika-s0102t9:7_6": "Taṁ taṁ kāraṇaṁ apadisitvāti tato idhāgacchanakassa,",
  "tika-s0102t9:7_7": "ito tattha gacchanakassa ca apadisanato ‘‘tattha tattheva sattānaṁ ucchijjanato’’ti evamādi taṁ taṁ kāraṇaṁ paṭirūpakaṁ apadisitvā.",
  "tika-s0102t9:8_0": "408.",
  "tika-s0102t9:8_1": "Āpannānadhippetatthavisaye ayaṁ purā-saddapayogoti āha ‘‘purā…pe…",
  "tika-s0102t9:8_2": "saññāpetīti yāva na saññāpetī’’ti.",
  "tika-s0102t9:9_0": "Candimasūriyaupamāvaṇṇanā",
  "tika-s0102t9:10_0": "411.",
  "tika-s0102t9:10_1": "Yathā candimasūriyā uḷāravipulobhāsatāya aññena obhāsena anabhibhavanīyā,",
  "tika-s0102t9:10_2": "evamayampi paññāobhāsenāti dassento ‘‘candima…pe…",
  "tika-s0102t9:10_3": "aññenā’’tiādimāha.",
  "tika-s0102t9:10_4": "Ādīhīti ādi-saddena ‘‘kittake ṭhāne ete pavattenti,",
  "tika-s0102t9:10_5": "kittakañca ṭhānaṁ nesaṁ ābhā pharatī’’ti evamādimpi codanaṁ saṅgaṇhāti.",
  "tika-s0102t9:10_6": "Paliveṭhessatīti ābandhissati,",
  "tika-s0102t9:10_7": "anuyuñjissatīti attho.",
  "tika-s0102t9:10_8": "Nibbeṭhetuṁ taṁ vissajjetuṁ.",
  "tika-s0102t9:10_9": "Tasmāti yasmā yathāvuttaṁ codanaṁ nibbeṭhetuṁ na sakkoti, tasmā.",
  "tika-s0102t9:10_10": "Attano anicchitaṁ saṅghātanaṁ pakkhaṁ paṭijānanto ‘‘parasmiṁ loke,",
  "tika-s0102t9:10_11": "na imasmi’’ntiādimāha.",
  "tika-s0102t9:11_0": "Kathaṁ panāyaṁ natthikadiṭṭhi ‘‘devo’’ti paṭijānātīti tattha kāraṇaṁ dassetuṁ ‘‘bhagavā panā’’tiādi vuttaṁ.",
  "tika-s0102t9:11_1": "‘‘Devāpi devattabhāveneva ucchijjanti,",
  "tika-s0102t9:11_2": "manussāpi manussattabhāveneva ucchijjantī’’ti evaṁ vā assa diṭṭhi,",
  "tika-s0102t9:11_3": "evañca katvā ‘‘devā te,",
  "tika-s0102t9:11_4": "na manussā’’ti vacanañca na virujjhati.",
  "tika-s0102t9:11_5": "Evaṁ candeti candavimāne,",
  "tika-s0102t9:11_6": "na ca cande vā kathiyante.",
  "tika-s0102t9:12_0": "412.",
  "tika-s0102t9:12_1": "Ābādho etesaṁ atthīti ābādhikā.",
  "tika-s0102t9:12_2": "Dukkhaṁ sañjātaṁ etesanti dukkhitā.",
  "tika-s0102t9:12_3": "Saddhāya ayitabbā saddhāyikā,",
  "tika-s0102t9:12_4": "saddhāya pavattiṭṭhānabhūtā.",
  "tika-s0102t9:12_5": "Tenāha ‘‘ahaṁ tumhe’’tiādi.",
  "tika-s0102t9:12_6": "Paccayo pattiyāyanaṁ etesu atthīti paccayikā.",
  "tika-s0102t9:13_0": "Coraupamāvaṇṇanā",
  "tika-s0102t9:14_0": "413.Uddisitvāti upecca dassetvā.",
  "tika-s0102t9:14_1": "Kammakāraṇikasattesūti nerayikānaṁ saṅghātanakasattesu.",
  "tika-s0102t9:14_2": "Kammamevāti tehi tehi nerayikehi katakammameva.",
  "tika-s0102t9:14_3": "Kammakāraṇaṁ karotīti āyūhanānurūpaṁ taṁ taṁ kāraṇaṁ karoti,",
  "tika-s0102t9:14_4": "tathā dukkhaṁ uppādetīti attho.",
  "tika-s0102t9:14_5": "Nirayapālāti ettha iti-saddo ādiattho,",
  "tika-s0102t9:14_6": "tena tattha sabbaṁ nirayakaṇḍapāḷiṁ (ma. ni.",
  "tika-s0102t9:14_7": "3.259) saṅgaṇhāti.",
  "tika-s0102t9:14_8": "Evaṁ suttato (ma. ni.",
  "tika-s0102t9:14_9": "3.259) nirayapālānaṁ atthibhāvaṁ dassetvā idāni yuttitopi dassetuṁ ‘‘manussaloke’’tiādi vuttaṁ.",
  "tika-s0102t9:14_10": "Tattha nerayike niraye pālenti tato niggantuṁ appadānavasena rakkhantīti nirayapālā.",
  "tika-s0102t9:14_11": "Yaṁ panettha vattabbaṁ,",
  "tika-s0102t9:14_12": "taṁ papañcasūdanīṭīkāyaṁ gahetabbaṁ.",
  "tika-s0102t9:15_0": "Gūthakūpapurisaupamāvaṇṇanā",
  "tika-s0102t9:16_0": "415.Nimmajjathāti niravasesato majjatha sodhetha.",
  "tika-s0102t9:16_1": "Taṁ pana tassa tassa gūthassa tathā sodhanaṁ apanayanaṁ hotīti āha ‘‘apanethā’’ti.",
  "tika-s0102t9:17_0": "Asucīti asuddho,",
  "tika-s0102t9:17_1": "so pana yasmā manavaḍḍhanako manoharo na hoti,",
  "tika-s0102t9:17_2": "tasmā āha ‘‘amanāpo’’ti.",
  "tika-s0102t9:17_3": "Asucisaṅkhātaṁ asucibhāgataṁ attano sabhāvataṁ gato pattoti asucisaṅkhātoti āha ‘‘asucikoṭṭhāsabhūto’’ti.",
  "tika-s0102t9:17_4": "Duggandhoti duṭṭhagandho aniṭṭhagandho,",
  "tika-s0102t9:17_5": "so pana na yo koci,",
  "tika-s0102t9:17_6": "atha kho pūtigandhoti āha ‘‘kuṇapagandho’’ti.",
  "tika-s0102t9:17_7": "Jigucchitabbayuttoti hīḷitabbayutto.",
  "tika-s0102t9:17_8": "Paṭikūlo ghānindriyassa paṭikūlarūpo.",
  "tika-s0102t9:17_9": "Ubbādhatīti uparūpari bādhati.",
  "tika-s0102t9:17_10": "Manussānaṁ gandho…pe…",
  "tika-s0102t9:17_11": "bādhati ativiya asucisabhāvattā,",
  "tika-s0102t9:17_12": "asucimhiyeva jātasaṁvaddhanabhāvato,",
  "tika-s0102t9:17_13": "devānañca ghānapasādassa tikkhavisadabhāvato.",
  "tika-s0102t9:18_0": "416.Dūre nibbattā paranimmitavasavattiādayo.",
  "tika-s0102t9:19_0": "419.Sundaradhammeti sobhanaguṇe. Sugatisukhanti sugati ceva tappariyāpannaṁ sukhañca.",
  "tika-s0102t9:20_0": "Gabbhinīupamāvaṇṇanā",
  "tika-s0102t9:21_0": "420.",
  "tika-s0102t9:21_1": "Puññakammato eti uppajjatīti ayo, sukhaṁ.",
  "tika-s0102t9:21_2": "Tappaṭipakkhato anayo, dukkhaṁ .",
  "tika-s0102t9:21_3": "Apakkanti na siddhaṁ na niṭṭhānappattaṁ.",
  "tika-s0102t9:21_4": "Na paripācenti na niṭṭhānaṁ pāpenti.",
  "tika-s0102t9:21_5": "Na upacchindanti attavinipātassa sāvajjabhāvato.",
  "tika-s0102t9:21_6": "Āgamentīti udikkhanti.",
  "tika-s0102t9:21_7": "Nibbisanti yassa pana taṁ kammaphalaṁ nibbisanto niyuñjanto,",
  "tika-s0102t9:21_8": "nibbisanti vā nibbesaṁ vetanaṁ paṭikaṅkhanto bhatapuriso yathā.",
  "tika-s0102t9:22_0": "421.Ubbhinditvāti upasaggena padavaḍḍhanamattanti āha ‘‘bhinditvā’’ti.",
  "tika-s0102t9:23_0": "Supinakaupamāvaṇṇanā",
  "tika-s0102t9:24_0": "422.‘‘Nikkhamantaṁ vā pavisantaṁ vā jīva’’nti idaṁ tassa ajjhāsayavasena vuttaṁ.",
  "tika-s0102t9:24_1": "So hi ‘‘sattānaṁ supinadassanakāle attabhāvato jīvo bahi nikkhamitvā taṁtaṁārāmarāmaṇeyyakadassanādivasena",
  "tika-s0102t9:24_2": "ito cito ca paribbhamitvā punadeva attabhāvaṁ anupavisatī’’ti evaṁ pavattamicchāgāhavipallattacitto.",
  "tika-s0102t9:24_3": "Athassa thero khuddakāya āṇiyā vipulaṁ āṇiṁ nīharanto viya jīvasamaññāmukhena ucchedadiṭṭhiṁ nīharitukāmo",
  "tika-s0102t9:24_4": "‘‘api nu tā tuyhaṁ jīvaṁ passanti pavisantaṁ vā nikkhamantaṁ vā’’ti āha.",
  "tika-s0102t9:24_5": "Yattha pana tathārūpā jīvasamaññā,",
  "tika-s0102t9:24_6": "taṁ dassento ‘‘cittācāraṁ jīvanti gahetvā āhā’’ti vuttaṁ.",
  "tika-s0102t9:25_0": "423.Veṭhetvāti vekhadānasaṅkhepena veṭhetvā.",
  "tika-s0102t9:25_1": "Cavanakāleti cavanassa cutiyā pattakāle,",
  "tika-s0102t9:25_2": "na cavamānakāle.",
  "tika-s0102t9:25_3": "Rūpakkhandhamattamevāti katipayarūpadhammasaṅghātamattameva.",
  "tika-s0102t9:25_4": "Utusamuṭṭhānarūpadhammasamūhamattameva hi tadā labbhati,",
  "tika-s0102t9:25_5": "matta-saddo vā visesanivattiattho,",
  "tika-s0102t9:25_6": "tena kammajāditisantatirūpavisesaṁ nivatteti.",
  "tika-s0102t9:25_7": "Appavattā hontīti appavattikā honti,",
  "tika-s0102t9:25_8": "na upalabbhatīti attho.",
  "tika-s0102t9:25_9": "Viññāṇe pana jīvasaññī,",
  "tika-s0102t9:25_10": "tasmā ‘‘viññāṇakkhandho gacchatī’’ti āha,",
  "tika-s0102t9:25_11": "tattha anupalabbhanatoti adhippāyo.",
  "tika-s0102t9:26_0": "Santattaayoguḷaupamāvaṇṇanā",
  "tika-s0102t9:27_0": "424.Vūpasantatejanti vigatusmaṁ.",
  "tika-s0102t9:28_0": "425.Āmatoti ettha ā-saddo āmisa-saddo viya upaḍḍhapariyāyoti āha ‘‘addhamato’’ti,",
  "tika-s0102t9:28_1": "āmatoti vā īsaṁ darathena usmanā yuttamaraṇo marantoti attho.",
  "tika-s0102t9:28_2": "Mīyamāno hi avigatusmo hoti,",
  "tika-s0102t9:28_3": "na mato viya vigatusmo.",
  "tika-s0102t9:28_4": "Tenāha ‘‘marituṁ āraddho hotī’’ti.",
  "tika-s0102t9:28_5": "Tathā rūpassa odhunanaṁ nāmassa orato parivattanamevāti āha ‘‘orato karothā’’ti.",
  "tika-s0102t9:28_6": "Orato kātukāmassa pana saṁparivattanaṁ sandhunanaṁ,",
  "tika-s0102t9:28_7": "taṁ pana parato karaṇanti āha ‘‘parato karothā’’ti.",
  "tika-s0102t9:28_8": "Paramukhaṁ katassa ito cito parivattanaṁ niddhunananti āha ‘‘aparāparaṁ karothā’’ti.",
  "tika-s0102t9:28_9": "Indriyāni aparibhinnānīti adhippāyena ‘‘tañcāyatanaṁ na paṭisaṁvedetī’’ti vuttaṁ.",
  "tika-s0102t9:29_0": "Saṅkhadhamaupamāvaṇṇanā",
  "tika-s0102t9:30_0": "426.",
  "tika-s0102t9:30_1": "Saṅkhaṁ dhamati,",
  "tika-s0102t9:30_2": "dhamāpetīti vā saṅkhadhamo.",
  "tika-s0102t9:30_3": "Upalāpetvāti uparūpari saddayogavasena sallāpetvā,",
  "tika-s0102t9:30_4": "saddayuttaṁ katvāti attho.",
  "tika-s0102t9:30_5": "Taṁ pana atthato dhamanamevāti āha ‘‘dhamitvā’’ti.",
  "tika-s0102t9:31_0": "Aggikajaṭilaupamāvaṇṇanā",
  "tika-s0102t9:32_0": "428.",
  "tika-s0102t9:32_1": "Āhito aggi etassa atthīti aggiko,",
  "tika-s0102t9:32_2": "svāssa aggikabhāvo yasmā aggihutamālāvedisampādanehi ceva indhanadhūmabarihisasappitelūpaharaṇehi balipupphadhūmagandhādiupahārehi",
  "tika-s0102t9:32_3": "ca tassa payirupāsanāya icchito,",
  "tika-s0102t9:32_4": "tasmā vuttaṁ ‘‘aggiparicārako’’ti.",
  "tika-s0102t9:32_5": "Āyuṁ pāpuṇāpeyyanti yathā cirajīvī hoti,",
  "tika-s0102t9:32_6": "evaṁ āyuṁ pacchimavayaṁ pāpeyyaṁ.",
  "tika-s0102t9:32_7": "Vaḍḍhiṁ gameyyanti sarīrāvayave,",
  "tika-s0102t9:32_8": "guṇāvayave ca phātiṁ pāpeyyaṁ.",
  "tika-s0102t9:32_9": "Araṇī yugaḷanti uttarāraṇī,",
  "tika-s0102t9:32_10": "adharāraṇīti araṇīdvayaṁ.",
  "tika-s0102t9:33_0": "429.Evanti ‘‘bālo pāyāsirājañño’’tiādippakārena.",
  "tika-s0102t9:33_1": "Tayāti theraṁ sandhāya vadati.",
  "tika-s0102t9:33_2": "Vuttayuttakāraṇamakkhalakkhaṇenāti vuttayuttakāraṇassa makkhanasabhāvena.",
  "tika-s0102t9:33_3": "Yugaggāhalakkhaṇenāti samadhuraggahaṇalakkhaṇena.",
  "tika-s0102t9:33_4": "Palāsenāti palāsetīti palāso,",
  "tika-s0102t9:33_5": "parassa guṇe uttaritare ḍaṁsitvā viya chaḍḍento attano guṇehi same karotīti attho.",
  "tika-s0102t9:33_6": "Samakaraṇaraso hi palāso,",
  "tika-s0102t9:33_7": "tena palāsena.",
  "tika-s0102t9:34_0": "Dvesatthavāhaupamāvaṇṇanā",
  "tika-s0102t9:35_0": "430.Haritakapattanti haritabbapattaṁ,",
  "tika-s0102t9:35_1": "appapattanti attho.",
  "tika-s0102t9:35_2": "Tenāha ‘‘antamaso’’tiādi.",
  "tika-s0102t9:35_3": "Sannaddhadhanukalāpanti ettha kalāpanti tūṇīramāha,",
  "tika-s0102t9:35_4": "tañca sannayhato dhanunā vinā na sannayhatīti āha ‘‘sannaddhadhanukalāpa’’nti.",
  "tika-s0102t9:35_5": "Āsittodakāni vaṭumānīti gamanamaggā ceva taṁtaṁudakamaggā ca sammadeva devena phuṭṭhattā tahaṁ tahaṁ paggharitaudaka sandamānaudakā.",
  "tika-s0102t9:35_6": "Tenāha ‘‘paripuṇṇasalilā maggā ca kandarā cā’’ti.",
  "tika-s0102t9:36_0": "Yathābhatenāti sakaṭesu yathāṭhapitena,",
  "tika-s0102t9:36_1": "yathā ‘‘amma ito karohī’’ti vutte ṭhapesīti attho karaṇakiriyāya kiriyāsāmaññavācībhāvato.",
  "tika-s0102t9:36_2": "Tasmā yathāropitena,",
  "tika-s0102t9:36_3": "yathāgahitenāti attho vutto.",
  "tika-s0102t9:37_0": "Akkhadhuttakaupamāvaṇṇanā",
  "tika-s0102t9:38_0": "434.Parājayaguḷanti yena guḷena,",
  "tika-s0102t9:38_1": "yāya salākāya ṭhitāya ca parājayo hoti,",
  "tika-s0102t9:38_2": "taṁ adassanaṁ gamento gilati.Pajjohananti pakārehi juhanakammaṁ.",
  "tika-s0102t9:38_3": "Taṁ pana balidānavasena karīyatīti āha ‘‘balikamma’’nti.",
  "tika-s0102t9:39_0": "Sāṇabhārikaupamāvaṇṇanā",
  "tika-s0102t9:40_0": "436.Gāmapattanti gāmo eva hutvā āpajjitabbaṁ,",
  "tika-s0102t9:40_1": "suññabhāvena anāvasitabbaṁ.",
  "tika-s0102t9:40_2": "Tenāha ‘‘vuṭṭhitagāmapadeso’’ti.",
  "tika-s0102t9:40_3": "Gāmapadanti yathā purisassa pādanikkhittaṭṭhānaṁ adhigataparicchedaṁ ‘‘pada’’nti vuccati,",
  "tika-s0102t9:40_4": "evaṁ gāmavāsīhi āvasitaṭṭhānaṁ adhigatanivutthāgāraṁ ‘‘gāmapada’’nti vuttaṁ.",
  "tika-s0102t9:40_5": "Tenāha ‘‘ayamevattho’’ti.",
  "tika-s0102t9:40_6": "Susannaddhoti sukhena gahetvā gamanayogyatāvasena suṭṭhu sajjito.",
  "tika-s0102t9:40_7": "Taṁ pana susajjanaṁ suṭṭhu bandhanavasenevāti āha ‘‘subaddho’’ti.",
  "tika-s0102t9:41_0": "Ayādīnampi lohabhāve satipi loha-saddo sāsane tambalohe niruḷhoti āha ‘‘lohanti tambaloha’’nti.",
  "tika-s0102t9:42_0": "Saraṇagamanavaṇṇanā",
  "tika-s0102t9:43_0": "437.Abhiraddhoti ārādhitacitto,",
  "tika-s0102t9:43_1": "sāsanassa ārādhitacittatā pasīdanavasenāti āha ‘‘abhippasanno’’ti.",
  "tika-s0102t9:43_2": "Pañhupaṭṭhānānīti pañhesu upaṭṭhānāni mayā pucchitatthesu tumhākaṁ vissajjanavasena ñāṇupaṭṭhānāni.",
  "tika-s0102t9:44_0": "Yaññakathāvaṇṇanā",
  "tika-s0102t9:45_0": "438.Saṅghātanti saṁ-saddo padavaḍḍhanamattanti āha ‘‘ghāta’’nti.",
  "tika-s0102t9:45_1": "Vipākaphalenāti sadisaphalena.",
  "tika-s0102t9:45_2": "Mahapphalo na hoti gavādipāṇaghātena upakkiliṭṭhabhāvato.",
  "tika-s0102t9:45_3": "Guṇānisaṁsenāti uddayaphalena.",
  "tika-s0102t9:45_4": "Ānubhāvajutiyāti paṭipakkhavigamanajanitena sabhāvasaṅkhātena tejena.",
  "tika-s0102t9:45_5": "Na mahājutiko hoti aparisuddhabhāvato.",
  "tika-s0102t9:45_6": "Vipākavipphāratāyāti vipākaphalassa vipulatāya,",
  "tika-s0102t9:45_7": "pāripūriyāti attho.",
  "tika-s0102t9:45_8": "Duṭṭhukhetteti usabhādidosehi dūsitakhette,",
  "tika-s0102t9:45_9": "taṁ pana vappābhāvato asāraṁ hotīti āha ‘‘nissārakhette’’ti.",
  "tika-s0102t9:45_10": "Dubbhūmeti kucchitabhūmibhāge,",
  "tika-s0102t9:45_11": "svāssa kucchitabhāvo asāratāya vā siyā ninnatādidosavasena vā.",
  "tika-s0102t9:45_12": "Tattha paṭhamo pakkho paṭhamapadena dassitoti itaraṁ dassento ‘‘visamabhūmibhāge’’ti āha.",
  "tika-s0102t9:45_13": "Daṇḍābhighātādinā chinnabhinnāni.",
  "tika-s0102t9:45_14": "Pūtīnīti gomayalepadānādisukhena asukkhāpitattā pūtibhāvaṁ gatāni.",
  "tika-s0102t9:45_15": "Tāni pana yasmā sāravantāni na honti,",
  "tika-s0102t9:45_16": "tasmā vuttaṁ ‘‘nissārānī’’ti.",
  "tika-s0102t9:45_17": "Vātātapahatānīti vātena ca ātapena ca vinaṭṭhabījasāmatthiyāni.",
  "tika-s0102t9:45_18": "Tenāha ‘‘pariyādinnatejānī’’ti.",
  "tika-s0102t9:45_19": "Yaṁ yathājātavīhiādigatena taṇḍulena aṅkuruppādanayogyabījasāmatthiyaṁ,",
  "tika-s0102t9:45_20": "taṁ taṇḍulasāro,",
  "tika-s0102t9:45_21": "tassa ādānaṁ gahaṇaṁ tathāuppajjanameva.",
  "tika-s0102t9:45_22": "Etāni pana bījāni na tādisāni khaṇḍādidosavantatāya.",
  "tika-s0102t9:45_23": "Dhārāya khette anuppavesanaṁ nāma vassanameva,",
  "tika-s0102t9:45_24": "taṁ paṭikkhepavasena dassento āha ‘‘na sammā vasseyyā’’ti.",
  "tika-s0102t9:45_25": "Aṅkuramūlapattādīhīti cettha aṅkurakandādīhi uddhaṁ vuddhiṁ,",
  "tika-s0102t9:45_26": "mūlajaṭādīhi heṭṭhā viruḷhiṁ,",
  "tika-s0102t9:45_27": "pattapupphādīhi samantato ca vepullanti yojanā.",
  "tika-s0102t9:46_0": "Aparūpaghātenāti paresaṁ vibādhanena.",
  "tika-s0102t9:46_1": "Uppannapaccayatoti nibbattitaghāsacchādanādideyyadhammato.",
  "tika-s0102t9:46_2": "Gavādighātenapi hi tattha paṭiggāhakānaṁ ghāso saṅkīyati.",
  "tika-s0102t9:46_3": "‘‘Aparūpaghātitāyā’’ti idaṁ sīlavantatāya kāraṇavacanaṁ .",
  "tika-s0102t9:46_4": "Guṇātirekanti guṇātirittaṁ,",
  "tika-s0102t9:46_5": "sīlādilokuttaraguṇehi visiṭṭhanti attho.",
  "tika-s0102t9:46_6": "Vipulāti saddhāsampadādivasena uḷārā.",
  "tika-s0102t9:47_0": "Uttaramāṇavavatthuvaṇṇanā",
  "tika-s0102t9:48_0": "439.",
  "tika-s0102t9:48_1": "Atha kho tehi sakuṇḍakehi taṇḍulehi siddhaṁbhattaṁ uttaṇḍulameva hotīti āha ‘‘uttaṇḍulabhatta’’nti.",
  "tika-s0102t9:48_2": "Bilaṅgaṁ vuccati āranālaṁ bilaṅgato nibbattanato,",
  "tika-s0102t9:48_3": "tadeva kañjiyato jātanti kañjiyaṁ,",
  "tika-s0102t9:48_4": "taṁ dutiyaṁ etassāti bilaṅgadutiyaṁ,",
  "tika-s0102t9:48_5": "taṁ ‘‘kañjikadutiya’’nti ca vuttaṁ.",
  "tika-s0102t9:48_6": "Dhorakānīti dhoviyāni.",
  "tika-s0102t9:48_7": "Yasmā thūlatarānipi ‘‘thūlānī’’ti vattabbataṁ arahanti,",
  "tika-s0102t9:48_8": "tasmā ‘‘thūlānicā’’ti vuttaṁ.",
  "tika-s0102t9:48_9": "Guḷadasānīti suttānaṁ thūlatāya,",
  "tika-s0102t9:48_10": "kañjikassa bahalatāya ca piṇḍitadasāni.",
  "tika-s0102t9:48_11": "Tenāha ‘‘puñjapuñja…pe…",
  "tika-s0102t9:48_12": "dasānī’’ti.",
  "tika-s0102t9:48_13": "Anuddisatīti anu anu katheti.",
  "tika-s0102t9:49_0": "440.Asakkaccanti na sakkaccaṁ anādarakāraṁ,",
  "tika-s0102t9:49_1": "taṁ pana kammaphalasaddhāya abhāvena hotīti āha ‘‘saddhāvirahita’’nti.",
  "tika-s0102t9:49_2": "Acittīkatanti cittīkārapaccupaṭṭhāpanavasena na cittīkataṁ.",
  "tika-s0102t9:49_3": "Tenāha ‘‘cittīkāravirahita’’ntiādi.",
  "tika-s0102t9:49_4": "Cittīkārarahitaṁ vā acittīkataṁ,",
  "tika-s0102t9:49_5": "yathā kataṁ paresaṁ vimhayāvahaṁ hoti,",
  "tika-s0102t9:49_6": "tathā akataṁ.",
  "tika-s0102t9:49_7": "Cittassa uḷārapaṇītabhāvo pana asakkaccadāneneva bādhito.",
  "tika-s0102t9:49_8": "Apaviddhanti chaḍḍanīyadhammaṁ viya apaviddhaṁ katvā,",
  "tika-s0102t9:49_9": "etena tasmiṁ dāne gāravākaraṇaṁ vadati.",
  "tika-s0102t9:49_10": "Serīsakaṁ nāmāti ‘‘serīsaka’’nti evaṁ nāmakaṁ.",
  "tika-s0102t9:49_11": "Tucchanti parijanaparicchedavirahato rittaṁ.",
  "tika-s0102t9:50_0": "Pāyāsidevaputtavaṇṇanā",
  "tika-s0102t9:51_0": "441.Tassānubhāvenāti tassa dānassa ānubhāvena.",
  "tika-s0102t9:51_1": "Sirīsarukkhoti pabhassarakhandhaviṭapasākhāpalāsasampanno manuññadassano dibbo sirīsarukkho.",
  "tika-s0102t9:51_2": "Aṭṭhāsīti phalassa kammasarikkhataṁ dassento vimānadvāre nibbattitvā aṭṭhāsi.",
  "tika-s0102t9:51_3": "Pubbāciṇṇavasenāti purimajātiyaṁ tattha nivāsaparicayanavasena.",
  "tika-s0102t9:51_4": "Na kevalaṁ pubbāciṇṇavaseneva,",
  "tika-s0102t9:51_5": "atha kho utusukhumavasena pīti dassento ‘‘tattha kirassa utusukhaṁ hotī’’ti āha.",
  "tika-s0102t9:52_0": "Soti uttaro māṇavo.",
  "tika-s0102t9:52_1": "Yadi asakkaccaṁ dānaṁ datvā pāyāsi tattha nibbatto,",
  "tika-s0102t9:52_2": "pāyāsissa paricārikā sakkaccaṁ dānaṁ datvā kathaṁ tattha nibbattāti āha ‘‘pāyāsissa panā’’ti.",
  "tika-s0102t9:52_3": "Nikantivasenāti pāyāsimhi sāpekkhāvasena,",
  "tika-s0102t9:52_4": "pubbepi vā tattha nivutthapubbatāya.",
  "tika-s0102t9:52_5": "Disācārikavimānanti ākāsaṭṭhaṁ hutvā disāsu vicaraṇakavimānaṁ,",
  "tika-s0102t9:52_6": "na rukkhapabbatasikharādisambandhaṁ.",
  "tika-s0102t9:52_7": "Vaṭṭaniaṭaviyanti vimānavīthiyanti.",
  "tika-s0102t9:53_0": "Pāyāsirājaññasuttavaṇṇanāya līnatthappakāsanā.",
  "tika-s0102t9:54_0": "Niṭṭhitā ca mahāvaggaṭṭhakathāya līnatthappakāsanā.",
  "tika-s0102t9:55_0": "Mahāvaggaṭīkā niṭṭhitā."
}