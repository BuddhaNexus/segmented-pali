{
  "atk-s0510a28:0_0": "30. Citakapūjakavaggo",
  "atk-s0510a28:1_0": "1-10. Citakapūjakattheraapadānādivaṇṇanā",
  "atk-s0510a28:2_0": "1-2.",
  "atk-s0510a28:2_1": "Tiṁsatime vagge paṭhamāpadāne āhutiṁ yiṭṭhukāmohanti pūjāsakkāraṁ kāretukāmo ahaṁ.",
  "atk-s0510a28:2_2": "Nānāpupphaṁ samānayinti nānā anekavidhaṁ campakasalalādipupphaṁ saṁ suṭṭhu ānayiṁ,",
  "atk-s0510a28:2_3": "rāsiṁ akāsinti attho.",
  "atk-s0510a28:2_4": "Sikhino lokabandhunoti sakalalokattayabandhussa ñātakassa sikhissa bhagavato parinibbutassa citakaṁ āḷāhanacitakaṁ",
  "atk-s0510a28:2_5": "dārurāsiṁ jalantaṁ ādittaṁ disvā tañca mayā rāsīkataṁ pupphaṁ okiriṁ pūjesinti attho.",
  "atk-s0510a28:3_0": "6-7.",
  "atk-s0510a28:3_1": "Dutiyāpadāne ajinuttaravāsanoti ajinamigacammaṁ uttarāsaṅgaṁ katvā nivāsino acchādanoti attho.",
  "atk-s0510a28:3_2": "Abhiññā pañca nibbattāti iddhividhādayo pañca abhiññāyo pañca ñāṇāni nibbattā uppāditā nipphāditā.",
  "atk-s0510a28:3_3": "Candassa parimajjakoti candamaṇḍalassa samantato majjako,",
  "atk-s0510a28:3_4": "phuṭṭho ahosinti attho.",
  "atk-s0510a28:3_5": "Vipassiṁ lokapajjotanti sakalalokattaye padīpasadisaṁ vipassiṁ bhagavantaṁ mama santikaṁ abhigataṁ visesena sampattaṁ āgataṁ.",
  "atk-s0510a28:3_6": "Disvā pāricchattakapupphānīti devalokato pāricchattakapupphāni āharitvā vipassissa satthuno matthake chattākārena ahaṁ dhāresinti attho.",
  "atk-s0510a28:4_0": "11-13.",
  "atk-s0510a28:4_1": "Tatiyāpadāne putto mama pabbajitoti mayhaṁ putto saddhāya pabbajito.",
  "atk-s0510a28:4_2": "Kāsāyavasano tadāti tasmiṁ pabbajitakāle kāsāyanivattho,",
  "atk-s0510a28:4_3": "na bāhirakapabbajjāya pabbajitoti attho.",
  "atk-s0510a28:4_4": "Soca buddhattaṁ sampattoti so mayhaṁ putto catūsu buddhesu sāvakabuddhabhāvaṁ saṁ suṭṭhu patto,",
  "atk-s0510a28:4_5": "arahattaṁ pattoti attho.",
  "atk-s0510a28:4_6": "Nibbuto lokapūjitoti sakalalokehi katasakkāro khandhaparinibbānena parinibbutoti attho.",
  "atk-s0510a28:4_7": "Vicinanto sakaṁ puttanti ahaṁ tassa gatadesaṁ pucchitvā sakaṁ puttaṁ vicinanto pacchato agamaṁ,",
  "atk-s0510a28:4_8": "anugato asmīti attho.",
  "atk-s0510a28:4_9": "Nibbutassa mahantassāti mahantehi sīlakkhandhādīhi yuttattā mahantassa tassa mama puttassa arahato ādahanaṭṭhāne",
  "atk-s0510a28:4_10": "citakaṁ citakaṭṭhānaṁ ahaṁ agamāsinti attho.",
  "atk-s0510a28:4_11": "Paggayha añjaliṁ tatthāti tasmiṁ ādahanaṭṭhāne añjaliṁ dasaṅgulisamodhānaṁ paggahetvā sirasi katvā ahaṁ",
  "atk-s0510a28:4_12": "citakaṁ dahanadārurāsiṁ vanditvā paṇāmaṁ katvā setacchattañca paggayhāti na kevalameva vanditvā dhavalacchattañca",
  "atk-s0510a28:4_13": "paggayha ukkhipitvā ahaṁ āropesiṁ patiṭṭhapesinti attho.",
  "atk-s0510a28:5_0": "17-18.",
  "atk-s0510a28:5_1": "Catutthāpadāne anuggatamhi ādicceti sūriye anuggate anuṭṭhite paccūsakāleti attho.",
  "atk-s0510a28:5_2": "Pasādo vipulo ahūti rogapīḷitassa mayhaṁ cittappasādo vipulo atireko buddhānussaraṇena ahu ahosi.",
  "atk-s0510a28:5_3": "Mahesino buddhaseṭṭhassa lokamhi pātubhāvo pākaṭabhāvo ahosīti sambandho.",
  "atk-s0510a28:5_4": "Ghosamassosahaṁ tatthāti tasmiṁ pātubhāve sati “ahaṁ gilāno buddho uppanno”ti ghosaṁ assosiṁ.",
  "atk-s0510a28:5_5": "Na ca passāmi taṁ jinanti taṁ jitapañcamāraṁ sammāsambuddhaṁ na passāmi,",
  "atk-s0510a28:5_6": "bāḷhagilānattā gantvā passituṁ na sakkomīti attho.",
  "atk-s0510a28:5_7": "Maraṇañca anuppattoti maraṇāsannakālaṁ anuppatto,",
  "atk-s0510a28:5_8": "āsannamaraṇo hutvāti attho.",
  "atk-s0510a28:5_9": "Buddhasaññamanussarinti buddhotināmaṁ anussariṁ,",
  "atk-s0510a28:5_10": "buddhārammaṇaṁ manasi akāsinti attho.",
  "atk-s0510a28:6_0": "21-23.",
  "atk-s0510a28:6_1": "Pañcamāpadāne ārāmadvārā nikkhammāti ārāmadvārato saṅghassa nikkhamanadvāramaggehi attho.",
  "atk-s0510a28:6_2": "Gosīsaṁ santhataṁ mayāti tasmiṁ nikkhamanadvāramagge “bhagavato bhikkhusaṅghassa ca pādā mā kaddamaṁ",
  "atk-s0510a28:6_3": "akkamantū”ti akkamanatthāya gosīsaṭṭhiṁ mayā santharitanti attho.",
  "atk-s0510a28:6_4": "Anubhomi sakaṁ kammanti attano gosīsaattharaṇakammassa balena ājānīyā vātajavā sindhavā sīghavāhanādīni vipākaphalāni anubhomīti attho.",
  "atk-s0510a28:6_5": "Ahokāraṁ paramakāranti sukhette saṅghe mayā suṭṭhu kataṁ kāraṁ appakampi kiccaṁ mahapphaladānato paramakāraṁ uttamakiccaṁ aho vimhayanti attho.",
  "atk-s0510a28:6_6": "Yathā tiṇadosādivirahitesu khettesu vappitaṁ sālibījaṁ mahapphalaṁ deti,",
  "atk-s0510a28:6_7": "evameva rāgadosādidosarahite parisuddhakāyavacīsamācāre saṅghakhette gosīsaattharaṇakammaṁ mayā kataṁ,",
  "atk-s0510a28:6_8": "idaṁ mahapphalaṁ detīti vuttaṁ hoti.",
  "atk-s0510a28:6_9": "Na aññaṁ kalamagghatīti aññaṁ bāhirasāsane kataṁ kammaṁ saṅghe katassa kārassa pūjāsakkārassa kalaṁ soḷasiṁ kalaṁ koṭṭhāsaṁ na agghatīti sambandho.",
  "atk-s0510a28:7_0": "Chaṭṭhasattamaṭṭhamanavamadasamāpadānāni uttānānevāti.",
  "atk-s0510a28:8_0": "Tiṁsatimavaggavaṇṇanā samattā."
}