{
  "atk-s0509a8:0_0": "9. Navakanipāto",
  "atk-s0509a8:1_0": "1. Vaḍḍhamātutherīgāthāvaṇṇanā",
  "atk-s0509a8:2_0": "Navakanipāte mā su te vaḍḍha lokamhītiādikā vaḍḍhamātāya theriyā gāthā.",
  "atk-s0509a8:2_1": "Ayampi purimabuddhesu katādhikārā tattha tattha bhave vivaṭṭūpanissayaṁ kusalaṁ upacinantī,",
  "atk-s0509a8:2_2": "anukkamena sambhatavimokkhasambhārā hutvā imasmiṁ buddhuppāde bhārukacchakanagare kulagehe nibbattitvā vayappattā patikulaṁ gatā ekaṁ puttaṁ vijāyi.",
  "atk-s0509a8:2_3": "Tassa vaḍḍhoti nāmaṁ ahosi.",
  "atk-s0509a8:2_4": "Tato paṭṭhāya sā vaḍḍhamātāti voharīyittha.",
  "atk-s0509a8:2_5": "Sā bhikkhūnaṁ santike dhammaṁ sutvā paṭiladdhasaddhā puttaṁ ñātīnaṁ niyyādetvā bhikkhunupassayaṁ gantvā pabbaji.",
  "atk-s0509a8:2_6": "Ito paraṁ yaṁ vattabbaṁ,",
  "atk-s0509a8:2_7": "taṁ vaḍḍhattherassa vatthumhi āgatameva.",
  "atk-s0509a8:2_8": "Vaḍḍhattherañhi attano puttaṁ santaruttaraṁ ekakaṁ bhikkhunupassaye attano dassanatthāya upagataṁ ayaṁ",
  "atk-s0509a8:2_9": "therī “kasmā tvaṁ ekako santaruttarova idhāgato”ti codetvā ovadantī –",
  "atk-s0509a8:3_0": "204.",
  "atk-s0509a8:4_0": "“Mā su te vaḍḍha lokamhi, vanatho ahu kudācanaṁ;",
  "atk-s0509a8:5_0": "Mā puttaka punappunaṁ, ahu dukkhassa bhāgimā.",
  "atk-s0509a8:6_0": "205.",
  "atk-s0509a8:7_0": "“Sukhañhi vaḍḍha munayo, anejā chinnasaṁsayā;",
  "atk-s0509a8:8_0": "Sītibhūtā damappattā, viharanti anāsavā.",
  "atk-s0509a8:9_0": "206.",
  "atk-s0509a8:10_0": "“Tehānuciṇṇaṁ isīhi, maggaṁ dassanapattiyā;",
  "atk-s0509a8:11_0": "Dukkhassantakiriyāya, tvaṁ vaḍḍha anubrūhayā”ti. –",
  "atk-s0509a8:12_0": "Imā tisso gāthā abhāsi.",
  "atk-s0509a8:13_0": "Tattha mā su te vaḍḍha lokamhi,",
  "atk-s0509a8:13_1": "vanatho ahu kudācananti sūti nipātamattaṁ. Vaḍḍha, puttaka,",
  "atk-s0509a8:13_2": "sabbasmimpi sattaloke,",
  "atk-s0509a8:13_3": "saṅkhāraloke ca kilesavanatho tuyhaṁ kadācipi mā ahu mā ahosi.",
  "atk-s0509a8:13_4": "Tattha kāraṇamāha – “mā, puttaka,",
  "atk-s0509a8:13_5": "punappunaṁ,",
  "atk-s0509a8:13_6": "ahu dukkhassa bhāgimā”ti vanathaṁ anucchindanto taṁ nimittassa punappunaṁ aparāparaṁ jātiādidukkhassa bhāgī mā ahosi.",
  "atk-s0509a8:14_0": "Evaṁ vanathassa asamucchede ādīnavaṁ dassetvā idāni samucchede ānisaṁsaṁ dassentī “sukhañhivaḍḍhā”tiādimāha.",
  "atk-s0509a8:14_1": "Tassattho – puttaka,",
  "atk-s0509a8:14_2": "vaḍḍha moneyyadhammasamannāgatena munayo,",
  "atk-s0509a8:14_3": "ejāsaṅkhātāya taṇhāya abhāvena anejā,",
  "atk-s0509a8:14_4": "dassanamaggeneva pahīnavicikicchatāya chinnasaṁsayā,",
  "atk-s0509a8:14_5": "sabbakilesapariḷāhābhāvena sītibhūtā,",
  "atk-s0509a8:14_6": "uttamassa damathassa adhigatattā damappattā anāsavā khīṇāsavā sukhaṁ viharanti,",
  "atk-s0509a8:14_7": "na tesaṁ etarahi cetodukkhaṁ atthi,",
  "atk-s0509a8:14_8": "āyatiṁ pana sabbampi dukkhaṁ na bhavissateva.",
  "atk-s0509a8:15_0": "Yasmā cetevaṁ,",
  "atk-s0509a8:15_1": "tasmā tehānuciṇṇaṁ isīhi…pe…",
  "atk-s0509a8:15_2": "anubrūhayāti tehi khīṇāsavehi isīhi anuciṇṇaṁ paṭipannaṁ samathavipassanāmaggaṁ ñāṇadassanassa adhigamāya",
  "atk-s0509a8:15_3": "sakalassāpi vaṭṭadukkhassa antakiriyāya vaḍḍha,",
  "atk-s0509a8:15_4": "tvaṁ anubrūhaya vaḍḍheyyāsīti.",
  "atk-s0509a8:16_0": "Taṁ sutvā vaḍḍhatthero “addhā mama mātā arahatte patiṭṭhitā”ti cintetvā tamatthaṁ pavedento –",
  "atk-s0509a8:17_0": "207.",
  "atk-s0509a8:18_0": "“Visāradāva bhaṇasi, etamatthaṁ janetti me;",
  "atk-s0509a8:19_0": "Maññāmi nūna māmike, vanatho te na vijjatī”ti. – gāthamāha;",
  "atk-s0509a8:20_0": "Tattha visāradāva bhaṇasi,",
  "atk-s0509a8:20_1": "etamatthaṁ janetti meti “mā su te vaḍḍha lokamhi,",
  "atk-s0509a8:20_2": "vanatho ahu kudācana”nti etamatthaṁ etaṁ ovādaṁ, amma,",
  "atk-s0509a8:20_3": "vigatasārajjā katthaci alaggā anallīnāva hutvā mayhaṁ vadasi.",
  "atk-s0509a8:20_4": "Tasmā maññāmi nūna māmike,",
  "atk-s0509a8:20_5": "vanatho te na vijjatīti,",
  "atk-s0509a8:20_6": "nūna māmike mayhaṁ, amma,",
  "atk-s0509a8:20_7": "gehasitapemamattopi vanatho tuyhaṁ mayi na vijjatīti maññāmi,",
  "atk-s0509a8:20_8": "na māmikāti attho.",
  "atk-s0509a8:21_0": "Taṁ sutvā therī “aṇumattopi kileso katthacipi visaye mama na vijjatī”ti vatvā attano katakiccataṁ pakāsentī –",
  "atk-s0509a8:22_0": "208.",
  "atk-s0509a8:23_0": "“Ye keci vaḍḍha saṅkhārā, hīnā ukkaṭṭhamajjhimā;",
  "atk-s0509a8:24_0": "Aṇūpi aṇumattopi, vanatho me na vijjati.",
  "atk-s0509a8:25_0": "209.",
  "atk-s0509a8:26_0": "“Sabbe me āsavā khīṇā, appamattassa jhāyato;",
  "atk-s0509a8:27_0": "Tisso vijjā anuppattā, kataṁ buddhassa sāsana”nti. –",
  "atk-s0509a8:28_0": "Imaṁ gāthādvayamāha.",
  "atk-s0509a8:29_0": "Tattha ye kecīti aniyamavacanaṁ.",
  "atk-s0509a8:29_1": "Saṅkhārāti saṅkhatadhammā.",
  "atk-s0509a8:29_2": "Hīnāti lāmakā patikuṭṭhā.",
  "atk-s0509a8:29_3": "Ukkaṭṭhamajjhimāti paṇītā ceva majjhimā ca.",
  "atk-s0509a8:29_4": "Tesu vā asaṅkhatā hīnā jātisaṅkhatā ukkaṭṭhā,",
  "atk-s0509a8:29_5": "ubhayavimissitā majjhimā.",
  "atk-s0509a8:29_6": "Hīnehi vā chandādīhi nibbattitā hīnā,",
  "atk-s0509a8:29_7": "majjhimehi majjhimā,",
  "atk-s0509a8:29_8": "paṇītehi ukkaṭṭhā.",
  "atk-s0509a8:29_9": "Akusalā dhammā vā hīnā,",
  "atk-s0509a8:29_10": "lokuttarā dhammā ukkaṭṭhā,",
  "atk-s0509a8:29_11": "itarā majjhimā.",
  "atk-s0509a8:29_12": "Aṇūpi aṇumattopīti na kevalaṁ tayi eva,",
  "atk-s0509a8:29_13": "atha kho ye keci hīnādibhedabhinnā saṅkhārā.",
  "atk-s0509a8:29_14": "Tesu sabbesu aṇūpi aṇumattopi atiparittakopi vanatho mayhaṁ na vijjati.",
  "atk-s0509a8:30_0": "Tattha kāraṇamāha –",
  "atk-s0509a8:30_1": "“sabbe me āsavā khīṇā,",
  "atk-s0509a8:30_2": "appamattassa jhāyato”ti.",
  "atk-s0509a8:30_3": "Tattha appamattassa jhāyatoti appamattāya jhāyantiyā,",
  "atk-s0509a8:30_4": "liṅgavipallāsena hetaṁ vuttaṁ.",
  "atk-s0509a8:30_5": "Ettha ca yasmā tisso vijjā anuppattā,",
  "atk-s0509a8:30_6": "tasmā kataṁ buddhassa sāsanaṁ.",
  "atk-s0509a8:30_7": "Yasmā appamattā jhāyinī,",
  "atk-s0509a8:30_8": "tasmā sabbe me āsavā khīṇā,",
  "atk-s0509a8:30_9": "aṇūpi aṇumattopi vanatho me na vijjatīti yojanā.",
  "atk-s0509a8:31_0": "Evaṁ vuttaovādaṁ aṅkusaṁ katvā sañjātasaṁvego thero vihāraṁ gantvā divāṭṭhāne nisinno vipassanaṁ vaḍḍhetvā",
  "atk-s0509a8:31_1": "arahattaṁ patvā attano paṭipattiṁ paccavekkhitvā sañjātasomanasso mātu santikaṁ gantvā aññaṁ byākaronto –",
  "atk-s0509a8:32_0": "210.",
  "atk-s0509a8:33_0": "“Uḷāraṁ vata me mātā, patodaṁ samavassari;",
  "atk-s0509a8:34_0": "Paramatthasañhitā gāthā, yathāpi anukampikā.",
  "atk-s0509a8:35_0": "211.",
  "atk-s0509a8:36_0": "“Tassāhaṁ vacanaṁ sutvā, anusiṭṭhiṁ janettiyā;",
  "atk-s0509a8:37_0": "Dhammasaṁvegamāpādiṁ, yogakkhemassa pattiyā.",
  "atk-s0509a8:38_0": "212.",
  "atk-s0509a8:39_0": "“Sohaṁ padhānapahitatto, rattindivamatandito;",
  "atk-s0509a8:40_0": "Mātarā codito sante, aphusiṁ santimuttama”nti. –",
  "atk-s0509a8:41_0": "Imā tisso gāthā abhāsi.",
  "atk-s0509a8:42_0": "Atha therī attano vacanaṁ aṅkusaṁ katvā puttassa arahattappattiyā ārādhitacittā tena bhāsitagāthā sayaṁ paccanubhāsi.",
  "atk-s0509a8:42_1": "Evaṁ tāpi theriyā gāthā nāma jātā.",
  "atk-s0509a8:43_0": "Tattha uḷāranti vipulaṁ mahantaṁ.",
  "atk-s0509a8:43_1": "Patodanti ovādapatodaṁ.",
  "atk-s0509a8:43_2": "Samavassarīti sammā pavattesi vatāti yojanā.",
  "atk-s0509a8:43_3": "Ko pana so patodoti āha “paramatthasañhitā gāthā”ti.",
  "atk-s0509a8:43_4": "Taṁ “mā su te, vaḍḍha,",
  "atk-s0509a8:43_5": "lokamhī”tiādikā gāthā sandhāya vadati.",
  "atk-s0509a8:43_6": "Yathāpi anukampikāti yathā aññāpi anuggāhikā,",
  "atk-s0509a8:43_7": "evaṁ mayhaṁ mātā pavattinivattivibhāvanagāthāsaṅkhātaṁ uḷāraṁ patodaṁ pājanadaṇḍakaṁ mama ñāṇavegasamuttejaṁ pavattesīti attho.",
  "atk-s0509a8:44_0": "Dhammasaṁvegamāpādinti ñāṇabhayāvahattā ativiya mahantaṁ bhiṁsanaṁ saṁvegaṁ āpajjiṁ.",
  "atk-s0509a8:45_0": "Padhānapahitattoti catubbidhasammappadhānayogena dibbānaṁ paṭipesitacitto.",
  "atk-s0509a8:45_1": "Aphusiṁ santimuttamanti anuttaraṁ santiṁ nibbānaṁ phusiṁ adhigacchinti attho.",
  "atk-s0509a8:46_0": "Vaḍḍhamātutherīgāthāvaṇṇanā niṭṭhitā.",
  "atk-s0509a8:47_0": "Navakanipātavaṇṇanā niṭṭhitā."
}