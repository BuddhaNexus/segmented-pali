{
  "atk-s0508a28:0_0": "12. Dvādasakanipāto",
  "atk-s0508a28:1_0": "1. Sīlavattheragāthāvaṇṇanā",
  "atk-s0508a28:2_0": "Dvādasakanipāte sīlamevātiādikā āyasmato sīlavattherassa gāthā.",
  "atk-s0508a28:2_1": "Kā uppatti?",
  "atk-s0508a28:2_2": "Ayampi purimabuddhesu katādhikāro tattha tattha bhave vivaṭṭūpanissayaṁ kusalaṁ upacinitvā imasmiṁ buddhuppāde",
  "atk-s0508a28:2_3": "rājagahe bimbisārarañño putto hutvā nibbatti,",
  "atk-s0508a28:2_4": "sīlavātissa nāmaṁ ahosi.",
  "atk-s0508a28:2_5": "Taṁ vayappattaṁ rājā ajātasattu māretukāmo caṇḍaṁ mattahatthiṁ āropetvā nānāvidhehi upāyehi upakkamantopi",
  "atk-s0508a28:2_6": "māretuṁ nāsakkhi pacchimabhavikassa arahattaṁ appatvā antarā jīvitantarāyābhāvato.",
  "atk-s0508a28:2_7": "Tassa pavattiṁ disvā bhagavā mahāmoggallānattheraṁ āṇāpesi –",
  "atk-s0508a28:2_8": "‘‘sīlavakumāraṁ ānehī’’ti.",
  "atk-s0508a28:2_9": "Thero iddhibalena saddhiṁ hatthinā taṁ ānesi.",
  "atk-s0508a28:2_10": "Kumāro hatthito oruyha bhagavantaṁ abhivādetvā ekamantaṁ nisīdi.",
  "atk-s0508a28:2_11": "Bhagavā tassa ajjhāsayānurūpaṁ dhammaṁ desesi.",
  "atk-s0508a28:2_12": "So dhammaṁ sutvā paṭiladdhasaddho pabbajitvā vipassanāya kammaṁ karonto nacirasseva arahattaṁ patvā kosalaraṭṭhe vasati.",
  "atk-s0508a28:2_13": "Atha naṁ ajātasattu ‘‘mārethā’’ti purise āṇāpesi.",
  "atk-s0508a28:2_14": "Te therassa santikaṁ gantvā ṭhitā therena kathitaṁ dhammakathaṁ sutvā sañjātasaṁvegā pasannacittā hutvā pabbajiṁsu.",
  "atk-s0508a28:2_15": "Thero tesaṁ –",
  "atk-s0508a28:3_0": "608.",
  "atk-s0508a28:4_0": " ‘‘Sīlamevidha sikkhetha, asmiṁ loke susikkhitaṁ.",
  "atk-s0508a28:5_0": "Sīlañhi sabbasampattiṁ, upanāmeti sevitaṁ.",
  "atk-s0508a28:6_0": "609.",
  "atk-s0508a28:7_0": " ‘‘Sīlaṁ rakkheyya medhāvī, patthayāno tayo sukhe;",
  "atk-s0508a28:8_0": "Pasaṁsaṁ vittilābhañca, pecca sagge pamodanaṁ.",
  "atk-s0508a28:9_0": "610.",
  "atk-s0508a28:10_0": " ‘‘Sīlavā hi bahū mitte, saññamenādhigacchati;",
  "atk-s0508a28:11_0": "Dussīlo pana mittehi, dhaṁsate pāpamācaraṁ.",
  "atk-s0508a28:12_0": "611.",
  "atk-s0508a28:13_0": " ‘‘Avaṇṇañca akittiñca, dussīlo labhate naro;",
  "atk-s0508a28:14_0": "Vaṇṇaṁ kittiṁ pasaṁsañca, sadā labhati sīlavā.",
  "atk-s0508a28:15_0": "612.",
  "atk-s0508a28:16_0": " ‘‘Ādi sīlaṁ patiṭṭhā ca, kalyāṇānañca mātukaṁ;",
  "atk-s0508a28:17_0": "Pamukhaṁ sabbadhammānaṁ, tasmā sīlaṁ visodhaye.",
  "atk-s0508a28:18_0": "613.",
  "atk-s0508a28:19_0": " ‘‘Velā ca saṁvaraṁ sīlaṁ, cittassa abhihāsanaṁ;",
  "atk-s0508a28:20_0": "Titthañca sabbabuddhānaṁ, tasmā sīlaṁ visodhaye.",
  "atk-s0508a28:21_0": "614.",
  "atk-s0508a28:22_0": " ‘‘Sīlaṁ balaṁ appaṭimaṁ, sīlaṁ āvudhamuttamaṁ;",
  "atk-s0508a28:23_0": "Sīlamābharaṇaṁ seṭṭhaṁ, sīlaṁ kavacamabbhutaṁ.",
  "atk-s0508a28:24_0": "615.",
  "atk-s0508a28:25_0": " ‘‘Sīlaṁ setu mahesakkho, sīlaṁ gandho anuttaro;",
  "atk-s0508a28:26_0": "Sīlaṁ vilepanaṁ seṭṭhaṁ, yena vāti disodisaṁ.",
  "atk-s0508a28:27_0": "616.",
  "atk-s0508a28:28_0": " ‘‘Sīlaṁ sambalamevaggaṁ, sīlaṁ pātheyyamuttamaṁ;",
  "atk-s0508a28:29_0": "Sīlaṁ seṭṭho ativāho, yena yāti disodisaṁ.",
  "atk-s0508a28:30_0": "617.",
  "atk-s0508a28:31_0": " ‘‘Idheva nindaṁ labhati, peccāpāye ca dummano;",
  "atk-s0508a28:32_0": "Sabbattha dummano bālo, sīlesu asamāhito.",
  "atk-s0508a28:33_0": "618.",
  "atk-s0508a28:34_0": " ‘‘Idheva kittiṁ labhati, pecca sagge ca summano;",
  "atk-s0508a28:35_0": "Sabbattha sumano dhīro, sīlesu susamāhito.",
  "atk-s0508a28:36_0": "619.",
  "atk-s0508a28:37_0": " ‘‘Sīlameva idha aggaṁ, paññavā pana uttamo;",
  "atk-s0508a28:38_0": "Manussesu ca devesu, sīlapaññāṇato jaya’’nti. –",
  "atk-s0508a28:39_0": "Imāhi gāthāhi dhammaṁ desesi.",
  "atk-s0508a28:40_0": "Tattha sīlamevidha sikkhetha,",
  "atk-s0508a28:40_1": "asmiṁ loketi idhāti,",
  "atk-s0508a28:40_2": "nipātamattaṁ,",
  "atk-s0508a28:40_3": "imasmiṁ sattaloke atthakāmo kulaputto cārittavārittādibhedaṁ ādito sīlameva sikkheyya,",
  "atk-s0508a28:40_4": "sikkhanto ca naṁ susikkhitaṁ akhaṇḍādibhāvāpādanena suṭṭhu sikkhitaṁ suparisuddhaṁ paripuṇṇañca katvā sikkheyya.",
  "atk-s0508a28:40_5": "Asmiṁloketi vā imasmiṁ saṅkhāraloke sikkhitabbadhammesu sīlaṁ ādito sikkheyya.",
  "atk-s0508a28:40_6": "Diṭṭhisampattiyāpi sīlassa patiṭṭhābhāvato āha ‘‘sīlaṁ hī’’tiādi.",
  "atk-s0508a28:40_7": "Tattha hīti kāraṇavacanaṁ.",
  "atk-s0508a28:40_8": "Yasmā sīlaṁ sevitaṁ paricitaṁ rakkhitaṁ manussasampatti,",
  "atk-s0508a28:40_9": "dibbasampatti,",
  "atk-s0508a28:40_10": "nibbānasampattīti etaṁ sabbasampattiṁ taṁsamaṅgino sattassa upanāmeti āvahati.",
  "atk-s0508a28:41_0": "Sīlaṁ sabbasampattiṁ upanāmetīti saṅkhepato vuttamatthaṁ vitthārato dassento ‘‘sīlaṁ rakkheyyā’’tiādimāha.",
  "atk-s0508a28:41_1": "Tattha rakkheyyāti gopeyya.",
  "atk-s0508a28:41_2": "Pāṇātipātādito hi viramanto vattapaṭivattañca pūrento paṭipakkhābhibhavanato taṁ rakkhati nāma.",
  "atk-s0508a28:41_3": "Medhāvīti paññavā,",
  "atk-s0508a28:41_4": "idaṁ tassa rakkhanupāyadassanaṁ ñāṇabalena hissa samādānaṁ avikopanañca hoti.",
  "atk-s0508a28:41_5": "Patthayānoti icchanto.",
  "atk-s0508a28:41_6": "Tayo sukheti tīṇi sukhāni.",
  "atk-s0508a28:41_7": "Sukhanimittaṁ vā ‘‘sukha’’nti adhippetaṁ.",
  "atk-s0508a28:41_8": "Pasaṁsanti kittiṁ,",
  "atk-s0508a28:41_9": "viññūhi vā pasaṁsanaṁ.",
  "atk-s0508a28:41_10": "Vittilābhanti tuṭṭhilābhaṁ.",
  "atk-s0508a28:41_11": "‘‘Vittalābha’’nti ca paṭhanti,",
  "atk-s0508a28:41_12": "dhanalābhanti attho.",
  "atk-s0508a28:41_13": "Sīlavā hi appamattatāya mahantaṁ bhogakkhandhaṁ adhigacchati.",
  "atk-s0508a28:41_14": "Peccāti kālaṅkatvā.",
  "atk-s0508a28:41_15": "Sagge pamodananti devaloke iṭṭhehi kāmaguṇehi,",
  "atk-s0508a28:41_16": "modanañca patthayamānoti sambandho.",
  "atk-s0508a28:41_17": "Idhaloke pasaṁsaṁ vittilābhaṁ paraloke dibbasampattiyā modanañca icchanto sīlaṁ rakkheyyāti yojanā.",
  "atk-s0508a28:42_0": "Saññamenāti kāyādīnaṁ saṁyamena.",
  "atk-s0508a28:42_1": "Saṁyato hi kāyaduccaritādīhi kañci aviheṭhento abhayadānaṁ dadanto piyamanāpatāya mittāni ganthati.",
  "atk-s0508a28:42_2": "Dhaṁsateti apeti.",
  "atk-s0508a28:42_3": "Pāpamācaranti pāṇātipātādipāpakammaṁ karonto.",
  "atk-s0508a28:42_4": "Dussīlañhi puggalaṁ atthakāmā sattā na bhajanti,",
  "atk-s0508a28:42_5": "aññadatthu parivajjenti.",
  "atk-s0508a28:43_0": "Avaṇṇanti aguṇaṁ,",
  "atk-s0508a28:43_1": "sammukhā garahaṁ vā.",
  "atk-s0508a28:43_2": "Akittinti,",
  "atk-s0508a28:43_3": "ayasaṁ asilokaṁ.",
  "atk-s0508a28:43_4": "Vaṇṇanti guṇaṁ.",
  "atk-s0508a28:43_5": "Kittinti silokaṁ patthaṭayasataṁ.",
  "atk-s0508a28:43_6": "Pasaṁsanti sammukhā thomanaṁ.",
  "atk-s0508a28:44_0": "Ādīti mūlaṁ.",
  "atk-s0508a28:44_1": "Sīlañhi kusalānaṁ dhammānaṁ ādi. Yathāha –",
  "atk-s0508a28:44_2": "‘‘tasmātiha tvaṁ, bhikkhu,",
  "atk-s0508a28:44_3": "ādimeva visodhehi kusalesu dhammesu.",
  "atk-s0508a28:44_4": "Ko cādi kusalānaṁ dhammānaṁ?",
  "atk-s0508a28:44_5": "Sīlañca suvisuddha’’nti (saṁ. ni. 5.369).",
  "atk-s0508a28:44_6": "Patiṭṭhāti adhiṭṭhānaṁ.",
  "atk-s0508a28:44_7": "Sīlañhi sabbesaṁ uttarimanussadhammānaṁ patiṭṭhā. Tenāha –",
  "atk-s0508a28:44_8": "‘‘sīle patiṭṭhāyā’’tiādi (saṁ. ni. 1.23; 192; peṭako. 22; mi. pa. 2.1.9).",
  "atk-s0508a28:44_9": "Kalyāṇānañca mātukanti samathavipassanādīnaṁ kalyāṇadhammānaṁ mātubhūtaṁ ,",
  "atk-s0508a28:44_10": "janakanti, attho.",
  "atk-s0508a28:44_11": "Pamukhaṁ sabbadhammānanti,",
  "atk-s0508a28:44_12": "sabbesaṁ pāmojjādīnaṁ anavajjadhammānaṁ pamukhaṁ mukhabhūtaṁ,",
  "atk-s0508a28:44_13": "pavattidvāranti attho.",
  "atk-s0508a28:44_14": "Tasmāti ādibhāvādito.",
  "atk-s0508a28:44_15": "Visodhayeti akkhaṇḍādibhāvena sampādeyya.",
  "atk-s0508a28:45_0": "Velāti duccaritehi anatikkamanīyaṭṭhena velā,",
  "atk-s0508a28:45_1": "sīmāti attho .",
  "atk-s0508a28:45_2": "Velāyati vā dussilyaṁ calayati viddhaṁsetīti velā.",
  "atk-s0508a28:45_3": "Saṁvaraṁ sīlaṁ kāyaduccaritādīnaṁ uppattidvārassa pidahanato.",
  "atk-s0508a28:45_4": "Abhihāsananti tosanaṁ avippaṭisārahetutāya cittassābhippamodanato.",
  "atk-s0508a28:45_5": "Titthañca sabbabuddhānanti sāvakabuddhā,",
  "atk-s0508a28:45_6": "paccekabuddhā,",
  "atk-s0508a28:45_7": "sammāsambuddhāti sabbesaṁ buddhānaṁ kilesamalappavāhane nibbānamahāsamuddāvagāhaṇe ca titthabhūtañca.",
  "atk-s0508a28:46_0": "Sīlaṁ balaṁ appaṭimanti mārasenappamaddane asadisaṁ balaṁ senāthāmo ca.",
  "atk-s0508a28:46_1": "Āvudhamuttamanti saṁkilesadhammānaṁ chedane uttamaṁ paharaṇaṁ.",
  "atk-s0508a28:46_2": "Guṇasarīropasobhanaṭṭhena ābharaṇaṁ.",
  "atk-s0508a28:46_3": "Seṭṭhanti sabbakālaṁ uttamaṁ dabbañca.",
  "atk-s0508a28:46_4": "Sapāṇaparittānato kavacamabbhutaṁ.",
  "atk-s0508a28:46_5": "‘‘Abbhida’’nti ca paṭhanti,",
  "atk-s0508a28:46_6": "abhejjanti attho.",
  "atk-s0508a28:47_0": "Apāyamahoghātikkamane saṁsāramahoghātikkamane ca kilesehi asaṁsīdanaṭṭhena setu.",
  "atk-s0508a28:47_1": "Mahesakkhoti mahabbalo.",
  "atk-s0508a28:47_2": "Gandho anuttaroti paṭivātaṁ sabbadisāsu vāyanato anuttaro gandho sabbajanamanoharattā.",
  "atk-s0508a28:47_3": "Tenāha ‘‘yena vāti disodisa’’nti yena sīlagandhena taṁsamaṅgī disodisaṁ sabbā disā vāyati.",
  "atk-s0508a28:47_4": "‘‘Disodisā’’tipi pāḷi,",
  "atk-s0508a28:47_5": "dasa disāti attho.",
  "atk-s0508a28:48_0": "Sambalamevagganti sambalaṁ nāma puṭabhattaṁ.",
  "atk-s0508a28:48_1": "Yathā puṭabhattaṁ gahetvā maggaṁ gacchanto puriso antarāmagge jighacchādukkhena na kilamati,",
  "atk-s0508a28:48_2": "evaṁ sīlasampannopi suddhaṁ sīlasambalaṁ gahetvā saṁsārakantāraṁ paṭipanno gatagataṭṭhāne na kilamatīti sīlaṁ aggaṁ sambalaṁ nāma.",
  "atk-s0508a28:48_3": "Tathā sīlaṁ pātheyyamuttamaṁ corādīhi asādhāraṇattā tattha tattha icchitabbasampattinipphādanato ca.",
  "atk-s0508a28:48_4": "Atikkāmento taṁ taṁ ṭhānaṁ yathicchitaṭṭhānaṁ vā vāheti sampāpetīti ativāho, yānaṁ.",
  "atk-s0508a28:48_5": "Kenaci anupaddutaṁ hutvā icchitaṭṭhānappattihetutāya sīlaṁ seṭṭhaṁ ativāho.",
  "atk-s0508a28:48_6": "Yenāti yena ativāhena yāti disodisanti agatiṁ gatiñcāpi taṁ taṁ disaṁ sukheneva gacchati.",
  "atk-s0508a28:49_0": "Idheva nindaṁ labhatīti idhalokepi dummano rāgādīhi dūsitacitto ‘‘dussīlo pāpadhammo’’ti nindaṁ garahaṁ labhati.",
  "atk-s0508a28:49_1": "Pecca paralokepi apāye ‘‘purisattakali avajātā’’tiādinā yamapurisādīhi ca nindaṁ labhati.",
  "atk-s0508a28:49_2": "Na kevalaṁ nindameva labhati,",
  "atk-s0508a28:49_3": "atha kho sabbattha dummano bālo idhaloke duccaritacaraṇena dūsitacitto paraloke kammakāraṇādivasena dukkhuppattiyāti sabbattha bālo dummano hoti. Kathaṁ?",
  "atk-s0508a28:49_4": "Sīlesu asamāhito sammā sīlesu na ṭhapitacitto appatiṭṭhitacitto.",
  "atk-s0508a28:50_0": "Idheva kittiṁ labhatīti idhalokepi sumano ‘‘sappuriso sīlavā kalyāṇadhammo’’ti kittiṁ labhati.",
  "atk-s0508a28:50_1": "Pecca paralokepi sagge ‘‘ayaṁ sappuriso sīlavā kalyāṇadhammo.",
  "atk-s0508a28:50_2": "Tathā hi devānaṁ sahabyataṁ upapanno’’tiādinā kittiṁ labhati.",
  "atk-s0508a28:50_3": "Na kevalaṁ kittimeva labhati,",
  "atk-s0508a28:50_4": "atha kho dhīro dhitisampanno sīlesu suṭṭhu samāhito appitacitto supatiṭṭhitacitto sabbattha idhaloke sucaritacaraṇena,",
  "atk-s0508a28:50_5": "paraloke sampattipaṭilābhena sumano somanassappatto hoti.",
  "atk-s0508a28:50_6": "Sīlameva idha agganti duvidhaṁ sīlaṁ lokiyaṁ lokuttaranti.",
  "atk-s0508a28:50_7": "Tattha lokiyaṁ tāva kāmaloke khattiyamahāsālādīsu,",
  "atk-s0508a28:50_8": "devaloke brahmaloke ca upapattivisesaṁ āvahati,",
  "atk-s0508a28:50_9": "lābhībhāvādikassa ca kāraṇaṁ hoti.",
  "atk-s0508a28:50_10": "Lokuttaraṁ pana sakalampi vaṭṭadukkhaṁ atikkāmetīti sīlaṁ aggameva.",
  "atk-s0508a28:50_11": "Tathā hi vuttaṁ –",
  "atk-s0508a28:51_0": "‘‘Hīnena brahmacariyena, khattiye upapajjati;",
  "atk-s0508a28:52_0": "Majjhimena ca devattaṁ, uttamena visujjhatī’’ti. (jā. 1.8.75);",
  "atk-s0508a28:53_0": "Ākaṅkheyya ce,",
  "atk-s0508a28:53_1": "bhikkhave, bhikkhu –",
  "atk-s0508a28:53_2": "‘‘lābhī assaṁ cīvarapiṇḍapātasenāsanagilānapaccayabhesajjaparikkhārāna’’nti (ma. ni. 1.65),",
  "atk-s0508a28:53_3": "‘‘sīlesvevassa paripūrakārī’’ti (ma. ni. 1.65),",
  "atk-s0508a28:53_4": "‘‘ijjhati,",
  "atk-s0508a28:53_5": "bhikkhave,",
  "atk-s0508a28:53_6": "sīlavato cetopaṇidhi visuddhattā’’ti (a. ni. 8.35; dī. ni.",
  "atk-s0508a28:53_7": "3.337) ca.",
  "atk-s0508a28:54_0": "Lokuttarasīlassa pana sabbaso pahīnapaṭipakkhassa sattamabhavato paṭṭhāya saṁsāradukkhaṁ vinivattentassa aggabhāve vattabbameva natthi.",
  "atk-s0508a28:54_1": "Paññavā pana uttamoti ‘‘paññavā pana puggalo uttamo paramo seṭṭhoyevā’’ti puggalādhiṭṭhānena paññāya eva seṭṭhabhāvaṁ vadati.",
  "atk-s0508a28:54_2": "Idāni sīlapaññānaṁ seṭṭhabhāvaṁ kiccato dassento ‘‘sīlapaññāṇato jaya’’nti āha.",
  "atk-s0508a28:54_3": "Jayanti ca liṅgavipallāso daṭṭhabbo,",
  "atk-s0508a28:54_4": "ahūti vā vacanaseso.",
  "atk-s0508a28:54_5": "Tattha pajānanaṭṭhena paññāṇaṁ,",
  "atk-s0508a28:54_6": "sīlato paññāṇato ca paṭipakkhajayo.",
  "atk-s0508a28:54_7": "Na hi sīlena vinā paññā sambhavati,",
  "atk-s0508a28:54_8": "paññāya ca vinā sīlaṁ kiccakaraṁ,",
  "atk-s0508a28:54_9": "aññamaññopakārakañcetaṁ.",
  "atk-s0508a28:54_10": "Vuttañhi ‘‘sīlaparidhotā paññā,",
  "atk-s0508a28:54_11": "paññāparidhotaṁ sīla’’nti (dī. ni.",
  "atk-s0508a28:54_12": "1.317) manussesu ca devesūti idaṁ nesaṁ ṭhānavisesadassanaṁ.",
  "atk-s0508a28:54_13": "Tattha hi tāni savisesāni vattanti,",
  "atk-s0508a28:54_14": "samādhi panettha sīlapakkhiko paññāya adhiṭṭhānabhāvato,",
  "atk-s0508a28:54_15": "paññāpakkhiko vā bhāvetabbato sīlādhiṭṭhānato ca.",
  "atk-s0508a28:55_0": "Evaṁ thero tesaṁ bhikkhūnaṁ sīlamukhena dhammaṁ desento attano suvisuddhasīlādiguṇatādīpanena aññaṁ byākāsi.",
  "atk-s0508a28:56_0": "Sīlavattheragāthāvaṇṇanā niṭṭhitā.",
  "atk-s0508a28:57_0": "2. Sunītattheragāthāvaṇṇanā",
  "atk-s0508a28:58_0": "Nīcekulamhītiādikā āyasmato sunītattherassa gāthā.",
  "atk-s0508a28:58_1": "Kā uppatti?",
  "atk-s0508a28:58_2": "Ayampi purimabuddhesu katādhikāro tattha tattha bhave puññāni upacinitvā devamanussesu saṁsaranto buddhassa",
  "atk-s0508a28:58_3": "suññakāle kulagehe nibbattitvā vayappatto bālajanehi saddhiṁ kīḷāpasuto hutvā vicaranto ekaṁ paccekabuddhaṁ",
  "atk-s0508a28:58_4": "gāme piṇḍāya carantaṁ disvā,",
  "atk-s0508a28:58_5": "‘‘kiṁ tuyhaṁ sabbaso vaṇitasarīrassa viya sakalaṁ kāyaṁ paṭicchādetvā bhikkhācaraṇena,",
  "atk-s0508a28:58_6": "nanu nāma kasivāṇijjādīhi jīvikā kappetabbā?",
  "atk-s0508a28:58_7": "Tāni ce kātuṁ na sakkosi,",
  "atk-s0508a28:58_8": "ghare ghare muttakarīsādīni nīharanto pacchā vatthusodhanena jīvāhī’’ti akkosi.",
  "atk-s0508a28:58_9": "So tena kammena niraye paccitvā tasseva kammassa vipākāvasesena manussalokepi bahūni jātisatāni pupphachaḍḍakakule nibbattitvā tathā jīvikaṁ kappesi.",
  "atk-s0508a28:58_10": "Imasmiñca buddhuppāde pupphachaḍḍakakule eva nibbatto ukkārasodhanakammena jīvikaṁ kappeti ghāsacchādanamattampi alabhanto.",
  "atk-s0508a28:59_0": "Atha bhagavā pacchimayāme buddhāciṇṇaṁ mahākaruṇāsamāpattiṁ samāpajjitvā tato vuṭṭhāya buddhacakkhunā",
  "atk-s0508a28:59_1": "lokaṁ volokento sunītassa hadayabbhantare ghaṭe padīpaṁ viya pajjalantaṁ arahattūpanissayaṁ disvā vibhātāya",
  "atk-s0508a28:59_2": "rattiyā pubbaṇhasamayaṁ nivāsetvā pattacīvaramādāya bhikkhusaṅghaparivuto rājagahaṁ piṇḍāya paviṭṭho.",
  "atk-s0508a28:59_3": "Yassaṁ vīthiyaṁ sunīto ukkārasodhanakammaṁ karoti,",
  "atk-s0508a28:59_4": "taṁ vīthiṁ paṭipajji.",
  "atk-s0508a28:59_5": "Sunītopi tattha tattha vighāsuccārasaṅkārādikaṁ rāsiṁ katvā piṭakesu pakkhipitvā kājenādāya pariharanto",
  "atk-s0508a28:59_6": "bhikkhusaṅghaparivutaṁ satthāraṁ āgacchantaṁ disvā sārajjamāno sambhamākulahadayo gamanamaggaṁ nilīyanokāsañca",
  "atk-s0508a28:59_7": "alabhanto kājaṁ bhittipasse ṭhapetvā ekena passena anupavisanto viya bhittiṁ allīno pañjaliko aṭṭhāsi.",
  "atk-s0508a28:59_8": "‘‘Bhittichiddena apakkamitukāmo ahosī’’tipi vadanti.",
  "atk-s0508a28:60_0": "Satthā tassa samīpaṁ patvā ‘‘ayaṁ attano kusalamūlasañcoditaṁ upagataṁ maṁ sārajjamāno jātiyā kammassa ca nihīnatāya sammukhībhāvampi lajjati,",
  "atk-s0508a28:60_1": "handassa vesārajjaṁ uppādessāmī’’ti karavīkarutamañjunā sakalanagaraninnādavara-gambhīrena brahmassarena",
  "atk-s0508a28:60_2": "‘‘sunītā’’ti ālapitvā ‘‘kiṁ imāya dukkhajīvikāya pabbajituṁ sakkhissatī’’ti āha.",
  "atk-s0508a28:60_3": "Sunīto tena satthu vacanena amatena viya abhisitto uḷāraṁ pītisomanassaṁ paṭisaṁvedento ‘‘bhagavā,",
  "atk-s0508a28:60_4": "sace mādisāpi idha pabbajjaṁ labhanti,",
  "atk-s0508a28:60_5": "kasmāhaṁ na pabbajissāmi,",
  "atk-s0508a28:60_6": "pabbājetha maṁ bhagavā’’ti āha .",
  "atk-s0508a28:60_7": "Satthā ‘‘ehi,",
  "atk-s0508a28:60_8": "bhikkhū’’ti āha.",
  "atk-s0508a28:60_9": "So tāvadeva ehibhikkhubhāvena pabbajjaṁ upasampadañca labhitvā iddhimayapattacīvaradharo vassasaṭṭhikatthero viya hutvā satthu santike aṭṭhāsi.",
  "atk-s0508a28:60_10": "Bhagavā taṁ vihāraṁ netvā kammaṭṭhānaṁ ācikkhi.",
  "atk-s0508a28:60_11": "So paṭhamaṁ aṭṭha samāpattiyo,",
  "atk-s0508a28:60_12": "pañca ca abhiññāyo nibbattetvā vipassanaṁ vaḍḍhetvā chaḷabhiñño ahosi.",
  "atk-s0508a28:60_13": "Taṁ sakkādayo devā brahmāno ca upasaṅkamitvā namassiṁsu.",
  "atk-s0508a28:60_14": "Tena vuttaṁ –",
  "atk-s0508a28:61_0": "‘‘Tā devatā sattasatā uḷārā, brahmā ca indo upasaṅkamitvā;",
  "atk-s0508a28:62_0": "Ājānīyaṁ jātijarābhibhūtaṁ, sunītaṁ namassanti pasannacittā’’tiādi.",
  "atk-s0508a28:63_0": "Bhagavā taṁyeva devasaṅghapurakkhataṁ disvā sitaṁ katvā pasaṁsanto ‘‘tapena brahmacariyenā’’ti gāthāya dhammaṁ desesi.",
  "atk-s0508a28:63_1": "Atha naṁ sambahulā bhikkhū sīhanādaṁ nadāpetukāmā,",
  "atk-s0508a28:63_2": "‘‘āvuso sunīta,",
  "atk-s0508a28:63_3": "kasmā kulā tvaṁ pabbajito,",
  "atk-s0508a28:63_4": "kathaṁ vā pabbajito,",
  "atk-s0508a28:63_5": "kathañca saccāni paṭivijjhī’’ti pucchiṁsu.",
  "atk-s0508a28:63_6": "So taṁ sabbaṁ pakāsento –",
  "atk-s0508a28:64_0": "620.",
  "atk-s0508a28:65_0": " ‘‘Nīce kulamhi jātohaṁ, daliddo appabhojano;",
  "atk-s0508a28:66_0": "Hīnakammaṁ mamaṁ āsi, ahosiṁ pupphachaḍḍako.",
  "atk-s0508a28:67_0": "621.",
  "atk-s0508a28:68_0": " ‘‘Jigucchito manussānaṁ, paribhūto ca vambhito;",
  "atk-s0508a28:69_0": "Nīcaṁ manaṁ karitvāna, vandissaṁ bahukaṁ janaṁ.",
  "atk-s0508a28:70_0": "622.",
  "atk-s0508a28:71_0": " ‘‘Athaddasāsiṁ sambuddhaṁ, bhikkhusaṅghapurakkhataṁ;",
  "atk-s0508a28:72_0": "Pavisantaṁ mahāvīraṁ, magadhānaṁ puruttamaṁ.",
  "atk-s0508a28:73_0": "623.",
  "atk-s0508a28:74_0": " ‘‘Nikkhipitvāna byābhaṅgiṁ, vandituṁ upasaṅkamiṁ;",
  "atk-s0508a28:75_0": "Mameva anukampāya, aṭṭhāsi purisuttamo.",
  "atk-s0508a28:76_0": "624.",
  "atk-s0508a28:77_0": " ‘‘Vanditvā satthuno pāde, ekamantaṁ ṭhito tadā;",
  "atk-s0508a28:78_0": "Pabbajjaṁ ahamāyāciṁ, sabbasattānamuttamaṁ.",
  "atk-s0508a28:79_0": "625.",
  "atk-s0508a28:80_0": " ‘‘Tato kāruṇiko satthā, sabbalokānukampako;",
  "atk-s0508a28:81_0": "‘Ehi bhikkhū’ti maṁ āha, sā me āsūpasampadā.",
  "atk-s0508a28:82_0": "626. ‘‘Sohaṁ eko araññasmiṁ, viharanto atandito.",
  "atk-s0508a28:83_0": "Akāsiṁ satthu vacanaṁ, yathā maṁ ovadī jino.",
  "atk-s0508a28:84_0": "627.",
  "atk-s0508a28:85_0": " ‘‘Rattiyā paṭhamaṁ yāmaṁ, pubbajātimanussariṁ;",
  "atk-s0508a28:86_0": "Rattiyā majjhimaṁ yāmaṁ, dibbacakkhuṁ visodhayiṁ;",
  "atk-s0508a28:87_0": "Rattiyā pacchime yāme, tamokhandhaṁ padālayiṁ.",
  "atk-s0508a28:88_0": "628.",
  "atk-s0508a28:89_0": " ‘‘Tato ratyāvivasāne, sūriyuggamanaṁ pati; (Jā. 1.11.79);",
  "atk-s0508a28:90_0": "Indo brahmā ca āgantvā, maṁ namassiṁsu pañjalī.",
  "atk-s0508a28:91_0": "629.",
  "atk-s0508a28:92_0": " ‘‘Namo te purisājañña, namo te purisuttama;",
  "atk-s0508a28:93_0": "Yassa te āsavā khīṇā, dakkhiṇeyyosi mārisa.",
  "atk-s0508a28:94_0": "630.",
  "atk-s0508a28:95_0": " ‘‘Tato disvāna maṁ satthā, devasaṅghapurakkhataṁ;",
  "atk-s0508a28:96_0": "Sitaṁ pātukaritvāna, imamatthaṁ abhāsatha.",
  "atk-s0508a28:97_0": "631.",
  "atk-s0508a28:98_0": " ‘‘Tapena brahmacariyena, saṁyamena damena ca;",
  "atk-s0508a28:99_0": "Etena brāhmaṇo hoti, etaṁ brāhmaṇamuttama’’nti. –",
  "atk-s0508a28:100_0": "Imāhi gāthāhi sīhanādaṁ nadi.",
  "atk-s0508a28:101_0": "Tattha nīceti lāmake sabbanihīne.",
  "atk-s0508a28:101_1": "Uccanīcabhāvo hi nāma sattānaṁ upādāyupādāya,",
  "atk-s0508a28:101_2": "ayaṁ pana sabbanihīne pukkusakule uppannataṁ dassento ‘‘nīce kulamhi jāto’’ti āha.",
  "atk-s0508a28:101_3": "Tena vuttaṁ –",
  "atk-s0508a28:101_4": "‘‘nīceti lāmake sabbanihīne’’ti.",
  "atk-s0508a28:101_5": "Daliddoti duggato,",
  "atk-s0508a28:101_6": "daliddāpi keci kadāci ghāsacchādanassa lābhino,",
  "atk-s0508a28:101_7": "akasiravuttino honti,",
  "atk-s0508a28:101_8": "ahaṁ pana sabbakālaṁ kasiravuttitāya hīno uddhanaṁ upaṭṭhapitaukkhaliko dassanayuttaṁ thevakampi apassiṁ yevāti dassento ‘‘appabhojano’’ti āha.",
  "atk-s0508a28:101_9": "Nīcakulikā daliddāpi keci anīcakammājīvā honti,",
  "atk-s0508a28:101_10": "mayhaṁ pana na tathāti dassento āha ‘‘hīnakammaṁ mamaṁ āsī’’ti.",
  "atk-s0508a28:101_11": "Kīdisanti ce?",
  "atk-s0508a28:101_12": "Ahosiṁ pupphachaḍḍako,",
  "atk-s0508a28:101_13": "hatthavikalassa hatthavāti viya upacāravasenāyaṁ imassa samaññā ahosi yadidaṁ ‘‘pupphachaḍḍako’’ti.",
  "atk-s0508a28:101_14": "Milātapupphasantharavaṇṇatāya vā ukkārabhūmiyā evaṁ vutto.",
  "atk-s0508a28:102_0": "Jigucchitoti jātiyā ceva kammunā ca hīḷito.",
  "atk-s0508a28:102_1": "Manussānanti manussehi.",
  "atk-s0508a28:102_2": "Paribhūtoti avaññāto.",
  "atk-s0508a28:102_3": "Vambhitoti khuṁsito.",
  "atk-s0508a28:102_4": "Nīcaṁ manaṁ karitvānāti aññe manusse sineruṁ viya ukkhipitvā tesaṁ pādapaṁsutopi attānaṁ nihīnaṁ katvā pavattiyā nīcaṁ nihīnaṁ manaṁ katvā.",
  "atk-s0508a28:102_5": "Vandissaṁbahukaṁ jananti puthumahājanaṁ diṭṭhadiṭṭhakāle vandiṁ sirasi añjaliṁ karonto paṇāmiṁ.",
  "atk-s0508a28:103_0": "Athāti adhikārantaradīpane nipāto.",
  "atk-s0508a28:103_1": "Addasāsinti addakkhiṁ.",
  "atk-s0508a28:103_2": "Magadhānanti magadhā nāma jānapadino rājakumārā,",
  "atk-s0508a28:103_3": "tesaṁ nivāso ekopi janapado ruḷhiyā ‘‘magadhāna’’nti vutto,",
  "atk-s0508a28:103_4": "magadhajanapadassāti attho.",
  "atk-s0508a28:103_5": "Puruttamanti uttamaṁ nagaraṁ.",
  "atk-s0508a28:104_0": "Byābhaṅginti kājaṁ.",
  "atk-s0508a28:104_1": "Pabbajjaṁ ahamāyācinti, ‘‘sunīta,",
  "atk-s0508a28:104_2": "pabbajituṁ sakkhissasī’’ti satthārā okāse kate ahaṁ pabbajjaṁ ayāciṁ.",
  "atk-s0508a28:104_3": "Āsūpasampadāti ‘‘ehi,",
  "atk-s0508a28:104_4": "bhikkhū’’ti satthu vacanamattena āsi upasampadā.",
  "atk-s0508a28:104_5": "Yathā maṁ ovadīti ‘‘evaṁ samathapubbaṅgamaṁ vipassanaṁ bhāvehī’’ti yathā maṁ ovadi,",
  "atk-s0508a28:104_6": "tathā satthuno vacanaṁ akāsiṁ paṭipajjiṁ.",
  "atk-s0508a28:104_7": "Rattiyātiādi tassā paṭipattiyā rasadassanaṁ.",
  "atk-s0508a28:104_8": "Tattha pubbenivāsañāṇaṁ anāgataṁsañāṇañca bahukiccanti ‘‘paṭhamaṁ yāmaṁmajjhimaṁ yāma’’nti accantasaṁyogavasena upayogavacanaṁ vuttaṁ.",
  "atk-s0508a28:104_9": "Na tathā āsavakkhayañāṇaṁ ekābhisamayavasena pavattanatoti ‘‘pacchime yāme’’ti bhummavasena vuttanti daṭṭhabbaṁ.",
  "atk-s0508a28:104_10": "Indoti sakko devarājā.",
  "atk-s0508a28:104_11": "Brahmāti mahābrahmā.",
  "atk-s0508a28:104_12": "Indabrahmaggahaṇena aññesaṁ kāmadevānaṁ brahmūnañca āgamanaṁ vuttamevāti daṭṭhabbaṁ.",
  "atk-s0508a28:104_13": "Ukkaṭṭhaniddeso hesa yathā ‘‘rājā āgato’’ti.",
  "atk-s0508a28:104_14": "Namassiṁsūti kāyena vācāya ca namakkāraṁ akaṁsu.",
  "atk-s0508a28:105_0": "Tattha kāyena kataṁ namakkāraṁ dassento ‘‘pañjalī’’ti vatvā vācāya kataṁ dassetuṁ ‘‘namo te’’tiādi vuttaṁ.",
  "atk-s0508a28:105_1": "Devasaṅghapurakkhatanti devaggahaṇena upapattidevabhāvato brahmānopi gahitā.",
  "atk-s0508a28:105_2": "Sitaṁ pātukaritvānāti attano ovādassa mahapphalataṁ devabrahmūnañca guṇasampattiṁ nissāya satthā sitaṁ pātvākāsi.",
  "atk-s0508a28:105_3": "Pātukaronto ca na aññe viya dante vidaṁseti,",
  "atk-s0508a28:105_4": "mukhādhānaṁ pana thokaṁ vivarati,",
  "atk-s0508a28:105_5": "tattakena ca abhibhūtadibbaphalikamuttarasmiyo avahasitatārakāsasimarīciyo susukkadāṭhasambhavā ghanarasmiyo",
  "atk-s0508a28:105_6": "nikkhamitvā tikkhattuṁ satthu mukhaṁ padakkhiṇaṁ karonti,",
  "atk-s0508a28:105_7": "taṁ disvā pacchato gacchantāpi satthā sitaṁ pātvākāsīti sañjānanti.",
  "atk-s0508a28:106_0": "Tapenāti indriyasaṁvarena,",
  "atk-s0508a28:106_1": "‘‘dhutadhammasamādānenā’’ti keci.",
  "atk-s0508a28:106_2": "Saṁyamenāti sīlena.",
  "atk-s0508a28:106_3": "Damenāti paññāya.",
  "atk-s0508a28:106_4": "Brahmacariyenāti avasiṭṭhaseṭṭhacariyāya.",
  "atk-s0508a28:106_5": "Etenāti yathāvuttena tapādinā.",
  "atk-s0508a28:106_6": "Brāhmaṇo hoti bāhitapāpabhāvato.",
  "atk-s0508a28:106_7": "Etanti tapādi yathāvuttaṁ.",
  "atk-s0508a28:106_8": "Brāhmaṇamuttamanti uttamaṁ brāhmaṇaṁ,",
  "atk-s0508a28:106_9": "brāhmaṇesu vā uttamaṁ sabbaseṭṭhaṁ,",
  "atk-s0508a28:106_10": "ahūti vacanaseso.",
  "atk-s0508a28:106_11": "Brāhmaṇanti vā brahmaññamāha,",
  "atk-s0508a28:106_12": "evaṁ uttamaṁ brahmaññaṁ,",
  "atk-s0508a28:106_13": "na jaccādīti adhippāyo.",
  "atk-s0508a28:106_14": "Na hi jātikulapadesagottasampattiādayo ariyabhāvassa kāraṇaṁ,",
  "atk-s0508a28:106_15": "adhisīlasikkhādayo eva pana kāraṇaṁ. Tenāha –",
  "atk-s0508a28:107_0": "‘‘Yathā saṅkāraṭhānasmiṁ, ujjhitasmiṁ mahāpathe;",
  "atk-s0508a28:108_0": "Padumaṁ tattha jāyetha, sucigandhaṁ manoramaṁ.",
  "atk-s0508a28:109_0": "‘‘Evaṁ saṅkārabhūtesu, andhabhūte puthujjane;",
  "atk-s0508a28:110_0": "Atirocati paññāya, sammāsambuddhasāvako’’ti. (dha. pa. 58-59);",
  "atk-s0508a28:111_0": "Evaṁ thero tehi bhikkhūhi pucchitamatthaṁ imāhi gāthāhi vissajjento sīhanādaṁ nadīti.",
  "atk-s0508a28:112_0": "Sunītattheragāthāvaṇṇanā niṭṭhitā.",
  "atk-s0508a28:113_0": "Dvādasakanipātavaṇṇanā niṭṭhitā."
}