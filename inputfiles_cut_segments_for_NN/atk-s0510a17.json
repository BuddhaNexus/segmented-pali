{
  "atk-s0510a17:0_0": "17. Supāricariyavaggo",
  "atk-s0510a17:1_0": "1. Supāricariyattheraapadānavaṇṇanā",
  "atk-s0510a17:2_0": "Padumonāma nāmenātiādikaṁ āyasmato supāricariyattherassa apadānaṁ.",
  "atk-s0510a17:2_1": "Ayampi purimamunipuṅgavesu katādhikāro tattha tattha bhave vivaṭṭūpanissayāni puññāni upacinanto padumuttarassa",
  "atk-s0510a17:2_2": "bhagavato kāle yakkhayoniyaṁ nibbatto himavati yakkhasamāgamaṁ gato bhagavato devayakkhagandhabbanāgānaṁ",
  "atk-s0510a17:2_3": "dhammadesanaṁ sutvā pasannamānaso ubho hatthe ābhujitvā apphoṭesi namassi ca.",
  "atk-s0510a17:2_4": "So tena puññena tato cuto upari devaloke uppanno tattha dibbasukhaṁ anubhavitvā manussesu ca cakkavatiādisampattiyo",
  "atk-s0510a17:2_5": "anubhavitvā imasmiṁ buddhuppāde sāvatthiyaṁ gahapatikule nibbatto aḍḍho mahaddhano mahābhogo ratanattaye",
  "atk-s0510a17:2_6": "pasanno satthu dhammadesanaṁ sutvā saddhājāto pabbajitvā nacirasseva arahattaṁ pāpuṇi.",
  "atk-s0510a17:3_0": "1.",
  "atk-s0510a17:3_1": "So ekadivasaṁ attano pubbakammaṁ saritvā somanassajāto pubbacaritāpadānaṁ pakāsento padumo nāma nāmenātiādimāha.",
  "atk-s0510a17:3_2": "Tattha padumoti yassa pādanikkhepasamaye pathaviṁ bhinditvā padumaṁ uggantvā pādatalaṁ sampaṭicchati,",
  "atk-s0510a17:3_3": "tena saññāṇena so bhagavā padumoti saṅkhaṁ gato,",
  "atk-s0510a17:3_4": "idha padumuttaro bhagavā adhippeto.",
  "atk-s0510a17:3_5": "So bhagavā pavanā vasanavihārā abhinikkhamma vanamajjhaṁ pavisitvā dhammaṁ desetīti sambandho.",
  "atk-s0510a17:4_0": "Yakkhānaṁ samayoti devānaṁ samāgamo āsi ahosīti attho.",
  "atk-s0510a17:4_1": "Ajjhāpekkhiṁsu tāvadeti tasmiṁ desanākāle adhiapekkhiṁsu,",
  "atk-s0510a17:4_2": "visesena passanasīlā ahesunti attho.",
  "atk-s0510a17:4_3": "Sesaṁ pākaṭamevāti.",
  "atk-s0510a17:5_0": "Supāricariyattheraapadānavaṇṇanā samattā.",
  "atk-s0510a17:6_0": "2. Kaṇaverapupphiyattheraapadānavaṇṇanā",
  "atk-s0510a17:7_0": "Siddhatthonāma bhagavātiādikaṁ āyasmato kaṇaverapupphiyattherassa apadānaṁ.",
  "atk-s0510a17:7_1": "Ayampi purimabuddhesu katādhikāro siddhatthassa bhagavato kāle suddakule nibbatto vuddhimanvāya rañño antepurapālako ahosi.",
  "atk-s0510a17:7_2": "Tasmiṁ samaye siddhattho bhagavā bhikkhusaṅghaparivuto rājavīthiṁ paṭipajji.",
  "atk-s0510a17:7_3": "Atha so antepurapālako caramānaṁ bhagavantaṁ disvā pasannamānaso hutvā kaṇaverapupphena bhagavantaṁ pūjetvā namassamāno aṭṭhāsi.",
  "atk-s0510a17:7_4": "So tena puññena sugatisampattiyoyeva anubhavitvā imasmiṁ buddhuppāde ekasmiṁ kule nibbattitvā vuddhippatto",
  "atk-s0510a17:7_5": "satthu dhammadesanaṁ sutvā paṭiladdhasaddho pabbajitvā nacirasseva arahā ahosi.",
  "atk-s0510a17:8_0": "7.",
  "atk-s0510a17:8_1": "So pattaaggaphalo pubbe katakusalaṁ saritvā sañjātasomanasso pubbacaritāpadānaṁ pakāsento siddhattho nāma bhagavātiādimāha.",
  "atk-s0510a17:8_2": "Taṁ sabbaṁ heṭṭhā vuttattā uttānatthamevāti.",
  "atk-s0510a17:9_0": "Kaṇaverapupphiyattheraapadānavaṇṇanā samattā.",
  "atk-s0510a17:10_0": "3. Khajjakadāyakattheraapadānavaṇṇanā",
  "atk-s0510a17:11_0": "Tissassa kho bhagavatotiādikaṁ āyasmato khajjakadāyakattherassa apadānaṁ.",
  "atk-s0510a17:11_1": "Ayampi purimajinavaresu katādhikāro tattha tattha bhave vivaṭṭūpanissayāni puññāni upacinanto tissassa",
  "atk-s0510a17:11_2": "bhagavato kāle suddakule nibbatto bhagavantaṁ disvā pasannamānaso ambajambuādimanekaṁ madhuraphalāphalaṁ",
  "atk-s0510a17:11_3": "nāḷikeraṁ pūvakhajjakañca adāsi.",
  "atk-s0510a17:11_4": "Bhagavā tassa pasādavaḍḍhanatthāya passantasseva paribhuñji.",
  "atk-s0510a17:11_5": "So tena puññena sugatisampattiyoyeva anubhavitvā imasmiṁ buddhuppāde sāvatthiyaṁ kulagehe nibbatto viññutaṁ",
  "atk-s0510a17:11_6": "patvā satthu dhammadesanaṁ sutvā sañjātasaddho pasādabahumāno pabbajitvā vattapaṭipattiyā sāsanaṁ sobhento",
  "atk-s0510a17:11_7": "sīlālaṅkārapaṭimaṇḍito nacirasseva arahattaṁ pāpuṇi.",
  "atk-s0510a17:12_0": "13.",
  "atk-s0510a17:12_1": "So pubbakammaṁ saranto ‘‘pubbe mayā sukhette kusalaṁ kataṁ sundara’’nti somanassajāto pubbacaritāpadānaṁ pakāsento tissassa kho bhagavatotiādimāha.",
  "atk-s0510a17:12_2": "Tattha tissopi bhavasampattiyo dadamāno jātoti mātāpitūhi katanāmavasena tisso.",
  "atk-s0510a17:12_3": "Atha vā tīhi saraṇagamanehi assāsento ovadanto hetusampannapuggale saggamokkhadvaye patiṭṭhāpento buddho jātoti tisso.",
  "atk-s0510a17:12_4": "Samāpattiguṇādīhi bhagehi yuttoti bhagavā,",
  "atk-s0510a17:12_5": "tassa tissassa bhagavato pubbe ahaṁ phalaṁ adāsinti sambandho.",
  "atk-s0510a17:12_6": "Nāḷikerañca pādāsinti nāḷikākārena pavattaṁ phalaṁ nāḷikeraṁ,",
  "atk-s0510a17:12_7": "tañca phalaṁ adāsinti attho.",
  "atk-s0510a17:12_8": "Khajjakaṁ abhisammatanti khāditabbaṁ khajjakaṁ abhi visesena madhusakkarādīhi sammissaṁ katvā nipphāditaṁ",
  "atk-s0510a17:12_9": "sundaraṁ madhuranti sammataṁ ñātaṁ abhisammataṁ khajjakañca adāsinti attho.",
  "atk-s0510a17:12_10": "Sesaṁ suviññeyyamevāti.",
  "atk-s0510a17:13_0": "Khajjakadāyakattheraapadānavaṇṇanā samattā.",
  "atk-s0510a17:14_0": "4. Desapūjakattheraapadānavaṇṇanā",
  "atk-s0510a17:15_0": "Atthadassī tu bhagavātiādikaṁ āyasmato desapūjakattherassa apadānaṁ.",
  "atk-s0510a17:15_1": "Ayampi thero purimabuddhesu katādhikāro tattha tattha bhave vivaṭṭūpanissayāni puññāni upacinanto atthadassissa",
  "atk-s0510a17:15_2": "bhagavato kāle kulagehe nibbatto vuddhimanvāya saddho pasanno buddhamāmako dhammamāmako saṅghamāmako ahosi.",
  "atk-s0510a17:15_3": "Tadā atthadassī bhagavā bhikkhusaṅghaparivuto cando viya sūriyo viya ca ākāsena gacchati.",
  "atk-s0510a17:15_4": "So upāsako bhagavato gatadisābhāgaṁ gandhamālādīhi pūjento añjaliṁ paggayha namassamāno aṭṭhāsi.",
  "atk-s0510a17:16_0": "18.",
  "atk-s0510a17:16_1": "So tena puññena devaloke nibbatto saggasampattiṁ anubhavitvā manussesu ca manussasampattiṁ anubhavitvā",
  "atk-s0510a17:16_2": "imasmiṁ buddhuppāde ekasmiṁ kule nibbatto vuddhippatto upabhogaparibhogasampanno satthu dhammadesanaṁ",
  "atk-s0510a17:16_3": "sutvā pasannamānaso gharāvāse anallīno pabbajitvā vattasampanno nacirasseva arahā hutvā attano pubbakammaṁ",
  "atk-s0510a17:16_4": "saritvā somanassajāto pubbacaritāpadānaṁ pakāsento atthadassī tu bhagavātiādimāha.",
  "atk-s0510a17:16_5": "Taṁ heṭṭhā vuttatthameva.",
  "atk-s0510a17:16_6": "Anilañjaseti ‘‘maggo pantho patho pajjo,",
  "atk-s0510a17:16_7": "añjasaṁ vaṭumāyana’’nti (cūḷani.",
  "atk-s0510a17:16_8": "pārāyanatthutigāthāniddesa 101) pariyāyassa vuttattā anilassa vātassa añjasaṁ gamanamaggoti anilañjasaṁ,",
  "atk-s0510a17:16_9": "tasmiṁ anilañjase,",
  "atk-s0510a17:16_10": "ākāseti attho.",
  "atk-s0510a17:16_11": "Sesaṁ uttānatthamevāti.",
  "atk-s0510a17:17_0": "Desapūjakattheraapadānavaṇṇanā samattā.",
  "atk-s0510a17:18_0": "5. Kaṇikārachattiyattheraapadānavaṇṇanā",
  "atk-s0510a17:19_0": "Vessabhūnāma sambuddhotiādikaṁ āyasmato kaṇikārachattiyattherassa apadānaṁ.",
  "atk-s0510a17:19_1": "Ayampi thero purimabuddhesu katādhikāro tattha tattha bhave vivaṭṭūpanissayāni puññāni upacinanto vessabhussa",
  "atk-s0510a17:19_2": "bhagavato kāle kulagehe nibbatto viññutaṁ patto saddhāsampanno ahosi.",
  "atk-s0510a17:19_3": "Tasmiṁ samaye vessabhū bhagavā vivekakāmo mahāvanaṁ pavisitvā nisīdi.",
  "atk-s0510a17:19_4": "Atha sopi upāsako kenacideva karaṇīyena tattha gantvā bhagavantaṁ aggikkhandhaṁ viya jalamānaṁ nisinnaṁ",
  "atk-s0510a17:19_5": "disvā pasannamānaso kaṇikārapupphaṁ ocinitvā chattaṁ katvā bhagavato nisinnaṭṭhāne vitānaṁ katvā pūjesi,",
  "atk-s0510a17:19_6": "taṁ bhagavato ānubhāvena sattāhaṁ amilātaṁ hutvā tatheva aṭṭhāsi.",
  "atk-s0510a17:19_7": "Bhagavāpi phalasamāpattiṁ nirodhasamāpattiñca samāpajjitvā vihāsi ,",
  "atk-s0510a17:19_8": "so taṁ acchariyaṁ disvā somanassajāto bhagavantaṁ vanditvā añjaliṁ paggayha aṭṭhāsi.",
  "atk-s0510a17:19_9": "Bhagavā samāpattito vuṭṭhahitvā vihārameva agamāsi.",
  "atk-s0510a17:20_0": "23.",
  "atk-s0510a17:20_1": "So tena puññena devamanussesu sampattiyo anubhavitvā imasmiṁ buddhuppāde sāvatthiyaṁ kulagehe nibbatto",
  "atk-s0510a17:20_2": "vuddhimanvāya saddhāsampanno satthu dhammadesanaṁ sutvā gharāvāse anallīno pabbajitvā vattapaṭipattiyā",
  "atk-s0510a17:20_3": "jinasāsanaṁ sobhento nacirasseva arahā hutvā attano pubbakammaṁ saritvā somanassajāto pubbacaritāpadānaṁ",
  "atk-s0510a17:20_4": "pakāsento vessabhū nāma sambuddhotiādimāha.",
  "atk-s0510a17:20_5": "Tattha vessabhūti vesse vessajane bhunāti abhibhavatīti vessabhū.",
  "atk-s0510a17:20_6": "Atha vā vesse pañcavidhamāre abhibhunāti ajjhottharatīti vessabhū.",
  "atk-s0510a17:20_7": "Sāmaṁyeva bujjhitā saccānīti sambuddho,",
  "atk-s0510a17:20_8": "nāmena vessabhū nāma sambuddhoti attho.",
  "atk-s0510a17:20_9": "Divāvihārāya munīti dibbati pakāseti taṁ taṁ vatthuṁ pākaṭaṁ karotīti divā.",
  "atk-s0510a17:20_10": "Sūriyuggamanato paṭṭhāya yāva atthaṅgamo,",
  "atk-s0510a17:20_11": "tāva paricchinnakālo,",
  "atk-s0510a17:20_12": "viharaṇaṁ catūhi iriyāpathehi pavattanaṁ vihāro,",
  "atk-s0510a17:20_13": "divāya vihāro divāvihāro,",
  "atk-s0510a17:20_14": "tassa divāvihārāya lokajeṭṭho narāsabho buddhamuni mahāvanaṁ ogāhitvā pavisitvāti attho.",
  "atk-s0510a17:20_15": "Sesaṁ uttānatthamevāti.",
  "atk-s0510a17:21_0": "Kaṇikārachattiyattheraapadānavaṇṇanā samattā.",
  "atk-s0510a17:22_0": "6. Sappidāyakattheraapadānavaṇṇanā",
  "atk-s0510a17:23_0": "Phussonāmātha bhagavātiādikaṁ āyasmato sappidāyakattherassa apadānaṁ.",
  "atk-s0510a17:23_1": "Ayampi purimabuddhesu katādhikāro anekesu bhavesu vivaṭṭūpanissayāni puññāni upacinanto phussassa bhagavato kāle kulagehe nibbatto ahosi.",
  "atk-s0510a17:23_2": "Tadā bhagavā bhikkhusaṅghaparivuto vīthiyaṁ caramāno tassa upāsakassa gehadvāraṁ sampāpuṇi.",
  "atk-s0510a17:23_3": "Atha so upāsako bhagavantaṁ disvā pasannamānaso vanditvā pattapūraṁ sappitelaṁ adāsi,",
  "atk-s0510a17:23_4": "bhagavā anumodanaṁ katvā pakkāmi.",
  "atk-s0510a17:23_5": "So teneva somanassena yāvatāyukaṁ ṭhatvā tato cuto tena puññena devaloke uppanno tattha dibbasukhaṁ anubhavitvā",
  "atk-s0510a17:23_6": "manussesu ca nibbatto uppannuppannabhave sappitelamadhuphāṇitādimadhurāhārasamaṅgī sukhaṁ anubhavitvā",
  "atk-s0510a17:23_7": "imasmiṁ buddhuppāde sāvatthiyaṁ ekasmiṁ kule nibbatto vuddhippatto saddho buddhisampanno satthu dhammadesanaṁ",
  "atk-s0510a17:23_8": "sutvā pasannamānaso pabbajitvā vattasampanno nacirasseva arahā ahosi.",
  "atk-s0510a17:24_0": "28.",
  "atk-s0510a17:24_1": "So attano pubbakammaṁ saritvā jātasomanasso pubbacaritāpadānaṁ pakāsento phusso nāmātha bhagavātiādimāha.",
  "atk-s0510a17:24_2": "Tattha phussoti phussanakkhattayogena jātattā mātāpitūhi katanāmadheyyena phusso.",
  "atk-s0510a17:24_3": "Atha vā nibbānaṁ phusi passi sacchi akāsīti phusso.",
  "atk-s0510a17:24_4": "Atha vā samatiṁsapāramitāsattatiṁsabodhipakkhiyadhamme sakale ca tepiṭake pariyattidhamme phusi passi aññāsīti phusso.",
  "atk-s0510a17:24_5": "Bhaggavā bhagyavā yuttotiādipuññakoṭṭhāsasamaṅgitāya bhagavā.",
  "atk-s0510a17:24_6": "Āhutīnaṁ paṭiggahoti āhutino vuccanti pūjāsakkārā,",
  "atk-s0510a17:24_7": "tesaṁ āhutīnaṁ paṭiggahetuṁ arahatīti āhutīnaṁ paṭiggaho.",
  "atk-s0510a17:24_8": "Mahājanaṁ nibbāpento vīro phusso nāma bhagavā vīthiyaṁ atha tadā gacchateti sambandho.",
  "atk-s0510a17:24_9": "Sesaṁ pākaṭamevāti.",
  "atk-s0510a17:25_0": "Sappidāyakattheraapadānavaṇṇanā samattā.",
  "atk-s0510a17:26_0": "7. Yūthikāpupphiyattheraapadānavaṇṇanā",
  "atk-s0510a17:27_0": "Candabhāgānadītīretiādikaṁ āyasmato yūthikāpupphiyattherassa apadānaṁ.",
  "atk-s0510a17:27_1": "Ayampi āyasmā purimamunindesu katādhikāro anekesu ca jātisatesu vivaṭṭūpanissayāni puññāni upacinanto",
  "atk-s0510a17:27_2": "phussasseva bhagavato kāle suddakule nibbatto vuddhippatto candabhāgāya nadiyā tīre kenacideva karaṇīyena",
  "atk-s0510a17:27_3": "anusotaṁ caramāno phussaṁ bhagavantaṁ nhāyitukāmaṁ aggikkhandhaṁ viya jalamānaṁ disvā somanassajāto tattha",
  "atk-s0510a17:27_4": "jātaṁ yūthikāpupphaṁ ocinitvā bhagavantaṁ pūjesi.",
  "atk-s0510a17:27_5": "Bhagavā tassa anumodanamakāsi.",
  "atk-s0510a17:28_0": "33.",
  "atk-s0510a17:28_1": "So tattha tena puññakoṭṭhāsena devamanussesu saṁsaranto ubhayasampattiyo anubhavitvā imasmiṁ buddhuppāde",
  "atk-s0510a17:28_2": "kulagehe nibbatto vuddhippatto bhagavato dhammadesanaṁ sutvā pasannamānaso pabbajitvā vattapaṭipattiyā",
  "atk-s0510a17:28_3": "sāsanaṁ sobhento nacirasseva arahā hutvā attano pubbakammaṁ saritvā somanassajāto pubbacaritāpadānaṁ",
  "atk-s0510a17:28_4": "pakāsento candabhāgānadītīretiādimāha.",
  "atk-s0510a17:28_5": "Taṁ sabbaṁ uttānatthamevāti.",
  "atk-s0510a17:29_0": "Yūthikāpupphiyattheraapadānavaṇṇanā samattā.",
  "atk-s0510a17:30_0": "8. Dussadāyakattheraapadānavaṇṇanā",
  "atk-s0510a17:31_0": "Tivarāyaṁpure rammetiādikaṁ āyasmato dussadāyakattherassa apadānaṁ.",
  "atk-s0510a17:31_1": "Ayampāyasmā purimajinavaresu katādhikāro tattha tattha bhave vivaṭṭūpanissayāni puññāni upacinanto siddhatthassa",
  "atk-s0510a17:31_2": "bhagavato kāle rājakule nibbatto vuddhippattakāle yuvarājabhāvaṁ patvā pākaṭo ekaṁ janapadaṁ labhitvā",
  "atk-s0510a17:31_3": "tatrādhipatibhūto sakalajanapadavāsino dānapiyavacanaatthacariyāsamānatthatāsaṅkhātehi catūhi saṅgahavatthūhi",
  "atk-s0510a17:31_4": "saṅgaṇhāti.",
  "atk-s0510a17:31_5": "Tasmiṁ samaye siddhattho bhagavā taṁ janapadaṁ sampāpuṇi.",
  "atk-s0510a17:31_6": "Atha so yuvarājā paṇṇākāraṁ labhitvā tattha sukhumavatthena bhagavantaṁ pūjesi.",
  "atk-s0510a17:31_7": "Bhagavā taṁ vatthaṁ hatthena parāmasitvā ākāsaṁ pakkhandi.",
  "atk-s0510a17:31_8": "Tampi vatthaṁ bhagavantameva anubandhi.",
  "atk-s0510a17:31_9": "Atha so yuvarājā taṁ acchariyaṁ disvā atīva pasanno añjaliṁ paggayha aṭṭhāsi.",
  "atk-s0510a17:31_10": "Bhagavato sampattasampattaṭṭhāne sabbe janā taṁ acchariyaṁ disvā acchariyabbhutacittā añjaliṁ paggayha aṭṭhaṁsu.",
  "atk-s0510a17:31_11": "Bhagavā vihārameva agamāsi.",
  "atk-s0510a17:31_12": "Yuvarājā teneva kusalakammena tato cuto devaloke uppanno tattha dibbasampattiṁ anubhavitvā manussesu",
  "atk-s0510a17:31_13": "cakkavattiādisampattiyo anubhavitvā imasmiṁ buddhuppāde vibhavasampanne ekasmiṁ kule nibbatto viññutaṁ",
  "atk-s0510a17:31_14": "patto gharāvāsaṁ saṇṭhapetvā ratanattaye pasanno bhagavato dhammadesanaṁ sutvā paṭiladdhasaddho pabbajitvā",
  "atk-s0510a17:31_15": "vāyamanto nacirasseva arahā ahosi.",
  "atk-s0510a17:32_0": "38.",
  "atk-s0510a17:32_1": "So ekadivasaṁ attano pubbakammaṁ saritvā somanassajāto pubbacaritāpadānaṁ pakāsento tivarāyaṁ pure rammetiādimāha.",
  "atk-s0510a17:32_2": "Tattha tivaranāmake nagare ramaṇīye ahaṁ rājaputto hutvā siddhatthaṁ bhagavantaṁ vatthena pūjesinti attho.",
  "atk-s0510a17:32_3": "Sesaṁ suviññeyyamevāti.",
  "atk-s0510a17:33_0": "Dussadāyakattheraapadānavaṇṇanā samattā.",
  "atk-s0510a17:34_0": "9. Samādapakattheraapadānavaṇṇanā",
  "atk-s0510a17:35_0": "Nagare bandhumatiyātiādikaṁ āyasmato samādapakattherassa apadānaṁ.",
  "atk-s0510a17:35_1": "Ayampi thero purimabuddhānaṁ santike katakusalasambhāro anekesu bhavesu vivaṭṭūpanissayāni puññāni upacinanto",
  "atk-s0510a17:35_2": "vipassissa bhagavato kāle kulagehe nibbatto vuddhimanvāya gharāvāsaṁ saṇṭhapetvā puññāni karonto vasamāno",
  "atk-s0510a17:35_3": "saddho pasanno bahū upāsake sannipātetvā gaṇajeṭṭhako hutvā ‘‘māḷakaṁ karissāmā’’ti te sabbe samādapetvā",
  "atk-s0510a17:35_4": "ekaṁ māḷakaṁ samaṁ kāretvā paṇḍarapulinaṁ okiritvā bhagavato niyyādesi.",
  "atk-s0510a17:35_5": "So tena puññena devaloke uppanno cha kāmāvacarasampattiyo anubhavitvā manussesu ca cakkavattiādisampattiyo",
  "atk-s0510a17:35_6": "anubhavitvā imasmiṁ buddhuppāde kulagehe nibbatto viññutaṁ patto bhagavati pasanno dhammaṁ sutvā pasannamānaso",
  "atk-s0510a17:35_7": "saddhājāto pabbajitvā sīlasampanno vattasampanno nacirasseva arahattaṁ pāpuṇi.",
  "atk-s0510a17:36_0": "44.",
  "atk-s0510a17:36_1": "So aparabhāge attano katakusalaṁ saritvā sañjātasomanasso pubbacaritāpadānaṁ pakāsento nagare bandhumatiyātiādimāha.",
  "atk-s0510a17:36_2": "Tattha bandhanti ñātigottādivasena ekasambandhā honti sakalanagaravāsinoti bandhū,",
  "atk-s0510a17:36_3": "bandhū etasmiṁ vijjantīti bandhumatī,",
  "atk-s0510a17:36_4": "tassā bandhumatiyā nāma nagare mahāpūgagaṇo upāsakasamūho ahosīti attho.",
  "atk-s0510a17:36_5": "Māḷaṁ kassāma saṅghassāti ettha māti gaṇhāti sampattasampattajanānaṁ cittanti māḷaṁ,",
  "atk-s0510a17:36_6": "atha vā sampattayatigaṇānaṁ cittassa vivekakaraṇe alanti māḷaṁ,",
  "atk-s0510a17:36_7": "māḷameva māḷakaṁ,",
  "atk-s0510a17:36_8": "bhikkhusaṅghassa phāsuvihāratthāya māḷakaṁ karissāmāti attho.",
  "atk-s0510a17:36_9": "Sesaṁ pākaṭamevāti.",
  "atk-s0510a17:37_0": "Samādapakattheraapadānavaṇṇanā samattā.",
  "atk-s0510a17:38_0": "10. Pañcaṅguliyattheraapadānavaṇṇanā",
  "atk-s0510a17:39_0": "Tissonāmāsi bhagavātiādikaṁ āyasmato pañcaṅguliyattherassa apadānaṁ.",
  "atk-s0510a17:39_1": "Ayampi purimabuddhesu katādhikāre tattha tattha bhave vivaṭṭūpanissayāni puññāni upacinanto tissassa",
  "atk-s0510a17:39_2": "bhagavato kāle ekasmiṁ kule nibbatto vuddhimanvāya gharāvāsaṁ saṇṭhapetvā vibhavasampanno saddho pasanno",
  "atk-s0510a17:39_3": "vīthito vihāraṁ paṭipannaṁ bhagavantaṁ disvā jātisumanādianekāni sugandhapupphāni candanādīni ca vilepanāni",
  "atk-s0510a17:39_4": "gāhāpetvā vihāraṁ gato pupphehi bhagavantaṁ pūjetvā vilepanehi bhagavato sarīre pañcaṅgulikaṁ katvā vanditvā pakkāmi.",
  "atk-s0510a17:40_0": "50.",
  "atk-s0510a17:40_1": "So tena puññena devamanussesu ubhayasampattiyo anubhavitvā imasmiṁ buddhuppāde vibhavasampanne ekasmiṁ",
  "atk-s0510a17:40_2": "kule nibbattitvā vuddhimanvāya satthu dhammadesanaṁ sutvā pasannamānaso pabbajitvā vipassanaṁ vaḍḍhetvā",
  "atk-s0510a17:40_3": "nacirasseva arahā hutvā pubbakammaṁ saranto paccakkhato ñatvā ‘‘imaṁ nāma kusalakammaṁ katvā īdisaṁ lokuttarasampattiṁ",
  "atk-s0510a17:40_4": "pattomhī’’ti pubbacaritāpadānaṁ pakāsento tisso nāmāsi bhagavātiādimāha.",
  "atk-s0510a17:40_5": "Taṁ sabbaṁ uttānatthamevāti.",
  "atk-s0510a17:41_0": "Pañcaṅguliyattheraapadānavaṇṇanā samattā.",
  "atk-s0510a17:42_0": "Sattarasamavaggavaṇṇanā samattā."
}