{
  "atk-abh02a7:0_0": "8. Sammappadhānavibhaṅgo",
  "atk-abh02a7:1_0": "1. Suttantabhājanīyavaṇṇanā",
  "atk-abh02a7:2_0": "390.",
  "atk-abh02a7:2_1": "Idāni tadanantare sammappadhānavibhaṅge cattāroti gaṇanaparicchedo.",
  "atk-abh02a7:2_2": "Tena na tato heṭṭhā na uddhanti sammappadhānaparicchedaṁ dīpeti.",
  "atk-abh02a7:2_3": "Sammappadhānāti kāraṇappadhānā upāyappadhānā yonisopadhānā.",
  "atk-abh02a7:2_4": "Idha bhikkhūti imasmiṁ sāsane paṭipannako bhikkhu.",
  "atk-abh02a7:2_5": "Anuppannānanti anibbattānaṁ.",
  "atk-abh02a7:2_6": "Pāpakānanti lāmakānaṁ.",
  "atk-abh02a7:2_7": "Akusalānaṁ dhammānanti akosallasambhūtānaṁ dhammānaṁ.",
  "atk-abh02a7:2_8": "Anuppādāyāti na uppādanatthāya.",
  "atk-abh02a7:2_9": "Chandaṁ janetīti kattukamyatāsaṅkhātaṁ kusalacchandaṁ janeti uppādeti.",
  "atk-abh02a7:2_10": "Vāyamatīti payogaṁ parakkamaṁ karoti.",
  "atk-abh02a7:2_11": "Vīriyaṁ ārabhatīti kāyikacetasikaṁ vīriyaṁ karoti.",
  "atk-abh02a7:2_12": "Cittaṁ paggaṇhātīti teneva sahajātavīriyena cittaṁ ukkhipati.",
  "atk-abh02a7:2_13": "Padahatīti padhānavīriyaṁ karoti.",
  "atk-abh02a7:2_14": "Paṭipāṭiyā panetāni cattāripi padāni āsevanābhāvanābahulīkammasātaccakiriyāhi yojetabbāni.",
  "atk-abh02a7:3_0": "Uppannānaṁ pāpakānanti anuppannanti avattabbataṁ āpannānaṁ pāpadhammānaṁ.",
  "atk-abh02a7:3_1": "Pahānāyāti pajahanatthāya.",
  "atk-abh02a7:3_2": "Anuppannānaṁ kusalānaṁ dhammānanti anibbattānaṁ kosallasambhūtānaṁ dhammānaṁ.",
  "atk-abh02a7:3_3": "Uppādāyāti uppādanatthāya.",
  "atk-abh02a7:3_4": "Uppannānanti nibbattānaṁ.",
  "atk-abh02a7:3_5": "Ṭhitiyāti ṭhitatthāya.",
  "atk-abh02a7:3_6": "Asammosāyāti anassanatthaṁ.",
  "atk-abh02a7:3_7": "Bhiyyobhāvāyāti punappunaṁ bhāvāya.",
  "atk-abh02a7:3_8": "Vepullāyāti vipulabhāvāya.",
  "atk-abh02a7:3_9": "Bhāvanāyāti vaḍḍhiyā.",
  "atk-abh02a7:3_10": "Pāripūriyāti paripūraṇatthāya.",
  "atk-abh02a7:3_11": "Ayaṁ tāva catunnaṁ sammappadhānānaṁ uddesavāravasena ekapadiko atthuddhāro.",
  "atk-abh02a7:4_0": "391.",
  "atk-abh02a7:4_1": "Idāni paṭipāṭiyā tāni padāni bhājetvā dassetuṁ kathañca bhikkhu anuppannānantiādinā nayena niddesavāro āraddho.",
  "atk-abh02a7:4_2": "Tattha yaṁ heṭṭhā dhammasaṅgahe āgatasadisaṁ,",
  "atk-abh02a7:4_3": "taṁ tassa vaṇṇanāyaṁ vuttanayeneva veditabbaṁ.",
  "atk-abh02a7:4_4": "Yaṁ pana tasmiṁ anāgataṁ,",
  "atk-abh02a7:4_5": "tattha chandaniddese tāva yo chandoti yo chandaniyavasena chando.",
  "atk-abh02a7:4_6": "Chandikatāti chandikabhāvo,",
  "atk-abh02a7:4_7": "chandakaraṇākāro vā.",
  "atk-abh02a7:4_8": "Kattukamyatāti kattukāmatā.",
  "atk-abh02a7:4_9": "Kusaloti cheko.",
  "atk-abh02a7:4_10": "Dhammacchandoti sabhāvacchando.",
  "atk-abh02a7:4_11": "Ayañhi chando nāma taṇhāchando,",
  "atk-abh02a7:4_12": "diṭṭhichando,",
  "atk-abh02a7:4_13": "vīriyachando,",
  "atk-abh02a7:4_14": "dhammacchandoti bahuvidho nānappakārako.",
  "atk-abh02a7:4_15": "Tesu dhammacchandoti imasmiṁ ṭhāne kattukamyatākusaladhammacchando adhippeto.",
  "atk-abh02a7:5_0": "Imaṁ chandaṁ janetīti chandaṁ kurumānova chandaṁ janeti nāma.",
  "atk-abh02a7:5_1": "Sañjanetīti upasaggena padaṁ vaḍḍhitaṁ.",
  "atk-abh02a7:5_2": "Uṭṭhapetīti chandaṁ kurumānova taṁ uṭṭhapeti nāma.",
  "atk-abh02a7:5_3": "Samuṭṭhapetīti upasaggena padaṁ vaḍḍhitaṁ.",
  "atk-abh02a7:5_4": "Nibbattetīti chandaṁ kurumānova taṁ nibbatteti nāma.",
  "atk-abh02a7:5_5": "Abhinibbattetīti upasaggena padaṁ vaḍḍhitaṁ.",
  "atk-abh02a7:5_6": "Apica chandaṁ karontova chandaṁ janeti nāma.",
  "atk-abh02a7:5_7": "Tameva satataṁ karonto sañjaneti nāma.",
  "atk-abh02a7:5_8": "Kenacideva antarāyena patitaṁ puna ukkhipanto uṭṭhapeti nāma.",
  "atk-abh02a7:5_9": "Pabandhaṭṭhitiṁ pāpento samuṭṭhapeti nāma.",
  "atk-abh02a7:5_10": "Taṁ pākaṭaṁ karonto nibbatteti nāma.",
  "atk-abh02a7:5_11": "Anosakkanatāya alīnavuttitāya anolīnavuttitāya abhimukhabhāvena nibbattento abhinibbatteti nāma.",
  "atk-abh02a7:6_0": "394.",
  "atk-abh02a7:6_1": "Vīriyaniddese vīriyaṁ karontova vīriyaṁ ārabhati nāma.",
  "atk-abh02a7:6_2": "Dutiyapadaṁ upasaggena vaḍḍhitaṁ.",
  "atk-abh02a7:6_3": "Vīriyaṁ karontoyeva ca āsevati bhāveti nāma.",
  "atk-abh02a7:6_4": "Punappunaṁ karonto vahulīkaroti.",
  "atk-abh02a7:6_5": "Āditova karonto ārabhati.",
  "atk-abh02a7:6_6": "Punappunaṁ karonto samārabhati.",
  "atk-abh02a7:6_7": "Bhāvanāvasena bhajanto āsevati.",
  "atk-abh02a7:6_8": "Vaḍḍhento bhāveti.",
  "atk-abh02a7:6_9": "Sabbakiccesu tadeva bahulīkaronto bahulīkarotīti veditabbo.",
  "atk-abh02a7:7_0": "395.",
  "atk-abh02a7:7_1": "Cittapaggahaniddese vīriyapaggahena yojento cittaṁ paggaṇhāti,",
  "atk-abh02a7:7_2": "ukkhipatīti attho.",
  "atk-abh02a7:7_3": "Punappunaṁ paggaṇhanto sampaggaṇhāti.",
  "atk-abh02a7:7_4": "Evaṁ sampaggahitaṁ yathā na patati tathā naṁ vīriyupatthambhena upatthambhento upatthambheti.",
  "atk-abh02a7:7_5": "Upatthambhitampi thirabhāvatthāya punappunaṁ upatthambhento paccupatthambheti nāma.",
  "atk-abh02a7:8_0": "406.Ṭhitiyātipadassa niddese sabbesampi asammosādīnaṁ ṭhitivevacanabhāvaṁ dassetuṁ yā ṭhiti so asammosotiādi vuttaṁ.",
  "atk-abh02a7:8_1": "Ettha hi heṭṭhimaṁ heṭṭhimaṁ padaṁ uparimassa uparimassa padassa attho,",
  "atk-abh02a7:8_2": "uparimaṁ uparimaṁ padaṁ heṭṭhimassa heṭṭhimassa atthotipi vattuṁ vaṭṭati.",
  "atk-abh02a7:8_3": "Sesaṁ sabbattha uttānatthamevāti.",
  "atk-abh02a7:8_4": "Ayaṁ tāva pāḷivaṇṇanā.",
  "atk-abh02a7:9_0": "Ayaṁ panettha vinicchayakathā.",
  "atk-abh02a7:9_1": "Ayañhi sammappadhānakathā nāma duvidhā –",
  "atk-abh02a7:9_2": "lokiyā lokuttarā ca.",
  "atk-abh02a7:9_3": "Tattha lokiyā sabbapubbabhāge hoti.",
  "atk-abh02a7:9_4": "Sā kassapasaṁyuttapariyāyena lokiyamaggakkhaṇe veditabbā.",
  "atk-abh02a7:9_5": "Vuttañhi tattha –",
  "atk-abh02a7:10_0": "“Cattāro me, āvuso, sammappadhānā. Katame cattāro?",
  "atk-abh02a7:11_0": "Idhāvuso,",
  "atk-abh02a7:11_1": "bhikkhu ‘anuppannā me pāpakā akusalā dhammā uppajjamānā anatthāya saṁvatteyyu’nti ātappaṁ karoti;",
  "atk-abh02a7:11_2": "‘uppannā me pāpakā akusalā dhammā appahīyamānā anatthāya saṁvatteyyu’nti ātappaṁ karoti;",
  "atk-abh02a7:11_3": "‘anuppannā me kusalā dhammā anuppajjamānā anatthāya saṁvatteyyu’nti ātappaṁ karoti.",
  "atk-abh02a7:11_4": "‘Uppannā me kusalā dhammā nirujjhamānā anatthāya saṁvatteyyu’nti ātappaṁ karotī”ti.",
  "atk-abh02a7:12_0": "Ettha ca ‘anuppannā me kusalā dhammā’ti samathavipassanā ceva maggo ca.",
  "atk-abh02a7:12_1": "Uppannākusalā nāma samathavipassanāva.",
  "atk-abh02a7:12_2": "Maggo pana sakiṁ uppajjitvā nirujjhamāno anatthāya saṁvattanako nāma natthi.",
  "atk-abh02a7:12_3": "So hi phalassa paccayaṁ datvāva nirujjhati.",
  "atk-abh02a7:12_4": "Purimasmiṁ vā samathavipassanāva gahetabbāti vuttaṁ,",
  "atk-abh02a7:12_5": "taṁ pana na yuttaṁ.",
  "atk-abh02a7:13_0": "Tattha “uppannā samathavipassanā nirujjhamānā anatthāya saṁvattantī”ti atthassa āvibhāvatthaṁ idaṁ vatthu –",
  "atk-abh02a7:13_1": "eko kira khīṇāsavatthero ‘mahācetiyañca mahābodhiñca vandissāmī’ti samāpattilābhinā bhaṇḍagāhakasāmaṇerena",
  "atk-abh02a7:13_2": "saddhiṁ janapadato mahāvihāraṁ āgantvā vihārapariveṇaṁ pāvisi;",
  "atk-abh02a7:13_3": "sāyanhasamaye mahābhikkhusaṅghe cetiyaṁ vandamāne cetiyaṁ vandanatthāya na nikkhami. Kasmā?",
  "atk-abh02a7:13_4": "Khīṇāsavānañhi tīsu ratanesu mahantaṁ gāravaṁ hoti.",
  "atk-abh02a7:13_5": "Tasmā bhikkhusaṅghe vanditvā paṭikkante manussānaṁ sāyamāsabhuttavelāya sāmaṇerampi ajānāpetvā ‘cetiyaṁ vandissāmī’ti ekakova nikkhami.",
  "atk-abh02a7:13_6": "Sāmaṇero ‘kiṁ nu kho thero avelāya ekakova gacchati,",
  "atk-abh02a7:13_7": "jānissāmī’ti upajjhāyassa padānupadikova nikkhami.",
  "atk-abh02a7:13_8": "Thero anāvajjanena tassa āgamanaṁ ajānanto dakkhiṇadvārena mahācetiyaṅgaṇaṁ āruḷho.",
  "atk-abh02a7:13_9": "Sāmaṇeropi anupadaṁyeva āruḷho.",
  "atk-abh02a7:14_0": "Mahāthero mahācetiyaṁ ulloketvā buddhārammaṇaṁ pītiṁ gahetvā sabbaṁ cetaso samannāharitvā haṭṭhapahaṭṭho mahācetiyaṁ vandati.",
  "atk-abh02a7:14_1": "Sāmaṇero therassa vandanākāraṁ disvā ‘upajjhāyo me ativiya pasannacitto vandati;",
  "atk-abh02a7:14_2": "kiṁ nu kho pupphāni labhitvā pūjaṁ kareyyā’ti cintesi.",
  "atk-abh02a7:14_3": "There vanditvā uṭṭhāya sirasi añjaliṁ ṭhapetvā mahācetiyaṁ ulloketvā ṭhite sāmaṇero ukkāsitvā attano āgatabhāvaṁ jānāpesi.",
  "atk-abh02a7:14_4": "Thero parivattetvā olokento “kadā āgatosī”ti pucchi.",
  "atk-abh02a7:14_5": "“Tumhākaṁ cetiyaṁ vandanakāle, bhante;",
  "atk-abh02a7:14_6": "ativiya pasannā cetiyaṁ vandittha;",
  "atk-abh02a7:14_7": "kinnu kho pupphāni labhitvā pūjeyyāthā”ti? “Āma, sāmaṇera,",
  "atk-abh02a7:14_8": "imasmiṁ cetiye viya aññatra ettakaṁ dhātunidhānaṁ nāma natthi.",
  "atk-abh02a7:14_9": "Evarūpaṁ asadisaṁ mahāthūpaṁ pupphāni labhitvā ko na pūjeyyā”ti? “Tena hi, bhante,",
  "atk-abh02a7:14_10": "adhivāsetha,",
  "atk-abh02a7:14_11": "āharissāmī”ti tāvadeva jhānaṁ samāpajjitvā iddhiyā himavantaṁ gantvā vaṇṇagandhasampannāni pupphāni gahetvā",
  "atk-abh02a7:14_12": "parissāvanaṁ pūretvā mahāthere dakkhiṇamukhato pacchimamukhe asampatteyeva āgantvā pupphaparissāvanaṁ",
  "atk-abh02a7:14_13": "hatthe ṭhapetvā “pūjetha bhante”ti āha.",
  "atk-abh02a7:14_14": "Thero “atimandāni no, sāmaṇera,",
  "atk-abh02a7:14_15": "pupphānī”ti āha.",
  "atk-abh02a7:14_16": "“Gacchatha, bhante,",
  "atk-abh02a7:14_17": "bhagavato guṇe āvajjetvā pūjethā”ti.",
  "atk-abh02a7:15_0": "Thero pacchimamukhanissitena sopānena āruyha kucchivedikābhūmiyaṁ pupphapūjaṁ kātuṁ āraddho.",
  "atk-abh02a7:15_1": "Vedikābhūmi paripuṇṇā;",
  "atk-abh02a7:15_2": "pupphāni patitvā dutiyabhūmiyaṁ jaṇṇuppamāṇena odhinā pūrayiṁsu.",
  "atk-abh02a7:15_3": "Tato otaritvā pādapiṭṭhikapantiṁ pūjesi;",
  "atk-abh02a7:15_4": "sāpi paripūri;",
  "atk-abh02a7:15_5": "paripuṇṇabhāvaṁ ñatvā heṭṭhimatale vikiranto agamāsi;",
  "atk-abh02a7:15_6": "sabbaṁ cetiyaṅgaṇaṁ paripūri;",
  "atk-abh02a7:15_7": "tasmiṁ paripuṇṇe “sāmaṇera,",
  "atk-abh02a7:15_8": "pupphāni na khīyantī”ti āha.",
  "atk-abh02a7:15_9": "“Parissāvanaṁ, bhante,",
  "atk-abh02a7:15_10": "adhomukhaṁ karothā”ti.",
  "atk-abh02a7:15_11": "Adhomukhaṁ katvā cālesi.",
  "atk-abh02a7:15_12": "Tadā pupphāni khīṇāni.",
  "atk-abh02a7:15_13": "Thero parissāvanaṁ sāmaṇerassa datvā saddhiṁ hatthipākārena cetiyaṁ tikkhattuṁ padakkhiṇaṁ katvā catūsu ṭhānesu vanditvā pariveṇaṁ gacchanto cintesi –",
  "atk-abh02a7:15_14": "‘yāva mahiddhiko vatāyaṁ sāmaṇero;",
  "atk-abh02a7:15_15": "sakkhissati nu kho imaṁ iddhānubhāvaṁ rakkhitunti?",
  "atk-abh02a7:15_16": "Tato ‘na sakkhissatī’ti disvā sāmaṇeraṁ āha –",
  "atk-abh02a7:15_17": "“sāmaṇera,",
  "atk-abh02a7:15_18": "tvaṁ idāni mahiddhiko;",
  "atk-abh02a7:15_19": "evarūpaṁ pana iddhiṁ nāsetvā pacchimakāle kāṇapesakāriyā hatthena madditaṁkañjiyaṁ pivissasī”ti.",
  "atk-abh02a7:15_20": "Daharakabhāvassa nāmesa doso yaṁ so upajjhāyassa kathāya saṁvejetvā ‘kammaṭṭhānaṁ me, bhante,",
  "atk-abh02a7:15_21": "ācikkhathā’ti na yāci;",
  "atk-abh02a7:15_22": "‘amhākaṁ upajjhāyo kiṁ vadatī’ti taṁ pana asuṇanto viya agamāsi.",
  "atk-abh02a7:16_0": "Thero mahācetiyañca mahābodhiñca vanditvā sāmaṇeraṁ pattacīvaraṁ gāhāpetvā anupubbena kuṭeḷitissamahāvihāraṁ agamāsi.",
  "atk-abh02a7:16_1": "Sāmaṇero upajjhāyassa padānupadiko hutvā bhikkhācāraṁ na gacchati.",
  "atk-abh02a7:16_2": "“Kataraṁ gāmaṁ pavisatha,",
  "atk-abh02a7:16_3": "bhante”ti pucchitvā pana ‘idāni me upajjhāyo gāmadvāraṁ sampatto bhavissatī’ti ñatvā attano ca upajjhāyassa",
  "atk-abh02a7:16_4": "ca pattacīvaraṁ gahetvā ākāsenāgantvā therassa pattacīvaraṁ datvā piṇḍāya pavisati.",
  "atk-abh02a7:16_5": "Thero sabbakālaṁ ovadati –",
  "atk-abh02a7:16_6": "“sāmaṇera,",
  "atk-abh02a7:16_7": "mā evamakāsi;",
  "atk-abh02a7:16_8": "puthujjaniddhi nāma calā anibaddhā;",
  "atk-abh02a7:16_9": "asappāyaṁ rūpādiārammaṇaṁ labhitvā appamattakeneva bhijjati;",
  "atk-abh02a7:16_10": "santāya samāpattiyā parihīnā brahmacariyavāse santhambhituṁ na sakkontī”ti.",
  "atk-abh02a7:16_11": "Sāmaṇero ‘kiṁ katheti mayhaṁ upajjhāyo’ti sotuṁ na icchati,",
  "atk-abh02a7:16_12": "tatheva karoti.",
  "atk-abh02a7:16_13": "Thero anupubbena cetiyavandanaṁ karonto kammupendavihāraṁ nāma gato.",
  "atk-abh02a7:16_14": "Tattha vasantepi there sāmaṇero tatheva karoti.",
  "atk-abh02a7:17_0": "Athekadivasaṁ ekā pesakāradhītā abhirūpā paṭhamavaye ṭhitā kammupendagāmato nikkhamitvā padumassaraṁ oruyha gāyamānā pupphāni bhañjati.",
  "atk-abh02a7:17_1": "Tasmiṁ samaye sāmaṇero padumassaramatthakena gacchati gacchanto pana,",
  "atk-abh02a7:17_2": "sakkaralasikāya kāṇamakkhikā viya,",
  "atk-abh02a7:17_3": "tassā gītasadde bajjhi;",
  "atk-abh02a7:17_4": "tāvadeva iddhi antarahitā,",
  "atk-abh02a7:17_5": "chinnapakkho kāko viya ahosi.",
  "atk-abh02a7:17_6": "Santasamāpattibalena pana tattheva udakapiṭṭhe apatitvā simbalitūlaṁ viya patamānaṁ anupubbena padumassaratīre aṭṭhāsi.",
  "atk-abh02a7:17_7": "So vegena gantvā upajjhāyassa pattacīvaraṁ datvā nivatti.",
  "atk-abh02a7:17_8": "Mahāthero ‘pagevetaṁ mayā diṭṭhaṁ,",
  "atk-abh02a7:17_9": "nivāriyamānopi na nivattissatī’ti kiñci avatvā piṇḍāya pāvisi.",
  "atk-abh02a7:18_0": "Sāmaṇero gantvā padumassaratīre aṭṭhāsi tassā paccuttaraṇaṁ āgamayamāno.",
  "atk-abh02a7:18_1": "Sāpi sāmaṇeraṁ ākāsena gacchantañca punāgantvā ṭhitañca disvā ‘addhā esa maṁ nissāya ukkaṇṭhito’ti ñatvā ‘paṭikkama sāmaṇerā’ti āha.",
  "atk-abh02a7:18_2": "Sopi paṭipakkami.",
  "atk-abh02a7:18_3": "Itarā paccuttaritvā sāṭakaṁ nivāsetvā taṁ upasaṅkamitvā ‘kiṁ,",
  "atk-abh02a7:18_4": "bhante’ti pucchi.",
  "atk-abh02a7:18_5": "So tamatthaṁ ārocesi.",
  "atk-abh02a7:18_6": "Sā bahūhi kāraṇehi gharāvāse ādīnavaṁ brahmacariyavāse ānisaṁsañca dassetvā ovadamānāpi tassa ukkaṇṭhaṁ",
  "atk-abh02a7:18_7": "vinodetuṁ asakkontī ‘ayaṁ mama kāraṇā evarūpāya iddhiyā parihīno;",
  "atk-abh02a7:18_8": "na dāni yuttaṁ pariccajitu’nti.",
  "atk-abh02a7:18_9": "‘Idheva tiṭṭhā’ti vatvā gharaṁ gantvā mātāpitūnaṁ taṁ pavattiṁ ārocesi.",
  "atk-abh02a7:18_10": "Tepi āgantvā nānappakāraṁ ovadamānā vacanaṁ aggaṇhantaṁ āhaṁsu –",
  "atk-abh02a7:18_11": "“tvaṁ amhe uccākulāti mā sallakkhesi.",
  "atk-abh02a7:18_12": "Mayaṁ pesakārā.",
  "atk-abh02a7:18_13": "Sakkhissasi pesakārakammaṁ kātu”nti?",
  "atk-abh02a7:18_14": "Sāmaṇero āha – “upāsaka,",
  "atk-abh02a7:18_15": "gihībhūto nāma pesakārakammaṁ vā kareyya naḷakārakammaṁ vā,",
  "atk-abh02a7:18_16": "kiṁ iminā,",
  "atk-abh02a7:18_17": "mā sāṭakamatte lobhaṁ karothā”ti.",
  "atk-abh02a7:18_18": "Pesakārako udare baddhasāṭakaṁ datvā gharaṁ netvā dhītaraṁ adāsi.",
  "atk-abh02a7:19_0": "So pesakārakammaṁ uggaṇhitvā pesakārehi saddhiṁ sālāya kammaṁ karoti.",
  "atk-abh02a7:19_1": "Aññesaṁ itthiyo pātova bhattaṁ sampādetvā āhariṁsu.",
  "atk-abh02a7:19_2": "Tassa bhariyā na tāva āgacchati.",
  "atk-abh02a7:19_3": "So itaresu kammaṁ vissajjetvā bhuñjamānesu tasaraṁ vaṭṭento nisīdi.",
  "atk-abh02a7:19_4": "Sā pacchā āgamāsi.",
  "atk-abh02a7:19_5": "Atha naṁ so ‘aticirena āgatāsī’ti tajjesi.",
  "atk-abh02a7:19_6": "Mātugāmo ca nāma api cakkavattirājānaṁ attani paṭibaddhacittaṁ ñatvā dāsaṁ viya sallakkheti.",
  "atk-abh02a7:19_7": "Tasmā sā evamāha –",
  "atk-abh02a7:19_8": "“aññesaṁ ghare dārupaṇṇaloṇādīni sannihitāni;",
  "atk-abh02a7:19_9": "bāhirato āharitvā dāyakā pesakārakāpi atthi.",
  "atk-abh02a7:19_10": "Ahaṁ pana ekikā;",
  "atk-abh02a7:19_11": "tvampi ‘mayhaṁ ghare idaṁ atthi,",
  "atk-abh02a7:19_12": "idaṁ natthī’ti na jānāsi.",
  "atk-abh02a7:19_13": "Sace icchasi bhuñja,",
  "atk-abh02a7:19_14": "no ce icchasi mā bhuñjā”ti.",
  "atk-abh02a7:19_15": "So ‘na kevalaṁ ussūre bhattaṁ āharasi,",
  "atk-abh02a7:19_16": "vācāyapi maṁ ghaṭṭesī’ti kujjhitvā aññaṁ paharaṇaṁ apassanto tameva tasaradaṇḍakaṁ tasarato luñcitvā khipi.",
  "atk-abh02a7:19_17": "Sā taṁ āgacchantaṁ disvā īsakaṁ parivatti.",
  "atk-abh02a7:19_18": "Tasaradaṇḍakassa ca koṭi nāma tikhiṇā hoti.",
  "atk-abh02a7:19_19": "Sā tassā parivattamānāya akkhikoṭiyaṁ pavisitvā aṭṭhāsi.",
  "atk-abh02a7:19_20": "Sā ubhohi hatthehi vegena akkhiṁ aggahesi.",
  "atk-abh02a7:19_21": "Bhinnaṭṭhānato lohitaṁ paggharati.",
  "atk-abh02a7:20_0": "So tasmiṁ kāle upajjhāyassa vacanaṁ anussari ‘idaṁ sandhāya maṁ upajjhāyo “anāgate kāle kāṇapesakāriyā hatthena madditaṁ kañjiyaṁ pivissasī”ti āha.",
  "atk-abh02a7:20_1": "Idaṁ therena diṭṭhaṁ bhavissati.",
  "atk-abh02a7:20_2": "Aho dīghadassī ayyo’ti mahāsaddena rodituṁ ārabhi.",
  "atk-abh02a7:20_3": "Tamenaṁ aññe “alaṁ, āvuso, mā rodi;",
  "atk-abh02a7:20_4": "akkhi nāma bhinnaṁ na sakkā rodanena paṭipākatikaṁ kātu”nti āhaṁsu.",
  "atk-abh02a7:20_5": "So “nāhaṁ etamatthaṁ rodāmi;",
  "atk-abh02a7:20_6": "apica kho idaṁ sandhāya rodāmī”ti sabbaṁ pavattiṁ paṭipāṭiyā kathesi.",
  "atk-abh02a7:20_7": "Evaṁ uppannā samathavipassanā nirujjhamānā anatthāya saṁvattanti.",
  "atk-abh02a7:21_0": "Aparampi vatthu –",
  "atk-abh02a7:21_1": "tiṁsamattā bhikkhū kalyāṇiyaṁ mahācetiyaṁ vanditvā aṭavimaggena mahāmaggaṁ otaramānā antarāmagge jhāmakkhette",
  "atk-abh02a7:21_2": "kammaṁ katvā āgacchantaṁ ekaṁ manussaṁ addasaṁsu.",
  "atk-abh02a7:21_3": "Tassa sarīraṁ masimakkhitaṁ hoti,",
  "atk-abh02a7:21_4": "masimakkhitameva ca ekaṁ kāsāvaṁ kacchaṁ pīḷetvā nivatthaṁ.",
  "atk-abh02a7:21_5": "Olokiyamāno jhāmakhāṇuko viya khāyati.",
  "atk-abh02a7:21_6": "So divasabhāge kammaṁ katvā upaḍḍhajhāyamānānaṁ dārūnaṁ kalāpaṁ ukkhipitvā piṭṭhiyaṁ vippakiṇṇehi kesehi",
  "atk-abh02a7:21_7": "kummaggena āgantvā bhikkhūnaṁ sammukhe aṭṭhāsi.",
  "atk-abh02a7:21_8": "Sāmaṇerā disvā aññamaññaṁ olokayamānā “āvuso,",
  "atk-abh02a7:21_9": "tuyhaṁ pitā,",
  "atk-abh02a7:21_10": "tuyhaṁ mahāpitā,",
  "atk-abh02a7:21_11": "tuyhaṁ mātulo”ti hasamānā gantvā “ko nāmosi tvaṁ,",
  "atk-abh02a7:21_12": "upāsakā”ti nāmaṁ pucchiṁsu.",
  "atk-abh02a7:21_13": "So nāmaṁ pucchito vippaṭisārī hutvā dārukalāpaṁ chaḍḍetvā vatthaṁ saṁvidhāya nivāsetvā mahāthere vanditvā “tiṭṭhatha tāva,",
  "atk-abh02a7:21_14": "bhante”ti āha.",
  "atk-abh02a7:21_15": "Mahātherā aṭṭhaṁsu.",
  "atk-abh02a7:22_0": "Daharasāmaṇerā āgantvā mahātherānaṁ sammukhāpi parihāsaṁ karonti.",
  "atk-abh02a7:22_1": "Upāsako āha – “bhante,",
  "atk-abh02a7:22_2": "tumhe maṁ passitvā parihasatha;",
  "atk-abh02a7:22_3": "ettakeneva matthakaṁ pattamhāti sallakkhetha.",
  "atk-abh02a7:22_4": "Ahampi pubbe tumhādisova samaṇo ahosiṁ.",
  "atk-abh02a7:22_5": "Tumhākaṁ pana cittekaggatāmattampi natthi.",
  "atk-abh02a7:22_6": "Ahaṁ imasmiṁ sāsane mahiddhiko mahānubhāvo ahosiṁ;",
  "atk-abh02a7:22_7": "ākāsaṁ gahetvā pathaviṁ karomi,",
  "atk-abh02a7:22_8": "pathaviṁ ākāsaṁ;",
  "atk-abh02a7:22_9": "dūraṁ gaṇhitvā santikaṁ karomi,",
  "atk-abh02a7:22_10": "santikaṁ dūraṁ;",
  "atk-abh02a7:22_11": "cakkavāḷasahassaṁ khaṇena vinivijjhāmi.",
  "atk-abh02a7:22_12": "Hatthe me passatha;",
  "atk-abh02a7:22_13": "idāni pana makkaṭahatthasadisā.",
  "atk-abh02a7:22_14": "Ahaṁ imeheva hatthehi idha nisinnova candimasūriye parāmasiṁ.",
  "atk-abh02a7:22_15": "Imesaṁyeva pādānaṁ candimasūriye pādakathalikaṁ katvā nisīdiṁ.",
  "atk-abh02a7:22_16": "Evarūpā me iddhi pamādena antarahitā.",
  "atk-abh02a7:22_17": "Tumhe mā pamajjittha.",
  "atk-abh02a7:22_18": "Pamādena hi evarūpaṁ byasanaṁ pāpuṇanti.",
  "atk-abh02a7:22_19": "Appamattā viharantā jātijarāmaraṇassa antaṁ karonti.",
  "atk-abh02a7:22_20": "Tasmā tumhe maññeva ārammaṇaṁ karitvā appamattā hotha,",
  "atk-abh02a7:22_21": "bhante”ti tajjetvā ovādamadāsi.",
  "atk-abh02a7:22_22": "Te tassa kathentasseva saṁvegaṁ āpajjitvā vipassamānā tiṁsa janā tattheva arahattaṁ pāpuṇiṁsūti.",
  "atk-abh02a7:22_23": "Evampi uppannā samathavipassanā nirujjhamānā anatthāya saṁvattantīti veditabbā.",
  "atk-abh02a7:22_24": "Ayaṁ tāva lokiyasammappadhānakathāya vinicchayo.",
  "atk-abh02a7:23_0": "Lokuttaramaggakkhaṇe panetaṁ ekameva vīriyaṁ catukiccasādhanavasena cattāri nāmāni labhati.",
  "atk-abh02a7:23_1": "Tattha anuppannānanti asamudācāravasena vā ananubhūtārammaṇavasena vā anuppannānaṁ;",
  "atk-abh02a7:23_2": "aññathā hi anamatagge saṁsāre anuppannā pāpakā akusalā dhammā nāma natthi.",
  "atk-abh02a7:23_3": "Anuppannā pana uppajjamānāpi eteyeva uppajjanti,",
  "atk-abh02a7:23_4": "pahīyamānāpi eteyeva pahīyanti.",
  "atk-abh02a7:24_0": "Tattha ekaccassa vattavasena kilesā na samudācaranti.",
  "atk-abh02a7:24_1": "Ekaccassa ganthadhutaṅgasamādhivipassanā navakammikānaṁ aññataravasena. Kathaṁ?",
  "atk-abh02a7:24_2": "Ekacco hi vattasampanno hoti.",
  "atk-abh02a7:24_3": "Tassa dvāsītikhuddakavattāni,",
  "atk-abh02a7:24_4": "cuddasa mahāvattāni,",
  "atk-abh02a7:24_5": "cetiyaṅgaṇabodhiyaṅgaṇapānīyamāḷauposathāgāraāgantukagamikavattāni ca karontasseva kilesā okāsaṁ na labhanti;",
  "atk-abh02a7:24_6": "aparabhāge panassa vattaṁ vissajjetvā bhinnavattassa vicarato ayonisomanasikārañceva sativossaggañca āgamma uppajjanti.",
  "atk-abh02a7:24_7": "Evaṁ asamudācāravasena anuppannā uppajjanti nāma.",
  "atk-abh02a7:25_0": "Ekacco ganthayutto hoti;",
  "atk-abh02a7:25_1": "ekampi nikāyaṁ gaṇhāti, dvepi, tayopi,",
  "atk-abh02a7:25_2": "cattāropi, pañcapi.",
  "atk-abh02a7:25_3": "Tasseva tepiṭakaṁ buddhavacanaṁ atthavasena pāḷivasena anusandhivasena pubbāparavasena gaṇhantassa sajjhāyantassa",
  "atk-abh02a7:25_4": "cintentassa vācentassa desentassa pakāsentassa kilesā okāsaṁ na labhanti;",
  "atk-abh02a7:25_5": "aparabhāge panassa ganthakammaṁ pahāya kusītassa vicarato ayonisomanasikārasativossagge āgamma uppajjanti.",
  "atk-abh02a7:25_6": "Evampi asamudācāravasena anuppannā uppajjanti nāma.",
  "atk-abh02a7:26_0": "Ekacco pana dhutaṅgadharo hoti,",
  "atk-abh02a7:26_1": "terasa dhutaṅgaguṇe samādāya vattati.",
  "atk-abh02a7:26_2": "Tassa dhutaṅgaguṇe pariharantassa kilesā okāsaṁ na labhanti;",
  "atk-abh02a7:26_3": "aparabhāge panassa dhutaṅgāni vissajjetvā bāhullāya āvaṭṭassa vicarato ayonisomanasikārasativossagge āgamma uppajjanti.",
  "atk-abh02a7:26_4": "Evampi asamudācāravasena anuppannā uppajjanti nāma.",
  "atk-abh02a7:27_0": "Ekacco pana aṭṭhasu samāpattīsu ciṇṇavasī hoti.",
  "atk-abh02a7:27_1": "Tassa paṭhamajjhānādīsu āvajjanavasīādīnaṁ vasena viharantassa kilesā okāsaṁ na labhanti;",
  "atk-abh02a7:27_2": "aparabhāge panassa parihīnajjhānassa vā vissaṭṭhajjhānassa vā bhassādīsu anuyuttassa viharato ayonisomanasikārasativossagge āgamma uppajjanti.",
  "atk-abh02a7:27_3": "Evampi asamudācāravasena anuppannā kilesā uppajjanti nāma.",
  "atk-abh02a7:28_0": "Ekacco pana vipassako hoti;",
  "atk-abh02a7:28_1": "sattasu vā vipassanāsu aṭṭhārasasu vā mahāvipassanāsu kammaṁ karonto viharati.",
  "atk-abh02a7:28_2": "Tassevaṁ viharato kilesā okāsaṁ na labhanti;",
  "atk-abh02a7:28_3": "aparabhāge panassa vipassanākammaṁ pahāya kāyadaḷhībahulassa viharato ayonisomanasikārasativossagge āgamma uppajjanti.",
  "atk-abh02a7:28_4": "Evampi asamudācāravasena anuppannā kilesā uppajjanti nāma.",
  "atk-abh02a7:29_0": "Ekacco pana navakammiko hoti,",
  "atk-abh02a7:29_1": "uposathāgārabhojanasālādīni karoti.",
  "atk-abh02a7:29_2": "Tassa tesaṁ upakaraṇāni cintentassa kilesā okāsaṁ na labhanti;",
  "atk-abh02a7:29_3": "aparabhāge panassa navakamme niṭṭhite vā vissaṭṭhe vā ayonisomanasikārasativossagge āgamma uppajjanti.",
  "atk-abh02a7:29_4": "Evampi asamudācāravasena anuppannā kilesā uppajjanti nāma.",
  "atk-abh02a7:30_0": "Ekacco pana brahmalokā āgato suddhasatto hoti.",
  "atk-abh02a7:30_1": "Tassa anāsevanāya kilesā okāsaṁ na labhanti;",
  "atk-abh02a7:30_2": "aparabhāge panassa laddhāsevanassa ayonisomanasikārasativossagge āgamma uppajjanti.",
  "atk-abh02a7:30_3": "Evampi asamudācāravasena anuppannā kilesā uppajjanti nāma.",
  "atk-abh02a7:30_4": "Evaṁ tāva asamucāravasena anuppannatā veditabbā.",
  "atk-abh02a7:31_0": "Kathaṁ ananubhūtārammaṇavasena?",
  "atk-abh02a7:31_1": "Idhekacco ananubhūtapubbaṁ manāpiyādibhedaṁ ārammaṇaṁ labhati.",
  "atk-abh02a7:31_2": "Tassa tattha ayonisomanasikārasativossagge āgamma rāgādayo kilesā uppajjanti.",
  "atk-abh02a7:31_3": "Evaṁ ananubhūtārammaṇavasena anuppannā uppajjanti nāma.",
  "atk-abh02a7:31_4": "Lokuttaramaggakkhaṇe pana ekameva vīriyaṁ.",
  "atk-abh02a7:32_0": "Ye ca evaṁ anuppannā uppajjeyyuṁ,",
  "atk-abh02a7:32_1": "te yathā neva uppajjanti,",
  "atk-abh02a7:32_2": "evaṁ nesaṁ anuppādakiccaṁ uppannānañca pahānakiccaṁ sādheti.",
  "atk-abh02a7:32_3": "Tasmā uppannānaṁ pāpakānanti ettha pana catubbidhaṁ uppannaṁ –",
  "atk-abh02a7:32_4": "vattamānuppannaṁ,",
  "atk-abh02a7:32_5": "bhutvā vigatuppannaṁ,",
  "atk-abh02a7:32_6": "okāsakatuppannaṁ,",
  "atk-abh02a7:32_7": "bhūmiladdhuppannanti.",
  "atk-abh02a7:32_8": "Tattha ye kilesā vijjamānā uppādādisamaṅgino –",
  "atk-abh02a7:32_9": "idaṁ vattamānuppannaṁ nāma.",
  "atk-abh02a7:32_10": "Kamme pana javite ārammaṇarasaṁ anubhavitvā niruddhavipāko bhutvā vigataṁ nāma.",
  "atk-abh02a7:32_11": "Kammaṁ uppajjitvā niruddhaṁ bhutvā vigataṁ nāma.",
  "atk-abh02a7:32_12": "Tadubhayampi bhutvā vigatuppannanti saṅkhaṁ gacchati.",
  "atk-abh02a7:32_13": "Kusalākusalakammaṁ aññassa kammassa vipākaṁ paṭibāhitvā attano vipākassa okāsaṁ karoti.",
  "atk-abh02a7:32_14": "Evaṁ kate okāse vipāko uppajjamāno okāsakaraṇato paṭṭhāya uppannoti vuccati.",
  "atk-abh02a7:32_15": "Idaṁ okāsakatuppannaṁ nāma.",
  "atk-abh02a7:33_0": "Pañcakkhandhā pana vipassanāya bhūmi nāma.",
  "atk-abh02a7:33_1": "Te atītādibhedā honti.",
  "atk-abh02a7:33_2": "Tesu anusayitakilesā pana atītā vā anāgatā vā paccuppannā vāti na vattabbā.",
  "atk-abh02a7:33_3": "Atītakkhandhesu anusayitāpi hi appahīnāva honti.",
  "atk-abh02a7:33_4": "Anāgatakkhandhesu,",
  "atk-abh02a7:33_5": "paccuppannakkhandhesu anusayitāpi appahīnāva honti.",
  "atk-abh02a7:33_6": "Idaṁ bhūmiladdhuppannaṁ nāma.",
  "atk-abh02a7:33_7": "Tenāhu porāṇā –",
  "atk-abh02a7:33_8": "“tāsu tāsu bhūmīsu asamugghātitā kilesā bhūmiladdhuppannāti saṅkhaṁ gacchantī”ti.",
  "atk-abh02a7:34_0": "Aparampi catubbidhaṁ uppannaṁ –",
  "atk-abh02a7:34_1": "samudācāruppannaṁ,",
  "atk-abh02a7:34_2": "ārammaṇādhigahituppannaṁ,",
  "atk-abh02a7:34_3": "avikkhambhituppannaṁ,",
  "atk-abh02a7:34_4": "asamugdhātituppannanti.",
  "atk-abh02a7:34_5": "Tattha sampati vattamānaṁyeva ‘samudācāruppannaṁ’ nāma.",
  "atk-abh02a7:34_6": "Sakiṁ cakkhūni ummīletvā ārammaṇe nimitte gahite anussaritānussaritakkhaṇe kilesā nuppajjissantīti na vattabbā. Kasmā?",
  "atk-abh02a7:34_7": "Ārammaṇassa adhigahitattā.",
  "atk-abh02a7:34_8": "Yathā kiṁ?",
  "atk-abh02a7:34_9": "Yathā khīrarukkhassa kuṭhāriyā āhatāhataṭṭhāne khīraṁ na nikkhamissatīti na vattabbaṁ, evaṁ.",
  "atk-abh02a7:34_10": "Idaṁ ‘ārammaṇādhigahituppannaṁ’ nāma.",
  "atk-abh02a7:34_11": "Samāpattiyā avikkhambhitakilesā pana imasmiṁ nāma ṭhāne nuppajjissantīti na vattabbā. Kasmā?",
  "atk-abh02a7:34_12": "Avikkhambhitattā.",
  "atk-abh02a7:34_13": "Yathā kiṁ?",
  "atk-abh02a7:34_14": "Yathā sace khīrarukkhaṁ kuṭhāriyā āhaneyyuṁ,",
  "atk-abh02a7:34_15": "‘imasmiṁ nāma ṭhāne khīraṁ na nikkhameyyā’ti na vattabbaṁ, evaṁ.",
  "atk-abh02a7:34_16": "Idaṁ ‘avikkhambhituppannaṁ’ nāma.",
  "atk-abh02a7:34_17": "Maggena asamugghātitakilesā pana bhavagge nibbattassāpi nuppajjissantīti purimanayeneva vitthāretabbaṁ.",
  "atk-abh02a7:34_18": "Idaṁ ‘asamugghātituppannaṁ’ nāma.",
  "atk-abh02a7:35_0": "Imesu uppannesu vattamānuppannaṁ,",
  "atk-abh02a7:35_1": "bhutvāvigatuppannaṁ,",
  "atk-abh02a7:35_2": "okāsakatuppannaṁ,",
  "atk-abh02a7:35_3": "samudācāruppannanti catubbidhaṁ uppannaṁ na maggavajjhaṁ;",
  "atk-abh02a7:35_4": "bhūmiladdhuppannaṁ,",
  "atk-abh02a7:35_5": "ārammaṇādhiggahituppannaṁ,",
  "atk-abh02a7:35_6": "avikkhambhituppannaṁ,",
  "atk-abh02a7:35_7": "asamugghātituppannanti catubbidhaṁ maggavajjhaṁ.",
  "atk-abh02a7:35_8": "Maggo hi uppajjamāno ete kilese pajahati.",
  "atk-abh02a7:35_9": "So ye kilese pajahati,",
  "atk-abh02a7:35_10": "te atītā vā anāgatā vā paccuppannā vāti na vattabbā.",
  "atk-abh02a7:35_11": "Vuttampi cetaṁ –",
  "atk-abh02a7:36_0": "“Hañci atīte kilese pajahati,",
  "atk-abh02a7:36_1": "tena hi khīṇaṁ khepeti,",
  "atk-abh02a7:36_2": "niruddhaṁ nirodheti,",
  "atk-abh02a7:36_3": "vigataṁ vigameti,",
  "atk-abh02a7:36_4": "atthaṅgataṁ atthaṁ gameti,",
  "atk-abh02a7:36_5": "atītaṁ yaṁ natthi taṁ pajahati.",
  "atk-abh02a7:36_6": "Hañci anāgate kilese pajahati,",
  "atk-abh02a7:36_7": "tena hi ajātaṁ pajahati,",
  "atk-abh02a7:36_8": "anibbattaṁ anuppannaṁ apātubhūtaṁ pajahati,",
  "atk-abh02a7:36_9": "anāgataṁ yaṁ natthi taṁ pajahati.",
  "atk-abh02a7:36_10": "Hañci paccuppanne kilese pajahati,",
  "atk-abh02a7:36_11": "tena hi ratto rāgaṁ pajahati,",
  "atk-abh02a7:36_12": "duṭṭho dosaṁ,",
  "atk-abh02a7:36_13": "mūḷho mohaṁ,",
  "atk-abh02a7:36_14": "vinibaddho mānaṁ,",
  "atk-abh02a7:36_15": "parāmaṭṭho diṭṭhiṁ,",
  "atk-abh02a7:36_16": "vikkhepagato uddhaccaṁ,",
  "atk-abh02a7:36_17": "aniṭṭhaṅgato vicikicchaṁ,",
  "atk-abh02a7:36_18": "thāmagato anusayaṁ pajahati;",
  "atk-abh02a7:36_19": "kaṇhasukkadhammā yuganaddhā samameva vattanti;",
  "atk-abh02a7:36_20": "saṁkilesikā maggabhāvanā hoti…pe…",
  "atk-abh02a7:36_21": "tena hi natthi maggabhāvanā,",
  "atk-abh02a7:36_22": "natthi phalasacchikiriyā,",
  "atk-abh02a7:36_23": "natthi kilesappahānaṁ,",
  "atk-abh02a7:36_24": "natthi dhammābhisamayo’ti.",
  "atk-abh02a7:36_25": "‘Atthi maggabhāvanā…pe…",
  "atk-abh02a7:36_26": "atthi dhammābhisamayo’ti.",
  "atk-abh02a7:36_27": "Yathā kathaṁ viya?",
  "atk-abh02a7:36_28": "Seyyathāpi taruṇo rukkho…pe…",
  "atk-abh02a7:36_29": "apātubhūtāneva na pātubhavanti”ti.",
  "atk-abh02a7:37_0": "Iti pāḷiyaṁ ajātaphalarukkho āgato;",
  "atk-abh02a7:37_1": "jātaphalarukkhena pana dīpetabbaṁ.",
  "atk-abh02a7:37_2": "Yathā hi saphalo taruṇaambarukkho.",
  "atk-abh02a7:37_3": "Tassa phalāni manussā paribhuñjeyyuṁ,",
  "atk-abh02a7:37_4": "sesāni pātetvā pacchiyo pūreyyuṁ.",
  "atk-abh02a7:37_5": "Athañño puriso taṁ pharasunā chindeyya.",
  "atk-abh02a7:37_6": "Tenassa neva atītāni phalāni nāsitāni honti,",
  "atk-abh02a7:37_7": "na anāgatapaccuppannāni ca nāsitāni;",
  "atk-abh02a7:37_8": "atītāni hi manussehi paribhuttāni,",
  "atk-abh02a7:37_9": "anāgatāni anibbattāni na sakkā nāsetuṁ.",
  "atk-abh02a7:37_10": "Yasmiṁ pana samaye so chinno tadā phalāniyeva natthīti paccuppannānipi anāsitāni.",
  "atk-abh02a7:37_11": "Sace pana rukkho acchinno assa,",
  "atk-abh02a7:37_12": "athassa pathavīrasañca āporasañca āgamma yāni phalāni nibbatteyyuṁ,",
  "atk-abh02a7:37_13": "tāni nāsitāni honti.",
  "atk-abh02a7:37_14": "Tāni hi ajātāneva na jāyanti,",
  "atk-abh02a7:37_15": "anibbattāneva na nibbattanti,",
  "atk-abh02a7:37_16": "apātubhūtāneva na pātubhavanti.",
  "atk-abh02a7:37_17": "Evameva maggo nāpi atītādibhede kilese pajahati,",
  "atk-abh02a7:37_18": "nāpi na pajahati.",
  "atk-abh02a7:37_19": "Yesañhi kilesānaṁ maggena khandhesu apariññātesu uppatti siyā,",
  "atk-abh02a7:37_20": "maggena uppajjitvā khandhānaṁ pariññātattā te kilesā ajātāva na jāyanti,",
  "atk-abh02a7:37_21": "anibbattāva na nibbattanti,",
  "atk-abh02a7:37_22": "apātubhūtāva na pātubhavanti.",
  "atk-abh02a7:37_23": "Taruṇaputtāya itthiyā puna avijāyanatthaṁ byādhitānaṁ rogavūpasamatthaṁ pītabhesajjehi cāpi ayamattho vibhāvetabbo.",
  "atk-abh02a7:37_24": "Evaṁ maggo ye kilese pajahati,",
  "atk-abh02a7:37_25": "te atītā vā anāgatā vā paccuppannā vāti na vattabbā.",
  "atk-abh02a7:37_26": "Na ca maggo kilese na pajahati.",
  "atk-abh02a7:37_27": "Ye pana maggo kilese pajahati,",
  "atk-abh02a7:37_28": "te sandhāya ‘uppannānaṁ pāpakāna’ntiādi vuttaṁ.",
  "atk-abh02a7:38_0": "Na kevalañca maggo kileseyeva pajahati,",
  "atk-abh02a7:38_1": "kilesānaṁ pana appahīnattā ye uppajjeyyuṁ upādinnakkhandhā,",
  "atk-abh02a7:38_2": "tepi pajahatiyeva.",
  "atk-abh02a7:38_3": "Vuttampi cetaṁ “sotāpattimaggañāṇena abhisaṅkhāraviññāṇassa nirodhena satta bhave ṭhapetvā anamatagge",
  "atk-abh02a7:38_4": "saṁsāre ye uppajjeyyuṁ nāmañca rūpañca etthete nirujjhantī”ti vitthāro.",
  "atk-abh02a7:38_5": "Iti maggo upādinnato anupādinnato ca vuṭṭhāti.",
  "atk-abh02a7:38_6": "Bhavavasena pana sotāpattimaggo apāyabhavato vuṭṭhāti.",
  "atk-abh02a7:38_7": "Sakadāgāmimaggo sugatibhavekadesato;",
  "atk-abh02a7:38_8": "anāgāmimaggo sugatikāmabhavato;",
  "atk-abh02a7:38_9": "vuṭṭhāti arahattamaggo rūpārūpabhavato vuṭṭhāti,",
  "atk-abh02a7:38_10": "sabbabhavehi vuṭṭhātiyevātipi vadanti.",
  "atk-abh02a7:39_0": "Atha maggakkhaṇe kathaṁ anuppannānaṁ uppādāya bhāvanā hoti?",
  "atk-abh02a7:39_1": "Kathaṁ vā uppannānaṁ ṭhitiyāti?",
  "atk-abh02a7:39_2": "Maggappavattiyā eva.",
  "atk-abh02a7:39_3": "Maggo hi pavattamāno pubbe anuppannapubbattā anuppanno nāma vuccati.",
  "atk-abh02a7:39_4": "Anāgatapubbañhi ṭhānaṁ gantvā ananubhūtapubbaṁ vā ārammaṇaṁ anubhavitvā vattāro bhavanti –",
  "atk-abh02a7:39_5": "‘anāgataṭṭhānaṁ āgatamha,",
  "atk-abh02a7:39_6": "ananubhūtaṁ ārammaṇaṁ anubhavāmā’ti.",
  "atk-abh02a7:39_7": "Yā cassa pavatti,",
  "atk-abh02a7:39_8": "ayameva ṭhiti nāmāti ṭhitiyā bhāvetīti vattuṁ vaṭṭati.",
  "atk-abh02a7:39_9": "Evametassa bhikkhuno idaṁ lokuttaramaggakkhaṇe vīriyaṁ “anuppannānaṁ pāpakānaṁ akusalānaṁ dhammānaṁ anuppādāyā”tiādīni cattāri nāmāni labhati.",
  "atk-abh02a7:39_10": "Ayaṁ lokuttaramaggakkhaṇe sammappadhānakathā.",
  "atk-abh02a7:39_11": "Evamettha lokiyalokuttaramissakā sammappadhānā niddiṭṭhāti.",
  "atk-abh02a7:40_0": "Suttantabhājanīyavaṇṇanā.",
  "atk-abh02a7:41_0": "2. Abhidhammabhājanīyavaṇṇanā",
  "atk-abh02a7:42_0": "408.",
  "atk-abh02a7:42_1": "Abhidhammabhājanīye sabbānipi sammappadhānāni dhammasaṅgaṇiyaṁ vibhattassa desanānayassa mukhamattameva dassentena niddiṭṭhāni.",
  "atk-abh02a7:42_2": "Tattha nayabhedo veditabbo. Kathaṁ?",
  "atk-abh02a7:42_3": "Paṭhamasammappadhāne tāva sotāpattimagge jhānābhinivese suddhikapaṭipadā,",
  "atk-abh02a7:42_4": "suddhikasuññatā,",
  "atk-abh02a7:42_5": "suññatapaṭipadā,",
  "atk-abh02a7:42_6": "suddhikaappaṇihitā,",
  "atk-abh02a7:42_7": "appaṇihitapaṭipadāti imesu pañcasu ṭhānesu dvinnaṁ dvinnaṁ catukkapañcakanayānaṁ vasena dasa nayā honti.",
  "atk-abh02a7:42_8": "Evaṁ sesesupīti vīsatiyā abhinivesesu dve nayasatāni.",
  "atk-abh02a7:42_9": "Tāni catūhi adhipatīhi catugguṇitāni aṭṭha.",
  "atk-abh02a7:42_10": "Iti suddhikāni dve sādhipatīni aṭṭhāti sabbampi nayasahassaṁ hoti.",
  "atk-abh02a7:42_11": "Tathādutiyasammappadhānādīsu suddhikasammappadhāne cāti sotāpattimagge pañcanayasahassāni.",
  "atk-abh02a7:42_12": "Yathā ca sotāpattimagge,",
  "atk-abh02a7:42_13": "evaṁ sesamaggesupīti kusalavaseneva vīsati nayasahassāni.",
  "atk-abh02a7:42_14": "Vipāke pana sammappadhānehi kattabbakiccaṁ natthīti vipākavāro na gahitoti.",
  "atk-abh02a7:42_15": "Sammappadhānāni panettha nibbattitalokuttarāneva kathitānīti veditabbāni.",
  "atk-abh02a7:43_0": "Abhidhammabhājanīyavaṇṇanā.",
  "atk-abh02a7:44_0": "3. Pañhāpucchakavaṇṇanā",
  "atk-abh02a7:45_0": "427.",
  "atk-abh02a7:45_1": "Pañhāpucchake pāḷianusāreneva sammappadhānānaṁ kusalādibhāvo veditabbo.",
  "atk-abh02a7:45_2": "Ārammaṇattikesu pana sabbānipi etāni appamāṇaṁ nibbānaṁ ārabbha pavattito appamāṇārammaṇāneva,",
  "atk-abh02a7:45_3": "na maggārammaṇāni;",
  "atk-abh02a7:45_4": "sahajātahetuvasena pana maggahetukāni;",
  "atk-abh02a7:45_5": "vīmaṁsaṁ jeṭṭhakaṁ katvā maggabhāvanākāle maggādhipatīni;",
  "atk-abh02a7:45_6": "chandacittajeṭṭhikāya maggabhāvanāya na vattabbāni maggādhipatīnīti;",
  "atk-abh02a7:45_7": "vīriyajeṭṭhikāya pana aññassa vīriyassa abhāvā na vattabbāni maggādhipatīnīti vā na maggādhipatīnīti vā;",
  "atk-abh02a7:45_8": "atītādīsu ekārammaṇabhāvenapi na vattabbāni;",
  "atk-abh02a7:45_9": "nibbānassa pana bahiddhādhammattā bahiddhārammaṇāni nāma hontīti.",
  "atk-abh02a7:45_10": "Evametasmiṁ pañhāpucchake nibbattitalokuttarāneva sammappadhānāni kathitāni.",
  "atk-abh02a7:45_11": "Sammāsambuddhena hi suttantabhājanīyasmiṁyeva lokiyalokuttaramissakā sammappadhānā kathitā;",
  "atk-abh02a7:45_12": "abhidhammabhājanīyapañhāpucchakesu pana lokuttarāyevāti.",
  "atk-abh02a7:45_13": "Evamayaṁ sammappadhānavibhaṅgopi teparivaṭṭaṁ nīharitvāva bhājetvā dassitoti.",
  "atk-abh02a7:46_0": "Sammohavinodaniyā vibhaṅgaṭṭhakathāya",
  "atk-abh02a7:47_0": "Sammappadhānavibhaṅgavaṇṇanā niṭṭhitā."
}