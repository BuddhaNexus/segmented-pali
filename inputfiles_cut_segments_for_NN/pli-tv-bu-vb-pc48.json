{
  "pli-tv-bu-vb-pc48:0.1_0": "Theravāda Vinaya",
  "pli-tv-bu-vb-pc48:0.2_0": "Mahāvibhaṅga",
  "pli-tv-bu-vb-pc48:0.3_0": "Pācittiyakaṇḍa",
  "pli-tv-bu-vb-pc48:0.4_0": "Acelakavagga",
  "pli-tv-bu-vb-pc48:0.5_0": "48. Uyyuttasenāsikkhāpada",
  "pli-tv-bu-vb-pc48:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bu-vb-pc48:1.2_0": "Tena kho pana samayena rājā pasenadi kosalo senāya abbhuyyāto hoti.",
  "pli-tv-bu-vb-pc48:1.3_0": "Chabbaggiyā bhikkhū uyyuttaṁ senaṁ dassanāya agamaṁsu.",
  "pli-tv-bu-vb-pc48:1.4_0": "Addasā kho rājā pasenadi kosalo chabbaggiye bhikkhū dūratova āgacchante.",
  "pli-tv-bu-vb-pc48:1.5_0": "Disvāna pakkosāpetvā etadavoca—",
  "pli-tv-bu-vb-pc48:1.6_0": "“kissa tumhe, bhante, āgatatthā”ti?",
  "pli-tv-bu-vb-pc48:1.7_0": "“Mahārājānaṁ mayaṁ daṭṭhukāmā”ti.",
  "pli-tv-bu-vb-pc48:1.8_0": "“Kiṁ, bhante, maṁ diṭṭhena yuddhābhinandinaṁ;",
  "pli-tv-bu-vb-pc48:1.9_0": "nanu bhagavā passitabbo”ti?",
  "pli-tv-bu-vb-pc48:1.10_0": "Manussā ujjhāyanti khiyyanti vipācenti—",
  "pli-tv-bu-vb-pc48:1.11_0": "“kathañhi nāma samaṇā sakyaputtiyā uyyuttaṁ senaṁ dassanāya āgacchissanti.",
  "pli-tv-bu-vb-pc48:1.12_0": "Amhākampi alābhā, amhākampi dulladdhaṁ,",
  "pli-tv-bu-vb-pc48:1.12_1": "ye mayaṁ ājīvassa hetu puttadārassa kāraṇā senāya āgacchāmā”ti.",
  "pli-tv-bu-vb-pc48:1.13_0": "Assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ.",
  "pli-tv-bu-vb-pc48:1.14_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc48:1.15_0": "“kathañhi nāma chabbaggiyā bhikkhū uyyuttaṁ senaṁ dassanāya gacchissantī”ti …pe…",
  "pli-tv-bu-vb-pc48:1.16_0": "“saccaṁ kira tumhe, bhikkhave,",
  "pli-tv-bu-vb-pc48:1.16_1": "uyyuttaṁ senaṁ dassanāya gacchathā”ti?",
  "pli-tv-bu-vb-pc48:1.17_0": "“Saccaṁ, bhagavā”ti.",
  "pli-tv-bu-vb-pc48:1.18_0": "Vigarahi buddho bhagavā …pe…",
  "pli-tv-bu-vb-pc48:1.19_0": "kathañhi nāma tumhe, moghapurisā,",
  "pli-tv-bu-vb-pc48:1.19_1": "uyyuttaṁ senaṁ dassanāya gacchissatha.",
  "pli-tv-bu-vb-pc48:1.20_0": "Netaṁ, moghapurisā, appasannānaṁ vā pasādāya …pe…",
  "pli-tv-bu-vb-pc48:1.21_0": "evañca pana, bhikkhave,",
  "pli-tv-bu-vb-pc48:1.21_1": "imaṁ sikkhāpadaṁ uddiseyyātha—",
  "pli-tv-bu-vb-pc48:1.22.1_0": "“Yo pana bhikkhu uyyuttaṁ senaṁ dassanāya gaccheyya, pācittiyan”ti.",
  "pli-tv-bu-vb-pc48:1.23_0": "Evañcidaṁ bhagavatā bhikkhūnaṁ sikkhāpadaṁ paññattaṁ hoti.",
  "pli-tv-bu-vb-pc48:2.1_0": "Tena kho pana samayena aññatarassa bhikkhuno mātulo senāya gilāno hoti.",
  "pli-tv-bu-vb-pc48:2.2_0": "So tassa bhikkhuno santike dūtaṁ pāhesi—",
  "pli-tv-bu-vb-pc48:2.3_0": "“ahañhi senāya gilāno.",
  "pli-tv-bu-vb-pc48:2.4_0": "Āgacchatu bhadanto.",
  "pli-tv-bu-vb-pc48:2.5_0": "Icchāmi bhadantassa āgatan”ti.",
  "pli-tv-bu-vb-pc48:2.6_0": "Atha kho tassa bhikkhuno etadahosi—“bhagavatā sikkhāpadaṁ paññattaṁ—‘na uyyuttaṁ senaṁ dassanāya gantabban’ti.",
  "pli-tv-bu-vb-pc48:2.7_0": "Ayañca me mātulo senāya gilāno.",
  "pli-tv-bu-vb-pc48:2.8_0": "Kathaṁ nu kho mayā paṭipajjitabban”ti?",
  "pli-tv-bu-vb-pc48:2.9_0": "Bhagavato etamatthaṁ ārocesi.",
  "pli-tv-bu-vb-pc48:2.10_0": "Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—",
  "pli-tv-bu-vb-pc48:2.11_0": "“anujānāmi, bhikkhave,",
  "pli-tv-bu-vb-pc48:2.11_1": "tathārūpappaccayā senāya gantuṁ.",
  "pli-tv-bu-vb-pc48:2.12_0": "Evañca pana, bhikkhave,",
  "pli-tv-bu-vb-pc48:2.12_1": "imaṁ sikkhāpadaṁ uddiseyyātha—",
  "pli-tv-bu-vb-pc48:2.13.1_0": "“Yo pana bhikkhu uyyuttaṁ senaṁ dassanāya gaccheyya, aññatra tathārūpappaccayā, pācittiyan”ti.",
  "pli-tv-bu-vb-pc48:3.1.1_0": "Yo panāti",
  "pli-tv-bu-vb-pc48:3.1.2_0": "yo yādiso …pe…",
  "pli-tv-bu-vb-pc48:3.1.3_0": "bhikkhūti",
  "pli-tv-bu-vb-pc48:3.1.4_0": "…pe… ayaṁ imasmiṁ atthe adhippeto bhikkhūti.",
  "pli-tv-bu-vb-pc48:3.1.5_0": "Uyyuttā nāma senā",
  "pli-tv-bu-vb-pc48:3.1.6_0": "gāmato nikkhamitvā niviṭṭhā vā hoti payātā vā.",
  "pli-tv-bu-vb-pc48:3.1.7_0": "Senā nāma",
  "pli-tv-bu-vb-pc48:3.1.8_0": "hatthī assā rathā pattī.",
  "pli-tv-bu-vb-pc48:3.1.9_0": "Dvādasapuriso hatthī, tipuriso asso, catupuriso ratho,",
  "pli-tv-bu-vb-pc48:3.1.9_1": "cattāro purisā sarahatthā patti.",
  "pli-tv-bu-vb-pc48:3.1.10_0": "Dassanāya gacchati, āpatti dukkaṭassa.",
  "pli-tv-bu-vb-pc48:3.1.11_0": "Yattha ṭhito passati, āpatti pācittiyassa.",
  "pli-tv-bu-vb-pc48:3.1.12_0": "Dassanūpacāraṁ vijahitvā punappunaṁ passati, āpatti pācittiyassa.",
  "pli-tv-bu-vb-pc48:3.1.13_0": "Aññatra tathārūpappaccayāti",
  "pli-tv-bu-vb-pc48:3.1.14_0": "ṭhapetvā tathārūpappaccayaṁ.",
  "pli-tv-bu-vb-pc48:3.2.1_0": "Uyyutte uyyuttasaññī dassanāya gacchati, aññatra tathārūpappaccayā, āpatti pācittiyassa.",
  "pli-tv-bu-vb-pc48:3.2.2_0": "Uyyutte vematiko dassanāya gacchati, aññatra tathārūpappaccayā, āpatti pācittiyassa.",
  "pli-tv-bu-vb-pc48:3.2.3_0": "Uyyutte anuyyuttasaññī dassanāya gacchati, aññatra tathārūpappaccayā, āpatti pācittiyassa.",
  "pli-tv-bu-vb-pc48:3.2.4_0": "Ekamekaṁ dassanāya gacchati, āpatti dukkaṭassa.",
  "pli-tv-bu-vb-pc48:3.2.5_0": "Yattha ṭhito passati, āpatti dukkaṭassa.",
  "pli-tv-bu-vb-pc48:3.2.6_0": "Dassanūpacāraṁ vijahitvā punappunaṁ passati, āpatti dukkaṭassa.",
  "pli-tv-bu-vb-pc48:3.2.7_0": "Anuyyutte uyyuttasaññī, āpatti dukkaṭassa.",
  "pli-tv-bu-vb-pc48:3.2.8_0": "Anuyyutte vematiko, āpatti dukkaṭassa.",
  "pli-tv-bu-vb-pc48:3.2.9_0": "Anuyyutte anuyyuttasaññī, anāpatti.",
  "pli-tv-bu-vb-pc48:3.3.1_0": "Anāpatti—",
  "pli-tv-bu-vb-pc48:3.3.2_0": "ārāme ṭhito passati,",
  "pli-tv-bu-vb-pc48:3.3.3_0": "bhikkhussa ṭhitokāsaṁ vā nisinnokāsaṁ vā nipannokāsaṁ vā āgacchati,",
  "pli-tv-bu-vb-pc48:3.3.4_0": "paṭipathaṁ gacchanto passati,",
  "pli-tv-bu-vb-pc48:3.3.5_0": "tathārūpappaccayā,",
  "pli-tv-bu-vb-pc48:3.3.6_0": "āpadāsu,",
  "pli-tv-bu-vb-pc48:3.3.7_0": "ummattakassa,",
  "pli-tv-bu-vb-pc48:3.3.8_0": "ādikammikassāti.",
  "pli-tv-bu-vb-pc48:3.3.9_0": "Uyyuttasenāsikkhāpadaṁ niṭṭhitaṁ aṭṭhamaṁ."
}