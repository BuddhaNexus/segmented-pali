{
  "atk-s0101a2:0_0": "2. Sāmaññaphalasuttavaṇṇanā",
  "atk-s0101a2:1_0": "Rājāmaccakathāvaṇṇanā",
  "atk-s0101a2:2_0": "150.Evaṁme sutaṁ…pe…",
  "atk-s0101a2:2_1": "rājagaheti sāmaññaphalasuttaṁ.",
  "atk-s0101a2:2_2": "Tatrāyaṁ apubbapadavaṇṇanā –",
  "atk-s0101a2:2_3": "rājagaheti evaṁnāmake nagare.",
  "atk-s0101a2:2_4": "Tañhi mandhātumahāgovindādīhi pariggahitattā rājagahanti vuccati.",
  "atk-s0101a2:2_5": "Aññepi ettha pakāre vaṇṇayanti, kiṁ tehi?",
  "atk-s0101a2:2_6": "Nāmamattametaṁ tassa nagarassa.",
  "atk-s0101a2:2_7": "Taṁ panetaṁ buddhakāle ca cakkavattikāle ca nagaraṁ hoti,",
  "atk-s0101a2:2_8": "sesakāle suññaṁ hoti yakkhapariggahitaṁ,",
  "atk-s0101a2:2_9": "tesaṁ vasanavanaṁ hutvā tiṭṭhati.",
  "atk-s0101a2:2_10": "Viharatīti avisesena iriyāpathadibbabrahmaariyavihāresu aññataravihārasamaṅgiparidīpanametaṁ.",
  "atk-s0101a2:2_11": "Idha pana ṭhānagamananisajjasayanappabhedesu iriyāpathesu aññatarairiyāpathasamāyogaparidīpanaṁ.",
  "atk-s0101a2:2_12": "Tena ṭhitopi gacchantopi nisinnopi sayānopi bhagavā viharati ceva veditabbo.",
  "atk-s0101a2:2_13": "So hi ekaṁ iriyāpathabādhanaṁ aññena iriyāpathena vicchinditvā aparipatantaṁ attabhāvaṁ harati pavatteti,",
  "atk-s0101a2:2_14": "tasmā viharatīti vuccati.",
  "atk-s0101a2:3_0": "Jīvakassa komārabhaccassa ambavaneti idamassa yaṁ gocaragāmaṁ upanissāya viharati,",
  "atk-s0101a2:3_1": "tassa samīpanivāsanaṭṭhānaparidīpanaṁ. Tasmā –",
  "atk-s0101a2:3_2": "rājagahe viharati jīvakassa komārabhaccassa ambavaneti rājagahasamīpe jīvakassa komārabhaccassa ambavane viharatīti evamettha attho veditabbo.",
  "atk-s0101a2:3_3": "Samīpatthe hetaṁ bhummavacanaṁ.",
  "atk-s0101a2:3_4": "Tattha jīvatīti jīvako,",
  "atk-s0101a2:3_5": "kumārena bhatoti komārabhacco. Yathāha –",
  "atk-s0101a2:3_6": "“kiṁ bhaṇe,",
  "atk-s0101a2:3_7": "etaṁ kākehi samparikiṇṇanti?",
  "atk-s0101a2:3_8": "Dārako devāti.",
  "atk-s0101a2:3_9": "Jīvati bhaṇeti? Jīvati, devāti. Tena hi,",
  "atk-s0101a2:3_10": "bhaṇe taṁ dārakaṁ amhākaṁ antepuraṁ netvā dhātīnaṁ detha posetunti.",
  "atk-s0101a2:3_11": "Tassa jīvatīti jīvakoti nāmaṁ akaṁsu.",
  "atk-s0101a2:3_12": "Kumārena posāpitoti komārabhaccoti nāmaṁ akaṁsū”ti ayaṁ panettha saṅkhepo.",
  "atk-s0101a2:3_13": "Vitthārena pana jīvakavatthukhandhake āgatameva.",
  "atk-s0101a2:3_14": "Vinicchayakathāpissa samantapāsādikāya vinayaṭṭhakathāyaṁ vuttā.",
  "atk-s0101a2:4_0": "Ayaṁ pana jīvako ekasmiṁ samaye bhagavato dosābhisannaṁ kāyaṁ virecetvā siveyyakaṁ dussayugaṁ datvā vatthānumodanāpariyosāne",
  "atk-s0101a2:4_1": "sotāpattiphale patiṭṭhāya cintesi –",
  "atk-s0101a2:4_2": "“mayā divasassa dvattikkhattuṁ buddhupaṭṭhānaṁ gantabbaṁ,",
  "atk-s0101a2:4_3": "idañca veḷuvanaṁ atidūre,",
  "atk-s0101a2:4_4": "mayhaṁ pana ambavanaṁ uyyānaṁ āsannataraṁ,",
  "atk-s0101a2:4_5": "yaṁnūnāhaṁ ettha bhagavato vihāraṁ kāreyya”nti.",
  "atk-s0101a2:4_6": "So tasmiṁ ambavane rattiṭṭhānadivāṭhānaleṇakuṭimaṇḍapādīni sampādetvā bhagavato anucchavikaṁ gandhakuṭiṁ",
  "atk-s0101a2:4_7": "kārāpetvā ambavanaṁ aṭṭhārasahatthubbedhena tambapaṭṭavaṇṇena pākārena parikkhipāpetvā buddhappamukhaṁ",
  "atk-s0101a2:4_8": "bhikkhusaṅghaṁ sacīvarabhattena santappetvā dakkhiṇodakaṁ pātetvā vihāraṁ niyyātesi.",
  "atk-s0101a2:4_9": "Taṁ sandhāya vuttaṁ –",
  "atk-s0101a2:4_10": "“jīvakassa komārabhaccassa ambavane”ti.",
  "atk-s0101a2:5_0": "Aḍḍhateḷasehi bhikkhusatehīti aḍḍhasatena ūnehi terasahi bhikkhusatehi.",
  "atk-s0101a2:5_1": "Rājātiādīsu rājati attano issariyasampattiyā catūhi saṅgahavatthūhi mahājanaṁ rañjeti vaḍḍhetīti rājā.",
  "atk-s0101a2:5_2": "Magadhānaṁ issaroti māgadho.",
  "atk-s0101a2:5_3": "Ajātoyeva rañño sattu bhavissatīti nemittakehi niddiṭṭhoti ajātasattu.",
  "atk-s0101a2:6_0": "Tasmiṁ kira kucchigate deviyā evarūpo dohaḷo uppajji –",
  "atk-s0101a2:6_1": "“aho vatāhaṁ rañño dakkhiṇabāhulohitaṁ piveyya”nti,",
  "atk-s0101a2:6_2": "sā “bhāriye ṭhāne dohaḷo uppanno,",
  "atk-s0101a2:6_3": "na sakkā kassaci ārocetu”nti taṁ kathetuṁ asakkontī kisā dubbaṇṇā ahosi.",
  "atk-s0101a2:6_4": "Taṁ rājā pucchi – “bhadde,",
  "atk-s0101a2:6_5": "tuyhaṁ attabhāvo na pakativaṇṇo,",
  "atk-s0101a2:6_6": "kiṁ kāraṇa”nti?",
  "atk-s0101a2:6_7": "“Mā puccha,",
  "atk-s0101a2:6_8": "mahārājāti”. “Bhadde,",
  "atk-s0101a2:6_9": "tvaṁ attano ajjhāsayaṁ mayhaṁ akathentī kassa kathessasī”ti tathā tathā nibandhitvā kathāpesi.",
  "atk-s0101a2:6_10": "Sutvā ca – “bāle,",
  "atk-s0101a2:6_11": "kiṁ ettha tuyhaṁ bhāriyasaññā ahosī”ti vejjaṁ pakkosāpetvā suvaṇṇasatthakena bāhuṁ phālāpetvā suvaṇṇasarakena",
  "atk-s0101a2:6_12": "lohitaṁ gahetvā udakena sambhinditvā pāyesi.",
  "atk-s0101a2:6_13": "Nemittakā taṁ sutvā –",
  "atk-s0101a2:6_14": "“esa gabbho rañño sattu bhavissati,",
  "atk-s0101a2:6_15": "iminā rājā haññissatī”ti byākariṁsu.",
  "atk-s0101a2:6_16": "Devī sutvā –",
  "atk-s0101a2:6_17": "“mayhaṁ kira kucchito nikkhanto rājānaṁ māressatī”ti gabbhaṁ pātetukāmā uyyānaṁ gantvā kucchiṁ maddāpesi,",
  "atk-s0101a2:6_18": "gabbho na patati.",
  "atk-s0101a2:6_19": "Sā punappunaṁ gantvā tatheva kāresi.",
  "atk-s0101a2:6_20": "Rājā kimatthaṁ ayaṁ abhiṇhaṁ uyyānaṁ gacchatīti parivīmaṁsanto taṁ kāraṇaṁ sutvā – “bhadde,",
  "atk-s0101a2:6_21": "tava kucchiyaṁ puttoti vā dhītāti vā na paññāyati,",
  "atk-s0101a2:6_22": "attano nibbattadārakaṁ evamakāsīti mahā aguṇarāsipi no jambudīpatale āvibhavissati,",
  "atk-s0101a2:6_23": "mā tvaṁ evaṁ karohī”ti nivāretvā ārakkhaṁ adāsi.",
  "atk-s0101a2:6_24": "Sā gabbhavuṭṭhānakāle “māressāmī”ti cintesi.",
  "atk-s0101a2:6_25": "Tadāpi ārakkhamanussā dārakaṁ apanayiṁsu.",
  "atk-s0101a2:6_26": "Athāparena samayena vuḍḍhippattaṁ kumāraṁ deviyā dassesuṁ.",
  "atk-s0101a2:6_27": "Sā taṁ disvāva puttasinehaṁ uppādesi,",
  "atk-s0101a2:6_28": "tena naṁ māretuṁ nāsakkhi.",
  "atk-s0101a2:6_29": "Rājāpi anukkamena puttassa oparajjamadāsi.",
  "atk-s0101a2:7_0": "Athekasmiṁ samaye devadatto rahogato cintesi –",
  "atk-s0101a2:7_1": "“sāriputtassa parisā mahāmoggallānassa parisā mahākassapassa parisāti,",
  "atk-s0101a2:7_2": "evamime visuṁ visuṁ dhurā,",
  "atk-s0101a2:7_3": "ahampi ekaṁ dhuraṁ nīharāmī”ti.",
  "atk-s0101a2:7_4": "So “na sakkā vinā lābhena parisaṁ uppādetuṁ,",
  "atk-s0101a2:7_5": "handāhaṁ lābhaṁ nibbattemī”ti cintetvā khandhake āgatanayena ajātasattuṁ kumāraṁ iddhipāṭihāriyena pasādetvā",
  "atk-s0101a2:7_6": "sāyaṁ pātaṁ pañcahi rathasatehi upaṭṭhānaṁ āgacchantaṁ ativissatthaṁ ñatvā ekadivasaṁ upasaṅkamitvā etadavoca –",
  "atk-s0101a2:7_7": "“pubbe kho, kumāra,",
  "atk-s0101a2:7_8": "manussā dīghāyukā,",
  "atk-s0101a2:7_9": "etarahi appāyukā,",
  "atk-s0101a2:7_10": "tena hi tvaṁ kumāra,",
  "atk-s0101a2:7_11": "pitaraṁ hantvā rājā hohi,",
  "atk-s0101a2:7_12": "ahaṁ bhagavantaṁ hantvā buddho bhavissāmī”ti kumāraṁ pituvadhe uyyojeti.",
  "atk-s0101a2:8_0": "So –",
  "atk-s0101a2:8_1": "“ayyo devadatto mahānubhāvo,",
  "atk-s0101a2:8_2": "etassa aviditaṁ nāma natthī”ti ūruyā potthaniyaṁ bandhitvā divā divassa bhīto ubbiggo ussaṅkī utrasto",
  "atk-s0101a2:8_3": "antepuraṁ pavisitvā vuttappakāraṁ vippakāraṁ akāsi.",
  "atk-s0101a2:8_4": "Atha naṁ amaccā gahetvā anuyuñjitvā –",
  "atk-s0101a2:8_5": "“kumāro ca hantabbo,",
  "atk-s0101a2:8_6": "devadatto ca,",
  "atk-s0101a2:8_7": "sabbe ca bhikkhū hantabbā”ti sammantayitvā rañño āṇāvasena karissāmāti rañño ārocesuṁ.",
  "atk-s0101a2:9_0": "Rājā ye amaccā māretukāmā ahesuṁ,",
  "atk-s0101a2:9_1": "tesaṁ ṭhānantarāni acchinditvā,",
  "atk-s0101a2:9_2": "ye na māretukāmā,",
  "atk-s0101a2:9_3": "te uccesu ṭhānesu ṭhapetvā kumāraṁ pucchi –",
  "atk-s0101a2:9_4": "“kissa pana tvaṁ, kumāra,",
  "atk-s0101a2:9_5": "maṁ māretukāmosī”ti?",
  "atk-s0101a2:9_6": "“Rajjenamhi, deva,",
  "atk-s0101a2:9_7": "atthiko”ti.",
  "atk-s0101a2:9_8": "Rājā tassa rajjaṁ adāsi.",
  "atk-s0101a2:10_0": "So mayhaṁ manoratho nipphannoti devadattassa ārocesi.",
  "atk-s0101a2:10_1": "Tato naṁ so āha –",
  "atk-s0101a2:10_2": "“tvaṁ siṅgālaṁ antokatvā bheripariyonaddhapuriso viya sukiccakārimhīti maññasi,",
  "atk-s0101a2:10_3": "katipāheneva te pitā tayā kataṁ avamānaṁ cintetvā sayameva rājā bhavissatī”ti. Atha, bhante,",
  "atk-s0101a2:10_4": "kiṁ karomīti?",
  "atk-s0101a2:10_5": "Mūlaghaccaṁ ghātehīti. Nanu, bhante,",
  "atk-s0101a2:10_6": "mayhaṁ pitā na satthavajjhoti?",
  "atk-s0101a2:10_7": "Āhārupacchedena naṁ mārehīti.",
  "atk-s0101a2:10_8": "So pitaraṁ tāpanagehe pakkhipāpesi,",
  "atk-s0101a2:10_9": "tāpanagehaṁ nāma kammakaraṇatthāya kataṁ dhūmagharaṁ.",
  "atk-s0101a2:10_10": "“Mama mātaraṁ ṭhapetvā aññassa daṭṭhuṁ mā dethā”ti āha.",
  "atk-s0101a2:10_11": "Devī suvaṇṇasarake bhattaṁ pakkhipitvā ucchaṅgenādāya pavisati.",
  "atk-s0101a2:10_12": "Rājā taṁ bhuñjitvā yāpeti. So –",
  "atk-s0101a2:10_13": "“mayhaṁ pitā kathaṁ yāpetī”ti pucchitvā taṁ pavattiṁ sutvā –",
  "atk-s0101a2:10_14": "“mayhaṁ mātu ucchaṅgaṁ katvā pavisituṁ mā dethā”ti āha.",
  "atk-s0101a2:10_15": "Tato paṭṭhāya devī moḷiyaṁ pakkhipitvā pavisati.",
  "atk-s0101a2:10_16": "Tampi sutvā “moḷiṁ bandhitvā pavisituṁ mā dethā”ti.",
  "atk-s0101a2:10_17": "Tato suvaṇṇapādukāsu bhattaṁ ṭhapetvā pidahitvā pādukā āruyha pavisati.",
  "atk-s0101a2:10_18": "Rājā tena yāpeti.",
  "atk-s0101a2:10_19": "Puna “kathaṁ yāpetī”ti pucchitvā tamatthaṁ sutvā “pādukā āruyha pavisitumpi mā dethā”ti āha.",
  "atk-s0101a2:10_20": "Tato paṭṭhāya devī gandhodakena nhāyitvā sarīraṁ catumadhurena makkhetvā pārupitvā pavisati.",
  "atk-s0101a2:10_21": "Rājā tassā sarīraṁ lehitvā yāpeti.",
  "atk-s0101a2:10_22": "Puna pucchitvā taṁ pavattiṁ sutvā “ito paṭṭhāya mayhaṁ mātu pavesanaṁ nivārethā”ti āha.",
  "atk-s0101a2:10_23": "Devī dvāramūle ṭhatvā “sāmi,",
  "atk-s0101a2:10_24": "bimbisāra,",
  "atk-s0101a2:10_25": "etaṁ daharakāle māretuṁ na adāsi,",
  "atk-s0101a2:10_26": "attano sattuṁ attanāva posesi,",
  "atk-s0101a2:10_27": "idaṁ pana dāni te pacchimadassanaṁ,",
  "atk-s0101a2:10_28": "nāhaṁ ito paṭṭhāya tumhe passituṁ labhāmi,",
  "atk-s0101a2:10_29": "sace mayhaṁ doso atthi,",
  "atk-s0101a2:10_30": "khamatha devā”ti roditvā kanditvā nivatti.",
  "atk-s0101a2:11_0": "Tato paṭṭhāya rañño āhāro natthi.",
  "atk-s0101a2:11_1": "Rājā maggaphalasukhena caṅkamena yāpeti.",
  "atk-s0101a2:11_2": "Ativiya assa attabhāvo virocati. So – “kathaṁ, me bhaṇe,",
  "atk-s0101a2:11_3": "pitā yāpetī”ti pucchitvā “caṅkamena, deva, yāpeti;",
  "atk-s0101a2:11_4": "ativiya cassa attabhāvo virocatī”ti sutvā ‘caṅkamaṁ dānissa hāressāmī’ti cintetvā –",
  "atk-s0101a2:11_5": "“mayhaṁ pitu pāde khurena phāletvā loṇatelena makkhetvā khadiraṅgārehi vītaccitehi pacathā”ti nhāpite pesesi.",
  "atk-s0101a2:11_6": "Rājā te disvā –",
  "atk-s0101a2:11_7": "“nūna mayhaṁ putto kenaci saññatto bhavissati,",
  "atk-s0101a2:11_8": "ime mama massukaraṇatthāyāgatā”ti cintesi.",
  "atk-s0101a2:11_9": "Te gantvā vanditvā aṭṭhaṁsu.",
  "atk-s0101a2:11_10": "‘Kasmā āgatatthā’ti ca puṭṭhā taṁ sāsanaṁ ārocesuṁ.",
  "atk-s0101a2:11_11": "“Tumhākaṁ rañño manaṁ karothā”ti ca vuttā ‘nisīda,",
  "atk-s0101a2:11_12": "devā’ti vatvā ca rājānaṁ vanditvā – “deva,",
  "atk-s0101a2:11_13": "mayaṁ rañño āṇaṁ karoma,",
  "atk-s0101a2:11_14": "mā amhākaṁ kujjhittha,",
  "atk-s0101a2:11_15": "nayidaṁ tumhādisānaṁ dhammarājūnaṁ anucchavika”nti vatvā vāmahatthena gopphake gahetvā dakkhiṇahatthena",
  "atk-s0101a2:11_16": "khuraṁ gahetvā pādatalāni phāletvā loṇatelena makkhetvā khadiraṅgārehi vītaccitehi paciṁsu.",
  "atk-s0101a2:11_17": "Rājā kira pubbe cetiyaṅgaṇe saupāhano agamāsi,",
  "atk-s0101a2:11_18": "nisajjanatthāya paññattakaṭasārakañca adhotehi pādehi akkami,",
  "atk-s0101a2:11_19": "tassāyaṁ nissandoti vadanti.",
  "atk-s0101a2:11_20": "Rañño balavavedanā uppannā. So –",
  "atk-s0101a2:11_21": "“aho buddho,",
  "atk-s0101a2:11_22": "aho dhammo,",
  "atk-s0101a2:11_23": "aho saṅgho”ti anussarantoyeva cetiyaṅgaṇe khittamālā viya milāyitvā cātumahārājikadevaloke vessavaṇassa",
  "atk-s0101a2:11_24": "paricārako janavasabho nāma yakkho hutvā nibbatti.",
  "atk-s0101a2:12_0": "Taṁ divasameva ajātasattussa putto jāto,",
  "atk-s0101a2:12_1": "puttassa jātabhāvañca pitumatabhāvañca nivedetuṁ dve lekhā ekakkhaṇeyeva āgatā. Amaccā –",
  "atk-s0101a2:12_2": "“paṭhamaṁ puttassa jātabhāvaṁ ārocessāmā”ti taṁ lekhaṁ rañño hatthe ṭhapesuṁ.",
  "atk-s0101a2:12_3": "Rañño taṅkhaṇeyeva puttasineho uppajjitvā sakalasarīraṁ khobhetvā aṭṭhimiñjaṁ āhacca aṭṭhāsi.",
  "atk-s0101a2:12_4": "Tasmiṁ khaṇe pituguṇamaññāsi –",
  "atk-s0101a2:12_5": "“mayi jātepi mayhaṁ pitu evameva sineho uppanno”ti. So –",
  "atk-s0101a2:12_6": "“gacchatha, bhaṇe,",
  "atk-s0101a2:12_7": "mayhaṁ pitaraṁ vissajjethā”ti āha.",
  "atk-s0101a2:12_8": "“Kiṁ vissajjāpetha,",
  "atk-s0101a2:12_9": "devā”ti itaraṁ lekhaṁ hatthe ṭhapayiṁsu.",
  "atk-s0101a2:13_0": "So taṁ pavattiṁ sutvā rodamāno mātusamīpaṁ gantvā –",
  "atk-s0101a2:13_1": "“ahosi nu, kho, amma,",
  "atk-s0101a2:13_2": "mayhaṁ pitu mayi jāte sineho”ti? Sā āha –",
  "atk-s0101a2:13_3": "“bālaputta,",
  "atk-s0101a2:13_4": "kiṁ vadesi,",
  "atk-s0101a2:13_5": "tava daharakāle aṅguliyā pīḷakā uṭṭhahi.",
  "atk-s0101a2:13_6": "Atha taṁ rodamānaṁ saññāpetuṁ asakkontā taṁ gahetvā vinicchayaṭṭhāne nisinnassa tava pitu santikaṁ agamaṁsu.",
  "atk-s0101a2:13_7": "Pitā te aṅguliṁ mukhe ṭhapesi.",
  "atk-s0101a2:13_8": "Pīḷakā mukheyeva bhijji.",
  "atk-s0101a2:13_9": "Atha kho pitā tava sinehena taṁ lohitamissakaṁ pubbaṁ aniṭṭhubhitvāva ajjhohari.",
  "atk-s0101a2:13_10": "Evarūpo te pitu sineho”ti.",
  "atk-s0101a2:13_11": "So roditvā paridevitvā pitu sarīrakiccaṁ akāsi.",
  "atk-s0101a2:14_0": "Devadattopi ajātasattuṁ upasaṅkamitvā – “purise, mahārāja, āṇāpehi,",
  "atk-s0101a2:14_1": "ye samaṇaṁ gotamaṁ jīvitā voropessantī”ti vatvā tena dinne purise pesetvā sayaṁ gijjhakūṭaṁ āruyha yantena",
  "atk-s0101a2:14_2": "silaṁ pavijjhitvā nāḷāgirihatthiṁ muñcāpetvāpi kenaci upāyena bhagavantaṁ māretuṁ asakkonto parihīnalābhasakkāro",
  "atk-s0101a2:14_3": "pañca vatthūni yācitvā tāni alabhamāno tehi janaṁ saññāpessāmīti saṅghabhedaṁ katvā sāriputtamoggallānesu",
  "atk-s0101a2:14_4": "parisaṁ ādāya pakkantesu uṇhalohitaṁ mukhena chaḍḍetvā navamāse gilānamañce nipajjitvā vippaṭisārajāto –",
  "atk-s0101a2:14_5": "“kuhiṁ etarahi satthā vasatī”ti pucchitvā “jetavane”ti vutte mañcakena maṁ āharitvā satthāraṁ dassethāti",
  "atk-s0101a2:14_6": "vatvā āhariyamāno bhagavato dassanārahassa kammassa akatattā jetavane pokkharaṇīsamīpeyeva dvedhā bhinnaṁ",
  "atk-s0101a2:14_7": "pathaviṁ pavisitvā mahāniraye patiṭṭhitoti.",
  "atk-s0101a2:14_8": "Ayamettha saṅkhepo.",
  "atk-s0101a2:14_9": "Vitthārakathānayo khandhake āgato.",
  "atk-s0101a2:14_10": "Āgatattā pana sabbaṁ na vuttanti.",
  "atk-s0101a2:14_11": "Evaṁ ajātoyeva rañño sattu bhavissatīti nemittakehi niddiṭṭhoti ajātasattu.",
  "atk-s0101a2:15_0": "Vedehiputtoti ayaṁ kosalarañño dhītāya putto,",
  "atk-s0101a2:15_1": "na videharañño.",
  "atk-s0101a2:15_2": "Vedehīti pana paṇḍitādhivacanametaṁ. Yathāha –",
  "atk-s0101a2:15_3": "“vedehikā gahapatānī,",
  "atk-s0101a2:15_4": "ayyo ānando vedehamunī”ti.",
  "atk-s0101a2:15_5": "Tatrāyaṁ vacanattho –",
  "atk-s0101a2:15_6": "vidanti etenāti vedo,",
  "atk-s0101a2:15_7": "ñāṇassetaṁ adhivacanaṁ.",
  "atk-s0101a2:15_8": "Vedena īhati ghaṭati vāyamatīti vedehī.",
  "atk-s0101a2:15_9": "Vedehiyā putto vedehiputto.",
  "atk-s0101a2:16_0": "Tadahūti tasmiṁ ahu,",
  "atk-s0101a2:16_1": "tasmiṁ divaseti attho.",
  "atk-s0101a2:16_2": "Upavasanti etthāti uposatho,",
  "atk-s0101a2:16_3": "upavasantīti sīlena vā anasanena vā upetā hutvā vasantīti attho.",
  "atk-s0101a2:16_4": "Ayaṁ panettha atthuddhāro –",
  "atk-s0101a2:16_5": "“āyāmāvuso, kappina,",
  "atk-s0101a2:16_6": "uposathaṁ gamissāmā”tiādīsu pātimokkhuddeso uposatho.",
  "atk-s0101a2:16_7": "“Evaṁ aṭṭhaṅgasamannāgato kho, visākhe,",
  "atk-s0101a2:16_8": "uposatho upavuttho”tiādīsu sīlaṁ.",
  "atk-s0101a2:16_9": "“Suddhassa ve sadā phaggu,",
  "atk-s0101a2:16_10": "suddhassuposatho sadā”tiādīsu upavāso.",
  "atk-s0101a2:16_11": "“Uposatho nāma nāgarājā”tiādīsu paññatti. “Na,",
  "atk-s0101a2:16_12": "bhikkhave,",
  "atk-s0101a2:16_13": "tadahuposathe sabhikkhukā āvāsā”tiādīsu upavasitabbadivaso.",
  "atk-s0101a2:16_14": "Idhāpi soyeva adhippeto.",
  "atk-s0101a2:16_15": "So panesa aṭṭhamī cātuddasī pannarasībhedena tividho.",
  "atk-s0101a2:16_16": "Tasmā sesadvayanivāraṇatthaṁ pannaraseti vuttaṁ.",
  "atk-s0101a2:16_17": "Teneva vuttaṁ –",
  "atk-s0101a2:16_18": "“upavasanti etthāti uposatho”ti.",
  "atk-s0101a2:17_0": "Komudiyāti kumudavatiyā.",
  "atk-s0101a2:17_1": "Tadā kira kumudāni supupphitāni honti,",
  "atk-s0101a2:17_2": "tāni ettha santīti komudī.",
  "atk-s0101a2:17_3": "Cātumāsiniyāti cātumāsiyā,",
  "atk-s0101a2:17_4": "sā hi catunnaṁ māsānaṁ pariyosānabhūtāti cātumāsī.",
  "atk-s0101a2:17_5": "Idha pana cātumāsinīti vuccati.",
  "atk-s0101a2:17_6": "Māsapuṇṇatāya utupuṇṇatāya saṁvaccharapuṇṇatāya puṇṇā sampuṇṇāti puṇṇā.",
  "atk-s0101a2:17_7": "Mā iti cando vuccati,",
  "atk-s0101a2:17_8": "so ettha puṇṇoti puṇṇamā.",
  "atk-s0101a2:17_9": "Evaṁ puṇṇāya puṇṇamāyāti imasmiṁ padadvaye ca attho veditabbo.",
  "atk-s0101a2:18_0": "Rājāmaccaparivutoti evarūpāya rajataghaṭaviniggatāhi khīradhārāhi dhoviyamānadisābhāgāya viya,",
  "atk-s0101a2:18_1": "rajatavimānaviccutehi muttāvaḷisumanakusumadāmasetadukūlakumudavisarehi samparikiṇṇāya viya ca,",
  "atk-s0101a2:18_2": "caturupakkilesavimuttapuṇṇacandappabhāsamudayobhāsitāya rattiyā rājāmaccehi parivutoti attho.",
  "atk-s0101a2:18_3": "Uparipāsādavaragatoti pāsādavarassa uparigato.",
  "atk-s0101a2:18_4": "Mahārahe samussitasetacchatte kañcanāsane nisinno hoti.",
  "atk-s0101a2:18_5": "Kasmā nisinno?",
  "atk-s0101a2:18_6": "Niddāvinodanatthaṁ.",
  "atk-s0101a2:18_7": "Ayañhi rājā pitari upakkantadivasato paṭṭhāya –",
  "atk-s0101a2:18_8": "“niddaṁ okkamissāmī”ti nimīlitamattesuyeva akkhīsu sattisataabbhāhato viya kandamānoyeva pabujjhi.",
  "atk-s0101a2:18_9": "Kimetanti ca vutte,",
  "atk-s0101a2:18_10": "na kiñcīti vadati.",
  "atk-s0101a2:18_11": "Tenassa amanāpā niddā,",
  "atk-s0101a2:18_12": "iti niddāvinodanatthaṁ nisinno.",
  "atk-s0101a2:18_13": "Api ca tasmiṁ divase nakkhattaṁ saṅghuṭṭhaṁ hoti.",
  "atk-s0101a2:18_14": "Sabbaṁ nagaraṁ sittasammaṭṭhaṁ vippakiṇṇavālukaṁ pañcavaṇṇakusumalājapuṇṇaghaṭapaṭimaṇḍitagharadvāraṁ",
  "atk-s0101a2:18_15": "samussitadhajapaṭākavicitrasamujjalitadīpamālālaṅkatasabbadisābhāgaṁ vīthisabhāgena racchāsabhāgena nakkhattakīḷaṁ",
  "atk-s0101a2:18_16": "anubhavamānena mahājanena samākiṇṇaṁ hoti.",
  "atk-s0101a2:18_17": "Iti nakkhattadivasatāyapi nisinnoti vadanti.",
  "atk-s0101a2:18_18": "Evaṁ pana vatvāpi –",
  "atk-s0101a2:18_19": "“rājakulassa nāma sadāpi nakkhattameva,",
  "atk-s0101a2:18_20": "niddāvinodanatthaṁyeva panesa nisinno”ti sanniṭṭhānaṁ kataṁ.",
  "atk-s0101a2:19_0": "Udānaṁudānesīti udāhāraṁ udāhari,",
  "atk-s0101a2:19_1": "yathā hi yaṁ telaṁ mānaṁ gahetuṁ na sakkoti,",
  "atk-s0101a2:19_2": "vissanditvā gacchati,",
  "atk-s0101a2:19_3": "taṁ avasekoti vuccati.",
  "atk-s0101a2:19_4": "Yañca jalaṁ taḷākaṁ gahetuṁ na sakkoti,",
  "atk-s0101a2:19_5": "ajjhottharitvā gacchati,",
  "atk-s0101a2:19_6": "taṁ oghoti vuccati;",
  "atk-s0101a2:19_7": "evameva yaṁ pītivacanaṁ hadayaṁ gahetuṁ na sakkoti,",
  "atk-s0101a2:19_8": "adhikaṁ hutvā anto asaṇṭhahitvā bahinikkhamati,",
  "atk-s0101a2:19_9": "taṁ udānanti vuccati.",
  "atk-s0101a2:19_10": "Evarūpaṁ pītimayaṁ vacanaṁ nicchāresīti attho.",
  "atk-s0101a2:20_0": "Dosināti dosāpagatā, abbhā, mahikā, dhūmo, rajo,",
  "atk-s0101a2:20_1": "rāhūti imehi pañcahi upakkilesehi virahitāti vuttaṁ hoti.",
  "atk-s0101a2:20_2": "Tasmā ramaṇīyātiādīni pañca thomanavacanāni.",
  "atk-s0101a2:20_3": "Sā hi mahājanassa manaṁ ramayatīti ramaṇīyā.",
  "atk-s0101a2:20_4": "Vuttadosavimuttāya candappabhāya obhāsitattā ativiya surūpāti abhirūpā.",
  "atk-s0101a2:20_5": "Dassituṁ yuttāti dassanīyā.",
  "atk-s0101a2:20_6": "Cittaṁ pasādetīti pāsādikā.",
  "atk-s0101a2:20_7": "Divasamāsādīnaṁ lakkhaṇaṁ bhavituṁ yuttāti lakkhaññā.",
  "atk-s0101a2:21_0": "Kaṁ nu khvajjāti kaṁ nu kho ajja.",
  "atk-s0101a2:21_1": "Samaṇaṁ vā brāhmaṇaṁ vāti samitapāpatāya samaṇaṁ.",
  "atk-s0101a2:21_2": "Bāhitapāpatāya brāhmaṇaṁ.",
  "atk-s0101a2:21_3": "Yaṁ no payirupāsatoti vacanabyattayo esa,",
  "atk-s0101a2:21_4": "yaṁ amhākaṁ pañhapucchanavasena payirupāsantānaṁ madhuraṁ dhammaṁ sutvā cittaṁ pasīdeyyāti attho.",
  "atk-s0101a2:21_5": "Iti rājā iminā sabbenapi vacanena obhāsanimittakammaṁ akāsi.",
  "atk-s0101a2:21_6": "Kassa akāsīti?",
  "atk-s0101a2:21_7": "Jīvakassa.",
  "atk-s0101a2:21_8": "Kimatthaṁ?",
  "atk-s0101a2:21_9": "Bhagavato dassanatthaṁ.",
  "atk-s0101a2:21_10": "Kiṁ bhagavantaṁ sayaṁ dassanāya upagantuṁ na sakkotīti? Āma,",
  "atk-s0101a2:21_11": "na sakkoti. Kasmā?",
  "atk-s0101a2:21_12": "Mahāparādhatāya.",
  "atk-s0101a2:22_0": "Tena hi bhagavato upaṭṭhāko ariyasāvako attano pitā mārito,",
  "atk-s0101a2:22_1": "devadatto ca tameva nissāya bhagavato bahuṁ anatthamakāsi,",
  "atk-s0101a2:22_2": "iti mahāparādho esa,",
  "atk-s0101a2:22_3": "tāya mahāparādhatāya sayaṁ gantuṁ na sakkoti.",
  "atk-s0101a2:22_4": "Jīvako pana bhagavato upaṭṭhāko,",
  "atk-s0101a2:22_5": "tassa piṭṭhichāyāya bhagavantaṁ passissāmīti obhāsanimittakammaṁ akāsi.",
  "atk-s0101a2:22_6": "Kiṁ jīvako pana –",
  "atk-s0101a2:22_7": "“mayhaṁ idaṁ obhāsanimittakamma”nti jānātīti?",
  "atk-s0101a2:22_8": "Āma jānāti.",
  "atk-s0101a2:22_9": "Atha kasmā tuṇhī ahosīti?",
  "atk-s0101a2:22_10": "Vikkhepapacchedanatthaṁ.",
  "atk-s0101a2:23_0": "Tassañhi parisati channaṁ satthārānaṁ upaṭṭhākā bahū sannipatitā,",
  "atk-s0101a2:23_1": "te asikkhitānaṁ payirupāsanena sayampi asikkhitāva.",
  "atk-s0101a2:23_2": "Te mayi bhagavato guṇakathaṁ āraddhe antarantarā uṭṭhāyuṭṭhāya attano satthārānaṁ guṇaṁ kathessanti,",
  "atk-s0101a2:23_3": "evaṁ me satthu guṇakathā pariyosānaṁ na gamissati.",
  "atk-s0101a2:23_4": "Rājā pana imesaṁ kulūpake upasaṅkamitvā gahitāsāratāya tesaṁ guṇakathāya anattamano hutvā maṁ paṭipucchissati,",
  "atk-s0101a2:23_5": "athāhaṁ nibbikkhepaṁ satthu guṇaṁ kathetvā rājānaṁ satthu santikaṁ gahetvā gamissāmīti jānantova vikkhepapacchedanatthaṁ tuṇhī ahosīti.",
  "atk-s0101a2:24_0": "Tepi amaccā evaṁ cintesuṁ –",
  "atk-s0101a2:24_1": "“ajja rājā pañcahi padehi rattiṁ thometi,",
  "atk-s0101a2:24_2": "addhā kiñci samaṇaṁ vā brāhmaṇaṁ vā upasaṅkamitvā pañhaṁ pucchitvā dhammaṁ sotukāmo,",
  "atk-s0101a2:24_3": "yassa cesa dhammaṁ sutvā pasīdissati,",
  "atk-s0101a2:24_4": "tassa ca mahantaṁ sakkāraṁ karissati,",
  "atk-s0101a2:24_5": "yassa pana kulūpako samaṇo rājakulūpako hoti,",
  "atk-s0101a2:24_6": "bhaddaṁ tassā”ti.",
  "atk-s0101a2:25_0": "151-152.",
  "atk-s0101a2:25_1": "Te evaṁ cintetvā –",
  "atk-s0101a2:25_2": "“ahaṁ attano kulūpakasamaṇassa vaṇṇaṁ vatvā rājānaṁ gahetvā gamissāmi,",
  "atk-s0101a2:25_3": "ahaṁ gamissāmī”ti attano attano kulūpakānaṁ vaṇṇaṁ kathetuṁ āraddhā. Tenāha –",
  "atk-s0101a2:25_4": "“evaṁ vutte aññataro rājāmacco”tiādi.",
  "atk-s0101a2:25_5": "Tattha pūraṇoti tassa satthupaṭiññassa nāmaṁ.",
  "atk-s0101a2:25_6": "Kassapoti gottaṁ.",
  "atk-s0101a2:25_7": "So kira aññatarassa kulassa ekūnadāsasataṁ pūrayamāno jāto,",
  "atk-s0101a2:25_8": "tenassa pūraṇoti nāmaṁ akaṁsu.",
  "atk-s0101a2:25_9": "Maṅgaladāsattā cassa “dukkaṭa”nti vattā natthi,",
  "atk-s0101a2:25_10": "akataṁ vā na katanti.",
  "atk-s0101a2:25_11": "So “kimahaṁ ettha vasāmī”ti palāyi.",
  "atk-s0101a2:25_12": "Athassa corā vatthāni acchindiṁsu,",
  "atk-s0101a2:25_13": "so paṇṇena vā tiṇena vā paṭicchādetumpi ajānanto jātarūpeneva ekaṁ gāmaṁ pāvisi.",
  "atk-s0101a2:25_14": "Manussā taṁ disvā “ayaṁ samaṇo arahā appiccho,",
  "atk-s0101a2:25_15": "natthi iminā sadiso”ti pūvabhattādīni gahetvā upasaṅkamanti. So –",
  "atk-s0101a2:25_16": "“mayhaṁ sāṭakaṁ anivatthabhāvena idaṁ uppanna”nti tato paṭṭhāya sāṭakaṁ labhitvāpi na nivāsesi,",
  "atk-s0101a2:25_17": "tadeva pabbajjaṁ aggahesi,",
  "atk-s0101a2:25_18": "tassa santike aññepi aññepīti pañcasatamanussā pabbajiṁsu.",
  "atk-s0101a2:25_19": "Taṁ sandhāyāha –",
  "atk-s0101a2:25_20": "“pūraṇo kassapo”ti.",
  "atk-s0101a2:26_0": "Pabbajitasamūhasaṅkhāto saṅgho assa atthīti saṅghī.",
  "atk-s0101a2:26_1": "Sveva gaṇo assa atthīti gaṇī.",
  "atk-s0101a2:26_2": "Ācārasikkhāpanavasena tassa gaṇassa ācariyoti gaṇācariyo.",
  "atk-s0101a2:26_3": "Ñātoti paññāto pākaṭo.",
  "atk-s0101a2:26_4": "“Appiccho santuṭṭho.",
  "atk-s0101a2:26_5": "Appicchatāya vatthampi na nivāsetī”ti evaṁ samuggato yaso assa atthīti yasassī.",
  "atk-s0101a2:26_6": "Titthakaroti laddhikaro.",
  "atk-s0101a2:26_7": "Sādhusammatoti ayaṁ sādhu, sundaro,",
  "atk-s0101a2:26_8": "sappurisoti evaṁ sammato.",
  "atk-s0101a2:26_9": "Bahujanassāti assutavato andhabālaputhujjanassa.",
  "atk-s0101a2:26_10": "Pabbajitato paṭṭhāya atikkantā bahū rattiyo jānātīti rattaññū.",
  "atk-s0101a2:26_11": "Ciraṁ pabbajitassa assāti cirapabbajito,",
  "atk-s0101a2:26_12": "acirapabbajitassa hi kathā okappanīyā na hoti,",
  "atk-s0101a2:26_13": "tenāha “cirapabbajito”ti.",
  "atk-s0101a2:26_14": "Addhagatoti addhānaṁ gato,",
  "atk-s0101a2:26_15": "dve tayo rājaparivaṭṭe atītoti adhippāyo.",
  "atk-s0101a2:26_16": "Vayoanuppattoti pacchimavayaṁ anuppatto.",
  "atk-s0101a2:26_17": "Idaṁ ubhayampi –",
  "atk-s0101a2:26_18": "“daharassa kathā okappanīyā na hotī”ti etaṁ sandhāya vuttaṁ.",
  "atk-s0101a2:27_0": "Tuṇhīahosīti suvaṇṇavaṇṇaṁ madhurarasaṁ ambapakkaṁ khāditukāmo puriso āharitvā hatthe ṭhapitaṁ kājarapakkaṁ",
  "atk-s0101a2:27_1": "disvā viya jhānābhiññādiguṇayuttaṁ tilakkhaṇabbhāhataṁ madhuraṁ dhammakathaṁ sotukāmo pubbe pūraṇassa",
  "atk-s0101a2:27_2": "dassanenāpi anattamano idāni guṇakathāya suṭṭhutaraṁ anattamano hutvā tuṇhī ahosi.",
  "atk-s0101a2:27_3": "Anattamano samānopi pana “sacāhaṁ etaṁ tajjetvā gīvāyaṁ gahetvā nīharāpessāmi,",
  "atk-s0101a2:27_4": "‘yo yo kathesi,",
  "atk-s0101a2:27_5": "taṁ taṁ rājā evaṁ karotī’ti bhīto aññopi koci kiñci na kathessatī”ti amanāpampi taṁ kathaṁ adhivāsetvā tuṇhī eva ahosi. Athañño –",
  "atk-s0101a2:27_6": "“ahaṁ attano kulūpakassa vaṇṇaṁ kathessāmī”ti cintetvā vattuṁ ārabhi.",
  "atk-s0101a2:27_7": "Tena vuttaṁ –",
  "atk-s0101a2:27_8": "aññataropi khotiādi.",
  "atk-s0101a2:27_9": "Taṁ sabbaṁ vuttanayeneva veditabbaṁ.",
  "atk-s0101a2:28_0": "Ettha pana makkhalīti tassa nāmaṁ.",
  "atk-s0101a2:28_1": "Gosālāya jātattā gosāloti dutiyaṁ nāmaṁ.",
  "atk-s0101a2:28_2": "Taṁ kira sakaddamāya bhūmiyā telaghaṭaṁ gahetvā gacchantaṁ – “tāta,",
  "atk-s0101a2:28_3": "mā khalī”ti sāmiko āha.",
  "atk-s0101a2:28_4": "So pamādena khalitvā patitvā sāmikassa bhayena palāyituṁ āraddho.",
  "atk-s0101a2:28_5": "Sāmiko upadhāvitvā dussakaṇṇe aggahesi.",
  "atk-s0101a2:28_6": "So sāṭakaṁ chaḍḍetvā acelako hutvā palāyi.",
  "atk-s0101a2:28_7": "Sesaṁ pūraṇasadisameva.",
  "atk-s0101a2:29_0": "153.Ajitoti tassa nāmaṁ.",
  "atk-s0101a2:29_1": "Kesakambalaṁ dhāretīti kesakambalo.",
  "atk-s0101a2:29_2": "Iti nāmadvayaṁ saṁsanditvā ajito kesakambaloti vuccati.",
  "atk-s0101a2:29_3": "Tattha kesakambalo nāma manussakesehi katakambalo.",
  "atk-s0101a2:29_4": "Tato paṭikiṭṭhataraṁ vatthaṁ nāma natthi. Yathāha –",
  "atk-s0101a2:29_5": "“seyyathāpi,",
  "atk-s0101a2:29_6": "bhikkhave,",
  "atk-s0101a2:29_7": "yāni kānici tantāvutānaṁ vatthānaṁ,",
  "atk-s0101a2:29_8": "kesakambalo tesaṁ paṭikiṭṭho akkhāyati.",
  "atk-s0101a2:29_9": "Kesakambalo,",
  "atk-s0101a2:29_10": "bhikkhave,",
  "atk-s0101a2:29_11": "sīte sīto,",
  "atk-s0101a2:29_12": "uṇhe uṇho,",
  "atk-s0101a2:29_13": "dubbaṇṇo duggandho dukkhasamphasso”ti.",
  "atk-s0101a2:30_0": "154.Pakudhoti tassa nāmaṁ.",
  "atk-s0101a2:30_1": "Kaccāyanoti gottaṁ.",
  "atk-s0101a2:30_2": "Iti nāmagottaṁ saṁsanditvā pakudho kaccāyanoti vuccati.",
  "atk-s0101a2:30_3": "Sītudakapaṭikkhittako esa,",
  "atk-s0101a2:30_4": "vaccaṁ katvāpi udakakiccaṁ na karoti,",
  "atk-s0101a2:30_5": "uṇhodakaṁ vā kañjiyaṁ vā labhitvā karoti,",
  "atk-s0101a2:30_6": "nadiṁ vā maggodakaṁ vā atikkamma –",
  "atk-s0101a2:30_7": "“sīlaṁ me bhinna”nti vālikathūpaṁ katvā sīlaṁ adhiṭṭhāya gacchati.",
  "atk-s0101a2:30_8": "Evarūpo nissirīkaladdhiko esa.",
  "atk-s0101a2:31_0": "155.Sañcayoti tassa nāmaṁ. Belaṭṭhassa puttoti belaṭṭhaputto.",
  "atk-s0101a2:32_0": "156.",
  "atk-s0101a2:32_1": "Amhākaṁ gaṇṭhanakileso palibandhanakileso natthi,",
  "atk-s0101a2:32_2": "kilesagaṇṭharahitā mayanti evaṁvāditāya laddhanāmavasena nigaṇṭho.",
  "atk-s0101a2:32_3": "Nāṭassa putto nāṭaputto.",
  "atk-s0101a2:33_0": "Komārabhaccajīvakakathāvaṇṇanā",
  "atk-s0101a2:34_0": "157.Athakho rājāti rājā kira tesaṁ vacanaṁ sutvā cintesi –",
  "atk-s0101a2:34_1": "“ahaṁ yassa yassa vacanaṁ na sotukāmo,",
  "atk-s0101a2:34_2": "so so eva kathesi.",
  "atk-s0101a2:34_3": "Yassa panamhi vacanaṁ sotukāmo,",
  "atk-s0101a2:34_4": "esa nāgavasaṁ pivitvā ṭhito supaṇṇo viya tuṇhībhūto,",
  "atk-s0101a2:34_5": "anattho vata me”ti.",
  "atk-s0101a2:34_6": "Athassa etadahosi –",
  "atk-s0101a2:34_7": "“jīvako upasantassa buddhassa bhagavato upaṭṭhāko,",
  "atk-s0101a2:34_8": "sayampi upasanto,",
  "atk-s0101a2:34_9": "tasmā vattasampanno bhikkhu viya tuṇhībhūtova nisinno,",
  "atk-s0101a2:34_10": "na esa mayi akathente kathessati,",
  "atk-s0101a2:34_11": "hatthimhi kho pana maddante hatthisseva pādo gahetabbo”ti tena saddhiṁ sayaṁ mantetumāraddho.",
  "atk-s0101a2:34_12": "Tena vuttaṁ –",
  "atk-s0101a2:34_13": "“atha kho rājā”ti.",
  "atk-s0101a2:34_14": "Tattha kiṁ tuṇhīti kena kāraṇena tuṇhī.",
  "atk-s0101a2:34_15": "Imesaṁ amaccānaṁ attano attano kulūpakasamaṇassa vaṇṇaṁ kathentānaṁ mukhaṁ nappahoti.",
  "atk-s0101a2:34_16": "Kiṁ yathā etesaṁ,",
  "atk-s0101a2:34_17": "evaṁ tava kulūpakasamaṇo natthi,",
  "atk-s0101a2:34_18": "kiṁ tvaṁ daliddo,",
  "atk-s0101a2:34_19": "na te mama pitarā issariyaṁ dinnaṁ,",
  "atk-s0101a2:34_20": "udāhu assaddhoti pucchati.",
  "atk-s0101a2:35_0": "Tato jīvakassa etadahosi –",
  "atk-s0101a2:35_1": "“ayaṁ rājā maṁ kulūpakasamaṇassa guṇaṁ kathāpeti,",
  "atk-s0101a2:35_2": "na dāni me tuṇhībhāvassa kālo,",
  "atk-s0101a2:35_3": "yathā kho panime rājānaṁ vanditvā nisinnāva attano kulūpakasamaṇānaṁ guṇaṁ kathayiṁsu,",
  "atk-s0101a2:35_4": "na mayhaṁ evaṁ satthuguṇe kathetuṁ yutta”nti uṭṭhāyāsanā bhagavato vihārābhimukho pañcapatiṭṭhitena vanditvā",
  "atk-s0101a2:35_5": "dasanakhasamodhānasamujjalaṁ añjaliṁ sirasi paggahetvā –",
  "atk-s0101a2:35_6": "“mahārāja,",
  "atk-s0101a2:35_7": "mā maṁ evaṁ cintayittha,",
  "atk-s0101a2:35_8": "‘ayaṁ yaṁ vā taṁ vā samaṇaṁ upasaṅkamatī’ti,",
  "atk-s0101a2:35_9": "mama satthuno hi mātukucchiokkamane,",
  "atk-s0101a2:35_10": "mātukucchito nikkhamane,",
  "atk-s0101a2:35_11": "mahābhinikkhamane,",
  "atk-s0101a2:35_12": "sambodhiyaṁ,",
  "atk-s0101a2:35_13": "dhammacakkappavattane ca,",
  "atk-s0101a2:35_14": "dasasahassilokadhātu kampittha,",
  "atk-s0101a2:35_15": "evaṁ yamakapāṭihāriyaṁ akāsi,",
  "atk-s0101a2:35_16": "evaṁ devorohaṇaṁ,",
  "atk-s0101a2:35_17": "ahaṁ satthuno guṇe kathayissāmi,",
  "atk-s0101a2:35_18": "ekaggacitto suṇa,",
  "atk-s0101a2:35_19": "mahārājā”ti vatvā –",
  "atk-s0101a2:35_20": "“ayaṁ deva,",
  "atk-s0101a2:35_21": "bhagavā arahaṁ sammāsambuddho”tiādimāha.",
  "atk-s0101a2:35_22": "Tattha taṁ kho pana bhagavantanti itthambhūtākhyānatthe upayogavacanaṁ,",
  "atk-s0101a2:35_23": "tassa kho pana bhagavatoti attho.",
  "atk-s0101a2:35_24": "Kalyāṇoti kalyāṇaguṇasamannāgato,",
  "atk-s0101a2:35_25": "seṭṭhoti vuttaṁ hoti.",
  "atk-s0101a2:35_26": "Kittisaddoti kittiyeva.",
  "atk-s0101a2:35_27": "Thutighoso vā.",
  "atk-s0101a2:35_28": "Abbhuggatoti sadevakaṁ lokaṁ ajjhottharitvā uggato. Kinti?",
  "atk-s0101a2:35_29": "“Itipi so bhagavā arahaṁ sammāsambuddho…pe…",
  "atk-s0101a2:35_30": "bhagavā”ti.",
  "atk-s0101a2:36_0": "Tatrāyaṁ padasambandho –",
  "atk-s0101a2:36_1": "so bhagavā itipi arahaṁ itipi sammāsambuddho…pe…",
  "atk-s0101a2:36_2": "itipi bhagavāti.",
  "atk-s0101a2:36_3": "Iminā ca iminā ca kāraṇenāti vuttaṁ hoti.",
  "atk-s0101a2:36_4": "Tattha ārakattā arīnaṁ,",
  "atk-s0101a2:36_5": "arānañca hatattā,",
  "atk-s0101a2:36_6": "paccayādīnaṁ arahattā,",
  "atk-s0101a2:36_7": "pāpakaraṇe rahābhāvāti,",
  "atk-s0101a2:36_8": "imehi tāva kāraṇehi so bhagavā arahanti veditabbotiādinā nayena mātikaṁ nikkhipitvā sabbāneva cetāni",
  "atk-s0101a2:36_9": "padāni visuddhimagge buddhānussatiniddese vitthāritānīti tato nesaṁ vitthāro gahetabbo.",
  "atk-s0101a2:37_0": "Jīvako pana ekamekassa padassa atthaṁ niṭṭhāpetvā – “evaṁ, mahārāja,",
  "atk-s0101a2:37_1": "arahaṁ mayhaṁ satthā,",
  "atk-s0101a2:37_2": "evaṁ sammāsambuddho…pe…",
  "atk-s0101a2:37_3": "evaṁ bhagavā”ti vatvā – “taṁ, devo,",
  "atk-s0101a2:37_4": "bhagavantaṁ payirupāsatu,",
  "atk-s0101a2:37_5": "appeva nāma devassa taṁ bhagavantaṁ payirupāsato cittaṁ pasīdeyyā”ti āha.",
  "atk-s0101a2:37_6": "Ettha ca taṁ devo payirupāsatūti vadanto “mahārāja,",
  "atk-s0101a2:37_7": "tumhādisānañhi satenapi sahassenapi satasahassenapi puṭṭhassa mayhaṁ satthuno sabbesaṁ cittaṁ gahetvā kathetuṁ thāmo ca balañca atthi,",
  "atk-s0101a2:37_8": "vissattho upasaṅkamitvā puccheyyāsi mahārājā”ti āha.",
  "atk-s0101a2:38_0": "Raññopi bhagavato guṇakathaṁ suṇantassa sakalasarīraṁ pañcavaṇṇāya pītiyā nirantaraṁ phuṭaṁ ahosi.",
  "atk-s0101a2:38_1": "So taṅkhaṇaññeva gantukāmo hutvā –",
  "atk-s0101a2:38_2": "“imāya kho pana velāya mayhaṁ dasabalassa santikaṁ gacchato na añño koci khippaṁ yānāni yojetuṁ sakkhissati aññatra jīvakā”ti cintetvā – “tena hi,",
  "atk-s0101a2:38_3": "samma jīvaka,",
  "atk-s0101a2:38_4": "hatthiyānāni kappāpehī”ti āha.",
  "atk-s0101a2:39_0": "158.",
  "atk-s0101a2:39_1": "Tattha tena hīti uyyojanatthe nipāto. Gaccha,",
  "atk-s0101a2:39_2": "samma jīvakāti vuttaṁ hoti.",
  "atk-s0101a2:39_3": "Hatthiyānānīti anekesu assarathādīsu yānesu vijjamānesupi hatthiyānaṁ uttamaṁ;",
  "atk-s0101a2:39_4": "uttamassa santikaṁ uttamayāneneva gantabbanti ca,",
  "atk-s0101a2:39_5": "assayānarathayānāni sasaddāni,",
  "atk-s0101a2:39_6": "dūratova tesaṁ saddo suyyati,",
  "atk-s0101a2:39_7": "hatthiyānassa padānupadaṁ gacchantāpi saddaṁ na suṇanti.",
  "atk-s0101a2:39_8": "Nibbutassa pana kho bhagavato santike nibbuteheva yānehi gantabbanti ca cintayitvā hatthiyānānīti āha.",
  "atk-s0101a2:40_0": "Pañcamattāni hatthinikāsatānīti pañca kareṇusatāni.",
  "atk-s0101a2:40_1": "Kappāpetvāti ārohaṇasajjāni kāretvā.",
  "atk-s0101a2:40_2": "Ārohaṇīyanti ārohaṇayoggaṁ,",
  "atk-s0101a2:40_3": "opaguyhanti attho.",
  "atk-s0101a2:40_4": "Kiṁ panesa raññā vuttaṁ akāsi avuttanti? Avuttaṁ. Kasmā?",
  "atk-s0101a2:40_5": "Paṇḍitatāya.",
  "atk-s0101a2:40_6": "Evaṁ kirassa ahosi –",
  "atk-s0101a2:40_7": "rājā imāya velāya gacchāmīti vadati,",
  "atk-s0101a2:40_8": "rājāno ca nāma bahupaccatthikā.",
  "atk-s0101a2:40_9": "Sace antarāmagge koci antarāyo hoti,",
  "atk-s0101a2:40_10": "mampi garahissanti –",
  "atk-s0101a2:40_11": "“jīvako rājā me kathaṁ gaṇhātīti akālepi rājānaṁ gahetvā nikkhamatī”ti.",
  "atk-s0101a2:40_12": "Bhagavantampi garahissanti “samaṇo gotamo,",
  "atk-s0101a2:40_13": "‘mayhaṁ kathā vattatī’ti kālaṁ asallakkhetvāva dhammaṁ kathetī”ti.",
  "atk-s0101a2:40_14": "Tasmā yathā neva mayhaṁ,",
  "atk-s0101a2:40_15": "na bhagavato,",
  "atk-s0101a2:40_16": "garahā uppajjati;",
  "atk-s0101a2:40_17": "rañño ca rakkhā susaṁvihitā hoti,",
  "atk-s0101a2:40_18": "tathā karissāmī”ti.",
  "atk-s0101a2:41_0": "Tato itthiyo nissāya purisānaṁ bhayaṁ nāma natthi,",
  "atk-s0101a2:41_1": "‘sukhaṁ itthiparivuto gamissāmī’ti pañca hatthinikāsatāni kappāpetvā pañca itthisatāni purisavesaṁ gāhāpetvā –",
  "atk-s0101a2:41_2": "“asitomarahatthā rājānaṁ parivāreyyāthā”ti vatvā puna cintesi –",
  "atk-s0101a2:41_3": "“imassa rañño imasmiṁ attabhāve maggaphalānaṁ upanissayo natthi,",
  "atk-s0101a2:41_4": "buddhā ca nāma upanissayaṁ disvāva dhammaṁ kathenti. Handāhaṁ,",
  "atk-s0101a2:41_5": "mahājanaṁ sannipātāpemi,",
  "atk-s0101a2:41_6": "evañhi sati satthā kassacideva upanissayena dhammaṁ desessati,",
  "atk-s0101a2:41_7": "sā mahājanassa upakārāya bhavissatī”ti.",
  "atk-s0101a2:41_8": "So tattha tattha sāsanaṁ pesesi,",
  "atk-s0101a2:41_9": "bheriṁ carāpesi –",
  "atk-s0101a2:41_10": "“ajja rājā bhagavato santikaṁ gacchati,",
  "atk-s0101a2:41_11": "sabbe attano vibhavānurūpena rañño ārakkhaṁ gaṇhantū”ti.",
  "atk-s0101a2:42_0": "Tato mahājano cintesi –",
  "atk-s0101a2:42_1": "“rājā kira satthudassanatthaṁ gacchati,",
  "atk-s0101a2:42_2": "kīdisī vata bho dhammadesanā bhavissati,",
  "atk-s0101a2:42_3": "kiṁ no nakkhattakīḷāya,",
  "atk-s0101a2:42_4": "tattheva gamissāmā”ti.",
  "atk-s0101a2:42_5": "Sabbe gandhamālādīni gahetvā rañño āgamanaṁ ākaṅkhamānā magge aṭṭhaṁsu.",
  "atk-s0101a2:42_6": "Jīvakopi rañño paṭivedesi –",
  "atk-s0101a2:42_7": "“kappitāni kho te, deva,",
  "atk-s0101a2:42_8": "hatthiyānāni,",
  "atk-s0101a2:42_9": "yassa dāni kālaṁ maññasī”ti.",
  "atk-s0101a2:42_10": "Tattha yassa dāni kālaṁ maññasīti upacāravacanametaṁ.",
  "atk-s0101a2:42_11": "Idaṁ vuttaṁ hoti –",
  "atk-s0101a2:42_12": "“yaṁ tayā āṇattaṁ,",
  "atk-s0101a2:42_13": "taṁ mayā kataṁ,",
  "atk-s0101a2:42_14": "idāni tvaṁ yassa gamanassa vā agamanassa vā kālaṁ maññasi,",
  "atk-s0101a2:42_15": "tadeva attano ruciyā karohī”ti.",
  "atk-s0101a2:43_0": "159.Paccekā itthiyoti pāṭiyekkā itthiyo,",
  "atk-s0101a2:43_1": "ekekissā hatthiniyā ekekaṁ itthinti vuttaṁ hoti.",
  "atk-s0101a2:43_2": "Ukkāsu dhāriyamānāsūti daṇḍadīpikāsu dhāriyamānāsu.",
  "atk-s0101a2:43_3": "Mahacca rājānubhāvenāti mahatā rājānubhāvena.",
  "atk-s0101a2:43_4": "Mahaccātipi pāḷi,",
  "atk-s0101a2:43_5": "mahatiyāti attho,",
  "atk-s0101a2:43_6": "liṅgavipariyāyo esa.",
  "atk-s0101a2:43_7": "Rājānubhāvo vuccati rājiddhi.",
  "atk-s0101a2:43_8": "Kā panassa rājiddhi?",
  "atk-s0101a2:43_9": "Tiyojanasatānaṁ dvinnaṁ mahāraṭṭhānaṁ issariyasirī.",
  "atk-s0101a2:43_10": "Tassa hi asukadivasaṁ rājā tathāgataṁ upasaṅkamissatīti paṭhamataraṁ saṁvidahane asatipi taṅkhaṇaññeva",
  "atk-s0101a2:43_11": "pañca itthisatāni purisavesaṁ gahetvā paṭimukkaveṭhanāni aṁse āsattakhaggāni maṇidaṇḍatomare gahetvā",
  "atk-s0101a2:43_12": "nikkhamiṁsu.",
  "atk-s0101a2:43_13": "Yaṁ sandhāya vuttaṁ –",
  "atk-s0101a2:43_14": "“paccekā itthiyo āropetvā”ti.",
  "atk-s0101a2:44_0": "Aparāpi soḷasasahassakhattiyanāṭakitthiyo rājānaṁ parivāresuṁ.",
  "atk-s0101a2:44_1": "Tāsaṁ pariyante khujjavāmanakakirātādayo.",
  "atk-s0101a2:44_2": "Tāsaṁ pariyante antepurapālakā vissāsikapurisā.",
  "atk-s0101a2:44_3": "Tesaṁ pariyante vicitravesavilāsino saṭṭhisahassamattā mahāmattā.",
  "atk-s0101a2:44_4": "Tesaṁ pariyante vividhālaṅkārapaṭimaṇḍitā nānappakāraāvudhahatthā vijjādharataruṇā viya navutisahassamattā raṭṭhiyaputtā.",
  "atk-s0101a2:44_5": "Tesaṁ pariyante satagghanikāni nivāsetvā pañcasatagghanikāni ekaṁsaṁ katvā sunhātā suvilittā kañcanamālādinānābharaṇasobhitā",
  "atk-s0101a2:44_6": "dasasahassamattā brāhmaṇā dakkhiṇahatthaṁ ussāpetvā jayasaddaṁ ghosantā gacchanti.",
  "atk-s0101a2:44_7": "Tesaṁ pariyante pañcaṅgikāni tūriyāni.",
  "atk-s0101a2:44_8": "Tesaṁ pariyante dhanupantiparikkhepo.",
  "atk-s0101a2:44_9": "Tassa pariyante hatthighaṭā.",
  "atk-s0101a2:44_10": "Hatthīnaṁ pariyante gīvāya gīvaṁ paharamānā assapanti.",
  "atk-s0101a2:44_11": "Assapariyante aññamaññaṁ saṅghaṭṭanarathā.",
  "atk-s0101a2:44_12": "Rathapariyante bāhāya bāhaṁ paharayamānā yodhā.",
  "atk-s0101a2:44_13": "Tesaṁ pariyante attano attano anurūpāya ābharaṇasampattiyā virocamānā aṭṭhārasa seniyo.",
  "atk-s0101a2:44_14": "Iti yathā pariyante ṭhatvā khitto saro rājānaṁ na pāpuṇāti,",
  "atk-s0101a2:44_15": "evaṁ jīvako komārabhacco rañño parisaṁ saṁvidahitvā attanā rañño avidūreneva gacchati –",
  "atk-s0101a2:44_16": "“sace koci upaddavo hoti,",
  "atk-s0101a2:44_17": "paṭhamatara rañño jīvitadānaṁ dassāmī”ti.",
  "atk-s0101a2:44_18": "Ukkānaṁ pana ettakāni satāni vā sahassāni vāti paricchedo natthīti evarūpiṁ rājiddhiṁ sandhāya vuttaṁ –",
  "atk-s0101a2:44_19": "“mahaccarājānubhāvena yena jīvakassa komārabhaccassa ambavanaṁ,",
  "atk-s0101a2:44_20": "tena pāyāsī”ti.",
  "atk-s0101a2:45_0": "Ahudeva bhayanti ettha cittutrāsabhayaṁ,",
  "atk-s0101a2:45_1": "ñāṇabhayaṁ,",
  "atk-s0101a2:45_2": "ārammaṇabhayaṁ,",
  "atk-s0101a2:45_3": "ottappabhayanti catubbidhaṁ bhayaṁ,",
  "atk-s0101a2:45_4": "tattha “jātiṁ paṭicca bhayaṁ bhayānaka”ntiādinā nayena vuttaṁ cittutrāsabhayaṁ nāma.",
  "atk-s0101a2:45_5": "“Tepi tathāgatassa dhammadesanaṁ sutvā yebhuyyena bhayaṁ saṁvegaṁ santāsaṁ āpajjantī”ti evamāgataṁ ñāṇabhayaṁ nāma.",
  "atk-s0101a2:45_6": "“Etaṁ nūna taṁ bhayabheravaṁ āgacchatī”ti ettha vuttaṁ ārammaṇabhayaṁ nāma.",
  "atk-s0101a2:46_0": "“Bhīruṁ pasaṁsanti, na hi tattha sūraṁ;",
  "atk-s0101a2:47_0": "Bhayā hi santo, na karonti pāpa”nti. ;",
  "atk-s0101a2:48_0": "Idaṁ ottappabhayaṁ nāma.",
  "atk-s0101a2:48_1": "Tesu idha cittutrāsabhayaṁ,",
  "atk-s0101a2:48_2": "ahu ahosīti attho.",
  "atk-s0101a2:48_3": "Chambhitattanti chambhitassa bhāvo.",
  "atk-s0101a2:48_4": "Sakalasarīracalananti attho.",
  "atk-s0101a2:48_5": "Lomahaṁsoti lomahaṁsanaṁ,",
  "atk-s0101a2:48_6": "uddhaṁ ṭhitalomatāti attho.",
  "atk-s0101a2:48_7": "So panāyaṁ lomahaṁso dhammassavanādīsu pītiuppattikāle pītiyāpi hoti.",
  "atk-s0101a2:48_8": "Bhīrukajātikānaṁ sampahārapisācādidassanesu bhayenāpi.",
  "atk-s0101a2:48_9": "Idha bhayalomahaṁsoti veditabbo.",
  "atk-s0101a2:49_0": "Kasmā panesa bhītoti?",
  "atk-s0101a2:49_1": "Andhakārenāti eke vadanti.",
  "atk-s0101a2:49_2": "Rājagahe kira dvattiṁsa mahādvārāni,",
  "atk-s0101a2:49_3": "catusaṭṭhi khuddakadvārāni.",
  "atk-s0101a2:49_4": "Jīvakassa ambavanaṁ pākārassa ca gijjhakūṭassa ca antarā hoti.",
  "atk-s0101a2:49_5": "So pācīnadvārena nikkhamitvā pabbatacchāyāya pāvisi,",
  "atk-s0101a2:49_6": "tattha pabbatakūṭena cando chādito,",
  "atk-s0101a2:49_7": "pabbatacchāyāya ca rukkhacchāyāya ca andhakāraṁ ahosīti,",
  "atk-s0101a2:49_8": "tampi akāraṇaṁ.",
  "atk-s0101a2:49_9": "Tadā hi ukkānaṁ satasahassānampi paricchedo natthi.",
  "atk-s0101a2:50_0": "Ayaṁ pana appasaddataṁ nissāya jīvake āsaṅkāya bhīto.",
  "atk-s0101a2:50_1": "Jīvako kirassa uparipāsādeyeva ārocesi –",
  "atk-s0101a2:50_2": "“mahārāja appasaddakāmo bhagavā,",
  "atk-s0101a2:50_3": "appasaddeneva upasaṅkamitabbo”ti.",
  "atk-s0101a2:50_4": "Tasmā rājā tūriyasaddaṁ nivāresi.",
  "atk-s0101a2:50_5": "Tūriyāni kevalaṁ gahitamattāneva honti,",
  "atk-s0101a2:50_6": "vācampi uccaṁ anicchārayamānā accharāsaññāya gacchanti.",
  "atk-s0101a2:50_7": "Ambavanepi kassaci khipitasaddopi na suyyati.",
  "atk-s0101a2:50_8": "Rājāno ca nāma saddābhiratā honti.",
  "atk-s0101a2:50_9": "So taṁ appasaddataṁ nissāya ukkaṇṭhito jīvakepi āsaṅkaṁ uppādesi.",
  "atk-s0101a2:50_10": "“Ayaṁ jīvako mayhaṁ ambavane aḍḍhateḷasāni bhikkhusatānī”ti āha.",
  "atk-s0101a2:50_11": "Ettha ca khipitasaddamattampi na suyyati,",
  "atk-s0101a2:50_12": "abhūtaṁ maññe,",
  "atk-s0101a2:50_13": "esa vañcetvā maṁ nagarato nīharitvā purato balakāyaṁ upaṭṭhapetvā maṁ gaṇhitvā attanā chattaṁ ussāpetukāmo.",
  "atk-s0101a2:50_14": "Ayañhi pañcannaṁ hatthīnaṁ balaṁ dhāreti.",
  "atk-s0101a2:50_15": "Mama ca avidūreneva gacchati,",
  "atk-s0101a2:50_16": "santike ca me āvudhahattho ekapurisopi natthi.",
  "atk-s0101a2:50_17": "Aho vata me anattho”ti.",
  "atk-s0101a2:50_18": "Evaṁ bhāyitvā ca pana abhīto viya sandhāretumpi nāsakkhi.",
  "atk-s0101a2:50_19": "Attano bhītabhāvaṁ tassa āvi akāsi.",
  "atk-s0101a2:50_20": "Tena vuttaṁ.",
  "atk-s0101a2:50_21": "“Atha kho rājā…pe…",
  "atk-s0101a2:50_22": "na nigghoso”ti.",
  "atk-s0101a2:50_23": "Tattha sammāti vayassābhilāpo esa,",
  "atk-s0101a2:50_24": "kacci maṁ vayassāti vuttaṁ hoti.",
  "atk-s0101a2:50_25": "Na palambhesīti yaṁ natthi taṁ atthīti vatvā kacci maṁ na vippalambhayasi.",
  "atk-s0101a2:50_26": "Nigghosoti kathāsallāpanigghoso.",
  "atk-s0101a2:51_0": "Mā bhāyi,",
  "atk-s0101a2:51_1": "mahārājāti jīvako –",
  "atk-s0101a2:51_2": "“ayaṁ rājā maṁ na jānāti ‘nāyaṁ paraṁ jīvitā voropetī’ti;",
  "atk-s0101a2:51_3": "sace kho pana naṁ na assāsessāmi,",
  "atk-s0101a2:51_4": "vinasseyyā”ti cintayitvā daḷhaṁ katvā samassāsento “mā bhāyi mahārājā”ti vatvā “na taṁ devā”tiādimāha.",
  "atk-s0101a2:51_5": "Abhikkamāti abhimukho kama gaccha,",
  "atk-s0101a2:51_6": "pavisāti attho.",
  "atk-s0101a2:51_7": "Sakiṁ vutte pana daḷhaṁ na hotīti taramānova dvikkhattuṁ āha.",
  "atk-s0101a2:51_8": "Ete maṇḍalamāḷe dīpā jhāyantīti mahārāja,",
  "atk-s0101a2:51_9": "corabalaṁ nāma na dīpe jāletvā tiṭṭhati,",
  "atk-s0101a2:51_10": "ete ca maṇḍalamāḷe dīpā jalanti.",
  "atk-s0101a2:51_11": "Etāya dīpasaññāya yāhi mahārājāti vadati.",
  "atk-s0101a2:52_0": "Sāmaññaphalapucchāvaṇṇanā",
  "atk-s0101a2:53_0": "160.Nāgassa bhūmīti yattha sakkā hatthiṁ abhirūḷhena gantuṁ,",
  "atk-s0101a2:53_1": "ayaṁ nāgassa bhūmi nāma.",
  "atk-s0101a2:53_2": "Nāgā paccorohitvāti vihārassa bahidvārakoṭṭhake hatthito orohitvā.",
  "atk-s0101a2:53_3": "Bhūmiyaṁ patiṭṭhitasamakālameva pana bhagavato tejo rañño sarīraṁ phari.",
  "atk-s0101a2:53_4": "Athassa tāvadeva sakalasarīrato sedā mucciṁsu,",
  "atk-s0101a2:53_5": "sāṭakā pīḷetvā apanetabbā viya ahesuṁ.",
  "atk-s0101a2:53_6": "Attano aparādhaṁ saritvā mahābhayaṁ uppajji.",
  "atk-s0101a2:53_7": "So ujukaṁ bhagavato santikaṁ gantuṁ asakkonto jīvakaṁ hatthe gahetvā ārāmacārikaṁ caramāno viya “idaṁ",
  "atk-s0101a2:53_8": "te samma jīvaka suṭṭhu kāritaṁ idaṁ suṭṭhu kārita”nti vihārassa vaṇṇaṁ bhaṇamāno anukkamena yena maṇḍalamāḷassa",
  "atk-s0101a2:53_9": "dvāraṁ tenupasaṅkami,",
  "atk-s0101a2:53_10": "sampattoti attho.",
  "atk-s0101a2:54_0": "Kahaṁ pana sammāti kasmā pucchīti.",
  "atk-s0101a2:54_1": "Eke tāva “ajānanto”ti vadanti.",
  "atk-s0101a2:54_2": "Iminā kira daharakāle pitarā saddhiṁ āgamma bhagavā diṭṭhapubbo,",
  "atk-s0101a2:54_3": "pacchā pana pāpamittasaṁsaggena pitughātaṁ katvā abhimāre pesetvā dhanapālaṁ muñcāpetvā mahāparādho hutvā",
  "atk-s0101a2:54_4": "bhagavato sammukhībhāvaṁ na upagatapubboti asañjānanto pucchatīti.",
  "atk-s0101a2:54_5": "Taṁ akāraṇaṁ,",
  "atk-s0101a2:54_6": "bhagavā hi ākiṇṇavaralakkhaṇo anubyañjanapaṭimaṇḍito chabbaṇṇāhi rasmīhi sakalaṁ ārāmaṁ obhāsetvā tārāgaṇaparivuto",
  "atk-s0101a2:54_7": "viya puṇṇacando bhikkhugaṇaparivuto maṇḍalamāḷamajjhe nisinno,",
  "atk-s0101a2:54_8": "taṁ ko na jāneyya.",
  "atk-s0101a2:54_9": "Ayaṁ pana attano issariyalīlāya pucchati.",
  "atk-s0101a2:54_10": "Pakati hesā rājakulānaṁ,",
  "atk-s0101a2:54_11": "yaṁ jānantāpi ajānantā viya pucchanti.",
  "atk-s0101a2:54_12": "Jīvako pana taṁ sutvā –",
  "atk-s0101a2:54_13": "‘ayaṁ rājā pathaviyaṁ ṭhatvā kuhiṁ pathavīti,",
  "atk-s0101a2:54_14": "nabhaṁ ulloketvā kuhiṁ candimasūriyāti,",
  "atk-s0101a2:54_15": "sinerumūle ṭhatvā kuhiṁ sinerūti vadamāno viya dasabalassa purato ṭhatvā kuhiṁ bhagavā’ti pucchati.",
  "atk-s0101a2:54_16": "“Handassa bhagavantaṁ dassessāmī”ti cintetvā yena bhagavā tenañjaliṁ paṇāmetvā “eso mahārājā”tiādimāha.",
  "atk-s0101a2:54_17": "Purakkhatoti parivāretvā nisinnassa purato nisinno.",
  "atk-s0101a2:55_0": "161.Yena bhagavā tenupasaṅkamīti yattha bhagavā tattha gato,",
  "atk-s0101a2:55_1": "bhagavato santikaṁ upagatoti attho.",
  "atk-s0101a2:55_2": "Ekamantaṁ aṭṭhāsīti bhagavantaṁ vā bhikkhusaṁghaṁ vā asaṅghaṭṭayamāno attano ṭhātuṁ anucchavike ekasmiṁ padese bhagavantaṁ abhivādetvā ekova aṭṭhāsi.",
  "atk-s0101a2:55_3": "Tuṇhībhūtaṁ tuṇhībhūtanti yato yato anuviloketi,",
  "atk-s0101a2:55_4": "tato tato tuṇhībhūtamevāti attho.",
  "atk-s0101a2:55_5": "Tattha hi ekabhikkhussapi hatthakukkuccaṁ vā pādakukkuccaṁ vā khipitasaddo vā natthi,",
  "atk-s0101a2:55_6": "sabbālaṅkārapaṭimaṇḍitaṁ nāṭakaparivāraṁ bhagavato abhimukhe ṭhitaṁ rājānaṁ vā rājaparisaṁ vā ekabhikkhupi na olokesi.",
  "atk-s0101a2:55_7": "Sabbe bhagavantaṁyeva olokayamānā nisīdiṁsu.",
  "atk-s0101a2:56_0": "Rājā tesaṁ upasame pasīditvā vigatapaṅkatāya vippasannarahadamiva upasantindriyaṁ bhikkhusaṅghaṁ punappunaṁ anuviloketvā udānaṁ udānesi.",
  "atk-s0101a2:56_1": "Tattha imināti yena kāyikena ca vācasikena ca mānasikena ca sīlūpasamena bhikkhusaṅgho upasanto,",
  "atk-s0101a2:56_2": "iminā upasamenāti dīpeti.",
  "atk-s0101a2:56_3": "Tattha “aho vata me putto pabbajitvā ime bhikkhū viya upasanto bhaveyyā”ti nayidaṁ sandhāya esa evamāha.",
  "atk-s0101a2:56_4": "Ayaṁ pana bhikkhusaṅghaṁ disvā pasanno puttaṁ anussari.",
  "atk-s0101a2:56_5": "Dullabhañhi laddhā acchariyaṁ vā disvā piyānaṁ ñātimittādīnaṁ anussaraṇaṁ nāma lokassa pakatiyeva.",
  "atk-s0101a2:56_6": "Iti bhikkhusaṅghaṁ disvā puttaṁ anussaramāno esa evamāha.",
  "atk-s0101a2:57_0": "Api ca putte āsaṅkāya tassa upasamaṁ icchamāno pesa evamāha.",
  "atk-s0101a2:57_1": "Evaṁ kirassa ahosi,",
  "atk-s0101a2:57_2": "putto me pucchissati –",
  "atk-s0101a2:57_3": "“mayhaṁ pitā daharo.",
  "atk-s0101a2:57_4": "Ayyako me kuhi”nti.",
  "atk-s0101a2:57_5": "So “pitarā te ghātito”ti sutvā “ahampi pitaraṁ ghātetvā rajjaṁ kāressāmī”ti maññissati.",
  "atk-s0101a2:57_6": "Iti putte āsaṅkāya tassa upasamaṁ icchamāno pesa evamāha.",
  "atk-s0101a2:57_7": "Kiñcāpi hi esa evamāha.",
  "atk-s0101a2:57_8": "Atha kho naṁ putto ghātessatiyeva.",
  "atk-s0101a2:57_9": "Tasmiñhi vaṁse pituvadho pañcaparivaṭṭe gato.",
  "atk-s0101a2:57_10": "Ajātasattu bimbisāraṁ ghātesi,",
  "atk-s0101a2:57_11": "udayo ajātasattuṁ.",
  "atk-s0101a2:57_12": "Tassa putto mahāmuṇḍiko nāma udayaṁ.",
  "atk-s0101a2:57_13": "Tassa putto anuruddho nāma mahāmuṇḍikaṁ.",
  "atk-s0101a2:57_14": "Tassa putto nāgadāso nāma anuruddhaṁ.",
  "atk-s0101a2:57_15": "Nāgadāsaṁ pana –",
  "atk-s0101a2:57_16": "“vaṁsacchedakarājāno ime,",
  "atk-s0101a2:57_17": "kiṁ imehī”ti raṭṭhavāsino kupitā ghātesuṁ.",
  "atk-s0101a2:58_0": "Agamā kho tvanti kasmā evamāha?",
  "atk-s0101a2:58_1": "Bhagavā kira rañño vacībhede akateyeva cintesi –",
  "atk-s0101a2:58_2": "“ayaṁ rājā āgantvā tuṇhī niravo ṭhito,",
  "atk-s0101a2:58_3": "kiṁ nu kho cintesī”ti.",
  "atk-s0101a2:58_4": "Athassa cittaṁ ñatvā –",
  "atk-s0101a2:58_5": "“ayaṁ mayā saddhiṁ sallapituṁ asakkonto bhikkhusaṅghaṁ anuviloketvā puttaṁ anussari,",
  "atk-s0101a2:58_6": "na kho panāyaṁ mayi anālapante kiñci kathetuṁ sakkhissati,",
  "atk-s0101a2:58_7": "karomi tena saddhiṁ kathāsallāpa”nti.",
  "atk-s0101a2:58_8": "Tasmā rañño vacanānantaraṁ “agamā kho tvaṁ, mahārāja,",
  "atk-s0101a2:58_9": "yathāpema”nti āha.",
  "atk-s0101a2:58_10": "Tassattho – mahārāja,",
  "atk-s0101a2:58_11": "yathā nāma unname vuṭṭhaṁ udakaṁ yena ninnaṁ tena gacchati,",
  "atk-s0101a2:58_12": "evameva tvaṁ bhikkhusaṅghaṁ anuviloketvā yena pemaṁ tena gatoti.",
  "atk-s0101a2:59_0": "Atha rañño etadahosi –",
  "atk-s0101a2:59_1": "“aho acchariyā buddhaguṇā,",
  "atk-s0101a2:59_2": "mayā sadiso bhagavato aparādhakārako nāma natthi,",
  "atk-s0101a2:59_3": "mayā hissa aggupaṭṭhāko ghātito,",
  "atk-s0101a2:59_4": "devadattassa ca kathaṁ gahetvā abhimārā pesitā,",
  "atk-s0101a2:59_5": "nāḷāgiri mutto,",
  "atk-s0101a2:59_6": "maṁ nissāya devadattena silā paviddhā,",
  "atk-s0101a2:59_7": "evaṁ mahāparādhaṁ nāma maṁ ālapato dasabalassa mukhaṁ nappahoti;",
  "atk-s0101a2:59_8": "aho bhagavā pañcahākārehi tādilakkhaṇe suppatiṭṭhito.",
  "atk-s0101a2:59_9": "Evarūpaṁ nāma satthāraṁ pahāya bahiddhā na pariyesissāmā”ti so somanassajāto bhagavantaṁ ālapanto “piyo me,",
  "atk-s0101a2:59_10": "bhante”tiādimāha.",
  "atk-s0101a2:60_0": "162.Bhikkhusaṅghassaañjaliṁ paṇāmetvāti evaṁ kirassa ahosi bhagavantaṁ vanditvā itocito ca gantvā bhikkhusaṅghaṁ",
  "atk-s0101a2:60_1": "vandantena ca bhagavā piṭṭhito kātabbo hoti,",
  "atk-s0101a2:60_2": "garukāropi cesa na hoti.",
  "atk-s0101a2:60_3": "Rājānaṁ vanditvā uparājānaṁ vandantenapi hi rañño agāravo kato hoti.",
  "atk-s0101a2:60_4": "Tasmā bhagavantaṁ vanditvā ṭhitaṭṭhāneyeva bhikkhusaṅghassa añjaliṁ paṇāmetvā ekamantaṁ nisīdi.",
  "atk-s0101a2:60_5": "Kañcideva desanti kañci okāsaṁ.",
  "atk-s0101a2:61_0": "Athassa bhagavā pañhapucchane ussāhaṁ janento āha – “puccha, mahārāja,",
  "atk-s0101a2:61_1": "yadākaṅkhasī”ti.",
  "atk-s0101a2:61_2": "Tassattho –",
  "atk-s0101a2:61_3": "“puccha yadi ākaṅkhasi,",
  "atk-s0101a2:61_4": "na me pañhavissajjane bhāro atthi”.",
  "atk-s0101a2:61_5": "Atha vā “puccha,",
  "atk-s0101a2:61_6": "yaṁ ākaṅkhasi,",
  "atk-s0101a2:61_7": "sabbaṁ te vissajjessāmī”ti sabbaññupavāraṇaṁ pavāresi,",
  "atk-s0101a2:61_8": "asādhāraṇaṁ paccekabuddhaaggasāvakamahāsāvakehi.",
  "atk-s0101a2:61_9": "Te hi yadākaṅkhasīti na vadanti,",
  "atk-s0101a2:61_10": "sutvā vedissāmāti vadanti.",
  "atk-s0101a2:61_11": "Buddhā pana – “puccha, āvuso,",
  "atk-s0101a2:61_12": "yadākaṅkhasī”ti,",
  "atk-s0101a2:61_13": "vā “puccha, mahārāja,",
  "atk-s0101a2:61_14": "yadākaṅkhasī”ti vā,",
  "atk-s0101a2:62_0": "“Puccha, vāsava, maṁ pañhaṁ, yaṁ kiñci manasicchasi;",
  "atk-s0101a2:63_0": "Tassa tasseva pañhassa, ahaṁ antaṁ karomi te”ti. vā;",
  "atk-s0101a2:64_0": "Tena hi tvaṁ, bhikkhu, sake āsane nisīditvā puccha, yadākaṅkhasīti vā,",
  "atk-s0101a2:65_0": "“Bāvarissa ca tuyhaṁ vā, sabbesaṁ sabbasaṁsayaṁ;",
  "atk-s0101a2:66_0": "Katāvakāsā pucchavho, yaṁ kiñci manasicchathā”ti. vā;",
  "atk-s0101a2:67_0": "“Puccha maṁ, sabhiya, pañhaṁ, yaṁ kiñci manasicchasi;",
  "atk-s0101a2:68_0": "Tassa tasseva pañhassa, ahaṁ antaṁ karomi te”ti. vā;",
  "atk-s0101a2:69_0": "Tesaṁ tesaṁ yakkhanarindadevasamaṇabrāhmaṇaparibbājakānaṁ sabbaññupavāraṇaṁ pavārenti.",
  "atk-s0101a2:69_1": "Anacchariyañcetaṁ,",
  "atk-s0101a2:69_2": "yaṁ bhagavā buddhabhūmiṁ patvā etaṁ pavāraṇaṁ pavāreyya.",
  "atk-s0101a2:69_3": "Yo bodhisattabhūmiyaṁ padesañāṇe ṭhito –",
  "atk-s0101a2:70_0": "“Koṇḍañña, pañhāni viyākarohi;",
  "atk-s0101a2:71_0": "Yācanti taṁ isayo sādhurūpā.",
  "atk-s0101a2:72_0": "Koṇḍañña, eso manujesu dhammo;",
  "atk-s0101a2:73_0": "Yaṁ vuddhamāgacchati esa bhāro”ti. ;",
  "atk-s0101a2:74_0": "Evaṁ sakkādīnaṁ atthāya isīhi yācito –",
  "atk-s0101a2:75_0": "“Katāvakāsā pucchantu bhonto,",
  "atk-s0101a2:76_0": "Yaṁ kiñci pañhaṁ manasābhipatthitaṁ;",
  "atk-s0101a2:77_0": "Ahañhi taṁ taṁ vo viyākarissaṁ,",
  "atk-s0101a2:78_0": "Ñatvā sayaṁ lokamimaṁ parañcā”ti. ;",
  "atk-s0101a2:79_0": "Evaṁ sarabhaṅgakāle.",
  "atk-s0101a2:79_1": "Sambhavajātake ca sakalajambudīpaṁ tikkhattuṁ vicaritvā pañhānaṁ antakaraṁ adisvā suciratena brāhmaṇena,",
  "atk-s0101a2:79_2": "pañhaṁ puṭṭhuṁ okāse kārite jātiyā sattavassiko rathikāya paṁsuṁ kīḷanto pallaṅkamābhujitvā antaravīthiyaṁ nisinnova –",
  "atk-s0101a2:80_0": "“Taggha te ahamakkhissaṁ, yathāpi kusalo tathā;",
  "atk-s0101a2:81_0": "Rājā ca kho taṁ jānāti, yadi kāhati vā na vā”ti. ;",
  "atk-s0101a2:82_0": "Sabbaññupavāraṇaṁ pavāresi.",
  "atk-s0101a2:83_0": "163.",
  "atk-s0101a2:83_1": "Evaṁ bhagavatā sabbaññupavāraṇāya pavāritāya attamano rājā pañhaṁ pucchanto –",
  "atk-s0101a2:83_2": "“yathā nu kho imāni,",
  "atk-s0101a2:83_3": "bhante”tiādimāha.",
  "atk-s0101a2:83_4": "Tattha sippameva sippāyatanaṁ.",
  "atk-s0101a2:83_5": "Puthusippāyatanānīti bahūni sippāni.",
  "atk-s0101a2:83_6": "Seyyathidanti katame pana te.",
  "atk-s0101a2:83_7": "Hatthārohātiādīhi ye taṁ taṁ sippaṁ nissāya jīvanti,",
  "atk-s0101a2:83_8": "te dasseti.",
  "atk-s0101a2:83_9": "Ayañhi assādhippāyo –",
  "atk-s0101a2:83_10": "“yathā imesaṁ sippūpajīvīnaṁ taṁ taṁ sippaṁ nissāya sandiṭṭhikaṁ sippaphalaṁ paññāyati.",
  "atk-s0101a2:83_11": "Sakkā nu kho evaṁ sandiṭṭhikaṁ sāmaññaphalaṁ paññāpetu”nti.",
  "atk-s0101a2:83_12": "Tasmā sippāyatanāni āharitvā sippūpajīvino dasseti.",
  "atk-s0101a2:84_0": "Tattha hatthārohāti sabbepi hatthācariyahatthivejjahatthimeṇḍādayo dasseti.",
  "atk-s0101a2:84_1": "Assārohāti sabbepi assācariyaassavejjaassameṇḍādayo.",
  "atk-s0101a2:84_2": "Rathikāti sabbepi rathācariyarathayodharatharakkhādayo.",
  "atk-s0101a2:84_3": "Dhanuggahāti dhanuācariyā issāsā.",
  "atk-s0101a2:84_4": "Celakāti ye yuddhe jayadhajaṁ gahetvā purato gacchanti.",
  "atk-s0101a2:84_5": "Calakāti idha rañño ṭhānaṁ hotu,",
  "atk-s0101a2:84_6": "idha asukamahāmattassāti evaṁ senābyūhakārakā.",
  "atk-s0101a2:84_7": "Piṇḍadāyakāti sāhasikamahāyodhā.",
  "atk-s0101a2:84_8": "Te kira parasenaṁ pavisitvā parasīsaṁ piṇḍamiva chetvā chetvā dayanti,",
  "atk-s0101a2:84_9": "uppatitvā uppatitvā niggacchantīti attho.",
  "atk-s0101a2:84_10": "Ye vā saṅgāmamajjhe yodhānaṁ bhattapātiṁ gahetvā parivisanti,",
  "atk-s0101a2:84_11": "tesampetaṁ nāmaṁ.",
  "atk-s0101a2:84_12": "Uggārājaputtāti uggatuggatā saṅgāmāvacarā rājaputtā.",
  "atk-s0101a2:84_13": "Pakkhandinoti ye “kassa sīsaṁ vā āvudhaṁ vā āharāmā”ti “vatvā asukassā”ti vuttā saṅgāmaṁ pakkhanditvā tadeva āharanti,",
  "atk-s0101a2:84_14": "ime pakkhandantīti pakkhandino.",
  "atk-s0101a2:84_15": "Mahānāgāti mahānāgā viya mahānāgā,",
  "atk-s0101a2:84_16": "hatthiādīsupi abhimukhaṁ āgacchantesu anivattitayodhānametaṁ adhivacanaṁ.",
  "atk-s0101a2:84_17": "Sūrāti ekantasūrā,",
  "atk-s0101a2:84_18": "ye sajālikāpi sacammikāpi samuddaṁ tarituṁ sakkonti.",
  "atk-s0101a2:84_19": "Cammayodhinoti ye cammakañcukaṁ vā pavisitvā saraparittāṇacammaṁ vā gahetvā yujjhanti.",
  "atk-s0101a2:84_20": "Dāsikaputtāti balavasinehā gharadāsayodhā.",
  "atk-s0101a2:84_21": "Āḷārikāti pūvikā.",
  "atk-s0101a2:84_22": "Kappakāti nhāpikā.",
  "atk-s0101a2:84_23": "Nhāpakāti ye nhāpenti.",
  "atk-s0101a2:84_24": "Sūdāti bhattakārakā.",
  "atk-s0101a2:84_25": "Mālākārādayo pākaṭāyeva.",
  "atk-s0101a2:84_26": "Gaṇakāti acchiddakapāṭhakā.",
  "atk-s0101a2:84_27": "Muddikāti hatthamuddāya gaṇanaṁ nissāya jīvino.",
  "atk-s0101a2:84_28": "Yāni vā panaññānipīti ayakāradantakāracittakārādīni.",
  "atk-s0101a2:84_29": "Evaṁgatānīti evaṁ pavattāni.",
  "atk-s0101a2:84_30": "Te diṭṭheva dhammeti te hatthārohādayo tāni puthusippāyatanāni dassetvā rājakulato mahāsampattiṁ labhamānā sandiṭṭhikameva sippaphalaṁ upajīvanti.",
  "atk-s0101a2:84_31": "Sukhentīti sukhitaṁ karonti.",
  "atk-s0101a2:84_32": "Pīṇentīti pīṇitaṁ thāmabalūpetaṁ karonti.",
  "atk-s0101a2:84_33": "Uddhaggikādīsu upari phalanibbattanato uddhaṁ aggamassā atthīti uddhaggikā.",
  "atk-s0101a2:84_34": "Saggaṁ arahatīti sovaggikā.",
  "atk-s0101a2:84_35": "Sukho vipāko assāti sukhavipākā.",
  "atk-s0101a2:84_36": "Suṭṭhu agge rūpasaddagandharasaphoṭṭhabbaāyuvaṇṇasukhayasaādhipateyyasaṅkhāte dasa dhamme saṁvatteti nibbattetīti saggasaṁvattanikā.",
  "atk-s0101a2:84_37": "Taṁ evarūpaṁ dakkhiṇaṁ dānaṁ patiṭṭhapentīti attho.",
  "atk-s0101a2:84_38": "Sāmaññaphalanti ettha paramatthato maggo sāmaññaṁ.",
  "atk-s0101a2:84_39": "Ariyaphalaṁ sāmaññaphalaṁ. Yathāha –",
  "atk-s0101a2:84_40": "“katamañca,",
  "atk-s0101a2:84_41": "bhikkhave, sāmaññaṁ?",
  "atk-s0101a2:84_42": "Ayameva ariyo aṭṭhaṅgiko maggo.",
  "atk-s0101a2:84_43": "Seyyathidaṁ,",
  "atk-s0101a2:84_44": "sammādiṭṭhi…pe…",
  "atk-s0101a2:84_45": "sammāsamādhi.",
  "atk-s0101a2:84_46": "Idaṁ vuccati,",
  "atk-s0101a2:84_47": "bhikkhave, sāmaññaṁ.",
  "atk-s0101a2:84_48": "Katamāni ca,",
  "atk-s0101a2:84_49": "bhikkhave,",
  "atk-s0101a2:84_50": "sāmaññaphalāni?",
  "atk-s0101a2:84_51": "Sotāpattiphalaṁ…pe…",
  "atk-s0101a2:84_52": "arahattaphala”nti.",
  "atk-s0101a2:84_53": "Taṁ esa rājā na jānāti.",
  "atk-s0101a2:84_54": "Upari āgataṁ pana dāsakassakopamaṁ sandhāya pucchati.",
  "atk-s0101a2:85_0": "Atha bhagavā pañhaṁ avissajjetvāva cintesi –",
  "atk-s0101a2:85_1": "“ime bahū aññatitthiyasāvakā rājāmaccā idhāgatā,",
  "atk-s0101a2:85_2": "te kaṇhapakkhañca sukkapakkhañca dīpetvā kathīyamāne amhākaṁ rājā mahantena ussāhena idhāgato,",
  "atk-s0101a2:85_3": "tassāgatakālato paṭṭhāya samaṇo gotamo samaṇakolāhalaṁ samaṇabhaṇḍanameva kathetīti ujjhāyissanti,",
  "atk-s0101a2:85_4": "na sakkaccaṁ dhammaṁ sossanti,",
  "atk-s0101a2:85_5": "raññā pana kathīyamāne ujjhāyituṁ na sakkhissanti,",
  "atk-s0101a2:85_6": "rājānameva anuvattissanti.",
  "atk-s0101a2:85_7": "Issarānuvattako hi loko.",
  "atk-s0101a2:85_8": "‘Handāhaṁ raññova bhāraṁ karomī’ti rañño bhāraṁ karonto “abhijānāsi no tva”ntiādimāha.",
  "atk-s0101a2:86_0": "164.",
  "atk-s0101a2:86_1": "Tattha abhijānāsi no tvanti abhijānāsi nu tvaṁ.",
  "atk-s0101a2:86_2": "Ayañca no-saddo parato pucchitāti padena yojetabbo.",
  "atk-s0101a2:86_3": "Idañhi vuttaṁ hoti –",
  "atk-s0101a2:86_4": "“mahārāja,",
  "atk-s0101a2:86_5": "tvaṁ imaṁ pañhaṁ aññe samaṇabrāhmaṇe pucchitā nu,",
  "atk-s0101a2:86_6": "abhijānāsi ca naṁ puṭṭhabhāvaṁ,",
  "atk-s0101a2:86_7": "na te sammuṭṭha”nti.",
  "atk-s0101a2:86_8": "Sace te agarūti sace tuyhaṁ yathā te byākariṁsu,",
  "atk-s0101a2:86_9": "tathā idha bhāsituṁ bhāriyaṁ na hoti,",
  "atk-s0101a2:86_10": "yadi na koci aphāsukabhāvo atthi,",
  "atk-s0101a2:86_11": "bhāsassūti attho.",
  "atk-s0101a2:86_12": "Na kho me bhanteti kiṁ sandhāyāha?",
  "atk-s0101a2:86_13": "Paṇḍitapatirūpakānañhi santike kathetuṁ dukkhaṁ hoti,",
  "atk-s0101a2:86_14": "te pade pade akkhare akkhare dosameva vadanti.",
  "atk-s0101a2:86_15": "Ekantapaṇḍitā pana kathaṁ sutvā sukathitaṁ pasaṁsanti,",
  "atk-s0101a2:86_16": "dukkathitesu pāḷipadaatthabyañjanesu yaṁ yaṁ virujjhati,",
  "atk-s0101a2:86_17": "taṁ taṁ ujukaṁ katvā denti.",
  "atk-s0101a2:86_18": "Bhagavatā ca sadiso ekantapaṇḍito nāma natthi. Tenāha –",
  "atk-s0101a2:86_19": "“na kho me, bhante, garu;",
  "atk-s0101a2:86_20": "yatthassa bhagavā nisinno bhagavantarūpo vā”ti.",
  "atk-s0101a2:87_0": "Pūraṇakassapavādavaṇṇanā",
  "atk-s0101a2:88_0": "165.Ekamidāhanti ekaṁ idha ahaṁ.",
  "atk-s0101a2:88_1": "Sammodanīyaṁ kathaṁ sāraṇīyaṁ vītisāretvāti sammodajanakaṁ saritabbayuttakaṁ kathaṁ pariyosāpetvā.",
  "atk-s0101a2:89_0": "166.“Karoto kho, mahārāja,",
  "atk-s0101a2:89_1": "kārayato”tiādīsu karototi sahatthā karontassa.",
  "atk-s0101a2:89_2": "Kārayatoti āṇattiyā kārentassa.",
  "atk-s0101a2:89_3": "Chindatoti paresaṁ hatthādīni chindantassa.",
  "atk-s0101a2:89_4": "Pacatoti pare daṇḍena pīḷentassa.",
  "atk-s0101a2:89_5": "Socayatoti parassa bhaṇḍaharaṇādīhi socayato.",
  "atk-s0101a2:89_6": "Socāpayatoti sokaṁ sayaṁ karontassapi parehi kārāpentassapi.",
  "atk-s0101a2:89_7": "Kilamatoti āhārupacchedabandhanāgārappavesanādīhi sayaṁ kilamantassapi parehi kilamāpentassapi.",
  "atk-s0101a2:89_8": "Phandato phandāpayatoti paraṁ phandantaṁ phandanakāle sayampi phandato parampi phandāpayato.",
  "atk-s0101a2:89_9": "Pāṇamatipātāpayatoti pāṇaṁ hanantassapi hanāpentassapi.",
  "atk-s0101a2:89_10": "Evaṁ sabbattha karaṇakāraṇavaseneva attho veditabbo.",
  "atk-s0101a2:90_0": "Sandhinti gharasandhiṁ.",
  "atk-s0101a2:90_1": "Nillopanti mahāvilopaṁ.",
  "atk-s0101a2:90_2": "Ekāgārikanti ekameva gharaṁ parivāretvā viluppanaṁ.",
  "atk-s0101a2:90_3": "Paripantheti āgatāgatānaṁ acchindanatthaṁ magge tiṭṭhato.",
  "atk-s0101a2:90_4": "Karoto na karīyati pāpanti yaṁ kiñci pāpaṁ karomīti saññāya karotopi pāpaṁ na karīyati,",
  "atk-s0101a2:90_5": "natthi pāpaṁ.",
  "atk-s0101a2:90_6": "Sattā pana pāpaṁ karomāti evaṁsaññino hontīti dīpeti.",
  "atk-s0101a2:90_7": "Khurapariyantenāti khuraneminā,",
  "atk-s0101a2:90_8": "khuradhārasadisapariyantena vā.",
  "atk-s0101a2:90_9": "Ekaṁ maṁsakhalanti ekaṁ maṁsarāsiṁ.",
  "atk-s0101a2:90_10": "Puñjanti tasseva vevacanaṁ.",
  "atk-s0101a2:90_11": "Tatonidānanti ekamaṁsakhalakaraṇanidānaṁ.",
  "atk-s0101a2:91_0": "Dakkhiṇanti dakkhiṇatīre manussā kakkhaḷā dāruṇā,",
  "atk-s0101a2:91_1": "te sandhāya “hananto”tiādimāha.",
  "atk-s0101a2:91_2": "Uttaratīre sattā saddhā honti pasannā buddhamāmakā dhammamāmakā saṅghamāmakā,",
  "atk-s0101a2:91_3": "te sandhāya dadantotiādimāha.",
  "atk-s0101a2:91_4": "Tattha yajantoti mahāyāgaṁ karonto.",
  "atk-s0101a2:91_5": "Damenāti indriyadamena uposathakammena vā.",
  "atk-s0101a2:91_6": "Saṁyamenāti sīlasaṁyamena.",
  "atk-s0101a2:91_7": "Saccavajjenāti saccavacanena.",
  "atk-s0101a2:91_8": "Āgamoti āgamanaṁ,",
  "atk-s0101a2:91_9": "pavattīti attho.",
  "atk-s0101a2:91_10": "Sabbathāpi pāpapuññānaṁ kiriyameva paṭikkhipati.",
  "atk-s0101a2:92_0": "Ambaṁ puṭṭho labujaṁ byākaroti nāma,",
  "atk-s0101a2:92_1": "yo kīdiso ambo kīdisāni vā ambassa khandhapaṇṇapupphaphalānīti vutte ediso labujo edisāni vā labujassa khandhapaṇṇapupphaphalānīti byākaroti.",
  "atk-s0101a2:92_2": "Vijiteti āṇāpavattidese.",
  "atk-s0101a2:92_3": "Apasādetabbanti viheṭhetabbaṁ.",
  "atk-s0101a2:92_4": "Anabhinanditvāti “sādhu sādhū”ti evaṁ pasaṁsaṁ akatvā.",
  "atk-s0101a2:92_5": "Appaṭikkositvāti bāladubbhāsitaṁ tayā bhāsitanti evaṁ appaṭibāhitvā.",
  "atk-s0101a2:92_6": "Anuggaṇhantoti sārato aggaṇhanto.",
  "atk-s0101a2:92_7": "Anikkujjantoti sāravaseneva idaṁ nissaraṇaṁ,",
  "atk-s0101a2:92_8": "ayaṁ paramatthoti hadaye aṭṭhapento.",
  "atk-s0101a2:92_9": "Byañjanaṁ pana tena uggahitañceva nikkujjitañca.",
  "atk-s0101a2:93_0": "Makkhaligosālavādavaṇṇanā",
  "atk-s0101a2:94_0": "167-169.",
  "atk-s0101a2:94_1": "Makkhalivāde paccayoti hetuvevacanameva,",
  "atk-s0101a2:94_2": "ubhayenāpi vijjamānameva kāyaduccaritādīnaṁ saṁkilesapaccayaṁ,",
  "atk-s0101a2:94_3": "kāyasucaritādīnañca visuddhipaccayaṁ paṭikkhipati.",
  "atk-s0101a2:94_4": "Attakāreti attakāro.",
  "atk-s0101a2:94_5": "Yena attanā katakammena ime sattā devattampi mārattampi brahmattampi sāvakabodhimpi paccekabodhimpi sabbaññutampi pāpuṇanti,",
  "atk-s0101a2:94_6": "tampi paṭikkhipati.",
  "atk-s0101a2:94_7": "Dutiyapadena yaṁ parakāraṁ parassa ovādānusāsaniṁ nissāya ṭhapetvā mahāsattaṁ avaseso jano manussasobhagyataṁ ādiṁ katvā yāva arahattaṁ pāpuṇāti,",
  "atk-s0101a2:94_8": "taṁ parakāraṁ paṭikkhipati.",
  "atk-s0101a2:94_9": "Evamayaṁ bālo jinacakke pahāraṁ deti nāma.",
  "atk-s0101a2:94_10": "Natthi purisakāreti yena purisakārena sattā vuttappakārā sampattiyo pāpuṇanti,",
  "atk-s0101a2:94_11": "tampi paṭikkhipati.",
  "atk-s0101a2:94_12": "Natthi balanti yamhi attano bale patiṭṭhitā sattā vīriyaṁ katvā tā sampattiyo pāpuṇanti,",
  "atk-s0101a2:94_13": "taṁ balaṁ paṭikkhipati.",
  "atk-s0101a2:94_14": "Natthi vīriyantiādīni sabbāni purisakāravevacanāneva.",
  "atk-s0101a2:94_15": "“Idaṁ no vīriyena idaṁ purisathāmena,",
  "atk-s0101a2:94_16": "idaṁ purisaparakkamena pavatta”nti evaṁ pavattavacanapaṭikkhepakaraṇavasena panetāni visuṁ ādiyanti.",
  "atk-s0101a2:95_0": "Sabbe sattāti oṭṭhagoṇagadrabhādayo anavasese pariggaṇhāti.",
  "atk-s0101a2:95_1": "Sabbe pāṇāti ekindriyo pāṇo,",
  "atk-s0101a2:95_2": "dvindriyo pāṇotiādivasena vadati.",
  "atk-s0101a2:95_3": "Sabbe bhūtāti aṇḍakosavatthikosesu bhūte sandhāya vadati.",
  "atk-s0101a2:95_4": "Sabbe jīvāti sāliyavagodhumādayo sandhāya vadati.",
  "atk-s0101a2:95_5": "Tesu hi so virūhanabhāvena jīvasaññī.",
  "atk-s0101a2:95_6": "Avasā abalā avīriyāti tesaṁ attano vaso vā balaṁ vā vīriyaṁ vā natthi.",
  "atk-s0101a2:95_7": "Niyatisaṅgatibhāvapariṇatāti ettha niyatīti niyatā.",
  "atk-s0101a2:95_8": "Saṅgatīti channaṁ abhijātīnaṁ tattha tattha gamanaṁ.",
  "atk-s0101a2:95_9": "Bhāvoti sabhāvoyeva.",
  "atk-s0101a2:95_10": "Evaṁ niyatiyā ca saṅgatiyā ca bhāvena ca pariṇatā nānappakārataṁ pattā.",
  "atk-s0101a2:95_11": "Yena hi yathā bhavitabbaṁ,",
  "atk-s0101a2:95_12": "so tatheva bhavati.",
  "atk-s0101a2:95_13": "Yena na bhavitabbaṁ,",
  "atk-s0101a2:95_14": "so na bhavatīti dasseti.",
  "atk-s0101a2:95_15": "Chasvevābhijātīsūti chasu eva abhijātīsu ṭhatvā sukhañca dukkhañca paṭisaṁvedenti.",
  "atk-s0101a2:95_16": "Aññā sukhadukkhabhūmi natthīti dasseti.",
  "atk-s0101a2:96_0": "Yonipamukhasatasahassānīti pamukhayonīnaṁ uttamayonīnaṁ cuddasasatasahassāni aññāni ca saṭṭhisatāni aññāni ca chasatāni.",
  "atk-s0101a2:96_1": "Pañca ca kammunosatānīti pañcakammasatāni ca.",
  "atk-s0101a2:96_2": "Kevalaṁ takkamattakena niratthakaṁ diṭṭhiṁ dīpeti.",
  "atk-s0101a2:96_3": "Pañca ca kammāni tīṇi ca kammānītiādīsupi eseva nayo.",
  "atk-s0101a2:96_4": "Keci panāhu –",
  "atk-s0101a2:96_5": "“pañca ca kammānīti pañcindriyavasena bhaṇati.",
  "atk-s0101a2:96_6": "Tīṇīti kāyakammādivasenā”ti.",
  "atk-s0101a2:96_7": "Kamme ca upaḍḍhakamme cāti ettha panassa kāyakammañca vacīkammañca kammanti laddhi,",
  "atk-s0101a2:96_8": "manokammaṁ upaḍḍhakammanti.",
  "atk-s0101a2:96_9": "Dvaṭṭhipaṭipadāti dvāsaṭṭhi paṭipadāti vadati.",
  "atk-s0101a2:96_10": "Dvaṭṭhantarakappāti ekasmiṁ kappe catusaṭṭhi antarakappā nāma honti.",
  "atk-s0101a2:96_11": "Ayaṁ pana aññe dve ajānanto evamāha.",
  "atk-s0101a2:97_0": "Chaḷābhijātiyoti kaṇhābhijāti,",
  "atk-s0101a2:97_1": "nīlābhijāti,",
  "atk-s0101a2:97_2": "lohitābhijāti,",
  "atk-s0101a2:97_3": "haliddābhijāti,",
  "atk-s0101a2:97_4": "sukkābhijāti,",
  "atk-s0101a2:97_5": "paramasukkābhijātīti imā cha abhijātiyo vadati.",
  "atk-s0101a2:97_6": "Tattha orabbhikā, sākuṇikā, māgavikā, sūkarikā, luddā,",
  "atk-s0101a2:97_7": "macchaghātakā corā,",
  "atk-s0101a2:97_8": "coraghātakā,",
  "atk-s0101a2:97_9": "bandhanāgārikā,",
  "atk-s0101a2:97_10": "ye vā panaññepi keci kurūrakammantā,",
  "atk-s0101a2:97_11": "ayaṁ kaṇhābhijātīti vadati.",
  "atk-s0101a2:97_12": "Bhikkhū nīlābhijātīti vadati,",
  "atk-s0101a2:97_13": "te kira catūsu paccayesu kaṇṭake pakkhipitvā khādanti.",
  "atk-s0101a2:97_14": "“Bhikkhū kaṇṭakavuttikā”ti ayañhissa pāḷiyeva.",
  "atk-s0101a2:97_15": "Atha vā kaṇṭakavuttikā eva nāma eke pabbajitāti vadati.",
  "atk-s0101a2:97_16": "Lohitābhijāti nāma nigaṇṭhā ekasāṭakāti vadati.",
  "atk-s0101a2:97_17": "Ime kira purimehi dvīhi paṇḍaratarā.",
  "atk-s0101a2:97_18": "Gihī odātavasanā acelakasāvakā haliddābhijātīti vadati.",
  "atk-s0101a2:97_19": "Evaṁ attano paccayadāyake nigaṇṭhehipi jeṭṭhakatare karoti.",
  "atk-s0101a2:97_20": "Ājīvakā ājīvakiniyo sukkābhijātīti vadati.",
  "atk-s0101a2:97_21": "Te kira purimehi catūhi paṇḍaratarā. Nando, vaccho, kiso,",
  "atk-s0101a2:97_22": "saṅkiccho,",
  "atk-s0101a2:97_23": "makkhaligosālo,",
  "atk-s0101a2:97_24": "paramasukkābhijātīti vadati.",
  "atk-s0101a2:97_25": "Te kira sabbehi paṇḍaratarā.",
  "atk-s0101a2:98_0": "Aṭṭha purisabhūmiyoti mandabhūmi,",
  "atk-s0101a2:98_1": "khiḍḍābhūmi,",
  "atk-s0101a2:98_2": "padavīmaṁsabhūmi,",
  "atk-s0101a2:98_3": "ujugatabhūmi,",
  "atk-s0101a2:98_4": "sekkhabhūmi,",
  "atk-s0101a2:98_5": "samaṇabhūmi,",
  "atk-s0101a2:98_6": "jinabhūmi,",
  "atk-s0101a2:98_7": "pannabhūmīti imā aṭṭha purisabhūmiyoti vadati.",
  "atk-s0101a2:98_8": "Tattha jātadivasato paṭṭhāya sattadivase sambādhaṭṭhānato nikkhantattā sattā mandā honti momūhā,",
  "atk-s0101a2:98_9": "ayaṁ mandabhūmīti vadati.",
  "atk-s0101a2:98_10": "Ye pana duggatito āgatā honti,",
  "atk-s0101a2:98_11": "te abhiṇhaṁ rodanti ceva viravanti ca,",
  "atk-s0101a2:98_12": "sugatito āgatā taṁ anussaritvā hasanti,",
  "atk-s0101a2:98_13": "ayaṁ khiḍḍābhūmi nāma.",
  "atk-s0101a2:98_14": "Mātāpitūnaṁ hatthaṁ vā pādaṁ vā mañcaṁ vā pīṭhaṁ vā gahetvā bhūmiyaṁ padanikkhipanaṁ padavīmaṁsabhūmi nāma.",
  "atk-s0101a2:98_15": "Padasā gantuṁ samatthakāle ujugatabhūmi nāma.",
  "atk-s0101a2:98_16": "Sippāni sikkhitakāle sekkhabhūmi nāma.",
  "atk-s0101a2:98_17": "Gharā nikkhamma pabbajitakāle samaṇabhūmi nāma.",
  "atk-s0101a2:98_18": "Ācariyaṁ sevitvā jānanakāle jinabhūmi nāma.",
  "atk-s0101a2:98_19": "Bhikkhu ca pannako jino na kiñci āhāti evaṁ alābhiṁ samaṇaṁ pannabhūmīti vadati.",
  "atk-s0101a2:99_0": "Ekūnapaññāsa ājīvakasateti ekūnapaññāsaājīvakavuttisatāni.",
  "atk-s0101a2:99_1": "Paribbājakasateti paribbājakapabbajjāsatāni.",
  "atk-s0101a2:99_2": "Nāgāvāsasateti nāgamaṇḍalasatāni.",
  "atk-s0101a2:99_3": "Vīse indriyasateti vīsatindriyasatāni.",
  "atk-s0101a2:99_4": "Tiṁse nirayasateti tiṁsa nirayasatāni.",
  "atk-s0101a2:99_5": "Rajodhātuyoti rajaokiraṇaṭṭhānāni,",
  "atk-s0101a2:99_6": "hatthapiṭṭhipādapiṭṭhādīni sandhāya vadati.",
  "atk-s0101a2:99_7": "Satta saññīgabbhāti oṭṭhagoṇagadrabhaajapasumigamahiṁse sandhāya vadati.",
  "atk-s0101a2:99_8": "Satta asaññīgabbhāti sālivīhiyavagodhūmakaṅguvarakakudrūsake sandhāya vadati.",
  "atk-s0101a2:99_9": "Nigaṇṭhigabbhāti gaṇṭhimhi jātagabbhā,",
  "atk-s0101a2:99_10": "ucchuveḷunaḷādayo sandhāya vadati.",
  "atk-s0101a2:99_11": "Satta devāti bahū devā.",
  "atk-s0101a2:99_12": "So pana sattāti vadati.",
  "atk-s0101a2:99_13": "Manussāpi anantā,",
  "atk-s0101a2:99_14": "so sattāti vadati.",
  "atk-s0101a2:99_15": "Sattapisācāti pisācā mahantamahantā sattāti vadati.",
  "atk-s0101a2:99_16": "Sarāti mahāsarā,",
  "atk-s0101a2:99_17": "kaṇṇamuṇḍarathakāraanotattasīhappapātachaddantamandākinīkuṇāladahe gahetvā vadati.",
  "atk-s0101a2:100_0": "Pavuṭāti gaṇṭhikā.",
  "atk-s0101a2:100_1": "Papātāti mahāpapātā.",
  "atk-s0101a2:100_2": "Papātasatānīti khuddakapapātasatāni.",
  "atk-s0101a2:100_3": "Supināti mahāsupinā.",
  "atk-s0101a2:100_4": "Supinasatānīti khuddakasupinasatāni.",
  "atk-s0101a2:100_5": "Mahākappinoti mahākappānaṁ.",
  "atk-s0101a2:100_6": "Tattha ekamhā mahāsarā vassasate vassasate kusaggena ekaṁ udakabinduṁ nīharitvā sattakkhattuṁ tamhi sare nirudake kate eko mahākappoti vadati.",
  "atk-s0101a2:100_7": "Evarūpānaṁ mahākappānaṁ caturāsītisatasahassāni khepetvā bāle ca paṇḍite ca dukkhassantaṁ karontīti ayamassa laddhi.",
  "atk-s0101a2:100_8": "Paṇḍitopi kira antarā visujjhituṁ na sakkoti.",
  "atk-s0101a2:100_9": "Bālopi tato uddhaṁ na gacchati.",
  "atk-s0101a2:101_0": "Sīlenāti acelakasīlena vā aññena vā yena kenaci.",
  "atk-s0101a2:101_1": "Vatenāti tādiseneva vatena.",
  "atk-s0101a2:101_2": "Tapenāti tapokammena.",
  "atk-s0101a2:101_3": "Aparipakkaṁ paripāceti nāma,",
  "atk-s0101a2:101_4": "yo “ahaṁ paṇḍito”ti antarā visujjhati.",
  "atk-s0101a2:101_5": "Paripakkaṁ phussa phussa byantiṁ karoti nāma yo “ahaṁ bālo”ti vuttaparimāṇaṁ kālaṁ atikkamitvā yāti.",
  "atk-s0101a2:101_6": "Hevaṁ natthīti evaṁ natthi.",
  "atk-s0101a2:101_7": "Tañhi ubhayampi na sakkā kātunti dīpeti.",
  "atk-s0101a2:101_8": "Doṇamiteti doṇena mitaṁ viya.",
  "atk-s0101a2:101_9": "Sukhadukkheti sukhadukkhaṁ.",
  "atk-s0101a2:101_10": "Pariyantakateti vuttaparimāṇena kālena katapariyante.",
  "atk-s0101a2:101_11": "Natthihāyanavaḍḍhaneti natthi hāyanavaḍḍhanāni.",
  "atk-s0101a2:101_12": "Na saṁsāro paṇḍitassa hāyati,",
  "atk-s0101a2:101_13": "na bālassa vaḍḍhatīti attho.",
  "atk-s0101a2:101_14": "Ukkaṁsāvakaṁseti ukkaṁsāvakaṁsā.",
  "atk-s0101a2:101_15": "Hāyanavaḍḍhanānametaṁ adhivacanaṁ.",
  "atk-s0101a2:102_0": "Idāni tamatthaṁ upamāya sādhento “seyyathāpi nāmā”tiādimāha.",
  "atk-s0101a2:102_1": "Tattha suttaguḷeti veṭhetvā katasuttaguḷe.",
  "atk-s0101a2:102_2": "Nibbeṭhiyamānameva paletīti pabbate vā rukkhagge vā ṭhatvā khittaṁ suttappamāṇena nibbeṭhiyamānameva gacchati,",
  "atk-s0101a2:102_3": "sutte khīṇe tattheva tiṭṭhati,",
  "atk-s0101a2:102_4": "na gacchati.",
  "atk-s0101a2:102_5": "Evameva vuttakālato uddhaṁ na gacchatīti dasseti.",
  "atk-s0101a2:103_0": "Ajitakesakambalavādavaṇṇanā",
  "atk-s0101a2:104_0": "170-172.",
  "atk-s0101a2:104_1": "Ajitavāde natthi dinnanti dinnaphalābhāvaṁ sandhāya vadati.",
  "atk-s0101a2:104_2": "Yiṭṭhaṁ vuccati mahāyāgo.",
  "atk-s0101a2:104_3": "Hutanti paheṇakasakkāro adhippeto.",
  "atk-s0101a2:104_4": "Tampi ubhayaṁ phalābhāvameva sandhāya paṭikkhipati.",
  "atk-s0101a2:104_5": "Sukatadukkaṭānanti sukatadukkaṭānaṁ,",
  "atk-s0101a2:104_6": "kusalākusalānanti attho.",
  "atk-s0101a2:104_7": "Phalaṁ vipākoti yaṁ phalanti vā vipākoti vā vuccati,",
  "atk-s0101a2:104_8": "taṁ natthīti vadati.",
  "atk-s0101a2:104_9": "Natthi ayaṁ lokoti paraloke ṭhitassa ayaṁ loko natthi,",
  "atk-s0101a2:104_10": "natthi paro lokoti idha loke ṭhitassāpi paro loko natthi,",
  "atk-s0101a2:104_11": "sabbe tattha tattheva ucchijjantīti dasseti.",
  "atk-s0101a2:104_12": "Natthi mātā natthi pitāti tesu sammāpaṭipattimicchāpaṭipattīnaṁ phalābhāvavasena vadati.",
  "atk-s0101a2:104_13": "Natthi sattā opapātikāti cavitvā upapajjanakā sattā nāma natthīti vadati.",
  "atk-s0101a2:105_0": "Cātumahābhūtikoti catumahābhūtamayo.",
  "atk-s0101a2:105_1": "Pathavī pathavikāyanti ajjhattikapathavīdhātu bāhirapathavīdhātuṁ.",
  "atk-s0101a2:105_2": "Anupetīti anuyāyati.",
  "atk-s0101a2:105_3": "Anupagacchatīti tasseva vevacanaṁ.",
  "atk-s0101a2:105_4": "Anugacchatītipi attho.",
  "atk-s0101a2:105_5": "Ubhayenāpi upeti,",
  "atk-s0101a2:105_6": "upagacchatīti dasseti.",
  "atk-s0101a2:105_7": "Āpādīsupi eseva nayo.",
  "atk-s0101a2:105_8": "Indriyānīti manacchaṭṭhāni indriyāni ākāsaṁ pakkhandanti.",
  "atk-s0101a2:105_9": "Āsandipañcamāti nipannamañcena pañcamā,",
  "atk-s0101a2:105_10": "mañco ceva cattāro mañcapāde gahetvā ṭhitā cattāro purisā cāti attho.",
  "atk-s0101a2:105_11": "Yāvāḷāhanāti yāva susānā.",
  "atk-s0101a2:105_12": "Padānīti ‘ayaṁ evaṁ sīlavā ahosi,",
  "atk-s0101a2:105_13": "evaṁ dussīlo’tiādinā nayena pavattāni guṇāguṇapadāni,",
  "atk-s0101a2:105_14": "sarīrameva vā ettha padānīti adhippetaṁ.",
  "atk-s0101a2:105_15": "Kāpotakānīti kapotavaṇṇāni,",
  "atk-s0101a2:105_16": "pārāvatapakkhavaṇṇānīti attho.",
  "atk-s0101a2:105_17": "Bhassantāti bhasmantā,",
  "atk-s0101a2:105_18": "ayameva vā pāḷi.",
  "atk-s0101a2:105_19": "Āhutiyoti yaṁ paheṇakasakkārādibhedaṁ dinnadānaṁ,",
  "atk-s0101a2:105_20": "sabbaṁ taṁ chārikāvasānameva hoti,",
  "atk-s0101a2:105_21": "na tato paraṁ phaladāyakaṁ hutvā gacchatīti attho.",
  "atk-s0101a2:105_22": "Dattupaññattanti dattūhi bālamanussehi paññattaṁ.",
  "atk-s0101a2:105_23": "Idaṁ vuttaṁ hoti –",
  "atk-s0101a2:105_24": "‘bālehi abuddhīhi paññattamidaṁ dānaṁ,",
  "atk-s0101a2:105_25": "na paṇḍitehi.",
  "atk-s0101a2:105_26": "Bālā denti,",
  "atk-s0101a2:105_27": "paṇḍitā gaṇhantī’ti dasseti.",
  "atk-s0101a2:106_0": "Tattha pūraṇo “karoto na karīyati pāpa”nti vadanto kammaṁ paṭibāhati.",
  "atk-s0101a2:106_1": "Ajito “kāyassa bhedā ucchijjatī”ti vadanto vipākaṁ paṭibāhati.",
  "atk-s0101a2:106_2": "Makkhali “natthi hetū”ti vadanto ubhayaṁ paṭibāhati.",
  "atk-s0101a2:106_3": "Tattha kammaṁ paṭibāhantenāpi vipāko paṭibāhito hoti,",
  "atk-s0101a2:106_4": "vipākaṁ paṭibāhantenāpi kammaṁ paṭibāhitaṁ hoti.",
  "atk-s0101a2:106_5": "Iti sabbepete atthato ubhayappaṭibāhakā ahetukavādā ceva akiriyavādā ca natthikavādā ca honti.",
  "atk-s0101a2:107_0": "Ye vā pana tesaṁ laddhiṁ gahetvā rattiṭṭhāne divāṭhāne nisinnā sajjhāyanti vīmaṁsanti,",
  "atk-s0101a2:107_1": "tesaṁ “karoto na karīyati pāpaṁ,",
  "atk-s0101a2:107_2": "natthi hetu,",
  "atk-s0101a2:107_3": "natthi paccayo,",
  "atk-s0101a2:107_4": "mato ucchijjatī”ti tasmiṁ ārammaṇe micchāsati santiṭṭhati,",
  "atk-s0101a2:107_5": "cittaṁ ekaggaṁ hoti,",
  "atk-s0101a2:107_6": "javanāni javanti,",
  "atk-s0101a2:107_7": "paṭhamajavane satekicchā honti,",
  "atk-s0101a2:107_8": "tathā dutiyādīsu,",
  "atk-s0101a2:107_9": "sattame buddhānampi atekicchā anivattino ariṭṭhakaṇṭakasadisā.",
  "atk-s0101a2:107_10": "Tattha koci ekaṁ dassanaṁ okkamati, koci dve,",
  "atk-s0101a2:107_11": "koci tīṇipi,",
  "atk-s0101a2:107_12": "ekasmiṁ okkantepi,",
  "atk-s0101a2:107_13": "dvīsu tīsu okkantesupi,",
  "atk-s0101a2:107_14": "niyatamicchādiṭṭhikova hoti;",
  "atk-s0101a2:107_15": "patto saggamaggāvaraṇañceva mokkhamaggāvaraṇañca,",
  "atk-s0101a2:107_16": "abhabbo tassattabhāvassa anantaraṁ saggampi gantuṁ,",
  "atk-s0101a2:107_17": "pageva mokkhaṁ.",
  "atk-s0101a2:107_18": "Vaṭṭakhāṇu nāmesa satto pathavigopako,",
  "atk-s0101a2:107_19": "yebhuyyena evarūpassa bhavato vuṭṭhānaṁ natthi.",
  "atk-s0101a2:108_0": "“Tasmā akalyāṇajanaṁ, āsīvisamivoragaṁ;",
  "atk-s0101a2:109_0": "Ārakā parivajjeyya, bhūtikāmo vicakkhaṇo”ti.",
  "atk-s0101a2:110_0": "Pakudhakaccāyanavādavaṇṇanā",
  "atk-s0101a2:111_0": "173-175.",
  "atk-s0101a2:111_1": "Pakudhavāde akaṭāti akatā.",
  "atk-s0101a2:111_2": "Akaṭavidhāti akatavidhānā.",
  "atk-s0101a2:111_3": "Evaṁ karohīti kenaci kārāpitāpi na hontīti attho.",
  "atk-s0101a2:111_4": "Animmitāti iddhiyāpi na nimmitā.",
  "atk-s0101a2:111_5": "Animmātāti animmāpitā,",
  "atk-s0101a2:111_6": "keci animmāpetabbāti padaṁ vadanti,",
  "atk-s0101a2:111_7": "taṁ neva pāḷiyaṁ,",
  "atk-s0101a2:111_8": "na aṭṭhakathāyaṁ dissati.",
  "atk-s0101a2:111_9": "Vañjhādipadattayaṁ vuttatthameva.",
  "atk-s0101a2:111_10": "Na iñjantīti esikatthambho viya ṭhitattā na calanti.",
  "atk-s0101a2:111_11": "Na vipariṇamantīti pakatiṁ na jahanti.",
  "atk-s0101a2:111_12": "Na aññamaññaṁ byābādhentīti na aññamaññaṁ upahananti.",
  "atk-s0101a2:111_13": "Nālanti na samatthā.",
  "atk-s0101a2:111_14": "Pathavikāyotiādīsu pathavīyeva pathavikāyo,",
  "atk-s0101a2:111_15": "pathavisamūho vā.",
  "atk-s0101a2:111_16": "Tatthāti tesu jīvasattamesu kāyesu.",
  "atk-s0101a2:111_17": "Sattannaṁ tveva kāyānanti yathā muggarāsiādīsu pahataṁ satthaṁ muggādīnaṁ antarena pavisati,",
  "atk-s0101a2:111_18": "evaṁ sattannaṁ kāyānaṁ antarena chiddena vivarena satthaṁ pavisati.",
  "atk-s0101a2:111_19": "Tattha ahaṁ imaṁ jīvitā voropemīti kevalaṁ saññāmattameva hotīti dasseti.",
  "atk-s0101a2:112_0": "Nigaṇṭhanāṭaputtavādavaṇṇanā",
  "atk-s0101a2:113_0": "176-178.",
  "atk-s0101a2:113_1": "Nāṭaputtavāde cātuyāmasaṁvarasaṁvutoti catukoṭṭhāsena saṁvarena saṁvuto.",
  "atk-s0101a2:113_2": "Sabbavārivāritocāti vāritasabbaudako paṭikkhittasabbasītodakoti attho.",
  "atk-s0101a2:113_3": "So kira sītodake sattasaññī hoti,",
  "atk-s0101a2:113_4": "tasmā na taṁ vaḷañjeti.",
  "atk-s0101a2:113_5": "Sabbavāriyuttoti sabbena pāpavāraṇena yutto.",
  "atk-s0101a2:113_6": "Sabbavāridhutoti sabbena pāpavāraṇena dhutapāpo.",
  "atk-s0101a2:113_7": "Sabbavāriphuṭoti sabbena pāpavāraṇena phuṭṭho.",
  "atk-s0101a2:113_8": "Gatattoti koṭippattacitto.",
  "atk-s0101a2:113_9": "Yatattoti saṁyatacitto.",
  "atk-s0101a2:113_10": "Ṭhitattoti suppatiṭṭhitacitto.",
  "atk-s0101a2:113_11": "Etassa vāde kiñci sāsanānulomampi atthi,",
  "atk-s0101a2:113_12": "asuddhaladdhitāya pana sabbā diṭṭhiyeva jātā.",
  "atk-s0101a2:114_0": "Sañcayabelaṭṭhaputtavādavaṇṇanā",
  "atk-s0101a2:115_0": "179-181. Sañcayavādo amarāvikkhepe vuttanayo eva.",
  "atk-s0101a2:116_0": "Paṭhamasandiṭṭhikasāmaññaphalavaṇṇanā",
  "atk-s0101a2:117_0": "182.Sohaṁ,",
  "atk-s0101a2:117_1": "bhanteti so ahaṁ bhante,",
  "atk-s0101a2:117_2": "vālukaṁ pīḷetvā telaṁ alabhamāno viya titthiyavādesu sāraṁ alabhanto bhagavantaṁ pucchāmīti attho.",
  "atk-s0101a2:118_0": "183.Yathā te khameyyāti yathā te rucceyya.",
  "atk-s0101a2:118_1": "Dāsoti antojātadhanakkītakaramarānītasāmaṁdāsabyopagatānaṁ aññataro.",
  "atk-s0101a2:118_2": "Kammakāroti analaso kammakaraṇasīloyeva.",
  "atk-s0101a2:118_3": "Dūrato disvā paṭhamameva uṭṭhahatīti pubbuṭṭhāyī.",
  "atk-s0101a2:118_4": "Evaṁ uṭṭhito sāmino āsanaṁ paññapetvā pādadhovanādikattabbakiccaṁ katvā pacchā nipatati nisīdatīti pacchānipātī.",
  "atk-s0101a2:118_5": "Sāmikamhi vā sayanato avuṭṭhite pubbeyeva vuṭṭhātīti pubbuṭṭhāyī.",
  "atk-s0101a2:118_6": "Paccūsakālato paṭṭhāya yāva sāmino rattiṁ niddokkamanaṁ,",
  "atk-s0101a2:118_7": "tāva sabbakiccāni katvā pacchā nipatati,",
  "atk-s0101a2:118_8": "seyyaṁ kappetīti pacchānipātī.",
  "atk-s0101a2:118_9": "Kiṁ karomi,",
  "atk-s0101a2:118_10": "kiṁ karomīti evaṁ kiṁkārameva paṭisuṇanto vicaratīti kiṁ kārapaṭissāvī.",
  "atk-s0101a2:118_11": "Manāpameva kiriyaṁ karotīti manāpacārī.",
  "atk-s0101a2:118_12": "Piyameva vadatīti piyavādī.",
  "atk-s0101a2:118_13": "Sāmino tuṭṭhapahaṭṭhaṁ mukhaṁ ullokayamāno vicaratīti mukhullokako.",
  "atk-s0101a2:119_0": "Devo maññeti devo viya.",
  "atk-s0101a2:119_1": "Sovatassāhaṁ puññāni kareyyanti so vata ahaṁ evarūpo assaṁ,",
  "atk-s0101a2:119_2": "yadi puññāni kareyyanti attho.",
  "atk-s0101a2:119_3": "“So vatassa’ssa”ntipi pāṭho,",
  "atk-s0101a2:119_4": "ayamevattho.",
  "atk-s0101a2:119_5": "Yaṁnūnāhanti sace dānaṁ dassāmi,",
  "atk-s0101a2:119_6": "yaṁ rājā ekadivasaṁ deti,",
  "atk-s0101a2:119_7": "tato satabhāgampi yāvajīvaṁ na sakkhissāmi dātunti pabbajjāyaṁ ussāhaṁ katvā evaṁ cintanabhāvaṁ dasseti.",
  "atk-s0101a2:120_0": "Kāyena saṁvutoti kāyena pihito hutvā akusalassa pavesanadvāraṁ thaketvāti attho.",
  "atk-s0101a2:120_1": "Eseva nayo sesapadadvayepi.",
  "atk-s0101a2:120_2": "Ghāsacchādanaparamatāyāti ghāsacchādanena paramatāya uttamatāya,",
  "atk-s0101a2:120_3": "etadatthampi anesanaṁ pahāya aggasallekhena santuṭṭhoti attho.",
  "atk-s0101a2:120_4": "Abhirato paviveketi “kāyaviveko ca vivekaṭṭhakāyānaṁ,",
  "atk-s0101a2:120_5": "cittaviveko ca nekkhammābhiratānaṁ,",
  "atk-s0101a2:120_6": "paramavodānappattānaṁ upadhiviveko ca nirupadhīnaṁ puggalānaṁ visaṅkhāragatāna”nti evaṁ vutte tividhepi viveke rato;",
  "atk-s0101a2:120_7": "gaṇasaṅgaṇikaṁ pahāya kāyena eko viharati,",
  "atk-s0101a2:120_8": "cittakilesasaṅgaṇikaṁ pahāya aṭṭhasamāpattivasena eko viharati,",
  "atk-s0101a2:120_9": "phalasamāpattiṁ vā nirodhasamāpattiṁ vā pavisitvā nibbānaṁ patvā viharatīti attho.",
  "atk-s0101a2:120_10": "Yaggheti codanatthe nipāto.",
  "atk-s0101a2:121_0": "184.Āsanenapinimanteyyāmāti nisinnāsanaṁ papphoṭetvā idha nisīdathāti vadeyyāma.",
  "atk-s0101a2:121_1": "Abhinimanteyyāmapi nanti abhiharitvāpi naṁ nimanteyyāma.",
  "atk-s0101a2:121_2": "Tattha duvidho abhihāro –",
  "atk-s0101a2:121_3": "vācāya ceva kāyena ca.",
  "atk-s0101a2:121_4": "Tumhākaṁ icchiticchitakkhaṇe amhākaṁ cīvarādīhi vadeyyātha yenatthoti vadanto hi vācāya abhiharitvā nimanteti nāma.",
  "atk-s0101a2:121_5": "Cīvarādivekallaṁ sallakkhetvā idaṁ gaṇhāthāti tāni dento pana kāyena abhiharitvā nimanteti nāma.",
  "atk-s0101a2:121_6": "Tadubhayampi sandhāya abhinimanteyyāmapi nanti āha.",
  "atk-s0101a2:121_7": "Ettha ca gilānapaccayabhesajjaparikkhāroti yaṁ kiñci gilānassa sappāyaṁ osadhaṁ.",
  "atk-s0101a2:121_8": "Vacanattho pana visuddhimagge vutto.",
  "atk-s0101a2:121_9": "Rakkhāvaraṇaguttinti rakkhāsaṅkhātañceva āvaraṇasaṅkhātañca guttiṁ.",
  "atk-s0101a2:121_10": "Sā panesā na āvudhahatthe purise ṭhapentena dhammikā nāma saṁvidahitā hoti.",
  "atk-s0101a2:121_11": "Yathā pana avelāya kaṭṭhahārikapaṇṇahārikādayo vihāraṁ na pavisanti,",
  "atk-s0101a2:121_12": "migaluddakādayo vihārasīmāya mige vā macche vā na gaṇhanti,",
  "atk-s0101a2:121_13": "evaṁ saṁvidahantena dhammikā nāma rakkhā saṁvihitā hoti,",
  "atk-s0101a2:121_14": "taṁ sandhāyāha –",
  "atk-s0101a2:121_15": "“dhammika”nti.",
  "atk-s0101a2:122_0": "185.Yadi evaṁ santeti yadi tava dāso tuyhaṁ santikā abhivādanādīni labheyya.",
  "atk-s0101a2:122_1": "Evaṁ sante.",
  "atk-s0101a2:122_2": "Addhāti ekaṁsavacanametaṁ.",
  "atk-s0101a2:122_3": "Paṭhamanti bhaṇanto aññassāpi atthitaṁ dīpeti.",
  "atk-s0101a2:122_4": "Teneva ca rājā sakkā pana, bhante,",
  "atk-s0101a2:122_5": "aññampītiādimāha.",
  "atk-s0101a2:123_0": "Dutiyasandiṭṭhikasāmaññaphalavaṇṇanā",
  "atk-s0101a2:124_0": "186-188.",
  "atk-s0101a2:124_1": "Kasatīti kassako.",
  "atk-s0101a2:124_2": "Gehassa pati,",
  "atk-s0101a2:124_3": "ekagehamatte jeṭṭhakoti gahapatiko.",
  "atk-s0101a2:124_4": "Balisaṅkhātaṁ karaṁ karotīti karakārako.",
  "atk-s0101a2:124_5": "Dhaññarāsiṁ dhanarāsiñca vaḍḍhetīti rāsivaḍḍhako.",
  "atk-s0101a2:125_0": "Appaṁvāti parittakaṁ vā antamaso taṇḍulanāḷimattakampi.",
  "atk-s0101a2:125_1": "Bhogakkhandhanti bhogarāsiṁ.",
  "atk-s0101a2:125_2": "Mahantaṁ vāti vipulaṁ vā.",
  "atk-s0101a2:125_3": "Yathā hi mahantaṁ pahāya pabbajituṁ dukkaraṁ,",
  "atk-s0101a2:125_4": "evaṁ appampīti dassanatthaṁ ubhayamāha.",
  "atk-s0101a2:125_5": "Dāsavāre pana yasmā dāso attanopi anissaro,",
  "atk-s0101a2:125_6": "pageva bhogānaṁ.",
  "atk-s0101a2:125_7": "Yañhi tassa dhanaṁ,",
  "atk-s0101a2:125_8": "taṁ sāmikānaññeva hoti,",
  "atk-s0101a2:125_9": "tasmā bhogaggahaṇaṁ na kataṁ.",
  "atk-s0101a2:125_10": "Ñātiyeva ñātiparivaṭṭo.",
  "atk-s0101a2:126_0": "Paṇītatarasāmaññaphalavaṇṇanā",
  "atk-s0101a2:127_0": "189.Sakkā pana, bhante,",
  "atk-s0101a2:127_1": "aññampi diṭṭheva dhammeti idha evamevāti na vuttaṁ.",
  "atk-s0101a2:127_2": "Taṁ kasmāti ce,",
  "atk-s0101a2:127_3": "evamevāti hi vuccamāne pahoti bhagavā sakalampi rattindivaṁ tato vā bhiyyopi evarūpāhi upamāhi sāmaññaphalaṁ dīpetuṁ.",
  "atk-s0101a2:127_4": "Tattha kiñcāpi etassa bhagavato vacanasavane pariyantaṁ nāma natthi,",
  "atk-s0101a2:127_5": "tathāpi attho tādisoyeva bhavissatīti cintetvā upari visesaṁ pucchanto evamevāti avatvā –",
  "atk-s0101a2:127_6": "“abhikkantatarañca paṇītatarañcā”ti āha.",
  "atk-s0101a2:127_7": "Tattha abhikkantataranti abhimanāpataraṁ atiseṭṭhataranti attho.",
  "atk-s0101a2:127_8": "Paṇītataranti uttamataraṁ.",
  "atk-s0101a2:127_9": "Tena hīti uyyojanatthe nipāto.",
  "atk-s0101a2:127_10": "Savane uyyojento hi naṁ evamāha.",
  "atk-s0101a2:127_11": "Suṇohīti abhikkantatarañca paṇītatarañca sāmaññaphalaṁ suṇāti.",
  "atk-s0101a2:128_0": "Sādhukaṁ manasikarohīti ettha pana sādhukaṁ sādhūti ekatthametaṁ.",
  "atk-s0101a2:128_1": "Ayañhi sādhu-saddo āyācanasampaṭicchanasampahaṁsanasundara daḷhīkammādīsu dissati.",
  "atk-s0101a2:128_2": "“Sādhu me, bhante,",
  "atk-s0101a2:128_3": "bhagavā saṅkhittena dhammaṁ desetū”tiādīsu hi āyācane dissati. “Sādhu,",
  "atk-s0101a2:128_4": "bhanteti kho so bhikkhu bhagavato bhāsitaṁ abhinanditvā anumoditvā”tiādīsu sampaṭicchane.",
  "atk-s0101a2:128_5": "“Sādhu sādhu,",
  "atk-s0101a2:128_6": "sāriputtā”tiādīsu sampahaṁsane.",
  "atk-s0101a2:129_0": "“Sādhu dhammaruci rājā, sādhu paññāṇavā naro;",
  "atk-s0101a2:130_0": "Sādhu mittānamaddubbho, pāpassākaraṇaṁ sukha”nti. ;",
  "atk-s0101a2:131_0": "Ādīsu sundare. “Tena hi, brāhmaṇa,",
  "atk-s0101a2:131_1": "suṇohi sādhukaṁ manasi karohī”tiādīsu sādhukasaddoyeva daḷhīkamme,",
  "atk-s0101a2:131_2": "āṇattiyantipi vuccati.",
  "atk-s0101a2:131_3": "Idhāpi assa ettheva daḷhīkamme ca āṇattiyañca veditabbo.",
  "atk-s0101a2:131_4": "Sundarepi vaṭṭati.",
  "atk-s0101a2:131_5": "Daḷhīkammatthena hi daḷhamimaṁ dhammaṁ suṇāhi,",
  "atk-s0101a2:131_6": "suggahitaṁ gaṇhanto.",
  "atk-s0101a2:131_7": "Āṇattiatthena mama āṇattiyā suṇāhi,",
  "atk-s0101a2:131_8": "sundaratthena sundaramimaṁ bhaddakaṁ dhammaṁ suṇāhīti evaṁ dīpitaṁ hoti.",
  "atk-s0101a2:132_0": "Manasi karohīti āvajja,",
  "atk-s0101a2:132_1": "samannāharāti attho,",
  "atk-s0101a2:132_2": "avikkhittacitto hutvā nisāmehi,",
  "atk-s0101a2:132_3": "citte karohīti adhippāyo.",
  "atk-s0101a2:132_4": "Api cettha suṇohīti sotindriyavikkhepanivāraṇametaṁ.",
  "atk-s0101a2:132_5": "Sādhukaṁ manasi karohīti manasikāre daḷhīkammaniyojanena manindriyavikkhepanivāraṇaṁ.",
  "atk-s0101a2:132_6": "Purimañcettha byañjanavipallāsaggāhavāraṇaṁ,",
  "atk-s0101a2:132_7": "pacchimaṁ atthavipallāsaggāhavāraṇaṁ.",
  "atk-s0101a2:132_8": "Purimena ca dhammassavane niyojeti,",
  "atk-s0101a2:132_9": "pacchimena sutānaṁ dhammānaṁ dhāraṇūpaparikkhādīsu.",
  "atk-s0101a2:132_10": "Purimena ca sabyañjano ayaṁ dhammo,",
  "atk-s0101a2:132_11": "tasmā savanīyoti dīpeti.",
  "atk-s0101a2:132_12": "Pacchimena sattho,",
  "atk-s0101a2:132_13": "tasmā sādhukaṁ manasi kātabboti.",
  "atk-s0101a2:132_14": "Sādhukapadaṁ vā ubhayapadehi yojetvā yasmā ayaṁ dhammo dhammagambhīro ceva desanāgambhīro ca,",
  "atk-s0101a2:132_15": "tasmā suṇāhi sādhukaṁ,",
  "atk-s0101a2:132_16": "yasmā atthagambhīro ca paṭivedhagambhīro ca,",
  "atk-s0101a2:132_17": "tasmā sādhukaṁ manasi karohīti evaṁ yojanā veditabbā.",
  "atk-s0101a2:132_18": "Bhāsissāmīti sakkā mahārājāti evaṁ paṭiññātaṁ sāmaññaphaladesanaṁ vitthārato bhāsissāmi.",
  "atk-s0101a2:132_19": "“Desessāmī”ti hi saṅkhittadīpanaṁ hoti.",
  "atk-s0101a2:132_20": "Bhāsissāmīti vitthāradīpanaṁ.",
  "atk-s0101a2:132_21": "Tenāha vaṅgīsatthero –",
  "atk-s0101a2:133_0": "“Saṅkhittenapi deseti, vitthārenapi bhāsati;",
  "atk-s0101a2:134_0": "Sāḷikāyiva nigghoso, paṭibhānaṁ udīrayī”ti. ;",
  "atk-s0101a2:135_0": "Evaṁ vutte ussāhajāto hutvā – “evaṁ,",
  "atk-s0101a2:135_1": "bhante”ti kho rājā māgadho ajātasattu vedehiputto bhagavato paccassosi bhagavato vacanaṁ sampaṭicchi,",
  "atk-s0101a2:135_2": "paṭiggahesīti vuttaṁ hoti.",
  "atk-s0101a2:136_0": "190.",
  "atk-s0101a2:136_1": "Athassa bhagavā etadavoca,",
  "atk-s0101a2:136_2": "etaṁ avoca,",
  "atk-s0101a2:136_3": "idāni vattabbaṁ “idha mahārājā”tiādiṁ sakalaṁ suttaṁ avocāti attho.",
  "atk-s0101a2:136_4": "Tattha idhāti desāpadese nipāto,",
  "atk-s0101a2:136_5": "svāyaṁ katthaci lokaṁ upādāya vuccati. Yathāha –",
  "atk-s0101a2:136_6": "“idha tathāgato loke uppajjatī”ti.",
  "atk-s0101a2:136_7": "Katthaci sāsanaṁ yathāha – “idheva,",
  "atk-s0101a2:136_8": "bhikkhave,",
  "atk-s0101a2:136_9": "paṭhamo samaṇo,",
  "atk-s0101a2:136_10": "idha dutiyo samaṇo”ti.",
  "atk-s0101a2:136_11": "Katthaci okāsaṁ. Yathāha –",
  "atk-s0101a2:137_0": "“Idheva tiṭṭhamānassa, devabhūtassa me sato;",
  "atk-s0101a2:138_0": "Punarāyu ca me laddho, evaṁ jānāhi mārisā”ti. ;",
  "atk-s0101a2:139_0": "Katthaci padapūraṇamattameva.",
  "atk-s0101a2:139_1": "Yathāha “idhāhaṁ,",
  "atk-s0101a2:139_2": "bhikkhave,",
  "atk-s0101a2:139_3": "bhuttāvī assaṁ pavārito”ti.",
  "atk-s0101a2:139_4": "Idha pana lokaṁ upādāya vuttoti veditabbo.",
  "atk-s0101a2:139_5": "Mahārājāti yathā paṭiññātaṁ desanaṁ desetuṁ puna mahārājāti ālapati.",
  "atk-s0101a2:139_6": "Idaṁ vuttaṁ hoti –",
  "atk-s0101a2:139_7": "“mahārāja imasmiṁ loke tathāgato uppajjati arahaṁ…pe…",
  "atk-s0101a2:139_8": "buddho bhagavā”ti.",
  "atk-s0101a2:139_9": "Tattha tathāgatasaddo brahmajāle vutto.",
  "atk-s0101a2:139_10": "Arahantiādayo visuddhimagge vitthāritā.",
  "atk-s0101a2:139_11": "Loke uppajjatīti ettha pana lokoti –",
  "atk-s0101a2:139_12": "okāsaloko sattaloko saṅkhāralokoti tividho.",
  "atk-s0101a2:139_13": "Idha pana sattaloko adhippeto.",
  "atk-s0101a2:139_14": "Sattaloke uppajjamānopi ca tathāgato na devaloke,",
  "atk-s0101a2:139_15": "na brahmaloke,",
  "atk-s0101a2:139_16": "manussalokeva uppajjati.",
  "atk-s0101a2:139_17": "Manussalokepi na aññasmiṁ cakkavāḷe,",
  "atk-s0101a2:139_18": "imasmiṁyeva cakkavāḷe.",
  "atk-s0101a2:139_19": "Tatrāpi na sabbaṭṭhānesu,",
  "atk-s0101a2:139_20": "“puratthimāya disāya gajaṅgalaṁ nāma nigamo tassāparena mahāsālo,",
  "atk-s0101a2:139_21": "tato parā paccantimā janapadā orato majjhe,",
  "atk-s0101a2:139_22": "puratthimadakkhiṇāya disāya salaḷavatī nāma nadī.",
  "atk-s0101a2:139_23": "Tato parā paccantimā janapadā,",
  "atk-s0101a2:139_24": "orato majjhe,",
  "atk-s0101a2:139_25": "dakkhiṇāya disāya setakaṇṇikaṁ nāma nigamo,",
  "atk-s0101a2:139_26": "tato parā paccantimā janapadā,",
  "atk-s0101a2:139_27": "orato majjhe,",
  "atk-s0101a2:139_28": "pacchimāya disāya thūṇaṁ nāma brāhmaṇagāmo,",
  "atk-s0101a2:139_29": "tato parā paccantimā janapadā,",
  "atk-s0101a2:139_30": "orato majjhe,",
  "atk-s0101a2:139_31": "uttarāya disāya usiraddhajo nāma pabbato,",
  "atk-s0101a2:139_32": "tato parā paccantimā janapadā orato majjhe”ti evaṁ paricchinne āyāmato tiyojanasate,",
  "atk-s0101a2:139_33": "vitthārato aḍḍhateyyayojanasate,",
  "atk-s0101a2:139_34": "parikkhepato navayojanasate majjhimapadese uppajjati.",
  "atk-s0101a2:139_35": "Na kevalañca tathāgato,",
  "atk-s0101a2:139_36": "paccekabuddhā,",
  "atk-s0101a2:139_37": "aggasāvakā,",
  "atk-s0101a2:139_38": "asītimahātherā,",
  "atk-s0101a2:139_39": "buddhamātā,",
  "atk-s0101a2:139_40": "buddhapitā,",
  "atk-s0101a2:139_41": "cakkavattī rājā aññe ca sārappattā brāhmaṇagahapatikā etthevuppajjanti.",
  "atk-s0101a2:140_0": "Tattha tathāgato sujātāya dinnamadhupāyāsabhojanato yāva arahattamaggo,",
  "atk-s0101a2:140_1": "tāva uppajjati nāma,",
  "atk-s0101a2:140_2": "arahattaphale uppanno nāma.",
  "atk-s0101a2:140_3": "Mahābhinikkhamanato vā yāva arahattamaggo.",
  "atk-s0101a2:140_4": "Tusitabhavanato vā yāva arahattamaggo.",
  "atk-s0101a2:140_5": "Dīpaṅkarapādamūlato vā yāva arahattamaggo,",
  "atk-s0101a2:140_6": "tāva uppajjati nāma,",
  "atk-s0101a2:140_7": "arahattaphale uppanno nāma.",
  "atk-s0101a2:140_8": "Idha sabbapaṭhamaṁ uppannabhāvaṁ sandhāya uppajjatīti vuttaṁ.",
  "atk-s0101a2:140_9": "Tathāgato loke uppanno hotīti ayañhettha attho.",
  "atk-s0101a2:141_0": "So imaṁ lokanti so bhagavā imaṁ lokaṁ.",
  "atk-s0101a2:141_1": "Idāni vattabbaṁ nidasseti.",
  "atk-s0101a2:141_2": "Sadevakanti saha devehi sadevakaṁ.",
  "atk-s0101a2:141_3": "Evaṁ saha mārena samārakaṁ,",
  "atk-s0101a2:141_4": "saha brahmunā sabrahmakaṁ,",
  "atk-s0101a2:141_5": "saha samaṇabrāhmaṇehi sassamaṇabrāhmaṇiṁ.",
  "atk-s0101a2:141_6": "Pajātattā pajā,",
  "atk-s0101a2:141_7": "taṁ pajaṁ.",
  "atk-s0101a2:141_8": "Saha devamanussehi sadevamanussaṁ.",
  "atk-s0101a2:141_9": "Tattha sadevakavacanena pañca kāmāvacaradevaggahaṇaṁ veditabbaṁ.",
  "atk-s0101a2:141_10": "Samāraka –",
  "atk-s0101a2:141_11": "vacanena chaṭṭhakāmāvacaradevaggahaṇaṁ.",
  "atk-s0101a2:141_12": "Sabrahmakavacanena brahmakāyikādibrahmaggahaṇaṁ.",
  "atk-s0101a2:141_13": "Sassamaṇabrāhmaṇīvacanena sāsanassa paccatthikapaccāmittasamaṇabrāhmaṇaggahaṇaṁ,",
  "atk-s0101a2:141_14": "samitapāpabāhitapāpasamaṇabrāhmaṇaggahaṇañca.",
  "atk-s0101a2:141_15": "Pajāvacanena sattalokaggahaṇaṁ.",
  "atk-s0101a2:141_16": "Sadevamanussavacanena sammutidevaavasesamanussaggahaṇaṁ.",
  "atk-s0101a2:141_17": "Evamettha tīhi padehi okāsalokena saddhiṁ sattaloko.",
  "atk-s0101a2:141_18": "Dvīhi pajāvasena sattalokova gahitoti veditabbo.",
  "atk-s0101a2:142_0": "Aparo nayo,",
  "atk-s0101a2:142_1": "sadevakaggahaṇena arūpāvacaradevaloko gahito.",
  "atk-s0101a2:142_2": "Samārakaggahaṇena cha kāmāvacaradevaloko.",
  "atk-s0101a2:142_3": "Sabrahmakaggahaṇena rūpī brahmaloko.",
  "atk-s0101a2:142_4": "Sassamaṇabrāhmaṇādiggahaṇena catuparisavasena sammutidevehi vā saha manussaloko,",
  "atk-s0101a2:142_5": "avasesasabbasattaloko vā.",
  "atk-s0101a2:143_0": "Api cettha sadevakavacanena ukkaṭṭhaparicchedato sabbassa lokassa sacchikatabhāvamāha.",
  "atk-s0101a2:143_1": "Tato yesaṁ ahosi –",
  "atk-s0101a2:143_2": "“māro mahānubhāvo cha kāmāvacarissaro vasavattī,",
  "atk-s0101a2:143_3": "kiṁ sopi etena sacchikato”ti,",
  "atk-s0101a2:143_4": "tesaṁ vimatiṁ vidhamanto “samāraka”nti āha.",
  "atk-s0101a2:143_5": "Yesaṁ pana ahosi –",
  "atk-s0101a2:143_6": "“brahmā mahānubhāvo ekaṅguliyā ekasmiṁ cakkavāḷasahasse ālokaṁ pharati,",
  "atk-s0101a2:143_7": "dvīhi …pe…",
  "atk-s0101a2:143_8": "dasahi aṅgulīhi dasasu cakkavāḷasahassesu ālokaṁ pharati.",
  "atk-s0101a2:143_9": "Anuttarañca jhānasamāpattisukhaṁ paṭisaṁvedeti,",
  "atk-s0101a2:143_10": "kiṁ sopi sacchikato”ti,",
  "atk-s0101a2:143_11": "tesaṁ vimatiṁ vidhamanto sabrahmakanti āha.",
  "atk-s0101a2:143_12": "Tato ye cintesuṁ –",
  "atk-s0101a2:143_13": "“puthū samaṇabrāhmaṇā sāsanassa paccatthikā,",
  "atk-s0101a2:143_14": "kiṁ tepi sacchikatā”ti,",
  "atk-s0101a2:143_15": "tesaṁ vimatiṁ vidhamanto sassamaṇabrāhmaṇiṁ pajanti āha.",
  "atk-s0101a2:143_16": "Evaṁ ukkaṭṭhukkaṭṭhānaṁ sacchikatabhāvaṁ pakāsetvā atha sammutideve avasesamanusse ca upādāya ukkaṭṭhaparicchedavasena",
  "atk-s0101a2:143_17": "sesasattalokassa sacchikatabhāvaṁ pakāsento sadevamanussanti āha.",
  "atk-s0101a2:143_18": "Ayamettha bhāvānukkamo.",
  "atk-s0101a2:144_0": "Porāṇā panāhu sadevakanti devehi saddhiṁ avasesalokaṁ.",
  "atk-s0101a2:144_1": "Samārakanti mārena saddhiṁ avasesalokaṁ.",
  "atk-s0101a2:144_2": "Sabrahmakanti brahmehi saddhiṁ avasesalokaṁ.",
  "atk-s0101a2:144_3": "Evaṁ sabbepi tibhavūpage satte tīhākārehi tīsu padesu pakkhipitvā puna dvīhi padehi pariyādiyanto sassamaṇabrāhmaṇiṁ pajaṁ sadevamanussanti āha.",
  "atk-s0101a2:144_4": "Evaṁ pañcahipi padehi tena tenākārena tedhātukameva pariyādinnanti.",
  "atk-s0101a2:145_0": "Sayaṁ abhiññā sacchikatvā pavedetīti ettha pana sayanti sāmaṁ aparaneyyo hutvā.",
  "atk-s0101a2:145_1": "Abhiññāti abhiññāya,",
  "atk-s0101a2:145_2": "adhikena ñāṇena ñatvāti attho.",
  "atk-s0101a2:145_3": "Sacchikatvāti paccakkhaṁ katvā,",
  "atk-s0101a2:145_4": "etena anumānādipaṭikkhepo kato hoti.",
  "atk-s0101a2:145_5": "Pavedetīti bodheti viññāpeti pakāseti.",
  "atk-s0101a2:146_0": "So dhammaṁ deseti ādikalyāṇaṁ…pe…",
  "atk-s0101a2:146_1": "pariyosānakalyāṇanti so bhagavā sattesu kāruññataṁ paṭicca hitvāpi anuttaraṁ vivekasukhaṁ dhammaṁ deseti.",
  "atk-s0101a2:146_2": "Tañca kho appaṁ vā bahuṁ vā desento ādikalyāṇādippakārameva deseti. Ādimhipi,",
  "atk-s0101a2:146_3": "kalyāṇaṁ bhaddakaṁ anavajjameva katvā deseti, majjhepi,",
  "atk-s0101a2:146_4": "pariyosānepi,",
  "atk-s0101a2:146_5": "kalyāṇaṁ bhaddakaṁ anavajjameva katvā desetīti vuttaṁ hoti.",
  "atk-s0101a2:146_6": "Tattha atthi desanāya ādimajjhapariyosānaṁ,",
  "atk-s0101a2:146_7": "atthi sāsanassa.",
  "atk-s0101a2:146_8": "Desanāya tāva catuppadikāyapi gāthāya paṭhamapādo ādi nāma,",
  "atk-s0101a2:146_9": "tato dve majjhaṁ nāma,",
  "atk-s0101a2:146_10": "ante eko pariyosānaṁ nāma.",
  "atk-s0101a2:146_11": "Ekānusandhikassa suttassa nidānaṁ ādi,",
  "atk-s0101a2:146_12": "idamavocāti pariyosānaṁ,",
  "atk-s0101a2:146_13": "ubhinnamantarā majjhaṁ.",
  "atk-s0101a2:146_14": "Anekānusandhikassa suttassa paṭhamānusandhi ādi,",
  "atk-s0101a2:146_15": "ante anusandhi pariyosānaṁ,",
  "atk-s0101a2:146_16": "majjhe eko vā dve vā bahū vā majjhameva.",
  "atk-s0101a2:147_0": "Sāsanassa pana sīlasamādhivipassanā ādi nāma.",
  "atk-s0101a2:147_1": "Vuttampi cetaṁ –",
  "atk-s0101a2:147_2": "“ko cādi kusalānaṁ dhammānaṁ?",
  "atk-s0101a2:147_3": "Sīlañca suvisuddhaṁ diṭṭhi ca ujukā”ti. “Atthi,",
  "atk-s0101a2:147_4": "bhikkhave,",
  "atk-s0101a2:147_5": "majjhimā paṭipadā tathāgatena abhisambuddhā”ti evaṁ vutto pana ariyamaggo majjhaṁ nāma.",
  "atk-s0101a2:147_6": "Phalañceva nibbānañca pariyosānaṁ nāma.",
  "atk-s0101a2:147_7": "“Etadatthamidaṁ, brāhmaṇa,",
  "atk-s0101a2:147_8": "brahmacariyaṁ,",
  "atk-s0101a2:147_9": "etaṁ sāraṁ,",
  "atk-s0101a2:147_10": "etaṁ pariyosāna”nti hi ettha phalaṁ pariyosānanti vuttaṁ.",
  "atk-s0101a2:147_11": "“Nibbānogadhaṁ hi,",
  "atk-s0101a2:147_12": "āvuso visākha,",
  "atk-s0101a2:147_13": "brahmacariyaṁ vussati,",
  "atk-s0101a2:147_14": "nibbānaparāyanaṁ nibbānapariyosāna”nti ettha nibbānaṁ pariyosānanti vuttaṁ.",
  "atk-s0101a2:147_15": "Idha desanāya ādimajjhapariyosānaṁ adhippetaṁ.",
  "atk-s0101a2:147_16": "Bhagavā hi dhammaṁ desento ādimhi sīlaṁ dassetvā majjhe maggaṁ pariyosāne nibbānaṁ dasseti.",
  "atk-s0101a2:147_17": "Tena vuttaṁ –",
  "atk-s0101a2:147_18": "“so dhammaṁ deseti ādikalyāṇaṁ majjhekalyāṇaṁ pariyosānakalyāṇa”nti.",
  "atk-s0101a2:147_19": "Tasmā aññopi dhammakathiko dhammaṁ kathento –",
  "atk-s0101a2:148_0": "“Ādimhi sīlaṁ dasseyya, majjhe maggaṁ vibhāvaye;",
  "atk-s0101a2:149_0": "Pariyosānamhi nibbānaṁ, esā kathikasaṇṭhitī”ti.",
  "atk-s0101a2:150_0": "Sātthaṁ sabyañjananti yassa hi yāgubhattaitthipurisādivaṇṇanānissitā desanā hoti,",
  "atk-s0101a2:150_1": "na so sātthaṁ deseti.",
  "atk-s0101a2:150_2": "Bhagavā pana tathārūpaṁ desanaṁ pahāya catusatipaṭṭhānādinissitaṁ desanaṁ deseti.",
  "atk-s0101a2:150_3": "Tasmā sātthaṁ desetīti vuccati.",
  "atk-s0101a2:150_4": "Yassa pana desanā ekabyañjanādiyuttā vā sabbaniroṭṭhabyañjanā vā sabbavissaṭṭhasabbaniggahītabyañjanā vā,",
  "atk-s0101a2:150_5": "tassa damiḷakirātasavarādimilakkhūnaṁ bhāsā viya byañjanapāripūriyā abhāvato abyañjanā nāma desanā hoti.",
  "atk-s0101a2:150_6": "Bhagavā pana –",
  "atk-s0101a2:151_0": "“Sithilaṁ dhanitañca dīgharassaṁ, garukaṁ lahukañca niggahītaṁ;",
  "atk-s0101a2:152_0": "Sambandhavavatthitaṁ vimuttaṁ, dasadhā byañjanabuddhiyā pabhedo”ti.",
  "atk-s0101a2:153_0": "Evaṁ vuttaṁ dasavidhaṁ byañjanaṁ amakkhetvā paripuṇṇabyañjanameva katvā dhammaṁ deseti,",
  "atk-s0101a2:153_1": "tasmā sabyañjanaṁ dhammaṁ desetīti vuccati.",
  "atk-s0101a2:153_2": "Kevalaparipuṇṇanti ettha kevalanti sakalādhivacanaṁ.",
  "atk-s0101a2:153_3": "Paripuṇṇanti anūnādhikavacanaṁ.",
  "atk-s0101a2:153_4": "Idaṁ vuttaṁ hoti sakalaparipuṇṇameva deseti,",
  "atk-s0101a2:153_5": "ekadesanāpi aparipuṇṇā natthīti.",
  "atk-s0101a2:153_6": "Upanetabbaapanetabbassa abhāvato kevalaparipuṇṇanti veditabbaṁ.",
  "atk-s0101a2:153_7": "Parisuddhanti nirupakkilesaṁ.",
  "atk-s0101a2:153_8": "Yo hi imaṁ dhammadesanaṁ nissāya lābhaṁ vā sakkāraṁ vā labhissāmīti deseti,",
  "atk-s0101a2:153_9": "tassa aparisuddhā desanā hoti.",
  "atk-s0101a2:153_10": "Bhagavā pana lokāmisanirapekkho hitapharaṇena mettābhāvanāya muduhadayo ullumpanasabhāvasaṇṭhitena cittena deseti.",
  "atk-s0101a2:153_11": "Tasmā parisuddhaṁ dhammaṁ desetīti vuccati.",
  "atk-s0101a2:154_0": "Brahmacariyaṁ pakāsetīti ettha panāyaṁ brahmacariya-saddo dāne veyyāvacce pañcasikkhāpadasīle appamaññāsu",
  "atk-s0101a2:154_1": "methunaviratiyaṁ sadārasantose vīriye uposathaṅgesu ariyamagge sāsaneti imesvatthesu dissati.",
  "atk-s0101a2:155_0": "“Kiṁ te vataṁ kiṁ pana brahmacariyaṁ,",
  "atk-s0101a2:156_0": "Kissa suciṇṇassa ayaṁ vipāko;",
  "atk-s0101a2:157_0": "Iddhī jutī balavīriyūpapatti,",
  "atk-s0101a2:158_0": "Idañca te nāga, mahāvimānaṁ.",
  "atk-s0101a2:159_0": "Ahañca bhariyā ca manussaloke,",
  "atk-s0101a2:160_0": "Saddhā ubho dānapatī ahumhā;",
  "atk-s0101a2:161_0": "Opānabhūtaṁ me gharaṁ tadāsi,",
  "atk-s0101a2:162_0": "Santappitā samaṇabrāhmaṇā ca.",
  "atk-s0101a2:163_0": "Taṁ me vataṁ taṁ pana brahmacariyaṁ,",
  "atk-s0101a2:164_0": "Tassa suciṇṇassa ayaṁ vipāko;",
  "atk-s0101a2:165_0": "Iddhī jutī balavīriyūpapatti,",
  "atk-s0101a2:166_0": "Idañca me dhīra mahāvimāna”nti. ;",
  "atk-s0101a2:167_0": "Imasmiñhi puṇṇakajātake dānaṁ brahmacariyanti vuttaṁ.",
  "atk-s0101a2:168_0": "“Kena pāṇi kāmadado, kena pāṇi madhussavo;",
  "atk-s0101a2:169_0": "Kena te brahmacariyena, puññaṁ pāṇimhi ijjhati.",
  "atk-s0101a2:170_0": "Tena pāṇi kāmadado, tena pāṇi madhussavo;",
  "atk-s0101a2:171_0": "Tena me brahmacariyena, puññaṁ pāṇimhi ijjhatī”ti. ;",
  "atk-s0101a2:172_0": "Imasmiṁ aṅkurapetavatthumhi veyyāvaccaṁ brahmacariyanti vuttaṁ. “Evaṁ,",
  "atk-s0101a2:172_1": "kho taṁ bhikkhave,",
  "atk-s0101a2:172_2": "tittiriyaṁ nāma brahmacariyaṁ ahosī”ti imasmiṁ tittirajātake pañcasikkhāpadasīlaṁ brahmacariyanti vuttaṁ.",
  "atk-s0101a2:172_3": "“Taṁ kho pana me,",
  "atk-s0101a2:172_4": "pañcasikha,",
  "atk-s0101a2:172_5": "brahmacariyaṁ neva nibbidāya na virāgāya na nirodhāya…pe…",
  "atk-s0101a2:172_6": "yāvadeva brahmalokūpapattiyā”ti imasmiṁ mahāgovindasutte catasso appamaññāyo brahmacariyanti vuttā.",
  "atk-s0101a2:172_7": "“Pare abrahmacārī bhavissanti,",
  "atk-s0101a2:172_8": "mayamettha brahmacārī bhavissāmā”ti imasmiṁ sallekhasutte methunavirati brahmacariyanti vuttā.",
  "atk-s0101a2:173_0": "“Mayañca bhariyā nātikkamāma,",
  "atk-s0101a2:174_0": "Amhe ca bhariyā nātikkamanti;",
  "atk-s0101a2:175_0": "Aññatra tāhi brahmacariyaṁ carāma,",
  "atk-s0101a2:176_0": "Tasmā hi amhaṁ daharā na mīyare”ti. ;",
  "atk-s0101a2:177_0": "Mahādhammapālajātake sadārasantoso brahmacariyanti vutto.",
  "atk-s0101a2:177_1": "“Abhijānāmi kho panāhaṁ,",
  "atk-s0101a2:177_2": "sāriputta,",
  "atk-s0101a2:177_3": "caturaṅgasamannāgataṁ brahmacariyaṁ caritā,",
  "atk-s0101a2:177_4": "tapassī sudaṁ homī”ti lomahaṁsanasutte vīriyaṁ brahmacariyanti vuttaṁ.",
  "atk-s0101a2:178_0": "“Hīnena brahmacariyena, khattiye upapajjati;",
  "atk-s0101a2:179_0": "Majjhimena ca devattaṁ, uttamena visujjhatī”ti. ;",
  "atk-s0101a2:180_0": "Evaṁ nimijātake attadamanavasena kato aṭṭhaṅgiko uposatho brahmacariyanti vutto.",
  "atk-s0101a2:180_1": "“Idaṁ kho pana me,",
  "atk-s0101a2:180_2": "pañcasikha,",
  "atk-s0101a2:180_3": "brahmacariyaṁ ekantanibbidāya virāgāya nirodhāya…pe…",
  "atk-s0101a2:180_4": "ayameva ariyo aṭṭhaṅgiko maggo”ti mahāgovindasuttasmiṁyeva ariyamaggo brahmacariyanti vutto.",
  "atk-s0101a2:180_5": "“Tayidaṁ brahmacariyaṁ iddhañceva phītañca vitthārikaṁ bāhujaññaṁ puthubhūtaṁ yāva devamanussehi suppakāsita”nti",
  "atk-s0101a2:180_6": "pāsādikasutte sikkhattayasaṅgahitaṁ sakalasāsanaṁ brahmacariyanti vuttaṁ.",
  "atk-s0101a2:180_7": "Imasmimpi ṭhāne idameva brahmacariyanti adhippetaṁ.",
  "atk-s0101a2:180_8": "Tasmā brahmacariyaṁ pakāsetīti so dhammaṁ deseti ādikalyāṇaṁ…pe…",
  "atk-s0101a2:180_9": "parisuddhaṁ.",
  "atk-s0101a2:180_10": "Evaṁ desento ca sikkhattayasaṅgahitaṁ sakalasāsanaṁ brahmacariyaṁ pakāsetīti evamettha attho daṭṭhabbo.",
  "atk-s0101a2:180_11": "Brahmacariyanti seṭṭhaṭṭhena brahmabhūtaṁ cariyaṁ.",
  "atk-s0101a2:180_12": "Brahmabhūtānaṁ vā buddhādīnaṁ cariyanti vuttaṁ hoti.",
  "atk-s0101a2:181_0": "191.Taṁ dhammanti taṁ vuttappakārasampadaṁ dhammaṁ.",
  "atk-s0101a2:181_1": "Suṇāti gahapati vāti kasmā paṭhamaṁ gahapatiṁ niddisati?",
  "atk-s0101a2:181_2": "Nihatamānattā,",
  "atk-s0101a2:181_3": "ussannattā ca.",
  "atk-s0101a2:181_4": "Yebhuyyena hi khattiyakulato pabbajitā jātiṁ nissāya mānaṁ karonti.",
  "atk-s0101a2:181_5": "Brāhmaṇakulā pabbajitā mante nissāya mānaṁ karonti.",
  "atk-s0101a2:181_6": "Hīnajaccakulā pabbajitā attano attano vijātitāya patiṭṭhātuṁ na sakkonti.",
  "atk-s0101a2:181_7": "Gahapatidārakā pana kacchehi sedaṁ muñcantehi piṭṭhiyā loṇaṁ pupphamānāya bhūmiṁ kasitvā tādisassa mānassa abhāvato nihatamānadappā honti.",
  "atk-s0101a2:181_8": "Te pabbajitvā mānaṁ vā dappaṁ vā akatvā yathābalaṁ sakalabuddhavacanaṁ uggahetvā vipassanāya kammaṁ karontā sakkonti arahatte patiṭṭhātuṁ.",
  "atk-s0101a2:181_9": "Itarehi ca kulehi nikkhamitvā pabbajitā nāma na bahukā,",
  "atk-s0101a2:181_10": "gahapatikāva bahukā.",
  "atk-s0101a2:181_11": "Iti nihatamānattā ussannattā ca paṭhamaṁ gahapatiṁ niddisatīti.",
  "atk-s0101a2:182_0": "Aññatarasmiṁ vāti itaresaṁ vā kulānaṁ aññatarasmiṁ.",
  "atk-s0101a2:182_1": "Paccājātoti patijāto.",
  "atk-s0101a2:182_2": "Tathāgate saddhaṁ paṭilabhatīti parisuddhaṁ dhammaṁ sutvā dhammassāmimhi tathāgate –",
  "atk-s0101a2:182_3": "“sammāsambuddho vata so bhagavā”ti saddhaṁ paṭilabhati.",
  "atk-s0101a2:182_4": "Iti paṭisañcikkhatīti evaṁ paccavekkhati.",
  "atk-s0101a2:182_5": "Sambādho gharāvāsoti sacepi saṭṭhihatthe ghare yojanasatantarepi vā dve jāyampatikā vasanti,",
  "atk-s0101a2:182_6": "tathāpi nesaṁ sakiñcanasapalibodhaṭṭhena gharāvāso sambādhoyeva.",
  "atk-s0101a2:182_7": "Rajopathoti rāgarajādīnaṁ uṭṭhānaṭṭhānanti mahāaṭṭhakathāyaṁ vuttaṁ.",
  "atk-s0101a2:182_8": "Āgamanapathotipi vadanti.",
  "atk-s0101a2:182_9": "Alagganaṭṭhena abbhokāso viyāti abbhokāso.",
  "atk-s0101a2:182_10": "Pabbajito hi kūṭāgāraratanapāsādadevavimānādīsu pihitadvāravātapānesu paṭicchannesu vasantopi neva laggati,",
  "atk-s0101a2:182_11": "na sajjati,",
  "atk-s0101a2:182_12": "na bajjhati.",
  "atk-s0101a2:182_13": "Tena vuttaṁ –",
  "atk-s0101a2:182_14": "“abbhokāso pabbajjā”ti.",
  "atk-s0101a2:182_15": "Api ca sambādho gharāvāso kusalakiriyāya okāsābhāvato.",
  "atk-s0101a2:182_16": "Rajopatho asaṁvutasaṅkāraṭṭhānaṁ viya rajānaṁ kilesarajānaṁ sannipātaṭṭhānato.",
  "atk-s0101a2:182_17": "Abbhokāso pabbajjā kusalakiriyāya yathāsukhaṁ okāsasabbhāvato.",
  "atk-s0101a2:183_0": "Nayidaṁsukaraṁ…pe…",
  "atk-s0101a2:183_1": "pabbajeyyanti etthāyaṁ saṅkhepakathā,",
  "atk-s0101a2:183_2": "yadetaṁ sikkhattayabrahmacariyaṁ ekampi divasaṁ akhaṇḍaṁ katvā carimakacittaṁ pāpetabbatāya ekantaparipuṇṇaṁ,",
  "atk-s0101a2:183_3": "caritabbaṁ ekadivasampi ca kilesamalena amalīnaṁ katvā carimakacittaṁ pāpetabbatāya ekantaparisuddhaṁ.",
  "atk-s0101a2:183_4": "Saṅkhalikhitanti likhitasaṅkhasadisaṁ dhotasaṅkhasappaṭibhāgaṁ caritabbaṁ.",
  "atk-s0101a2:183_5": "Idaṁ na sukaraṁ agāraṁ ajjhāvasatā agāramajjhe vasantena ekantaparipuṇṇaṁ…pe… carituṁ,",
  "atk-s0101a2:183_6": "yaṁnūnāhaṁ kese ca massuñca ohāretvā kasāyarasapītatāya kāsāyāni brahmacariyaṁ carantānaṁ anucchavikāni",
  "atk-s0101a2:183_7": "vatthāni acchādetvā paridahitvā agārasmā nikkhamitvā anagāriyaṁ pabbajeyyanti.",
  "atk-s0101a2:183_8": "Ettha ca yasmā agārassa hitaṁ kasivāṇijjādikammaṁ agāriyanti vuccati,",
  "atk-s0101a2:183_9": "tañca pabbajjāya natthi,",
  "atk-s0101a2:183_10": "tasmā pabbajjā anagāriyanti ñātabbā,",
  "atk-s0101a2:183_11": "taṁ anagāriyaṁ.",
  "atk-s0101a2:183_12": "Pabbajeyyanti paṭipajjeyyaṁ.",
  "atk-s0101a2:184_0": "192-193.Appaṁ vāti sahassato heṭṭhā bhogakkhandho appo nāma hoti,",
  "atk-s0101a2:184_1": "sahassato paṭṭhāya mahā.",
  "atk-s0101a2:184_2": "Ābandhanaṭṭhena ñātiyeva ñātiparivaṭṭo.",
  "atk-s0101a2:184_3": "Sopi vīsatiyā heṭṭhā appo nāma hoti,",
  "atk-s0101a2:184_4": "vīsatiyā paṭṭhāya mahā.",
  "atk-s0101a2:184_5": "Pātimokkhasaṁvarasaṁvutoti pātimokkhasaṁvarena samannāgato.",
  "atk-s0101a2:184_6": "Ācāragocarasampannoti ācārena ceva gocarena ca sampanno.",
  "atk-s0101a2:184_7": "Aṇumattesūti appamattakesu.",
  "atk-s0101a2:184_8": "Vajjesūti akusaladhammesu.",
  "atk-s0101a2:184_9": "Bhayadassāvīti bhayadassī.",
  "atk-s0101a2:184_10": "Samādāyāti sammā ādiyitvā.",
  "atk-s0101a2:184_11": "Sikkhati sikkhāpadesūti sikkhāpadesu taṁ taṁ sikkhāpadaṁ samādiyitvā sikkhati.",
  "atk-s0101a2:184_12": "Ayamettha saṅkhepo,",
  "atk-s0101a2:184_13": "vitthāro pana visuddhimagge vutto.",
  "atk-s0101a2:185_0": "Kāyakammavacīkammena samannāgato kusalena parisuddhājīvoti ettha ācāragocaraggahaṇeneva ca kusale kāyakammavacīkamme",
  "atk-s0101a2:185_1": "gahitepi yasmā idaṁ ājīvapārisuddhisīlaṁ nāma na ākāse vā rukkhaggādīsu vā uppajjati,",
  "atk-s0101a2:185_2": "kāyavacīdvāresuyeva pana uppajjati;",
  "atk-s0101a2:185_3": "tasmā tassa uppattidvāradassanatthaṁ kāyakammavacīkammena samannāgato kusalenāti vuttaṁ.",
  "atk-s0101a2:185_4": "Yasmā pana tena samannāgato,",
  "atk-s0101a2:185_5": "tasmā parisuddhājīvo.",
  "atk-s0101a2:185_6": "Samaṇamuṇḍikaputtasuttantavasena vā evaṁ vuttaṁ.",
  "atk-s0101a2:185_7": "Tattha hi “katame ca, thapati,",
  "atk-s0101a2:185_8": "kusalā sīlā?",
  "atk-s0101a2:185_9": "Kusalaṁ kāyakammaṁ,",
  "atk-s0101a2:185_10": "kusalaṁ vacīkammaṁ,",
  "atk-s0101a2:185_11": "parisuddhaṁ ājīvampi kho ahaṁ thapati sīlasmiṁ vadāmī”ti vuttaṁ.",
  "atk-s0101a2:185_12": "Yasmā pana tena samannāgato,",
  "atk-s0101a2:185_13": "tasmā parisuddhājīvoti veditabbo.",
  "atk-s0101a2:186_0": "Sīlasampannoti brahmajāle vuttena tividhena sīlena samannāgato hoti.",
  "atk-s0101a2:186_1": "Indriyesu guttadvāroti manacchaṭṭhesu indriyesu pihitadvāro hoti.",
  "atk-s0101a2:186_2": "Satisampajaññena samannāgatoti abhikkante paṭikkantetiādīsu sattasu ṭhānesu satiyā ceva sampajaññena ca samannāgato hoti.",
  "atk-s0101a2:186_3": "Santuṭṭhoti catūsu paccayesu tividhena santosena santuṭṭho hoti.",
  "atk-s0101a2:187_0": "Cūḷasīlavaṇṇanā",
  "atk-s0101a2:188_0": "194-211.",
  "atk-s0101a2:188_1": "Evaṁ mātikaṁ nikkhipitvā anupubbena bhājento “kathañca, mahārāja,",
  "atk-s0101a2:188_2": "bhikkhu sīlasampanno hotī”tiādimāha.",
  "atk-s0101a2:188_3": "Tattha idampissa hoti sīlasminti idampi assa bhikkhuno pāṇātipātā veramaṇi sīlasmiṁ ekaṁ sīlaṁ hotīti attho.",
  "atk-s0101a2:188_4": "Paccattavacanatthe vā etaṁ bhummaṁ.",
  "atk-s0101a2:188_5": "Mahāaṭṭhakathāyañhi idampi tassa samaṇassa sīlanti ayameva attho vutto.",
  "atk-s0101a2:188_6": "Sesaṁ brahmajāle vuttanayeneva veditabbaṁ.",
  "atk-s0101a2:188_7": "Idamassa hoti sīlasminti idaṁ assa sīlaṁ hotīti attho.",
  "atk-s0101a2:189_0": "212.Na kutoci bhayaṁ samanupassati,",
  "atk-s0101a2:189_1": "yadidaṁ sīlasaṁvaratoti yāni asaṁvaramūlakāni bhayāni uppajjanti,",
  "atk-s0101a2:189_2": "tesu yaṁ idaṁ bhayaṁ sīlasaṁvarato bhaveyya,",
  "atk-s0101a2:189_3": "taṁ kutoci ekasaṁvaratopi na samanupassati. Kasmā?",
  "atk-s0101a2:189_4": "Saṁvarato asaṁvaramūlakassa bhayassa abhāvā.",
  "atk-s0101a2:189_5": "Muddhābhisittoti yathāvidhānavihitena khattiyābhisekena muddhani avasitto.",
  "atk-s0101a2:189_6": "Yadidaṁ paccatthikatoti yaṁ kutoci ekapaccatthikatopi bhayaṁ bhaveyya,",
  "atk-s0101a2:189_7": "taṁ na samanupassati. Kasmā?",
  "atk-s0101a2:189_8": "Yasmā nihatapaccāmitto.",
  "atk-s0101a2:189_9": "Ajjhattanti niyakajjhattaṁ,",
  "atk-s0101a2:189_10": "attano santāneti attho.",
  "atk-s0101a2:189_11": "Anavajjasukhanti anavajjaṁ aninditaṁ kusalaṁ sīlapadaṭṭhānehi avippaṭisārapāmojjapītipassaddhidhammehi",
  "atk-s0101a2:189_12": "pariggahitaṁ kāyikacetasikasukhaṁ paṭisaṁvedeti. Evaṁ kho, mahārāja,",
  "atk-s0101a2:189_13": "bhikkhu sīlasampanno hotīti evaṁ nirantaraṁ vitthāretvā dassitena tividhena sīlena samannāgato bhikkhu sīlasampanno nāma hotīti sīlakathaṁ niṭṭhāpesi.",
  "atk-s0101a2:190_0": "Indriyasaṁvarakathā",
  "atk-s0101a2:191_0": "213.",
  "atk-s0101a2:191_1": "Indriyesu guttadvārabhājanīye cakkhunā rūpanti ayaṁ cakkhusaddo katthaci buddhacakkhumhi vattati, yathāha –",
  "atk-s0101a2:191_2": "“buddhacakkhunā lokaṁ volokesī”ti.",
  "atk-s0101a2:191_3": "Katthaci sabbaññutaññāṇasaṅkhāte samantacakkhumhi, yathāha –",
  "atk-s0101a2:191_4": "“tathūpamaṁ dhammamayaṁ, sumedha,",
  "atk-s0101a2:191_5": "pāsādamāruyha samantacakkhū”ti.",
  "atk-s0101a2:191_6": "Katthaci dhammacakkhumhi “virajaṁ vītamalaṁ dhammacakkhuṁ udapādī”ti hi ettha ariyamaggattayapaññā.",
  "atk-s0101a2:191_7": "“Cakkhuṁ udapādi ñāṇaṁ udapādī”ti ettha pubbenivāsādiñāṇaṁ paññācakkhūti vuccati.",
  "atk-s0101a2:191_8": "“Dibbena cakkhunā”ti āgataṭṭhānesu dibbacakkhumhi vattati.",
  "atk-s0101a2:191_9": "“Cakkhuñca paṭicca rūpe cā”ti ettha pasādacakkhumhi vattati.",
  "atk-s0101a2:191_10": "Idha panāyaṁ pasādacakkhuvohārena cakkhuviññāṇe vattati,",
  "atk-s0101a2:191_11": "tasmā cakkhuviññāṇena rūpaṁ disvāti ayametthattho.",
  "atk-s0101a2:191_12": "Sesapadesu yaṁ vattabbaṁ siyā,",
  "atk-s0101a2:191_13": "taṁ sabbaṁ visuddhimagge vuttaṁ.",
  "atk-s0101a2:191_14": "Abyāsekasukhanti kilesabyāsekavirahitattā abyāsekaṁ asammissaṁ parisuddhaṁ adhicittasukhaṁ paṭisaṁvedetīti.",
  "atk-s0101a2:192_0": "Satisampajaññakathā",
  "atk-s0101a2:193_0": "214.",
  "atk-s0101a2:193_1": "Satisampajaññabhājanīyamhi abhikkante paṭikkanteti ettha tāva abhikkantaṁ vuccati gamanaṁ,",
  "atk-s0101a2:193_2": "paṭikkantaṁ nivattanaṁ,",
  "atk-s0101a2:193_3": "tadubhayampi catūsu iriyāpathesu labbhati.",
  "atk-s0101a2:193_4": "Gamane tāva purato kāyaṁ abhiharanto abhikkamati nāma.",
  "atk-s0101a2:193_5": "Paṭinivattanto paṭikkamati nāma.",
  "atk-s0101a2:193_6": "Ṭhānepi ṭhitakova kāyaṁ purato onāmento abhikkamati nāma,",
  "atk-s0101a2:193_7": "pacchato apanāmento paṭikkamati nāma.",
  "atk-s0101a2:193_8": "Nisajjāya nisinnakova āsanassa purimaaṅgābhimukho saṁsaranto abhikkamati nāma,",
  "atk-s0101a2:193_9": "pacchimaaṅgapadesaṁ paccāsaṁsaranto paṭikkamati nāma.",
  "atk-s0101a2:193_10": "Nipajjanepi eseva nayo.",
  "atk-s0101a2:194_0": "Sampajānakārī hotīti sampajaññena sabbakiccakārī.",
  "atk-s0101a2:194_1": "Sampajaññameva vā kārī.",
  "atk-s0101a2:194_2": "So hi abhikkantādīsu sampajaññaṁ karoteva.",
  "atk-s0101a2:194_3": "Na katthaci sampajaññavirahito hoti.",
  "atk-s0101a2:194_4": "Tattha sātthakasampajaññaṁ,",
  "atk-s0101a2:194_5": "sappāyasampajaññaṁ,",
  "atk-s0101a2:194_6": "gocarasampajaññaṁ asammohasampajaññanti catubbidhaṁ sampajaññaṁ.",
  "atk-s0101a2:194_7": "Tattha abhikkamanacitte uppanne cittavaseneva agantvā –",
  "atk-s0101a2:194_8": "“kinnu me ettha gatena attho atthi natthī”ti atthānatthaṁ pariggahetvā atthapariggaṇhanaṁ sātthakasampajaññaṁ.",
  "atk-s0101a2:194_9": "Tattha ca atthoti cetiyadassanabodhisaṅghatheraasubhadassanādivasena dhammato vuḍḍhi.",
  "atk-s0101a2:194_10": "Cetiyaṁ vā bodhiṁ vā disvāpi hi buddhārammaṇaṁ,",
  "atk-s0101a2:194_11": "saṅghadassanena saṅghārammaṇaṁ,",
  "atk-s0101a2:194_12": "pītiṁ uppādetvā tadeva khayavayato sammasanto arahattaṁ pāpuṇāti.",
  "atk-s0101a2:194_13": "There disvā tesaṁ ovāde patiṭṭhāya,",
  "atk-s0101a2:194_14": "asubhaṁ disvā tattha paṭhamajjhānaṁ uppādetvā tadeva khayavayato sammasanto arahattaṁ pāpuṇāti.",
  "atk-s0101a2:194_15": "Tasmā etesaṁ dassanaṁ sātthakanti vuttaṁ.",
  "atk-s0101a2:194_16": "Keci pana āmisatopi vuḍḍhi atthoyeva,",
  "atk-s0101a2:194_17": "taṁ nissāya brahmacariyānuggahāya paṭipannattāti vadanti.",
  "atk-s0101a2:195_0": "Tasmiṁ pana gamane sappāyāsappāyaṁ pariggahetvā sappāyapariggaṇhanaṁ sappāyasampajaññaṁ.",
  "atk-s0101a2:195_1": "Seyyathidaṁ –",
  "atk-s0101a2:195_2": "cetiyadassanaṁ tāva sātthakaṁ,",
  "atk-s0101a2:195_3": "sace pana cetiyassa mahāpūjāya dasadvādasayojanantare parisā sannipatanti,",
  "atk-s0101a2:195_4": "attano vibhavānurūpā itthiyopi purisāpi alaṅkatapaṭiyattā cittakammarūpakāni viya sañcaranti.",
  "atk-s0101a2:195_5": "Tatra cassa iṭṭhe ārammaṇe lobho hoti,",
  "atk-s0101a2:195_6": "aniṭṭhe paṭigho,",
  "atk-s0101a2:195_7": "asamapekkhane moho uppajjati,",
  "atk-s0101a2:195_8": "kāyasaṁsaggāpattiṁ vā āpajjati.",
  "atk-s0101a2:195_9": "Jīvitabrahmacariyānaṁ vā antarāyo hoti,",
  "atk-s0101a2:195_10": "evaṁ taṁ ṭhānaṁ asappāyaṁ hoti.",
  "atk-s0101a2:195_11": "Vuttappakāraantarāyābhāve sappāyaṁ.",
  "atk-s0101a2:195_12": "Bodhidassanepi eseva nayo.",
  "atk-s0101a2:195_13": "Saṅghadassanampi sātthaṁ.",
  "atk-s0101a2:195_14": "Sace pana antogāme mahāmaṇḍapaṁ kāretvā sabbarattiṁ dhammassavanaṁ karontesu manussesu vuttappakāreneva janasannipāto ceva antarāyo ca hoti,",
  "atk-s0101a2:195_15": "evaṁ taṁ ṭhānaṁ asappāyaṁ hoti.",
  "atk-s0101a2:195_16": "Antarāyābhāve sappāyaṁ.",
  "atk-s0101a2:195_17": "Mahāparisaparivārānaṁ therānaṁ dassanepi eseva nayo.",
  "atk-s0101a2:196_0": "Asubhadassanampi sātthaṁ,",
  "atk-s0101a2:196_1": "tadatthadīpanatthañca idaṁ vatthu –",
  "atk-s0101a2:196_2": "eko kira daharabhikkhu sāmaṇeraṁ gahetvā dantakaṭṭhatthāya gato.",
  "atk-s0101a2:196_3": "Sāmaṇero maggā okkamitvā purato gacchanto asubhaṁ disvā paṭhamajjhānaṁ nibbattetvā tadeva pādakaṁ katvā",
  "atk-s0101a2:196_4": "saṅkhāre sammasanto tīṇi phalāni sacchikatvā uparimaggatthāya kammaṭṭhānaṁ pariggahetvā aṭṭhāsi.",
  "atk-s0101a2:196_5": "Daharo taṁ apassanto sāmaṇerāti pakkosi.",
  "atk-s0101a2:196_6": "So ‘mayā pabbajitadivasato paṭṭhāya bhikkhunā saddhiṁ dve kathā nāma na kathitapubbā.",
  "atk-s0101a2:196_7": "Aññasmimpi divase upari visesaṁ nibbattessāmī’ti cintetvā kiṁ,",
  "atk-s0101a2:196_8": "bhanteti paṭivacanamadāsi.",
  "atk-s0101a2:196_9": "‘Ehī’ti ca vutte ekavacaneneva āgantvā, ‘bhante,",
  "atk-s0101a2:196_10": "iminā tāva maggeneva gantvā mayā ṭhitokāse muhuttaṁ puratthābhimukho ṭhatvā olokethā’ti āha.",
  "atk-s0101a2:196_11": "So tathā katvā tena pattavisesameva pāpuṇi.",
  "atk-s0101a2:196_12": "Evaṁ ekaṁ asubhaṁ dvinnaṁ janānaṁ atthāya jātaṁ.",
  "atk-s0101a2:196_13": "Evaṁ sātthampi panetaṁ purisassa mātugāmāsubhaṁ asappāyaṁ,",
  "atk-s0101a2:196_14": "mātugāmassa ca purisāsubhaṁ asappāyaṁ,",
  "atk-s0101a2:196_15": "sabhāgameva sappāyanti evaṁ sappāyapariggaṇhanaṁ sappāyasampajaññaṁ nāma.",
  "atk-s0101a2:197_0": "Evaṁ pariggahitasātthakasappāyassa pana aṭṭhatiṁsāya kammaṭṭhānesu attano cittaruciyaṁ kammaṭṭhānasaṅkhātaṁ",
  "atk-s0101a2:197_1": "gocaraṁ uggahetvā bhikkhācāragocare taṁ gahetvāva gamanaṁ gocarasampajaññaṁ nāma.",
  "atk-s0101a2:197_2": "Tassāvibhāvanatthaṁ idaṁ catukkaṁ veditabbaṁ –",
  "atk-s0101a2:198_0": "Idhekacco bhikkhu harati,",
  "atk-s0101a2:198_1": "na paccāharati;",
  "atk-s0101a2:198_2": "ekacco paccāharati,",
  "atk-s0101a2:198_3": "na harati;",
  "atk-s0101a2:198_4": "ekacco pana neva harati,",
  "atk-s0101a2:198_5": "na paccāharati;",
  "atk-s0101a2:198_6": "ekacco harati ca,",
  "atk-s0101a2:198_7": "paccāharati cāti.",
  "atk-s0101a2:198_8": "Tattha yo bhikkhu divasaṁ caṅkamena nisajjāya ca āvaraṇīyehi dhammehi cittaṁ parisodhetvā tathā rattiyā paṭhamayāme,",
  "atk-s0101a2:198_9": "majjhimayāme seyyaṁ kappetvā pacchimayāmepi nisajjacaṅkamehi vītināmetvā pageva cetiyaṅgaṇabodhiyaṅgaṇavattaṁ katvā bodhirukkhe udakaṁ āsiñcitvā,",
  "atk-s0101a2:198_10": "pānīyaṁ paribhojanīyaṁ paccupaṭṭhapetvā ācariyupajjhāyavattādīni sabbāni khandhakavattāni samādāya vattati.",
  "atk-s0101a2:198_11": "So sarīraparikammaṁ katvā senāsanaṁ pavisitvā dve tayo pallaṅke usumaṁ gāhāpento kammaṭṭhānaṁ anuyuñjitvā",
  "atk-s0101a2:198_12": "bhikkhācāravelāyaṁ uṭṭhahitvā kammaṭṭhānasīseneva pattacīvaramādāya senāsanato nikkhamitvā kammaṭṭhānaṁ",
  "atk-s0101a2:198_13": "manasikarontova cetiyaṅgaṇaṁ gantvā,",
  "atk-s0101a2:198_14": "sace buddhānussatikammaṭṭhānaṁ hoti,",
  "atk-s0101a2:198_15": "taṁ avissajjetvāva cetiyaṅgaṇaṁ pavisati.",
  "atk-s0101a2:198_16": "Aññaṁ ce kammaṭṭhānaṁ hoti,",
  "atk-s0101a2:198_17": "sopānamūle ṭhatvā hatthena gahitabhaṇḍaṁ viya taṁ ṭhapetvā buddhārammaṇaṁ pītiṁ gahetvā cetiyaṅgaṇaṁ āruyha,",
  "atk-s0101a2:198_18": "mahantaṁ cetiyaṁ ce,",
  "atk-s0101a2:198_19": "tikkhattuṁ padakkhiṇaṁ katvā catūsu ṭhānesu vanditabbaṁ.",
  "atk-s0101a2:198_20": "Khuddakaṁ cetiyaṁ ce,",
  "atk-s0101a2:198_21": "tatheva padakkhiṇaṁ katvā aṭṭhasu ṭhānesu vanditabbaṁ.",
  "atk-s0101a2:198_22": "Cetiyaṁ vanditvā bodhiyaṅgaṇaṁ pattenāpi buddhassa bhagavato sammukhā viya nipaccākāraṁ dassetvā bodhi vanditabbā.",
  "atk-s0101a2:198_23": "So evaṁ cetiyañca bodhiñca vanditvā paṭisāmitaṭṭhānaṁ gantvā paṭisāmitabhaṇḍakaṁ hatthena gaṇhanto viya",
  "atk-s0101a2:198_24": "nikkhittakammaṭṭhānaṁ gahetvā gāmasamīpe kammaṭṭhānasīseneva cīvaraṁ pārupitvā gāmaṁ piṇḍāya pavisati.",
  "atk-s0101a2:198_25": "Atha naṁ manussā disvā ayyo no āgatoti paccuggantvā pattaṁ gahetvā āsanasālāya vā gehe vā nisīdāpetvā yāguṁ datvā yāva bhattaṁ na niṭṭhāti,",
  "atk-s0101a2:198_26": "tāva pāde dhovitvā telena makkhetvā purato te nisīditvā pañhaṁ vā pucchanti,",
  "atk-s0101a2:198_27": "dhammaṁ vā sotukāmā honti.",
  "atk-s0101a2:198_28": "Sacepi na kathāpenti,",
  "atk-s0101a2:198_29": "janasaṅgahatthaṁ dhammakathā nāma kātabbā yevāti aṭṭhakathācariyā vadanti.",
  "atk-s0101a2:198_30": "Dhammakathā hi kammaṭṭhānavinimuttā nāma natthi,",
  "atk-s0101a2:198_31": "tasmā kammaṭṭhānasīseneva dhammakathaṁ kathetvā kammaṭṭhānasīseneva āhāraṁ paribhuñjitvā anumodanaṁ katvā",
  "atk-s0101a2:198_32": "nivattiyamānehipi manussehi anugatova gāmato nikkhamitvā tattha te nivattetvā maggaṁ paṭipajjati.",
  "atk-s0101a2:199_0": "Atha naṁ puretaraṁ nikkhamitvā bahigāme katabhattakiccā sāmaṇeradaharabhikkhū disvā paccuggantvā pattacīvaramassa gaṇhanti.",
  "atk-s0101a2:199_1": "Porāṇakabhikkhū kira amhākaṁ upajjhāyo ācariyoti na mukhaṁ oloketvā vattaṁ karonti,",
  "atk-s0101a2:199_2": "sampattaparicchedeneva karonti.",
  "atk-s0101a2:199_3": "Te taṁ pucchanti – “bhante,",
  "atk-s0101a2:199_4": "ete manussā tumhākaṁ kiṁ honti,",
  "atk-s0101a2:199_5": "mātipakkhato sambandhā pitipakkhato”ti?",
  "atk-s0101a2:199_6": "Kiṁ disvā pucchathāti?",
  "atk-s0101a2:199_7": "Tumhesu etesaṁ pemaṁ bahumānanti. Āvuso,",
  "atk-s0101a2:199_8": "yaṁ mātāpitūhipi dukkaraṁ,",
  "atk-s0101a2:199_9": "taṁ ete amhākaṁ karonti,",
  "atk-s0101a2:199_10": "pattacīvarampi no etesaṁ santakameva,",
  "atk-s0101a2:199_11": "etesaṁ ānubhāvena neva bhaye bhayaṁ,",
  "atk-s0101a2:199_12": "na chātake chātakaṁ jānāma.",
  "atk-s0101a2:199_13": "Īdisā nāma amhākaṁ upakārino natthīti tesaṁ guṇe kathento gacchati.",
  "atk-s0101a2:199_14": "Ayaṁ vuccati harati na paccāharatīti.",
  "atk-s0101a2:200_0": "Yassa pana pageva vuttappakāraṁ vattapaṭipattiṁ karontassa kammajatejodhātu pajjalati,",
  "atk-s0101a2:200_1": "anupādinnakaṁ muñcitvā upādinnakaṁ gaṇhāti,",
  "atk-s0101a2:200_2": "sarīrato sedā muñcanti,",
  "atk-s0101a2:200_3": "kammaṭṭhānaṁ vīthiṁ nārohati,",
  "atk-s0101a2:200_4": "so pageva pattacīvaramādāya vegasā cetiyaṁ vanditvā gorūpānaṁ nikkhamanavelāyameva gāmaṁ yāgubhikkhāya",
  "atk-s0101a2:200_5": "pavisitvā yāguṁ labhitvā āsanasālaṁ gantvā pivati,",
  "atk-s0101a2:200_6": "athassa dvattikkhattuṁ ajjhoharaṇamatteneva kammajatejodhātu upādinnakaṁ muñcitvā anupādinnakaṁ gaṇhāti,",
  "atk-s0101a2:200_7": "ghaṭasatena nhāto viya tejodhātu pariḷāhanibbānaṁ patvā kammaṭṭhānasīsena yāguṁ paribhuñjitvā pattañca",
  "atk-s0101a2:200_8": "mukhañca dhovitvā antarābhatte kammaṭṭhānaṁ manasikatvā avasesaṭṭhāne piṇḍāya caritvā kammaṭṭhānasīsena",
  "atk-s0101a2:200_9": "āhārañca paribhuñjitvā tato paṭṭhāya poṅkhānupoṅkhaṁ upaṭṭhahamānaṁ kammaṭṭhānaṁ gahetvā āgacchati,",
  "atk-s0101a2:200_10": "ayaṁ vuccati paccāharatina haratīti.",
  "atk-s0101a2:200_11": "Edisā ca bhikkhū yāguṁ pivitvā vipassanaṁ ārabhitvā buddhasāsane arahattappattā nāma gaṇanapathaṁ vītivattā.",
  "atk-s0101a2:200_12": "Sīhaḷadīpeyeva tesu tesu gāmesu āsanasālāyaṁ vā na taṁ āsanamatthi,",
  "atk-s0101a2:200_13": "yattha yāguṁ pivitvā arahattappattā bhikkhū natthīti.",
  "atk-s0101a2:201_0": "Yo pana pamādavihārī hoti,",
  "atk-s0101a2:201_1": "nikkhittadhuro sabbavattāni bhinditvā pañcavidhacetokhīlavinibandhacitto viharanto –",
  "atk-s0101a2:201_2": "“kammaṭṭhānaṁ nāma atthī”ti saññampi akatvā gāmaṁ piṇḍāya pavisitvā ananulomikena gihisaṁsaggena saṁsaṭṭho caritvā ca bhuñjitvā ca tuccho nikkhamati,",
  "atk-s0101a2:201_3": "ayaṁ vuccati neva harati na paccāharatīti.",
  "atk-s0101a2:202_0": "Yo panāyaṁ –",
  "atk-s0101a2:202_1": "“harati ca paccāharati cā”ti vutto,",
  "atk-s0101a2:202_2": "so gatapaccāgatavattavaseneva veditabbo.",
  "atk-s0101a2:202_3": "Attakāmā hi kulaputtā sāsane pabbajitvā dasapi vīsampi tiṁsampi cattālīsampi paññāsampi satampi ekato vasantā katikavattaṁ katvā viharanti, “āvuso,",
  "atk-s0101a2:202_4": "tumhe na iṇaṭṭā,",
  "atk-s0101a2:202_5": "na bhayaṭṭā,",
  "atk-s0101a2:202_6": "na jīvikāpakatā pabbajitā,",
  "atk-s0101a2:202_7": "dukkhā muccitukāmā panettha pabbajitā,",
  "atk-s0101a2:202_8": "tasmā gamane uppannakilesaṁ gamaneyeva niggaṇhatha,",
  "atk-s0101a2:202_9": "tathā ṭhāne,",
  "atk-s0101a2:202_10": "nisajjāya,",
  "atk-s0101a2:202_11": "sayane uppannakilesaṁ sayaneva niggaṇhathā”ti.",
  "atk-s0101a2:203_0": "Te evaṁ katikavattaṁ katvā bhikkhācāraṁ gacchantā aḍḍhausabhausabhaaḍḍhagāvutagāvutantaresu pāsāṇā honti,",
  "atk-s0101a2:203_1": "tāya saññāya kammaṭṭhānaṁ manasikarontāva gacchanti.",
  "atk-s0101a2:203_2": "Sace kassaci gamane kileso uppajjati,",
  "atk-s0101a2:203_3": "tattheva naṁ niggaṇhāti.",
  "atk-s0101a2:203_4": "Tathā asakkonto tiṭṭhati,",
  "atk-s0101a2:203_5": "athassa pacchato āgacchantopi tiṭṭhati.",
  "atk-s0101a2:203_6": "So “ayaṁ bhikkhu tuyhaṁ uppannavitakkaṁ jānāti,",
  "atk-s0101a2:203_7": "ananucchavikaṁ te eta”nti attānaṁ paṭicodetvā vipassanaṁ vaḍḍhetvā tattheva ariyabhūmiṁ okkamati;",
  "atk-s0101a2:203_8": "tathā asakkonto nisīdati.",
  "atk-s0101a2:203_9": "Athassa pacchato āgacchantopi nisīdatīti soyeva nayo.",
  "atk-s0101a2:203_10": "Ariyabhūmiṁ okkamituṁ asakkontopi taṁ kilesaṁ vikkhambhetvā kammaṭṭhānaṁ manasikarontova gacchati,",
  "atk-s0101a2:203_11": "na kammaṭṭhānavippayuttena cittena pādaṁ uddharati,",
  "atk-s0101a2:203_12": "uddharati ce,",
  "atk-s0101a2:203_13": "paṭinivattitvā purimapadesaṁyeva eti.",
  "atk-s0101a2:203_14": "Ālindakavāsī mahāphussadevatthero viya.",
  "atk-s0101a2:204_0": "So kira ekūnavīsativassāni gatapaccāgatavattaṁ pūrento eva vihāsi,",
  "atk-s0101a2:204_1": "manussāpi addasaṁsu antarāmagge kasantā ca vapantā ca maddantā ca kammāni ca karontā theraṁ tathāgacchantaṁ disvā –",
  "atk-s0101a2:204_2": "“ayaṁ thero punappunaṁ nivattitvā gacchati,",
  "atk-s0101a2:204_3": "kinnu kho maggamūḷho,",
  "atk-s0101a2:204_4": "udāhu kiñci pamuṭṭho”ti samullapanti.",
  "atk-s0101a2:204_5": "So taṁ anādiyitvā kammaṭṭhānayuttacitteneva samaṇadhammaṁ karonto vīsativassabbhantare arahattaṁ pāpuṇi,",
  "atk-s0101a2:204_6": "arahattappattadivase cassa caṅkamanakoṭiyaṁ adhivatthā devatā aṅgulīhi dīpaṁ ujjāletvā aṭṭhāsi.",
  "atk-s0101a2:204_7": "Cattāropi mahārājāno sakko ca devānamindo brahmā ca sahampati upaṭṭhānaṁ agamaṁsu.",
  "atk-s0101a2:204_8": "Tañca obhāsaṁ disvā vanavāsī mahātissatthero taṁ dutiyadivase pucchi –",
  "atk-s0101a2:204_9": "“rattibhāge āyasmato santike obhāso ahosi,",
  "atk-s0101a2:204_10": "kiṁ so obhāso”ti?",
  "atk-s0101a2:204_11": "Thero vikkhepaṁ karonto obhāso nāma dīpobhāsopi hoti,",
  "atk-s0101a2:204_12": "maṇiobhāsopīti evamādimāha.",
  "atk-s0101a2:204_13": "Tato ‘paṭicchādetha tumhe’ti nibaddho ‘āmā’ti paṭijānitvā ārocesi.",
  "atk-s0101a2:204_14": "Kāḷavallimaṇḍapavāsī mahānāgatthero viya ca.",
  "atk-s0101a2:205_0": "Sopi kira gatapaccāgatavattaṁ pūrento –",
  "atk-s0101a2:205_1": "paṭhamaṁ tāva bhagavato mahāpadhānaṁ pūjessāmīti sattavassāni ṭhānacaṅkamameva adhiṭṭhāsi.",
  "atk-s0101a2:205_2": "Puna soḷasavassāni gatapaccāgatavattaṁ pūretvā arahattaṁ pāpuṇi.",
  "atk-s0101a2:205_3": "So kammaṭṭhānayutteneva cittena pādaṁ uddharanto,",
  "atk-s0101a2:205_4": "viyuttena uddhaṭe paṭinivattento gāmasamīpaṁ gantvā “gāvī nu pabbajito nū”ti āsaṅkanīyapadese ṭhatvā",
  "atk-s0101a2:205_5": "cīvaraṁ pārupitvā kacchakantarato udakena pattaṁ dhovitvā udakagaṇḍūsaṁ karoti.",
  "atk-s0101a2:205_6": "Kiṁ kāraṇā?",
  "atk-s0101a2:205_7": "Mā me bhikkhaṁ dātuṁ vā vandituṁ vā āgate manusse ‘dīghāyukā hothā’ti vacanamattenāpi kammaṭṭhānavikkhepo ahosīti. “Ajja, bhante,",
  "atk-s0101a2:205_8": "katimī”ti divasaṁ vā bhikkhugaṇanaṁ vā pañhaṁ vā pucchito pana udakaṁ gilitvā āroceti.",
  "atk-s0101a2:205_9": "Sace divasādīni pucchakā na honti,",
  "atk-s0101a2:205_10": "nikkhamanavelāya gāmadvāre niṭṭhubhitvāva yāti.",
  "atk-s0101a2:206_0": "Kalambatitthavihāre vassūpagatā paññāsabhikkhū viya ca.",
  "atk-s0101a2:206_1": "Te kira āsaḷhipuṇṇamāyaṁ katikavattaṁ akaṁsu –",
  "atk-s0101a2:206_2": "“arahattaṁ appatvā aññamaññaṁ nālapissāmā”ti,",
  "atk-s0101a2:206_3": "gāmañca piṇḍāya pavisantā udakagaṇḍūsaṁ katvā pavisiṁsu.",
  "atk-s0101a2:206_4": "Divasādīsu pucchitesu vuttanayeneva paṭipajjiṁsu.",
  "atk-s0101a2:206_5": "Tattha manussā niṭṭhubhanaṁ disvā jāniṁsu –",
  "atk-s0101a2:206_6": "“ajjeko āgato,",
  "atk-s0101a2:206_7": "ajja dve”ti.",
  "atk-s0101a2:206_8": "Evañca cintesuṁ –",
  "atk-s0101a2:206_9": "“kinnu kho ete amhehiyeva saddhiṁ na sallapanti,",
  "atk-s0101a2:206_10": "udāhu aññamaññampi.",
  "atk-s0101a2:206_11": "Sace aññamaññampi na sallapanti,",
  "atk-s0101a2:206_12": "addhā vivādajātā bhavissanti.",
  "atk-s0101a2:206_13": "Etha ne aññamaññaṁ khamāpessāmā”ti,",
  "atk-s0101a2:206_14": "sabbe vihāraṁ gantvā paññāsāya bhikkhūsu dvepi bhikkhū ekokāse nāddasaṁsu.",
  "atk-s0101a2:206_15": "Tato yo tesu cakkhumā puriso, so āha –",
  "atk-s0101a2:206_16": "“na bho kalahakārakānaṁ vasanokāso īdiso hoti,",
  "atk-s0101a2:206_17": "susammaṭṭhaṁ cetiyaṅgaṇabodhiyaṅgaṇaṁ,",
  "atk-s0101a2:206_18": "sunikkhittā sammajjaniyo,",
  "atk-s0101a2:206_19": "sūpaṭṭhapitaṁ pānīyaṁ paribhojanīya”nti,",
  "atk-s0101a2:206_20": "te tatova nivattā.",
  "atk-s0101a2:206_21": "Tepi bhikkhū anto temāseyeva arahattaṁ patvā mahāpavāraṇāya visuddhipavāraṇaṁ pavāresuṁ.",
  "atk-s0101a2:207_0": "Evaṁ kāḷavallimaṇḍapavāsī mahānāgatthero viya,",
  "atk-s0101a2:207_1": "kalambatitthavihāre vassūpagatabhikkhū viya ca kammaṭṭhānayutteneva cittena pādaṁ uddharanto gāmasamīpaṁ",
  "atk-s0101a2:207_2": "gantvā udakagaṇḍūsaṁ katvā vīthiyo sallakkhetvā,",
  "atk-s0101a2:207_3": "yattha surāsoṇḍadhuttādayo kalahakārakā caṇḍahatthiassādayo vā natthi,",
  "atk-s0101a2:207_4": "taṁ vīthiṁ paṭipajjati.",
  "atk-s0101a2:207_5": "Tattha ca piṇḍāya caramāno na turitaturito viya javena gacchati.",
  "atk-s0101a2:207_6": "Na hi javena piṇḍapātiyadhutaṅgaṁ nāma kiñci atthi.",
  "atk-s0101a2:207_7": "Visamabhūmibhāgappattaṁ pana udakasakaṭaṁ viya niccalo hutvā gacchati.",
  "atk-s0101a2:207_8": "Anugharaṁ paviṭṭho ca dātukāmaṁ vā adātukāmaṁ vā sallakkhetvā tadanurūpaṁ kālaṁ āgamento bhikkhaṁ paṭilabhitvā",
  "atk-s0101a2:207_9": "ādāya antogāme vā bahigāme vā vihārameva vā āgantvā yathā phāsuke patirūpe okāse nisīditvā kammaṭṭhānaṁ",
  "atk-s0101a2:207_10": "manasikaronto āhāre paṭikūlasaññaṁ upaṭṭhapetvā akkhabbhañjana –",
  "atk-s0101a2:207_11": "vaṇalepanaputtamaṁsūpamavasena paccavekkhanto aṭṭhaṅgasamannāgataṁ āhāraṁ āhāreti,",
  "atk-s0101a2:207_12": "neva davāya na madāya na maṇḍanāya na vibhūsanāya…pe…",
  "atk-s0101a2:207_13": "bhuttāvī ca udakakiccaṁ katvā muhuttaṁ bhattakilamathaṁ paṭippassambhetvā yathā purebhattaṁ,",
  "atk-s0101a2:207_14": "evaṁ pacchābhattaṁ purimayāmaṁ pacchimayāmañca kammaṭṭhānameva manasi karoti,",
  "atk-s0101a2:207_15": "ayaṁ vuccati harati ca paccāharati cāti.",
  "atk-s0101a2:208_0": "Idaṁ pana haraṇapaccāharaṇasaṅkhātaṁ gatapaccāgatavattaṁ pūrento yadi upanissayasampanno hoti,",
  "atk-s0101a2:208_1": "paṭhamavaye eva arahattaṁ pāpuṇāti.",
  "atk-s0101a2:208_2": "No ce paṭhamavaye pāpuṇāti,",
  "atk-s0101a2:208_3": "atha majjhimavaye;",
  "atk-s0101a2:208_4": "no ce majjhimavaye pāpuṇāti,",
  "atk-s0101a2:208_5": "atha maraṇasamaye;",
  "atk-s0101a2:208_6": "no ce maraṇasamaye pāpuṇāti,",
  "atk-s0101a2:208_7": "atha devaputto hutvā;",
  "atk-s0101a2:208_8": "no ce devaputto hutvā pāpuṇāti,",
  "atk-s0101a2:208_9": "anuppanne buddhe nibbatto paccekabodhiṁ sacchikaroti.",
  "atk-s0101a2:208_10": "No ce paccekabodhiṁ sacchikaroti,",
  "atk-s0101a2:208_11": "atha buddhānaṁ sammukhībhāve khippābhiñño hoti;",
  "atk-s0101a2:208_12": "seyyathāpi thero bāhiyo dārucīriyo mahāpañño vā,",
  "atk-s0101a2:208_13": "seyyathāpi thero sāriputto mahiddhiko vā,",
  "atk-s0101a2:208_14": "seyyathāpi thero mahāmoggallāno dhutavādo vā,",
  "atk-s0101a2:208_15": "seyyathāpi thero mahākassapo dibbacakkhuko vā,",
  "atk-s0101a2:208_16": "seyyathāpi thero anuruddho vinayadharo vā,",
  "atk-s0101a2:208_17": "seyyathāpi thero upāli dhammakathiko vā,",
  "atk-s0101a2:208_18": "seyyathāpi thero puṇṇo mantāṇiputto āraññiko vā,",
  "atk-s0101a2:208_19": "seyyathāpi thero revato bahussuto vā,",
  "atk-s0101a2:208_20": "seyyathāpi thero ānando bhikkhākāmo vā,",
  "atk-s0101a2:208_21": "seyyathāpi thero rāhulo buddhaputtoti.",
  "atk-s0101a2:208_22": "Iti imasmiṁ catukke yvāyaṁ harati ca paccāharati ca,",
  "atk-s0101a2:208_23": "tassa gocarasampajaññaṁ sikhāpattaṁ hoti.",
  "atk-s0101a2:209_0": "Abhikkamādīsu pana asammuyhanaṁ asammohasampajaññaṁ,",
  "atk-s0101a2:209_1": "taṁ evaṁ veditabbaṁ –",
  "atk-s0101a2:209_2": "idha bhikkhu abhikkamanto vā paṭikkamanto vā yathā andhabālaputhujjanā abhikkamādīsu –",
  "atk-s0101a2:209_3": "“attā abhikkamati,",
  "atk-s0101a2:209_4": "attanā abhikkamo nibbattito”ti vā,",
  "atk-s0101a2:209_5": "“ahaṁ abhikkamāmi,",
  "atk-s0101a2:209_6": "mayā abhikkamo nibbattito”ti vā sammuyhanti,",
  "atk-s0101a2:209_7": "tathā asammuyhanto “abhikkamāmī”ti citte uppajjamāne teneva cittena saddhiṁ cittasamuṭṭhānā vāyodhātu viññattiṁ janayamānā uppajjati.",
  "atk-s0101a2:209_8": "Iti cittakiriyavāyodhātuvipphāravasena ayaṁ kāyasammato aṭṭhisaṅghāto abhikkamati.",
  "atk-s0101a2:209_9": "Tassevaṁ abhikkamato ekekapāduddharaṇe pathavīdhātu āpodhātūti dve dhātuyo omattā honti mandā,",
  "atk-s0101a2:209_10": "itarā dve adhimattā honti balavatiyo;",
  "atk-s0101a2:209_11": "tathā atiharaṇavītiharaṇesu.",
  "atk-s0101a2:209_12": "Vossajjane tejodhātu vāyodhātūti dve dhātuyo omattā honti mandā,",
  "atk-s0101a2:209_13": "itarā dve adhimattā balavatiyo,",
  "atk-s0101a2:209_14": "tathā sannikkhepanasannirujjhanesu.",
  "atk-s0101a2:209_15": "Tattha uddharaṇe pavattā rūpārūpadhammā atiharaṇaṁ na pāpuṇanti,",
  "atk-s0101a2:209_16": "tathā atiharaṇe pavattā vītiharaṇaṁ,",
  "atk-s0101a2:209_17": "vītiharaṇe pavattā vossajjanaṁ,",
  "atk-s0101a2:209_18": "vossajjane pavattā sannikkhepanaṁ,",
  "atk-s0101a2:209_19": "sannikkhepane pavattā sannirujjhanaṁ na pāpuṇanti.",
  "atk-s0101a2:209_20": "Tattha tattheva pabbaṁ pabbaṁ sandhi sandhi odhi odhi hutvā tattakapāle pakkhittatilāni viya paṭapaṭāyantā bhijjanti.",
  "atk-s0101a2:209_21": "Tattha ko eko abhikkamati,",
  "atk-s0101a2:209_22": "kassa vā ekassa abhikkamanaṁ?",
  "atk-s0101a2:209_23": "Paramatthato hi dhātūnaṁyeva gamanaṁ,",
  "atk-s0101a2:209_24": "dhātūnaṁ ṭhānaṁ,",
  "atk-s0101a2:209_25": "dhātūnaṁ nisajjanaṁ,",
  "atk-s0101a2:209_26": "dhātūnaṁ sayanaṁ.",
  "atk-s0101a2:209_27": "Tasmiṁ tasmiṁ koṭṭhāse saddhiṁ rūpena.",
  "atk-s0101a2:210_0": "Aññaṁ uppajjate cittaṁ, aññaṁ cittaṁ nirujjhati;",
  "atk-s0101a2:211_0": "Avīcimanusambandho, nadīsotova vattatīti.",
  "atk-s0101a2:212_0": "Evaṁ abhikkamādīsu asammuyhanaṁ asammohasampajaññaṁ nāmāti.",
  "atk-s0101a2:213_0": "Niṭṭhito abhikkante paṭikkante sampajānakārī hotīti padassa attho.",
  "atk-s0101a2:214_0": "Ālokite vilokiteti ettha pana ālokitaṁ nāma purato pekkhaṇaṁ.",
  "atk-s0101a2:214_1": "Vilokitaṁ nāma anudisāpekkhaṇaṁ.",
  "atk-s0101a2:214_2": "Aññānipi heṭṭhā upari pacchato pekkhaṇavasena olokitaullokitāpalokitāni nāma honti,",
  "atk-s0101a2:214_3": "tāni idha na gahitāni.",
  "atk-s0101a2:214_4": "Sāruppavasena pana imāneva dve gahitāni,",
  "atk-s0101a2:214_5": "iminā vā mukhena sabbānipi tāni gahitānevāti.",
  "atk-s0101a2:215_0": "Tattha “ālokessāmī”ti citte uppanne cittavaseneva anoloketvā atthapariggaṇhanaṁ sātthakasampajaññaṁ,",
  "atk-s0101a2:215_1": "taṁ āyasmantaṁ nandaṁ kāyasakkhiṁ katvā veditabbaṁ.",
  "atk-s0101a2:215_2": "Vuttañhetaṁ bhagavatā – “sace,",
  "atk-s0101a2:215_3": "bhikkhave,",
  "atk-s0101a2:215_4": "nandassa puratthimā disā āloketabbā hoti,",
  "atk-s0101a2:215_5": "sabbaṁ cetasā samannāharitvā nando puratthimaṁ disaṁ āloketi –",
  "atk-s0101a2:215_6": "‘evaṁ me puratthimaṁ disaṁ ālokayato na abhijjhādomanassā pāpakā akusalā dhammā anvāssavissantī’ti.",
  "atk-s0101a2:215_7": "Itiha tattha sampajāno hoti. Sace,",
  "atk-s0101a2:215_8": "bhikkhave,",
  "atk-s0101a2:215_9": "nandassa pacchimā disā…pe…",
  "atk-s0101a2:215_10": "uttarā disā…pe…",
  "atk-s0101a2:215_11": "dakkhiṇā disā…pe…",
  "atk-s0101a2:215_12": "uddhaṁ…pe… adho…pe…",
  "atk-s0101a2:215_13": "anudisā anuviloketabbā hoti,",
  "atk-s0101a2:215_14": "sabbaṁ cetasā samannāharitvā nando anudisaṁ anuviloketi –",
  "atk-s0101a2:215_15": "‘evaṁ me anudisaṁ anuvilokayato na abhijjhādomanassā pāpakā akusalā dhammā anvāssavissantī’ti.",
  "atk-s0101a2:215_16": "Itiha tattha sampajāno hotī”ti.",
  "atk-s0101a2:216_0": "Api ca idhāpi pubbe vuttacetiyadassanādivaseneva sātthakatā ca sappāyatā ca veditabbā,",
  "atk-s0101a2:216_1": "kammaṭṭhānassa pana avijahanameva gocarasampajaññaṁ.",
  "atk-s0101a2:216_2": "Tasmā ettha khandhadhātuāyatanakammaṭṭhānikehi attano kammaṭṭhānavaseneva,",
  "atk-s0101a2:216_3": "kasiṇādikammaṭṭhānikehi vā pana kammaṭṭhānasīseneva ālokanaṁ vilokanaṁ kātabbaṁ.",
  "atk-s0101a2:216_4": "Abbhantare attā nāma āloketā vā viloketā vā natthi,",
  "atk-s0101a2:216_5": "‘ālokessāmī’ti pana citte uppajjamāne teneva cittena saddhiṁ cittasamuṭṭhānā vāyodhātu viññattiṁ janayamānā uppajjati.",
  "atk-s0101a2:216_6": "Iti cittakiriyavāyodhātuvipphāravasena heṭṭhimaṁ akkhidalaṁ adho sīdati,",
  "atk-s0101a2:216_7": "uparimaṁ uddhaṁ laṅgheti.",
  "atk-s0101a2:216_8": "Koci yantakena vivaranto nāma natthi.",
  "atk-s0101a2:216_9": "Tato cakkhuviññāṇaṁ dassanakiccaṁ sādhentaṁ uppajjatīti evaṁ pajānanaṁ panettha asammohasampajaññaṁ nāma.",
  "atk-s0101a2:216_10": "Api ca mūlapariññā āgantukatāva kālikabhāvavasena pettha asammohasampajaññaṁ veditabbaṁ.",
  "atk-s0101a2:216_11": "Mūlapariññāvasena tāva –",
  "atk-s0101a2:217_0": "Bhavaṅgāvajjanañceva, dassanaṁ sampaṭicchanaṁ;",
  "atk-s0101a2:218_0": "Santīraṇaṁ voṭṭhabbanaṁ, javanaṁ bhavati sattamaṁ.",
  "atk-s0101a2:219_0": "Tattha bhavaṅgaṁ upapattibhavassa aṅgakiccaṁ sādhayamānaṁ pavattati,",
  "atk-s0101a2:219_1": "taṁ āvaṭṭetvā kiriyamanodhātu āvajjanakiccaṁ sādhayamānā,",
  "atk-s0101a2:219_2": "taṁnirodhā cakkhuviññāṇaṁ dassanakiccaṁ sādhayamānaṁ,",
  "atk-s0101a2:219_3": "taṁnirodhā vipākamanodhātu sampaṭicchanakiccaṁ sādhayamānā,",
  "atk-s0101a2:219_4": "taṁnirodhā vipākamanoviññāṇadhātu santīraṇakiccaṁ sādhayamānā,",
  "atk-s0101a2:219_5": "taṁnirodhā kiriyamanoviññāṇadhātu voṭṭhabbanakiccaṁ sādhayamānā,",
  "atk-s0101a2:219_6": "taṁnirodhā sattakkhattuṁ javanaṁ javati.",
  "atk-s0101a2:219_7": "Tattha paṭhamajavanepi –",
  "atk-s0101a2:219_8": "“ayaṁ itthī,",
  "atk-s0101a2:219_9": "ayaṁ puriso”ti rajjanadussanamuyhanavasena ālokitavilokitaṁ nāma na hoti.",
  "atk-s0101a2:219_10": "Dutiyajavanepi…pe…",
  "atk-s0101a2:219_11": "sattamajavanepi.",
  "atk-s0101a2:219_12": "Etesu pana yuddhamaṇḍale yodhesu viya heṭṭhupariyavasena bhijjitvā patitesu –",
  "atk-s0101a2:219_13": "“ayaṁ itthī,",
  "atk-s0101a2:219_14": "ayaṁ puriso”ti rajjanādivasena ālokitavilokitaṁ hoti.",
  "atk-s0101a2:219_15": "Evaṁ tāvettha mūlapariññāvasena asammohasampajaññaṁ veditabbaṁ.",
  "atk-s0101a2:220_0": "Cakkhudvāre pana rūpe āpāthamāgate bhavaṅgacalanato uddhaṁ sakakiccanipphādanavasena āvajjanādīsu uppajjitvā niruddhesu avasāne javanaṁ uppajjati,",
  "atk-s0101a2:220_1": "taṁ pubbe uppannānaṁ āvajjanādīnaṁ gehabhūte cakkhudvāre āgantukapuriso viya hoti.",
  "atk-s0101a2:220_2": "Tassa yathā paragehe kiñci yācituṁ paviṭṭhassa āgantukapurisassa gehassāmikesu tuṇhīmāsinesu āṇākaraṇaṁ na yuttaṁ,",
  "atk-s0101a2:220_3": "evaṁ āvajjanādīnaṁ gehabhūte cakkhudvāre āvajjanādīsupi arajjantesu adussantesu amuyhantesu ca rajjanadussanamuyhanaṁ",
  "atk-s0101a2:220_4": "ayuttanti evaṁ āgantukabhāvavasena asammohasampajaññaṁ veditabbaṁ.",
  "atk-s0101a2:221_0": "Yāni panetāni cakkhudvāre voṭṭhabbanapariyosānāni cittāni uppajjanti,",
  "atk-s0101a2:221_1": "tāni saddhiṁ sampayuttadhammehi tattha tattheva bhijjanti,",
  "atk-s0101a2:221_2": "aññamaññaṁ na passantīti,",
  "atk-s0101a2:221_3": "ittarāni tāvakālikāni honti.",
  "atk-s0101a2:221_4": "Tattha yathā ekasmiṁ ghare sabbesu mānusakesu matesu avasesassa ekassa taṅkhaṇaññeva maraṇadhammassa na yuttā naccagītādīsu abhirati nāma.",
  "atk-s0101a2:221_5": "Evameva ekadvāre sasampayuttesu āvajjanādīsu tattha tattheva matesu avasesassa taṅkhaṇeyeva maraṇadhammassa",
  "atk-s0101a2:221_6": "javanassāpi rajjanadussanamuyhanavasena abhirati nāma na yuttāti.",
  "atk-s0101a2:221_7": "Evaṁ tāvakālikabhāvavasena asammohasampajaññaṁ veditabbaṁ.",
  "atk-s0101a2:222_0": "Api ca khandhāyatanadhātupaccayapaccavekkhaṇavasena petaṁ veditabbaṁ.",
  "atk-s0101a2:222_1": "Ettha hi cakkhu ceva rūpā ca rūpakkhandho,",
  "atk-s0101a2:222_2": "dassanaṁ viññāṇakkhandho,",
  "atk-s0101a2:222_3": "taṁsampayuttā vedanā vedanākkhandho,",
  "atk-s0101a2:222_4": "saññā saññākkhandho,",
  "atk-s0101a2:222_5": "phassādikā saṅkhārakkhandho.",
  "atk-s0101a2:222_6": "Evametesaṁ pañcannaṁ khandhānaṁ samavāye ālokanavilokanaṁ paññāyati.",
  "atk-s0101a2:222_7": "Tattha ko eko āloketi,",
  "atk-s0101a2:222_8": "ko viloketi?",
  "atk-s0101a2:223_0": "Tathā cakkhu cakkhāyatanaṁ,",
  "atk-s0101a2:223_1": "rūpaṁ rūpāyatanaṁ,",
  "atk-s0101a2:223_2": "dassanaṁ manāyatanaṁ,",
  "atk-s0101a2:223_3": "vedanādayo sampayuttadhammā dhammāyatanaṁ.",
  "atk-s0101a2:223_4": "Evametesaṁ catunnaṁ āyatanānaṁ samavāye ālokanavilokanaṁ paññāyati.",
  "atk-s0101a2:223_5": "Tattha ko eko āloketi,",
  "atk-s0101a2:223_6": "ko viloketi?",
  "atk-s0101a2:224_0": "Tathā cakkhu cakkhudhātu,",
  "atk-s0101a2:224_1": "rūpaṁ rūpadhātu,",
  "atk-s0101a2:224_2": "dassanaṁ cakkhuviññāṇadhātu,",
  "atk-s0101a2:224_3": "taṁsampayuttā vedanādayo dhammā dhammadhātu.",
  "atk-s0101a2:224_4": "Evametāsaṁ catunnaṁ dhātūnaṁ samavāye ālokanavilokanaṁ paññāyati.",
  "atk-s0101a2:224_5": "Tattha ko eko āloketi,",
  "atk-s0101a2:224_6": "ko viloketi?",
  "atk-s0101a2:225_0": "Tathā cakkhu nissayapaccayo,",
  "atk-s0101a2:225_1": "rūpā ārammaṇapaccayo,",
  "atk-s0101a2:225_2": "āvajjanaṁ anantarasamanantarūpanissayanatthivigatapaccayo,",
  "atk-s0101a2:225_3": "āloko upanissayapaccayo,",
  "atk-s0101a2:225_4": "vedanādayo sahajātapaccayo.",
  "atk-s0101a2:225_5": "Evametesaṁ paccayānaṁ samavāye ālokanavilokanaṁ paññāyati.",
  "atk-s0101a2:225_6": "Tattha ko eko āloketi,",
  "atk-s0101a2:225_7": "ko viloketīti?",
  "atk-s0101a2:225_8": "Evamettha khandhāyatanadhātupaccayapaccavekkhaṇavasenapi asammohasampajaññaṁ veditabbaṁ.",
  "atk-s0101a2:226_0": "Samiñjite pasāriteti pabbānaṁ samiñjanapasāraṇe.",
  "atk-s0101a2:226_1": "Tattha cittavaseneva samiñjanapasāraṇaṁ akatvā hatthapādānaṁ samiñjanapasāraṇapaccayā atthānatthaṁ pariggaṇhitvā",
  "atk-s0101a2:226_2": "atthapariggaṇhanaṁ sātthakasampajaññaṁ.",
  "atk-s0101a2:226_3": "Tattha hatthapāde aticiraṁ samiñjetvā vā pasāretvā vā ṭhitassa khaṇe khaṇe vedanā uppajjati,",
  "atk-s0101a2:226_4": "cittaṁ ekaggataṁ na labhati,",
  "atk-s0101a2:226_5": "kammaṭṭhānaṁ paripatati,",
  "atk-s0101a2:226_6": "visesaṁ nādhigacchati.",
  "atk-s0101a2:226_7": "Kāle samiñjentassa kāle pasārentassa pana tā vedanā nuppajjanti,",
  "atk-s0101a2:226_8": "cittaṁ ekaggaṁ hoti,",
  "atk-s0101a2:226_9": "kammaṭṭhānaṁ phātiṁ gacchati,",
  "atk-s0101a2:226_10": "visesamadhigacchatīti,",
  "atk-s0101a2:226_11": "evaṁ atthānatthapariggaṇhanaṁ veditabbaṁ.",
  "atk-s0101a2:227_0": "Atthe pana satipi sappāyāsappāyaṁ pariggaṇhitvā sappāyapariggaṇhanaṁ sappāyasampajaññaṁ.",
  "atk-s0101a2:227_1": "Tatrāyaṁ nayo –",
  "atk-s0101a2:228_0": "Mahācetiyaṅgaṇe kira daharabhikkhū sajjhāyaṁ gaṇhanti,",
  "atk-s0101a2:228_1": "tesaṁ piṭṭhipassesu daharabhikkhuniyo dhammaṁ suṇanti.",
  "atk-s0101a2:228_2": "Tatreko daharo hatthaṁ pasārento kāyasaṁsaggaṁ patvā teneva kāraṇena gihī jāto.",
  "atk-s0101a2:228_3": "Aparo bhikkhu pādaṁ pasārento aggimhi pasāresi,",
  "atk-s0101a2:228_4": "aṭṭhimāhacca pādo jhāyi.",
  "atk-s0101a2:228_5": "Aparo vammike pasāresi,",
  "atk-s0101a2:228_6": "so āsīvisena ḍaṭṭho.",
  "atk-s0101a2:228_7": "Aparo cīvarakuṭidaṇḍake pasāresi,",
  "atk-s0101a2:228_8": "taṁ maṇisappo ḍaṁsi.",
  "atk-s0101a2:228_9": "Tasmā evarūpe asappāye apasāretvā sappāye pasāretabbaṁ.",
  "atk-s0101a2:228_10": "Idamettha sappāyasampajaññaṁ.",
  "atk-s0101a2:229_0": "Gocarasampajaññaṁ pana mahātheravatthunā dīpetabbaṁ –",
  "atk-s0101a2:229_1": "mahāthero kira divāṭhāne nisinno antevāsikehi saddhiṁ kathayamāno sahasā hatthaṁ samiñjetvā puna yathāṭhāne ṭhapetvā saṇikaṁ samiñjesi.",
  "atk-s0101a2:229_2": "Taṁ antevāsikā pucchiṁsu – “kasmā, bhante,",
  "atk-s0101a2:229_3": "sahasā hatthaṁ samiñjitvā puna yathāṭhāne ṭhapetvā saṇikaṁ samiñjiyitthā”ti?",
  "atk-s0101a2:229_4": "Yato paṭṭhāyāhaṁ, āvuso,",
  "atk-s0101a2:229_5": "kammaṭṭhānaṁ manasikātuṁ āraddho,",
  "atk-s0101a2:229_6": "na me kammaṭṭhānaṁ muñcitvā hattho samiñjitapubbo,",
  "atk-s0101a2:229_7": "idāni pana me tumhehi saddhiṁ kathayamānena kammaṭṭhānaṁ muñcitvā samiñjito.",
  "atk-s0101a2:229_8": "Tasmā puna yathāṭhāne ṭhapetvā samiñjesinti. Sādhu, bhante,",
  "atk-s0101a2:229_9": "bhikkhunā nāma evarūpena bhavitabbanti.",
  "atk-s0101a2:229_10": "Evametthāpi kammaṭṭhānāvijahanameva gocarasampajaññanti veditabbaṁ.",
  "atk-s0101a2:230_0": "Abbhantare attā nāma koci samiñjento vā pasārento vā natthi,",
  "atk-s0101a2:230_1": "vuttappakāracittakiriyavāyodhātuvipphārena pana suttākaḍḍhanavasena dāruyantassa hatthapādalacalanaṁ",
  "atk-s0101a2:230_2": "viya samiñjanapasāraṇaṁ hotīti evaṁ parijānanaṁ panettha asammohasampajaññanti veditabbaṁ.",
  "atk-s0101a2:231_0": "Saṅghāṭipattacīvaradhāraṇeti ettha saṅghāṭicīvarānaṁ nivāsanapārupanavasena pattassa bhikkhāpaṭiggahaṇādivasena paribhogo dhāraṇaṁ nāma.",
  "atk-s0101a2:231_1": "Tattha saṅghāṭicīvaradhāraṇe tāva nivāsetvā vā pārupitvā vā piṇḍāya carato āmisalābho sītassa paṭighātāyātiādinā",
  "atk-s0101a2:231_2": "nayena bhagavatā vuttappakāroyeva ca attho attho nāma.",
  "atk-s0101a2:231_3": "Tassa vasena sātthakasampajaññaṁ veditabbaṁ.",
  "atk-s0101a2:232_0": "Uṇhapakatikassa pana dubbalassa ca cīvaraṁ sukhumaṁ sappāyaṁ,",
  "atk-s0101a2:232_1": "sītālukassa ghanaṁ dupaṭṭaṁ.",
  "atk-s0101a2:232_2": "Viparītaṁ asappāyaṁ.",
  "atk-s0101a2:232_3": "Yassa kassaci jiṇṇaṁ asappāyameva,",
  "atk-s0101a2:232_4": "aggaḷādidānena hissa taṁ palibodhakaraṁ hoti.",
  "atk-s0101a2:232_5": "Tathā paṭṭuṇṇadukūlādibhedaṁ lobhanīyacīvaraṁ.",
  "atk-s0101a2:232_6": "Tādisañhi araññe ekakassa nivāsantarāyakaraṁ jīvitantarāyakarañcāpi hoti.",
  "atk-s0101a2:232_7": "Nippariyāyena pana yaṁ nimittakammādimicchājīvavasena uppannaṁ,",
  "atk-s0101a2:232_8": "yañcassa sevamānassa akusalā dhammā abhivaḍḍhanti,",
  "atk-s0101a2:232_9": "kusalā dhammā parihāyanti,",
  "atk-s0101a2:232_10": "taṁ asappāyaṁ.",
  "atk-s0101a2:232_11": "Viparītaṁ sappāyaṁ.",
  "atk-s0101a2:232_12": "Tassa vasenettha sappāyasampajaññaṁ.",
  "atk-s0101a2:232_13": "Kammaṭṭhānāvijahanavaseneva gocarasampajaññaṁ veditabbaṁ.",
  "atk-s0101a2:233_0": "Abbhantare attā nāma koci cīvaraṁ pārupento natthi,",
  "atk-s0101a2:233_1": "vuttappakārena cittakiriyavāyodhātuvipphāreneva pana cīvarapārupanaṁ hoti.",
  "atk-s0101a2:233_2": "Tattha cīvarampi acetanaṁ,",
  "atk-s0101a2:233_3": "kāyopi acetano.",
  "atk-s0101a2:233_4": "Cīvaraṁ na jānāti –",
  "atk-s0101a2:233_5": "“mayā kāyo pārupito”ti.",
  "atk-s0101a2:233_6": "Kāyopi na jānāti –",
  "atk-s0101a2:233_7": "“ahaṁ cīvarena pārupito”ti.",
  "atk-s0101a2:233_8": "Dhātuyova dhātusamūhaṁ paṭicchādenti paṭapilotikāyapotthakarūpapaṭicchādane viya.",
  "atk-s0101a2:233_9": "Tasmā neva sundaraṁ cīvaraṁ labhitvā somanassaṁ kātabbaṁ,",
  "atk-s0101a2:233_10": "na asundaraṁ labhitvā domanassaṁ.",
  "atk-s0101a2:234_0": "Nāgavammikacetiyarukkhādīsu hi keci mālāgandhadhūmavatthādīhi sakkāraṁ karonti,",
  "atk-s0101a2:234_1": "keci gūthamuttakaddamadaṇḍasatthappahārādīhi asakkāraṁ.",
  "atk-s0101a2:234_2": "Na tehi nāgavammikarukkhādayo somanassaṁ vā domanassaṁ vā karonti.",
  "atk-s0101a2:234_3": "Evameva neva sundaraṁ cīvaraṁ labhitvā somanassaṁ kātabbaṁ,",
  "atk-s0101a2:234_4": "na asundaraṁ labhitvā domanassanti,",
  "atk-s0101a2:234_5": "evaṁ pavattapaṭisaṅkhānavasenettha asammohasampajaññaṁ veditabbaṁ.",
  "atk-s0101a2:235_0": "Pattadhāraṇepi pattaṁ sahasāva aggahetvā imaṁ gahetvā piṇḍāya caramāno bhikkhaṁ labhissāmīti,",
  "atk-s0101a2:235_1": "evaṁ pattaggahaṇapaccayā paṭilabhitabbaṁ atthavasena sātthakasampajaññaṁ veditabbaṁ.",
  "atk-s0101a2:236_0": "Kisadubbalasarīrassa pana garupatto asappāyo,",
  "atk-s0101a2:236_1": "yassa kassaci catupañcagaṇṭhikāhato dubbisodhanīyo asappāyova.",
  "atk-s0101a2:236_2": "Duddhotapattopi na vaṭṭati,",
  "atk-s0101a2:236_3": "taṁ dhovantasseva cassa palibodho hoti.",
  "atk-s0101a2:236_4": "Maṇivaṇṇapatto pana lobhanīyo,",
  "atk-s0101a2:236_5": "cīvare vuttanayeneva asappāyo,",
  "atk-s0101a2:236_6": "nimittakammādivasena laddho pana yañcassa sevamānassa akusalā dhammā abhivaḍḍhanti,",
  "atk-s0101a2:236_7": "kusalā dhammā parihāyanti,",
  "atk-s0101a2:236_8": "ayaṁ ekantaasappāyova.",
  "atk-s0101a2:236_9": "Viparīto sappāyo.",
  "atk-s0101a2:236_10": "Tassa vasenettha sappāyasampajaññaṁ.",
  "atk-s0101a2:236_11": "Kammaṭṭhānāvijahanavaseneva ca gocarasampajaññaṁ veditabbaṁ.",
  "atk-s0101a2:237_0": "Abbhantare attā nāma koci pattaṁ gaṇhanto natthi,",
  "atk-s0101a2:237_1": "vuttappakārena cittakiriyavāyodhātuvipphāravaseneva pattaggahaṇaṁ nāma hoti.",
  "atk-s0101a2:237_2": "Tattha pattopi acetano,",
  "atk-s0101a2:237_3": "hatthāpi acetanā.",
  "atk-s0101a2:237_4": "Patto na jānāti –",
  "atk-s0101a2:237_5": "“ahaṁ hatthehi gahito”ti.",
  "atk-s0101a2:237_6": "Hatthāpi na jānanti –",
  "atk-s0101a2:237_7": "“amhehi patto gahito”ti.",
  "atk-s0101a2:237_8": "Dhātuyova dhātusamūhaṁ gaṇhanti,",
  "atk-s0101a2:237_9": "saṇḍāsena aggivaṇṇapattaggahaṇe viyāti.",
  "atk-s0101a2:237_10": "Evaṁ pavattapaṭisaṅkhānavasenettha asammohasampajaññaṁ veditabbaṁ.",
  "atk-s0101a2:238_0": "Api ca yathā chinnahatthapāde vaṇamukhehi paggharitapubbalohitakimikule nīlamakkhikasamparikiṇṇe anāthasālāyaṁ nipanne anāthamanusse disvā,",
  "atk-s0101a2:238_1": "ye dayālukā purisā,",
  "atk-s0101a2:238_2": "te tesaṁ vaṇamattacoḷakāni ceva kapālādīhi ca bhesajjāni upanāmenti.",
  "atk-s0101a2:238_3": "Tattha coḷakānipi kesañci saṇhāni,",
  "atk-s0101a2:238_4": "kesañci thūlāni pāpuṇanti.",
  "atk-s0101a2:238_5": "Bhesajjakapālakānipi kesañci susaṇṭhānāni,",
  "atk-s0101a2:238_6": "kesañci dussaṇṭhānāni pāpuṇanti,",
  "atk-s0101a2:238_7": "na te tattha sumanā vā dummanā vā honti.",
  "atk-s0101a2:238_8": "Vaṇapaṭicchādanamatteneva hi coḷakena,",
  "atk-s0101a2:238_9": "bhesajjapaṭiggahaṇamatteneva ca kapālakena tesaṁ attho.",
  "atk-s0101a2:238_10": "Evameva yo bhikkhu vaṇacoḷakaṁ viya cīvaraṁ,",
  "atk-s0101a2:238_11": "bhesajjakapālakaṁ viya ca pattaṁ,",
  "atk-s0101a2:238_12": "kapāle bhesajjamiva ca patte laddhaṁ bhikkhaṁ sallakkheti,",
  "atk-s0101a2:238_13": "ayaṁ saṅghāṭipattacīvaradhāraṇe asammohasampajaññena uttamasampajānakārīti veditabbo.",
  "atk-s0101a2:239_0": "Asitādīsu asiteti piṇḍapātabhojane.",
  "atk-s0101a2:239_1": "Pīteti yāguādipāne.",
  "atk-s0101a2:239_2": "Khāyiteti piṭṭhakhajjādikhādane.",
  "atk-s0101a2:239_3": "Sāyiteti madhuphāṇitādisāyane.",
  "atk-s0101a2:239_4": "Tattha neva davāyātiādinā nayena vutto aṭṭhavidhopi attho attho nāma.",
  "atk-s0101a2:239_5": "Tasseva vasena sātthakasampajaññaṁ veditabbaṁ.",
  "atk-s0101a2:240_0": "Lūkhapaṇītatittamadhurarasādīsu pana yena bhojanena yassa phāsu na hoti,",
  "atk-s0101a2:240_1": "taṁ tassa asappāyaṁ.",
  "atk-s0101a2:240_2": "Yaṁ pana nimittakammādivasena paṭiladdhaṁ,",
  "atk-s0101a2:240_3": "yañcassa bhuñjato akusalā dhammā abhivaḍḍhanti,",
  "atk-s0101a2:240_4": "kusalā dhammā parihāyanti,",
  "atk-s0101a2:240_5": "taṁ ekantaasappāyameva,",
  "atk-s0101a2:240_6": "viparītaṁ sappāyaṁ.",
  "atk-s0101a2:240_7": "Tassa vasenettha sappāyasampajaññaṁ.",
  "atk-s0101a2:240_8": "Kammaṭṭhānāvijahanavaseneva ca gocarasampajaññaṁ veditabbaṁ.",
  "atk-s0101a2:241_0": "Abbhantare attā nāma koci bhuñjako natthi,",
  "atk-s0101a2:241_1": "vuttappakāracittakiriyavāyodhātuvipphāreneva pattappaṭiggahaṇaṁ nāma hoti.",
  "atk-s0101a2:241_2": "Cittakiriyavāyodhātuvipphāreneva hatthassa patte otāraṇaṁ nāma hoti.",
  "atk-s0101a2:241_3": "Cittakiriyavāyodhātuvipphāreneva ālopakaraṇaṁ ālopauddhāraṇaṁ mukhavivaraṇañca hoti,",
  "atk-s0101a2:241_4": "na koci kuñcikāya yantakena vā hanukaṭṭhīni vivarati.",
  "atk-s0101a2:241_5": "Cittakiriyavāyodhātuvipphāreneva ālopassa mukhe ṭhapanaṁ,",
  "atk-s0101a2:241_6": "uparidantānaṁ musalakiccasādhanaṁ,",
  "atk-s0101a2:241_7": "heṭṭhimadantānaṁ udukkhalakiccasādhanaṁ,",
  "atk-s0101a2:241_8": "jivhāya hatthakiccasādhanañca hoti.",
  "atk-s0101a2:241_9": "Iti tattha aggajivhāya tanukakheḷo mūlajivhāya bahalakheḷo makkheti.",
  "atk-s0101a2:241_10": "Taṁ heṭṭhādantaudukkhale jivhāhatthaparivattakaṁ kheḷodakena temitaṁ uparidantamusalasañcuṇṇitaṁ koci",
  "atk-s0101a2:241_11": "kaṭacchunā vā dabbiyā vā antopavesento nāma natthi,",
  "atk-s0101a2:241_12": "vāyodhātuyāva pavisati.",
  "atk-s0101a2:241_13": "Paviṭṭhaṁ paviṭṭhaṁ koci palālasanthāraṁ katvā dhārento nāma natthi,",
  "atk-s0101a2:241_14": "vāyodhātuvaseneva tiṭṭhati.",
  "atk-s0101a2:241_15": "Ṭhitaṁ ṭhitaṁ koci uddhanaṁ katvā aggiṁ jāletvā pacanto nāma natthi,",
  "atk-s0101a2:241_16": "tejodhātuyāva paccati.",
  "atk-s0101a2:241_17": "Pakkaṁ pakkaṁ koci daṇḍakena vā yaṭṭhiyā vā bahi nīhārako nāma natthi,",
  "atk-s0101a2:241_18": "vāyodhātuyeva nīharati.",
  "atk-s0101a2:241_19": "Iti vāyodhātu paṭiharati ca,",
  "atk-s0101a2:241_20": "vītiharati ca,",
  "atk-s0101a2:241_21": "dhāreti ca,",
  "atk-s0101a2:241_22": "parivatteti ca,",
  "atk-s0101a2:241_23": "sañcuṇṇeti ca,",
  "atk-s0101a2:241_24": "visoseti ca,",
  "atk-s0101a2:241_25": "nīharati ca.",
  "atk-s0101a2:241_26": "Pathavīdhātu dhāreti ca,",
  "atk-s0101a2:241_27": "parivatteti ca,",
  "atk-s0101a2:241_28": "sañcuṇṇeti ca,",
  "atk-s0101a2:241_29": "visoseti ca.",
  "atk-s0101a2:241_30": "Āpodhātu sineheti ca,",
  "atk-s0101a2:241_31": "allattañca anupāleti.",
  "atk-s0101a2:241_32": "Tejodhātu antopaviṭṭhaṁ paripāceti.",
  "atk-s0101a2:241_33": "Ākāsadhātu añjaso hoti.",
  "atk-s0101a2:241_34": "Viññāṇadhātu tattha tattha sammāpayogamanvāya ābhujatīti.",
  "atk-s0101a2:241_35": "Evaṁ pavattapaṭisaṅkhānavasenettha asammohasampajaññaṁ veditabbaṁ.",
  "atk-s0101a2:242_0": "Api ca gamanato pariyesanato paribhogato āsayato nidhānato aparipakkato paripakkato phalato nissandato sammakkhanatoti,",
  "atk-s0101a2:242_1": "evaṁ dasavidhapaṭikūlabhāvapaccavekkhaṇato pettha asammohasampajaññaṁ veditabbaṁ.",
  "atk-s0101a2:242_2": "Vitthārakathā panettha visuddhimagge āhārapaṭikūlasaññāniddesato gahetabbā.",
  "atk-s0101a2:243_0": "Uccārapassāvakammeti uccārassa ca passāvassa ca karaṇe.",
  "atk-s0101a2:243_1": "Tattha pattakāle uccārapassāvaṁ akarontassa sakalasarīrato sedā muccanti,",
  "atk-s0101a2:243_2": "akkhīni bhamanti,",
  "atk-s0101a2:243_3": "cittaṁ na ekaggaṁ hoti,",
  "atk-s0101a2:243_4": "aññe ca rogā uppajjanti.",
  "atk-s0101a2:243_5": "Karontassa pana sabbaṁ taṁ na hotīti ayamettha attho.",
  "atk-s0101a2:243_6": "Tassa vasena sātthakasampajaññaṁ veditabbaṁ.",
  "atk-s0101a2:244_0": "Aṭṭhāne uccārapassāvaṁ karontassa pana āpatti hoti,",
  "atk-s0101a2:244_1": "ayaso vaḍḍhati,",
  "atk-s0101a2:244_2": "jīvitantarāyo hoti,",
  "atk-s0101a2:244_3": "patirūpe ṭhāne karontassa sabbaṁ taṁ na hotīti idamettha sappāyaṁ tassa vasena sappāyasampajaññaṁ.",
  "atk-s0101a2:244_4": "Kammaṭṭhānāvijahanavaseneva ca gocarasampajaññaṁ veditabbaṁ.",
  "atk-s0101a2:245_0": "Abbhantare attā nāma uccārapassāvakammaṁ karonto natthi,",
  "atk-s0101a2:245_1": "cittakiriyavāyodhātuvipphāreneva pana uccārapassāvakammaṁ hoti.",
  "atk-s0101a2:245_2": "Yathā vā pana pakke gaṇḍe gaṇḍabhedena pubbalohitaṁ akāmatāya nikkhamati.",
  "atk-s0101a2:245_3": "Yathā ca atibharitā udakabhājanā udakaṁ akāmatāya nikkhamati.",
  "atk-s0101a2:245_4": "Evaṁ pakkāsayamuttavatthīsu sannicitā uccārapassāvā vāyuvegasamuppīḷitā akāmatāyapi nikkhamanti.",
  "atk-s0101a2:245_5": "So panāyaṁ evaṁ nikkhamanto uccārapassāvo neva tassa bhikkhuno attano hoti,",
  "atk-s0101a2:245_6": "na parassa,",
  "atk-s0101a2:245_7": "kevalaṁ sarīranissandova hoti.",
  "atk-s0101a2:245_8": "Yathā kiṁ?",
  "atk-s0101a2:245_9": "Yathā udakatumbato purāṇudakaṁ chaḍḍentassa neva taṁ attano hoti,",
  "atk-s0101a2:245_10": "na paresaṁ;",
  "atk-s0101a2:245_11": "kevalaṁ paṭijagganamattameva hoti;",
  "atk-s0101a2:245_12": "evaṁ pavattapaṭisaṅkhānavasenettha asammohasampajaññaṁ veditabbaṁ.",
  "atk-s0101a2:246_0": "Gatādīsu gateti gamane.",
  "atk-s0101a2:246_1": "Ṭhiteti ṭhāne.",
  "atk-s0101a2:246_2": "Nisinneti nisajjāya.",
  "atk-s0101a2:246_3": "Sutteti sayane.",
  "atk-s0101a2:246_4": "Jāgariteti jāgaraṇe.",
  "atk-s0101a2:246_5": "Bhāsiteti kathane.",
  "atk-s0101a2:246_6": "Tuṇhībhāveti akathane.",
  "atk-s0101a2:246_7": "“Gacchanto vā gacchāmīti pajānāti,",
  "atk-s0101a2:246_8": "ṭhito vā ṭhitomhīti pajānāti,",
  "atk-s0101a2:246_9": "nisinno vā nisinnomhīti pajānāti,",
  "atk-s0101a2:246_10": "sayāno vā sayānomhīti pajānātī”ti imasmiñhi sutte addhānairiyāpathā kathitā.",
  "atk-s0101a2:246_11": "“Abhikkante paṭikkante ālokite vilokite samiñjite pasārite”ti imasmiṁ majjhimā.",
  "atk-s0101a2:246_12": "“Gate ṭhite nisinne sutte jāgarite”ti idha pana khuddakacuṇṇiyairiyāpathā kathitā.",
  "atk-s0101a2:246_13": "Tasmā tesupi vuttanayeneva sampajānakāritā veditabbā.",
  "atk-s0101a2:247_0": "Tipiṭakamahāsivatthero panāha –",
  "atk-s0101a2:247_1": "yo ciraṁ gantvā vā caṅkamitvā vā aparabhāge ṭhito iti paṭisañcikkhati –",
  "atk-s0101a2:247_2": "“caṅkamanakāle pavattā rūpārūpadhammā ettheva niruddhā”ti.",
  "atk-s0101a2:247_3": "Ayaṁ gate sampajānakārī nāma.",
  "atk-s0101a2:248_0": "Yo sajjhāyaṁ vā karonto,",
  "atk-s0101a2:248_1": "pañhaṁ vā vissajjento,",
  "atk-s0101a2:248_2": "kammaṭṭhānaṁ vā manasikaronto ciraṁ ṭhatvā aparabhāge nisinno iti paṭisañcikkhati –",
  "atk-s0101a2:248_3": "“ṭhitakāle pavattā rūpārūpadhammā ettheva niruddhā”ti.",
  "atk-s0101a2:248_4": "Ayaṁ ṭhite sampajānakārī nāma.",
  "atk-s0101a2:249_0": "Yo sajjhāyādikaraṇavaseneva ciraṁ nisīditvā aparabhāge uṭṭhāya iti paṭisañcikkhati –",
  "atk-s0101a2:249_1": "“nisinnakāle pavattā rūpārūpadhammā ettheva niruddhā”ti.",
  "atk-s0101a2:249_2": "Ayaṁ nisinne sampajānakārī nāma.",
  "atk-s0101a2:250_0": "Yo pana nipannako sajjhāyaṁ vā karonto kammaṭṭhānaṁ vā manasikaronto niddaṁ okkamitvā aparabhāge uṭṭhāya iti paṭisañcikkhati –",
  "atk-s0101a2:250_1": "“sayanakāle pavattā rūpārūpadhammā ettheva niruddhā”ti.",
  "atk-s0101a2:250_2": "Ayaṁ sutte jāgarite ca sampajānakārī nāma.",
  "atk-s0101a2:250_3": "Kiriyamayacittānañhi appavattanaṁ soppaṁ nāma,",
  "atk-s0101a2:250_4": "pavattanaṁ jāgaritaṁ nāma.",
  "atk-s0101a2:251_0": "Yo pana bhāsamāno –",
  "atk-s0101a2:251_1": "“ayaṁ saddo nāma oṭṭhe ca paṭicca,",
  "atk-s0101a2:251_2": "dante ca jivhañca tāluñca paṭicca,",
  "atk-s0101a2:251_3": "cittassa ca tadanurūpaṁ payogaṁ paṭicca jāyatī”ti sato sampajānova bhāsati.",
  "atk-s0101a2:251_4": "Ciraṁ vā pana kālaṁ sajjhāyaṁ vā katvā,",
  "atk-s0101a2:251_5": "dhammaṁ vā kathetvā,",
  "atk-s0101a2:251_6": "kammaṭṭhānaṁ vā pavattetvā,",
  "atk-s0101a2:251_7": "pañhaṁ vā vissajjetvā,",
  "atk-s0101a2:251_8": "aparabhāge tuṇhībhūto iti paṭisañcikkhati –",
  "atk-s0101a2:251_9": "“bhāsitakāle uppannā rūpārūpadhammā ettheva niruddhā”ti.",
  "atk-s0101a2:251_10": "Ayaṁ bhāsite sampajānakārī nāma.",
  "atk-s0101a2:252_0": "Yo tuṇhībhūto ciraṁ dhammaṁ vā kammaṭṭhānaṁ vā manasikatvā aparabhāge iti paṭisañcikkhati –",
  "atk-s0101a2:252_1": "“tuṇhībhūtakāle pavattā rūpārūpadhammā ettheva niruddhā”ti.",
  "atk-s0101a2:252_2": "Upādārūpappavattiyañhi sati bhāsati nāma,",
  "atk-s0101a2:252_3": "asati tuṇhī bhavati nāmāti.",
  "atk-s0101a2:252_4": "Ayaṁ tuṇhībhāve sampajānakārī nāmāti.",
  "atk-s0101a2:253_0": "Tayidaṁ mahāsivattherena vuttaṁ asammohadhuraṁ mahāsatipaṭṭhānasutte adhippetaṁ.",
  "atk-s0101a2:253_1": "Imasmiṁ pana sāmaññaphale sabbampi catubbidhaṁ sampajaññaṁ labbhati.",
  "atk-s0101a2:253_2": "Tasmā vuttanayeneva cettha catunnaṁ sampajaññānaṁ vasena sampajānakāritā veditabbā.",
  "atk-s0101a2:253_3": "Sampajānakārīti ca sabbapadesu satisampayuttasseva sampajaññassa vasena attho veditabbo.",
  "atk-s0101a2:253_4": "Satisampajaññena samannāgatoti etassa hi padassa ayaṁ vitthāro.",
  "atk-s0101a2:253_5": "Vibhaṅgappakaraṇe pana –",
  "atk-s0101a2:253_6": "“sato sampajāno abhikkamati,",
  "atk-s0101a2:253_7": "sato sampajāno paṭikkamatī”ti evaṁ etāni padāni vibhattāneva. Evaṁ,",
  "atk-s0101a2:253_8": "kho mahārājāti evaṁ satisampayuttassa sampajaññassa vasena abhikkamādīni pavattento satisampajaññena samannāgato nāma hotīti attho.",
  "atk-s0101a2:254_0": "Santosakathā",
  "atk-s0101a2:255_0": "215.Idha, mahārāja,",
  "atk-s0101a2:255_1": "bhikkhu santuṭṭho hotīti ettha santuṭṭhoti itarītarapaccayasantosena samannāgato.",
  "atk-s0101a2:255_2": "So panesa santoso dvādasavidho hoti,",
  "atk-s0101a2:255_3": "seyyathidaṁ –",
  "atk-s0101a2:255_4": "cīvare yathālābhasantoso,",
  "atk-s0101a2:255_5": "yathābalasantoso,",
  "atk-s0101a2:255_6": "yathāsāruppasantosoti tividho.",
  "atk-s0101a2:255_7": "Evaṁ piṇḍapātādīsu.",
  "atk-s0101a2:255_8": "Tassāyaṁ pabhedavaṇṇanā –",
  "atk-s0101a2:256_0": "Idha bhikkhu cīvaraṁ labhati,",
  "atk-s0101a2:256_1": "sundaraṁ vā asundaraṁ vā.",
  "atk-s0101a2:256_2": "So teneva yāpeti,",
  "atk-s0101a2:256_3": "aññaṁ na pattheti,",
  "atk-s0101a2:256_4": "labhantopi na gaṇhati.",
  "atk-s0101a2:256_5": "Ayamassa cīvare yathālābhasantoso.",
  "atk-s0101a2:256_6": "Atha pana pakatidubbalo vā hoti,",
  "atk-s0101a2:256_7": "ābādhajarābhibhūto vā,",
  "atk-s0101a2:256_8": "garucīvaraṁ pārupanto kilamati.",
  "atk-s0101a2:256_9": "So sabhāgena bhikkhunā saddhiṁ taṁ parivattetvā lahukena yāpentopi santuṭṭhova hoti.",
  "atk-s0101a2:256_10": "Ayamassa cīvare yathābalasantoso.",
  "atk-s0101a2:256_11": "Aparo paṇītapaccayalābhī hoti.",
  "atk-s0101a2:256_12": "So pattacīvarādīnaṁ aññataraṁ mahagghapattacīvaraṁ bahūni vā pana pattacīvarāni labhitvā idaṁ therānaṁ cirapabbajitānaṁ,",
  "atk-s0101a2:256_13": "idaṁ bahussutānaṁ anurūpaṁ,",
  "atk-s0101a2:256_14": "idaṁ gilānānaṁ,",
  "atk-s0101a2:256_15": "idaṁ appalābhīnaṁ hotūti datvā tesaṁ purāṇacīvaraṁ vā gahetvā saṅkārakūṭādito vā nantakāni uccinitvā tehi saṅghāṭiṁ katvā dhārentopi santuṭṭhova hoti.",
  "atk-s0101a2:256_16": "Ayamassa cīvare yathāsāruppasantoso.",
  "atk-s0101a2:257_0": "Idha pana bhikkhu piṇḍapātaṁ labhati lūkhaṁ vā paṇītaṁ vā,",
  "atk-s0101a2:257_1": "so teneva yāpeti,",
  "atk-s0101a2:257_2": "aññaṁ na pattheti,",
  "atk-s0101a2:257_3": "labhantopi na gaṇhati.",
  "atk-s0101a2:257_4": "Ayamassa piṇḍapāte yathālābhasantoso.",
  "atk-s0101a2:257_5": "Yo pana attano pakativiruddhaṁ vā byādhiviruddhaṁ vā piṇḍapātaṁ labhati,",
  "atk-s0101a2:257_6": "yenassa paribhuttena aphāsu hoti.",
  "atk-s0101a2:257_7": "So sabhāgassa bhikkhuno taṁ datvā tassa hatthato sappāyabhojanaṁ bhuñjitvā samaṇadhammaṁ karontopi santuṭṭhova hoti.",
  "atk-s0101a2:257_8": "Ayamassa piṇḍapāte yathābalasantoso.",
  "atk-s0101a2:257_9": "Aparo bahuṁ paṇītaṁ piṇḍapātaṁ labhati.",
  "atk-s0101a2:257_10": "So taṁ cīvaraṁ viya theracirapabbajitabahussutaappalābhīgilānānaṁ datvā tesaṁ vā sesakaṁ piṇḍāya vā caritvā missakāhāraṁ bhuñjantopi santuṭṭhova hoti.",
  "atk-s0101a2:257_11": "Ayamassa piṇḍapāte yathāsāruppasantoso.",
  "atk-s0101a2:258_0": "Idha pana bhikkhu senāsanaṁ labhati,",
  "atk-s0101a2:258_1": "manāpaṁ vā amanāpaṁ vā,",
  "atk-s0101a2:258_2": "so tena neva somanassaṁ,",
  "atk-s0101a2:258_3": "na domanassaṁ uppādeti;",
  "atk-s0101a2:258_4": "antamaso tiṇasanthārakenapi yathāladdheneva tussati.",
  "atk-s0101a2:258_5": "Ayamassa senāsane yathālābhasantoso.",
  "atk-s0101a2:258_6": "Yo pana attano pakativiruddhaṁ vā byādhiviruddhaṁ vā senāsanaṁ labhati,",
  "atk-s0101a2:258_7": "yatthassa vasato aphāsu hoti,",
  "atk-s0101a2:258_8": "so taṁ sabhāgassa bhikkhuno datvā tassa santake sappāyasenāsane vasantopi santuṭṭhova hoti.",
  "atk-s0101a2:258_9": "Ayamassa senāsane yathābalasantoso.",
  "atk-s0101a2:259_0": "Aparo mahāpuñño leṇamaṇḍapakūṭāgārādīni bahūni paṇītasenāsanāni labhati.",
  "atk-s0101a2:259_1": "So tāni cīvaraṁ viya theracirapabbajitabahussutaappalābhīgilānānaṁ datvā yattha katthaci vasantopi santuṭṭhova hoti.",
  "atk-s0101a2:259_2": "Ayamassa senāsane yathāsāruppasantoso. Yopi –",
  "atk-s0101a2:259_3": "“uttamasenāsanaṁ nāma pamādaṭṭhānaṁ,",
  "atk-s0101a2:259_4": "tattha nisinnassa thinamiddhaṁ okkamati,",
  "atk-s0101a2:259_5": "niddābhibhūtassa puna paṭibujjhato kāmavitakkā pātubhavantī”ti paṭisañcikkhitvā tādisaṁ senāsanaṁ pattampi na sampaṭicchati.",
  "atk-s0101a2:259_6": "So taṁ paṭikkhipitvā abbhokāsarukkhamūlādīsu vasantopi santuṭṭhova hoti.",
  "atk-s0101a2:259_7": "Ayampissa senāsane yathāsāruppasantoso.",
  "atk-s0101a2:260_0": "Idha pana bhikkhu bhesajjaṁ labhati,",
  "atk-s0101a2:260_1": "lūkhaṁ vā paṇītaṁ vā,",
  "atk-s0101a2:260_2": "so yaṁ labhati,",
  "atk-s0101a2:260_3": "teneva tussati,",
  "atk-s0101a2:260_4": "aññaṁ na pattheti,",
  "atk-s0101a2:260_5": "labhantopi na gaṇhati.",
  "atk-s0101a2:260_6": "Ayamassa gilānapaccaye yathālābhasantoso.",
  "atk-s0101a2:260_7": "Yo pana telena atthiko phāṇitaṁ labhati.",
  "atk-s0101a2:260_8": "So taṁ sabhāgassa bhikkhuno datvā tassa hatthato telaṁ gahetvā aññadeva vā pariyesitvā bhesajjaṁ karontopi santuṭṭhova hoti.",
  "atk-s0101a2:260_9": "Ayamassa gilānapaccaye yathābalasantoso.",
  "atk-s0101a2:261_0": "Aparo mahāpuñño bahuṁ telamadhuphāṇitādipaṇītabhesajjaṁ labhati.",
  "atk-s0101a2:261_1": "So taṁ cīvaraṁ viya theracirapabbajitabahussutaappalābhīgilānānaṁ datvā tesaṁ ābhatena yena kenaci yāpentopi santuṭṭhova hoti.",
  "atk-s0101a2:261_2": "Yo pana ekasmiṁ bhājane muttaharīṭakaṁ ṭhapetvā ekasmiṁ catumadhuraṁ – “gaṇhāhi, bhante,",
  "atk-s0101a2:261_3": "yadicchasī”ti vuccamāno sacassa tesu aññatarenapi rogo vūpasammati,",
  "atk-s0101a2:261_4": "atha muttaharīṭakaṁ nāma buddhādīhi vaṇṇitanti catumadhuraṁ paṭikkhipitvā muttaharīṭakeneva bhesajjaṁ karonto paramasantuṭṭhova hoti.",
  "atk-s0101a2:261_5": "Ayamassa gilānapaccaye yathāsāruppasantoso.",
  "atk-s0101a2:262_0": "Iminā pana dvādasavidhena itarītarapaccayasantosena samannāgatassa bhikkhuno aṭṭha parikkhārā vaṭṭanti.",
  "atk-s0101a2:262_1": "Tīṇi cīvarāni, patto,",
  "atk-s0101a2:262_2": "dantakaṭṭhacchedanavāsi, ekā sūci,",
  "atk-s0101a2:262_3": "kāyabandhanaṁ parissāvananti.",
  "atk-s0101a2:262_4": "Vuttampi cetaṁ –",
  "atk-s0101a2:263_0": "“Ticīvarañca patto ca, vāsi sūci ca bandhanaṁ;",
  "atk-s0101a2:264_0": "Parissāvanena aṭṭhete, yuttayogassa bhikkhuno”ti.",
  "atk-s0101a2:265_0": "Te sabbe kāyaparihārikāpi honti kucchiparihārikāpi. Kathaṁ?",
  "atk-s0101a2:265_1": "Ticīvaraṁ tāva nivāsetvā ca pārupitvā ca vicaraṇakāle kāyaṁ pariharati,",
  "atk-s0101a2:265_2": "posetīti kāyaparihārikaṁ hoti.",
  "atk-s0101a2:265_3": "Cīvarakaṇṇena udakaṁ parissāvetvā pivanakāle khāditabbaphalāphalagahaṇakāle ca kucchiṁ pariharati;",
  "atk-s0101a2:265_4": "posetīti kucchiparihārikaṁ hoti.",
  "atk-s0101a2:266_0": "Pattopi tena udakaṁ uddharitvā nhānakāle kuṭiparibhaṇḍakaraṇakāle ca kāyaparihāriko hoti.",
  "atk-s0101a2:266_1": "Āhāraṁ gahetvā bhuñjanakāle kucchiparihāriko.",
  "atk-s0101a2:267_0": "Vāsipi tāya dantakaṭṭhacchedanakāle mañcapīṭhānaṁ aṅgapādacīvarakuṭidaṇḍakasajjanakāle ca kāyaparihārikā hoti.",
  "atk-s0101a2:267_1": "Ucchuchedananāḷikerāditacchanakāle kucchiparihārikā.",
  "atk-s0101a2:268_0": "Sūcipi cīvarasibbanakāle kāyaparihārikā hoti.",
  "atk-s0101a2:268_1": "Pūvaṁ vā phalaṁ vā vijjhitvā khādanakāle kucchiparihārikā.",
  "atk-s0101a2:269_0": "Kāyabandhanaṁ bandhitvā vicaraṇakāle kāyaparihārikaṁ.",
  "atk-s0101a2:269_1": "Ucchuādīni bandhitvā gahaṇakāle kucchiparihārikaṁ.",
  "atk-s0101a2:270_0": "Parissāvanaṁ tena udakaṁ parissāvetvā nhānakāle,",
  "atk-s0101a2:270_1": "senāsanaparibhaṇḍakaraṇakāle ca kāyaparihārikaṁ.",
  "atk-s0101a2:270_2": "Pānīyaṁ parissāvanakāle,",
  "atk-s0101a2:270_3": "teneva tilataṇḍulaputhukādīni gahetvā khādanakāle ca kucchiparihāriyaṁ.",
  "atk-s0101a2:270_4": "Ayaṁ tāva aṭṭhaparikkhārikassa parikkhāramattā.",
  "atk-s0101a2:270_5": "Navaparikkhārikassa pana seyyaṁ pavisantassa tatraṭṭhakaṁ paccattharaṇaṁ vā kuñcikā vā vaṭṭati.",
  "atk-s0101a2:270_6": "Dasaparikkhārikassa nisīdanaṁ vā cammakhaṇḍaṁ vā vaṭṭati.",
  "atk-s0101a2:270_7": "Ekādasaparikkhārikassa pana kattarayaṭṭhi vā telanāḷikā vā vaṭṭati.",
  "atk-s0101a2:270_8": "Dvādasaparikkhārikassa chattaṁ vā upāhanaṁ vā vaṭṭati.",
  "atk-s0101a2:270_9": "Etesu ca aṭṭhaparikkhārikova santuṭṭho,",
  "atk-s0101a2:270_10": "itare asantuṭṭhā mahicchā mahābhārāti na vattabbā.",
  "atk-s0101a2:270_11": "Etepi hi appicchāva santuṭṭhāva subharāva sallahukavuttinova.",
  "atk-s0101a2:270_12": "Bhagavā pana na yimaṁ suttaṁ tesaṁ vasena kathesi,",
  "atk-s0101a2:270_13": "aṭṭhaparikkhārikassa vasena kathesi.",
  "atk-s0101a2:270_14": "So hi khuddakavāsiñca sūciñca parissāvane pakkhipitvā pattassa anto ṭhapetvā pattaṁ aṁsakūṭe laggetvā",
  "atk-s0101a2:270_15": "ticīvaraṁ kāyapaṭibaddhaṁ katvā yenicchakaṁ sukhaṁ pakkamati.",
  "atk-s0101a2:270_16": "Paṭinivattetvā gahetabbaṁ nāmassa na hoti.",
  "atk-s0101a2:270_17": "Iti imassa bhikkhuno sallahukavuttitaṁ dassento bhagavā –",
  "atk-s0101a2:270_18": "“santuṭṭho hoti kāyaparihārikena cīvarenā”tiādimāha.",
  "atk-s0101a2:270_19": "Tattha kāyaparihārikenāti kāyapariharaṇamattakena.",
  "atk-s0101a2:270_20": "Kucchiparihārikenāti kucchipariharaṇamattakena.",
  "atk-s0101a2:270_21": "Samādāyeva pakkamatīti aṭṭhaparikkhāramattakaṁ sabbaṁ gahetvāva kāyapaṭibaddhaṁ katvāva gacchati.",
  "atk-s0101a2:270_22": "“Mama vihāro pariveṇaṁ upaṭṭhāko”ti āsaṅgo vā bandho vā na hoti.",
  "atk-s0101a2:270_23": "So jiyā mutto saro viya,",
  "atk-s0101a2:270_24": "yūthā apakkanto madahatthī viya ca icchiticchitaṁ senāsanaṁ vanasaṇḍaṁ rukkhamūlaṁ vanapabbhāraṁ paribhuñjanto ekova tiṭṭhati,",
  "atk-s0101a2:270_25": "ekova nisīdati.",
  "atk-s0101a2:270_26": "Sabbiriyāpathesu ekova adutiyo.",
  "atk-s0101a2:271_0": "“Cātuddiso appaṭigho ca hoti,",
  "atk-s0101a2:272_0": "Santussamāno itarītarena;",
  "atk-s0101a2:273_0": "Parissayānaṁ sahitā achambhī,",
  "atk-s0101a2:274_0": "Eko care khaggavisāṇakappo”ti. ;",
  "atk-s0101a2:275_0": "Evaṁ vaṇṇitaṁ khaggavisāṇakappataṁ āpajjati.",
  "atk-s0101a2:276_0": "Idāni tamatthaṁ upamāya sādhento –",
  "atk-s0101a2:276_1": "“seyyathāpī”tiādimāha.",
  "atk-s0101a2:276_2": "Tattha pakkhī sakuṇoti pakkhayutto sakuṇo.",
  "atk-s0101a2:276_3": "Ḍetīti uppatati.",
  "atk-s0101a2:276_4": "Ayaṁ panettha saṅkhepattho –",
  "atk-s0101a2:276_5": "sakuṇā nāma “asukasmiṁ padese rukkho paripakkaphalo”ti ñatvā nānādisāhi āgantvā nakhapattatuṇḍādīhi tassa phalāni vijjhantā vidhunantā khādanti.",
  "atk-s0101a2:276_6": "‘Idaṁ ajjatanāya,",
  "atk-s0101a2:276_7": "idaṁ svātanāya bhavissatī’ti tesaṁ na hoti.",
  "atk-s0101a2:276_8": "Phale pana khīṇe neva rukkhassa ārakkhaṁ ṭhapenti,",
  "atk-s0101a2:276_9": "na tattha pattaṁ vā nakhaṁ vā tuṇḍaṁ vā ṭhapenti.",
  "atk-s0101a2:276_10": "Atha kho tasmiṁ rukkhe anapekkho hutvā,",
  "atk-s0101a2:276_11": "yo yaṁ disābhāgaṁ icchati,",
  "atk-s0101a2:276_12": "so tena sapattabhārova uppatitvā gacchati.",
  "atk-s0101a2:276_13": "Evameva ayaṁ bhikkhu nissaṅgo nirapekkho yena kāmaṁ pakkamati.",
  "atk-s0101a2:276_14": "Tena vuttaṁ “samādāyeva pakkamatī”ti.",
  "atk-s0101a2:277_0": "Nīvaraṇappahānakathā",
  "atk-s0101a2:278_0": "216.Soiminā cātiādinā kiṁ dasseti?",
  "atk-s0101a2:278_1": "Araññavāsassa paccayasampattiṁ dasseti.",
  "atk-s0101a2:278_2": "Yassa hi ime cattāro paccayā natthi,",
  "atk-s0101a2:278_3": "tassa araññavāso na ijjhati.",
  "atk-s0101a2:278_4": "Tiracchānagatehi vā vanacarakehi vā saddhiṁ vattabbataṁ āpajjati.",
  "atk-s0101a2:278_5": "Araññe adhivatthā devatā –",
  "atk-s0101a2:278_6": "“kiṁ evarūpassa pāpabhikkhuno araññavāsenā”ti bheravasaddaṁ sāventi,",
  "atk-s0101a2:278_7": "hatthehi sīsaṁ paharitvā palāyanākāraṁ karonti.",
  "atk-s0101a2:278_8": "“Asuko bhikkhu araññaṁ pavisitvā idañcidañca pāpakammaṁ akāsī”ti ayaso pattharati.",
  "atk-s0101a2:278_9": "Yassa panete cattāro paccayā atthi,",
  "atk-s0101a2:278_10": "tassa araññavāso ijjhati.",
  "atk-s0101a2:278_11": "So hi attano sīlaṁ paccavekkhanto kiñci kāḷakaṁ vā tilakaṁ vā apassanto pītiṁ uppādetvā taṁ khayavayato sammasanto ariyabhūmiṁ okkamati.",
  "atk-s0101a2:278_12": "Araññe adhivatthā devatā attamanā vaṇṇaṁ bhaṇanti.",
  "atk-s0101a2:278_13": "Itissa udake pakkhittatelabindu viya yaso vitthāriko hoti.",
  "atk-s0101a2:279_0": "Tattha vivittanti suññaṁ,",
  "atk-s0101a2:279_1": "appasaddaṁ,",
  "atk-s0101a2:279_2": "appanigghosanti attho.",
  "atk-s0101a2:279_3": "Etadeva hi sandhāya vibhaṅge –",
  "atk-s0101a2:279_4": "“vivittanti santike cepi senāsanaṁ hoti,",
  "atk-s0101a2:279_5": "tañca anākiṇṇaṁ gahaṭṭhehi pabbajitehi.",
  "atk-s0101a2:279_6": "Tena taṁ vivitta”nti vuttaṁ.",
  "atk-s0101a2:279_7": "Seti ceva āsati ca etthāti senāsanaṁ mañcapīṭhādīnametaṁ adhivacanaṁ. Tenāha –",
  "atk-s0101a2:279_8": "“senāsananti mañcopi senāsanaṁ, pīṭhampi, bhisipi,",
  "atk-s0101a2:279_9": "bimbohanampi, vihāropi,",
  "atk-s0101a2:279_10": "aḍḍhayogopi, pāsādopi,",
  "atk-s0101a2:279_11": "hammiyampi, guhāpi, aṭṭopi,",
  "atk-s0101a2:279_12": "māḷopi leṇampi,",
  "atk-s0101a2:279_13": "veḷugumbopi,",
  "atk-s0101a2:279_14": "rukkhamūlampi,",
  "atk-s0101a2:279_15": "maṇḍapopi,",
  "atk-s0101a2:279_16": "senāsanaṁ,",
  "atk-s0101a2:279_17": "yattha vā pana bhikkhū paṭikkamanti,",
  "atk-s0101a2:279_18": "sabbametaṁ senāsana”nti.",
  "atk-s0101a2:280_0": "Api ca –",
  "atk-s0101a2:280_1": "“vihāro aḍḍhayogo pāsādo hammiyaṁ guhā”ti idaṁ vihārasenāsanaṁ nāma.",
  "atk-s0101a2:280_2": "“Mañco pīṭhaṁ bhisi bimbohana”nti idaṁ mañcapīṭhasenāsanaṁ nāma.",
  "atk-s0101a2:280_3": "“Cimilikā cammakhaṇḍo tiṇasanthāro paṇṇasanthāro”ti idaṁ santhatasenāsanaṁ nāma.",
  "atk-s0101a2:280_4": "“Yattha vā pana bhikkhū paṭikkamantī”ti idaṁ okāsasenāsanaṁ nāmāti.",
  "atk-s0101a2:280_5": "Evaṁ catubbidhaṁ senāsanaṁ hoti,",
  "atk-s0101a2:280_6": "taṁ sabbaṁ senāsanaggahaṇena saṅgahitameva.",
  "atk-s0101a2:281_0": "Idha panassa sakuṇasadisassa cātuddisassa bhikkhuno anucchavikasenāsanaṁ dassento araññaṁ rukkhamūlantiādimāha.",
  "atk-s0101a2:281_1": "Tattha araññanti nikkhamitvā bahi indakhīlā sabbametaṁ araññanti.",
  "atk-s0101a2:281_2": "Idaṁ bhikkhunīnaṁ vasena āgataṁ.",
  "atk-s0101a2:281_3": "“Āraññakaṁ nāma senāsanaṁ pañcadhanusatikaṁ pacchima”nti idaṁ pana imassa bhikkhuno anurūpaṁ.",
  "atk-s0101a2:281_4": "Tassa lakkhaṇaṁ visuddhimagge dhutaṅganiddese vuttaṁ.",
  "atk-s0101a2:281_5": "Rukkhamūlanti yaṁ kiñci sandacchāyaṁ vivittarukkhamūlaṁ.",
  "atk-s0101a2:281_6": "Pabbatanti selaṁ.",
  "atk-s0101a2:281_7": "Tattha hi udakasoṇḍīsu udakakiccaṁ katvā sītāya rukkhacchāyāya nisinnassa nānādisāsu khāyamānāsu sītena vātena bījiyamānassa cittaṁ ekaggaṁ hoti.",
  "atk-s0101a2:281_8": "Kandaranti kaṁ vuccati udakaṁ,",
  "atk-s0101a2:281_9": "tena dāritaṁ,",
  "atk-s0101a2:281_10": "udakena bhinnaṁ pabbatapadesaṁ.",
  "atk-s0101a2:281_11": "Yaṁ nadītumbantipi,",
  "atk-s0101a2:281_12": "nadīkuñjantipi vadanti.",
  "atk-s0101a2:281_13": "Tattha hi rajatapaṭṭasadisā vālikā hoti,",
  "atk-s0101a2:281_14": "matthake maṇivitānaṁ viya vanagahaṇaṁ,",
  "atk-s0101a2:281_15": "maṇikhandhasadisaṁ udakaṁ sandati.",
  "atk-s0101a2:281_16": "Evarūpaṁ kandaraṁ oruyha pānīyaṁ pivitvā gattāni sītāni katvā vālikaṁ ussāpetvā paṁsukūlacīvaraṁ paññapetvā",
  "atk-s0101a2:281_17": "nisinnassa samaṇadhammaṁ karoto cittaṁ ekaggaṁ hoti.",
  "atk-s0101a2:281_18": "Giriguhanti dvinnaṁ pabbatānaṁ antare,",
  "atk-s0101a2:281_19": "ekasmiṁyeva vā umaggasadisaṁ mahāvivaraṁ susānalakkhaṇaṁ visuddhimagge vuttaṁ.",
  "atk-s0101a2:281_20": "Vanapatthanti gāmantaṁ atikkamitvā manussānaṁ anupacāraṭṭhānaṁ,",
  "atk-s0101a2:281_21": "yattha na kasanti na vapanti,",
  "atk-s0101a2:281_22": "tenevāha –",
  "atk-s0101a2:281_23": "“vanapatthanti dūrānametaṁ senāsanānaṁ adhivacana”ntiādi.",
  "atk-s0101a2:281_24": "Abbhokāsanti acchannaṁ.",
  "atk-s0101a2:281_25": "Ākaṅkhamāno panettha cīvarakuṭiṁ katvā vasati.",
  "atk-s0101a2:281_26": "Palālapuñjanti palālarāsi.",
  "atk-s0101a2:281_27": "Mahāpalālapuñjato hi palālaṁ nikkaḍḍhitvā pabbhāraleṇasadise ālaye karonti,",
  "atk-s0101a2:281_28": "gacchagumbhādīnampi upari palālaṁ pakkhipitvā heṭṭhā nisinnā samaṇadhammaṁ karonti.",
  "atk-s0101a2:281_29": "Taṁ sandhāyetaṁ vuttaṁ.",
  "atk-s0101a2:282_0": "Pacchābhattanti bhattassa pacchato.",
  "atk-s0101a2:282_1": "Piṇḍapātapaṭikkantoti piṇḍapātapariyesanato paṭikkanto.",
  "atk-s0101a2:282_2": "Pallaṅkanti samantato ūrubaddhāsanaṁ.",
  "atk-s0101a2:282_3": "Ābhujitvāti bandhitvā.",
  "atk-s0101a2:282_4": "Ujuṁ kāyaṁ paṇidhāyāti uparimaṁ sarīraṁ ujuṁ ṭhapetvā aṭṭhārasa piṭṭhikaṇṭakaṭṭhike koṭiyā koṭiṁ paṭipādetvā.",
  "atk-s0101a2:282_5": "Evañhi nisinnassa cammamaṁsanhārūni na paṇamanti.",
  "atk-s0101a2:282_6": "Athassa yā tesaṁ paṇamanapaccayā khaṇe khaṇe vedanā uppajjeyyuṁ,",
  "atk-s0101a2:282_7": "tā nuppajjanti.",
  "atk-s0101a2:282_8": "Tāsu anuppajjamānāsu cittaṁ ekaggaṁ hoti,",
  "atk-s0101a2:282_9": "kammaṭṭhānaṁ na paripatati,",
  "atk-s0101a2:282_10": "vuḍḍhiṁ phātiṁ vepullaṁ upagacchati.",
  "atk-s0101a2:282_11": "Parimukhaṁ satiṁ upaṭṭhapetvāti kammaṭṭhānābhimukhaṁ satiṁ ṭhapayitvā.",
  "atk-s0101a2:282_12": "Mukhasamīpe vā katvāti attho.",
  "atk-s0101a2:282_13": "Teneva vibhaṅge vuttaṁ –",
  "atk-s0101a2:282_14": "“ayaṁ sati upaṭṭhitā hoti sūpaṭṭhitā nāsikagge vā mukhanimitte vā,",
  "atk-s0101a2:282_15": "tena vuccati parimukhaṁ satiṁ upaṭṭhapetvā”ti.",
  "atk-s0101a2:282_16": "Athavā parīti pariggahaṭṭho.",
  "atk-s0101a2:282_17": "Mukhanti niyyānaṭṭho.",
  "atk-s0101a2:282_18": "Satīti upaṭṭhānaṭṭho.",
  "atk-s0101a2:282_19": "Tena vuccati –",
  "atk-s0101a2:282_20": "“parimukhaṁ sati”nti.",
  "atk-s0101a2:282_21": "Evaṁ paṭisambhidāyaṁ vuttanayenapettha attho daṭṭhabbo.",
  "atk-s0101a2:282_22": "Tatrāyaṁ saṅkhepo –",
  "atk-s0101a2:282_23": "“pariggahitaniyyānasatiṁ katvā”ti.",
  "atk-s0101a2:283_0": "217.Abhijjhaṁ loketi ettha lujjanapalujjanaṭṭhena pañcupādānakkhandhā loko,",
  "atk-s0101a2:283_1": "tasmā pañcasu upādānakkhandhesu rāgaṁ pahāya kāmacchandaṁ vikkhambhetvāti ayametthattho.",
  "atk-s0101a2:283_2": "Vigatābhijjhenāti vikkhambhanavasena pahīnattā vigatābhijjhena,",
  "atk-s0101a2:283_3": "na cakkhuviññāṇasadisenāti attho.",
  "atk-s0101a2:283_4": "Abhijjhāya cittaṁ parisodhetīti abhijjhāto cittaṁ parimoceti.",
  "atk-s0101a2:283_5": "Yathā taṁ sā muñcati ceva,",
  "atk-s0101a2:283_6": "muñcitvā ca na puna gaṇhati,",
  "atk-s0101a2:283_7": "evaṁ karotīti attho.",
  "atk-s0101a2:283_8": "Byāpādapadosaṁ pahāyātiādīsupi eseva nayo.",
  "atk-s0101a2:283_9": "Byāpajjati iminā cittaṁ pūtikummāsādayo viya purimapakatiṁ vijahatīti byāpādo.",
  "atk-s0101a2:283_10": "Vikārāpattiyā padussati,",
  "atk-s0101a2:283_11": "paraṁ vā padūseti vināsetīti padoso.",
  "atk-s0101a2:283_12": "Ubhayametaṁ kodhassevādhivacanaṁ.",
  "atk-s0101a2:283_13": "Thinaṁ cittagelaññaṁ.",
  "atk-s0101a2:283_14": "Middhaṁ cetasikagelaññaṁ,",
  "atk-s0101a2:283_15": "thinañca middhañca thinamiddhaṁ.",
  "atk-s0101a2:283_16": "Ālokasaññīti rattimpi divādiṭṭhālokasañjānanasamatthāya vigatanīvaraṇāya parisuddhāya saññāya samannāgato.",
  "atk-s0101a2:283_17": "Sato sampajānoti satiyā ca ñāṇena ca samannāgato.",
  "atk-s0101a2:283_18": "Idaṁ ubhayaṁ ālokasaññāya upakārattā vuttaṁ.",
  "atk-s0101a2:283_19": "Uddhaccañca kukkuccañca uddhaccakukkuccaṁ.",
  "atk-s0101a2:283_20": "Tiṇṇavicikicchoti vicikicchaṁ taritvā atikkamitvā ṭhito.",
  "atk-s0101a2:283_21": "“Kathamidaṁ kathamida”nti evaṁ nappavattatīti akathaṁkathī.",
  "atk-s0101a2:283_22": "Kusalesu dhammesūti anavajjesu dhammesu.",
  "atk-s0101a2:283_23": "“Ime nu kho kusalā kathamime kusalā”ti evaṁ na vicikicchati.",
  "atk-s0101a2:283_24": "Na kaṅkhatīti attho.",
  "atk-s0101a2:283_25": "Ayamettha saṅkhepo.",
  "atk-s0101a2:283_26": "Imesu pana nīvaraṇesu vacanatthalakkhaṇādibhedato yaṁ vattabbaṁ siyā,",
  "atk-s0101a2:283_27": "taṁ sabbaṁ visuddhimagge vuttaṁ.",
  "atk-s0101a2:284_0": "218.",
  "atk-s0101a2:284_1": "Yā panāyaṁ seyyathāpi mahārājāti upamā vuttā.",
  "atk-s0101a2:284_2": "Tattha iṇaṁ ādāyāti vaḍḍhiyā dhanaṁ gahetvā.",
  "atk-s0101a2:284_3": "Byantiṁ kareyyāti vigatantaṁ kareyya,",
  "atk-s0101a2:284_4": "yathā tesaṁ kākaṇikamattopi pariyanto nāma nāvasissati,",
  "atk-s0101a2:284_5": "evaṁ kareyya;",
  "atk-s0101a2:284_6": "sabbaso paṭiniyyāteyyāti attho.",
  "atk-s0101a2:284_7": "Tato nidānanti āṇaṇyanidānaṁ.",
  "atk-s0101a2:284_8": "So hi “aṇaṇomhī”ti āvajjanto balavapāmojjaṁ labhati,",
  "atk-s0101a2:284_9": "somanassaṁ adhigacchati,",
  "atk-s0101a2:284_10": "tena vuttaṁ –",
  "atk-s0101a2:284_11": "“labhetha pāmojjaṁ,",
  "atk-s0101a2:284_12": "adhigaccheyya somanassa”nti.",
  "atk-s0101a2:285_0": "219.",
  "atk-s0101a2:285_1": "Visabhāgavedanuppattiyā kakaceneva catuiriyāpathaṁ chindanto ābādhatīti ābādho,",
  "atk-s0101a2:285_2": "svāssa atthīti ābādhiko.",
  "atk-s0101a2:285_3": "Taṁ samuṭṭhānena dukkhena dukkhito.",
  "atk-s0101a2:285_4": "Adhimattagilānoti bāḷhagilāno.",
  "atk-s0101a2:285_5": "Nacchādeyyāti adhimattabyādhiparetatāya na rucceyya.",
  "atk-s0101a2:285_6": "Balamattāti balameva,",
  "atk-s0101a2:285_7": "balañcassa kāye na bhaveyyāti attho.",
  "atk-s0101a2:285_8": "Tatonidānanti ārogyanidānaṁ.",
  "atk-s0101a2:285_9": "Tassa hi –",
  "atk-s0101a2:285_10": "“arogomhī”ti āvajjayato tadubhayaṁ hoti.",
  "atk-s0101a2:285_11": "Tena vuttaṁ –",
  "atk-s0101a2:285_12": "“labhetha pāmojjaṁ,",
  "atk-s0101a2:285_13": "adhigaccheyya somanassa”nti.",
  "atk-s0101a2:286_0": "220.Na cassa kiñci bhogānaṁ vayoti kākaṇikamattampi bhogānaṁ vayo na bhaveyya.",
  "atk-s0101a2:286_1": "Tatonidānanti bandhanāmokkhanidānaṁ.",
  "atk-s0101a2:286_2": "Sesaṁ vuttanayeneva sabbapadesu yojetabbaṁ.",
  "atk-s0101a2:287_0": "221-222.Anattādhīnoti na attani adhīno,",
  "atk-s0101a2:287_1": "attano ruciyā kiñci kātuṁ na labhati.",
  "atk-s0101a2:287_2": "Parādhīnoti paresu adhīno parasseva ruciyā vattati.",
  "atk-s0101a2:287_3": "Na yena kāmaṁ gamoti yena disābhāgenassa gantukāmatā hoti,",
  "atk-s0101a2:287_4": "icchā uppajjati gamanāya,",
  "atk-s0101a2:287_5": "tena gantuṁ na labhati.",
  "atk-s0101a2:287_6": "Dāsabyāti dāsabhāvā.",
  "atk-s0101a2:287_7": "Bhujissoti attano santako.",
  "atk-s0101a2:287_8": "Tatonidānanti bhujissanidānaṁ.",
  "atk-s0101a2:287_9": "Kantāraddhānamagganti kantāraṁ addhānamaggaṁ,",
  "atk-s0101a2:287_10": "nirudakaṁ dīghamagganti attho.",
  "atk-s0101a2:287_11": "Tatonidānanti khemantabhūminidānaṁ.",
  "atk-s0101a2:288_0": "223.Ime pañca nīvaraṇe appahīneti ettha bhagavā appahīnakāmacchandanīvaraṇaṁ iṇasadisaṁ,",
  "atk-s0101a2:288_1": "sesāni rogādisadisāni katvā dasseti.",
  "atk-s0101a2:288_2": "Tatrāyaṁ sadisatā.",
  "atk-s0101a2:288_3": "Yo hi paresaṁ iṇaṁ gahetvā vināseti,",
  "atk-s0101a2:288_4": "so tehi iṇaṁ dehīti vuccamānopi pharusaṁ vuccamānopi bajjhamānopi vadhīyamānopi kiñci paṭibāhituṁ na sakkoti,",
  "atk-s0101a2:288_5": "sabbaṁ titikkhati.",
  "atk-s0101a2:288_6": "Titikkhākāraṇaṁ hissa taṁ iṇaṁ hoti.",
  "atk-s0101a2:288_7": "Evameva yo yamhi kāmacchandena rajjati,",
  "atk-s0101a2:288_8": "taṇhāsahagatena taṁ vatthuṁ gaṇhati,",
  "atk-s0101a2:288_9": "so tena pharusaṁ vuccamānopi bajjhamānopi vadhīyamānopi sabbaṁ titikkhati,",
  "atk-s0101a2:288_10": "titikkhākāraṇaṁ hissa so kāmacchando hoti,",
  "atk-s0101a2:288_11": "gharasāmikehi vadhīyamānānaṁ itthīnaṁ viyāti,",
  "atk-s0101a2:288_12": "evaṁ iṇaṁ viya kāmacchando daṭṭhabbo.",
  "atk-s0101a2:289_0": "Yathā pana pittarogāturo madhusakkarādīsupi dinnesu pittarogāturatāya tesaṁ rasaṁ na vindati,",
  "atk-s0101a2:289_1": "“tittakaṁ tittaka”nti uggiratiyeva.",
  "atk-s0101a2:289_2": "Evameva byāpannacitto hitakāmehi ācariyupajjhāyehi appamattakampi ovadiyamāno ovādaṁ na gaṇhati.",
  "atk-s0101a2:289_3": "“Ati viya me tumhe upaddavethā”tiādīni vatvā vibbhamati.",
  "atk-s0101a2:289_4": "Pittarogāturatāya so puriso madhusakkarādīnaṁ viya kodhāturatāya jhānasukhādibhedaṁ sāsanarasaṁ na vindatīti.",
  "atk-s0101a2:289_5": "Evaṁ rogo viya byāpādo daṭṭhabbo.",
  "atk-s0101a2:290_0": "Yathā pana nakkhattadivase bandhanāgāre baddho puriso nakkhattassa neva ādiṁ na majjhaṁ na pariyosānaṁ passati.",
  "atk-s0101a2:290_1": "So dutiyadivase mutto aho hiyyo nakkhattaṁ manāpaṁ,",
  "atk-s0101a2:290_2": "aho naccaṁ,",
  "atk-s0101a2:290_3": "aho gītantiādīni sutvāpi paṭivacanaṁ na deti.",
  "atk-s0101a2:290_4": "Kiṁ kāraṇā?",
  "atk-s0101a2:290_5": "Nakkhattassa ananubhūtattā.",
  "atk-s0101a2:290_6": "Evameva thinamiddhābhibhūto bhikkhu vicittanayepi dhammassavane pavattamāne neva tassa ādiṁ na majjhaṁ na pariyosānaṁ jānāti.",
  "atk-s0101a2:290_7": "Sopi uṭṭhite dhammassavane aho dhammassavanaṁ,",
  "atk-s0101a2:290_8": "aho kāraṇaṁ,",
  "atk-s0101a2:290_9": "aho upamāti dhammassavanassa vaṇṇaṁ bhaṇamānānaṁ sutvāpi paṭivacanaṁ na deti.",
  "atk-s0101a2:290_10": "Kiṁ kāraṇā?",
  "atk-s0101a2:290_11": "Thinamiddhavasena dhammakathāya ananubhūtattā.",
  "atk-s0101a2:290_12": "Evaṁ bandhanāgāraṁ viya thinamiddhaṁ daṭṭhabbaṁ.",
  "atk-s0101a2:291_0": "Yathā pana nakkhattaṁ kīḷantopi dāso –",
  "atk-s0101a2:291_1": "“idaṁ nāma accāyikaṁ karaṇīyaṁ atthi,",
  "atk-s0101a2:291_2": "sīghaṁ tattha gacchāhi.",
  "atk-s0101a2:291_3": "No ce gacchasi,",
  "atk-s0101a2:291_4": "hatthapādaṁ vā te chindāmi kaṇṇanāsaṁ vā”ti vutto sīghaṁ gacchatiyeva.",
  "atk-s0101a2:291_5": "Nakkhattassa ādimajjhapariyosānaṁ anubhavituṁ na labhati, kasmā?",
  "atk-s0101a2:291_6": "Parādhīnatāya,",
  "atk-s0101a2:291_7": "evameva vinaye apakataññunā vivekatthāya araññaṁ paviṭṭhenāpi kismiñcideva antamaso kappiyamaṁsepi akappiyamaṁsasaññāya",
  "atk-s0101a2:291_8": "uppannāya vivekaṁ pahāya sīlavisodhanatthaṁ vinayadharassa santikaṁ gantabbaṁ hoti,",
  "atk-s0101a2:291_9": "vivekasukhaṁ anubhavituṁ na labhati, kasmā?",
  "atk-s0101a2:291_10": "Uddhaccakukkuccābhibhūtatāyāti.",
  "atk-s0101a2:291_11": "Evaṁ dāsabyaṁ viya uddhaccakukkuccaṁ daṭṭhabbaṁ.",
  "atk-s0101a2:292_0": "Yathā pana kantāraddhānamaggappaṭipanno puriso corehi manussānaṁ viluttokāsaṁ pahatokāsañca disvā daṇḍakasaddenapi",
  "atk-s0101a2:292_1": "sakuṇasaddenapi “corā āgatā”ti ussaṅkitaparisaṅkitova hoti,",
  "atk-s0101a2:292_2": "gacchatipi tiṭṭhatipi nivattatipi,",
  "atk-s0101a2:292_3": "gataṭṭhānato agataṭṭhānameva bahutaraṁ hoti.",
  "atk-s0101a2:292_4": "So kicchena kasirena khemantabhūmiṁ pāpuṇāti vā na vā pāpuṇāti.",
  "atk-s0101a2:292_5": "Evameva yassa aṭṭhasu ṭhānesu vicikicchā uppannā hoti, so –",
  "atk-s0101a2:292_6": "“buddho nu kho,",
  "atk-s0101a2:292_7": "no nu kho buddho”tiādinā nayena vicikicchanto adhimuccitvā saddhāya gaṇhituṁ na sakkoti.",
  "atk-s0101a2:292_8": "Asakkonto maggaṁ vā phalaṁ vā na pāpuṇātīti.",
  "atk-s0101a2:292_9": "Yathā kantāraddhānamagge –",
  "atk-s0101a2:292_10": "“corā atthi natthī”ti punappunaṁ āsappanaparisappanaṁ apariyogāhanaṁ chambhitattaṁ cittassa uppādento khemantapattiyā antarāyaṁ karoti,",
  "atk-s0101a2:292_11": "evaṁ vicikicchāpi –",
  "atk-s0101a2:292_12": "“buddho nu kho,",
  "atk-s0101a2:292_13": "na buddho”tiādinā nayena punappunaṁ āsappanaparisappanaṁ apariyogāhanaṁ chambhitattaṁ cittassa uppādayamānā",
  "atk-s0101a2:292_14": "ariyabhūmippattiyā antarāyaṁ karotīti kantāraddhānamaggo viya vicikicchā daṭṭhabbā.",
  "atk-s0101a2:293_0": "224. Idāni –",
  "atk-s0101a2:293_1": "“seyyathāpi, mahārāja,",
  "atk-s0101a2:293_2": "āṇaṇya”nti ettha bhagavā pahīnakāmacchandanīvaraṇaṁ āṇaṇyasadisaṁ,",
  "atk-s0101a2:293_3": "sesāni ārogyādisadisāni katvā dasseti.",
  "atk-s0101a2:293_4": "Tatrāyaṁ sadisatā,",
  "atk-s0101a2:293_5": "yathā hi puriso iṇaṁ ādāya kammante payojetvā samiddhataṁ patto –",
  "atk-s0101a2:293_6": "“idaṁ iṇaṁ nāma palibodhamūla”nti cintetvā savaḍḍhikaṁ iṇaṁ niyyātetvā paṇṇaṁ phālāpeyya.",
  "atk-s0101a2:293_7": "Athassa tato paṭṭhāya neva koci dūtaṁ peseti,",
  "atk-s0101a2:293_8": "na paṇṇaṁ.",
  "atk-s0101a2:293_9": "So iṇasāmike disvāpi sace icchati,",
  "atk-s0101a2:293_10": "āsanā uṭṭhahati,",
  "atk-s0101a2:293_11": "no ce na uṭṭhahati, kasmā?",
  "atk-s0101a2:293_12": "Tehi saddhiṁ nillepatāya alaggatāya.",
  "atk-s0101a2:293_13": "Evameva bhikkhu –",
  "atk-s0101a2:293_14": "“ayaṁ kāmacchando nāma palibodhamūla”nti cintetvā cha dhamme bhāvetvā kāmacchandanīvaraṇaṁ pajahati.",
  "atk-s0101a2:293_15": "Te pana cha dhamme mahāsatipaṭṭhāne vaṇṇayissāma.",
  "atk-s0101a2:293_16": "Tassevaṁ pahīnakāmacchandassa yathā iṇamuttassa purisassa iṇassāmike disvā neva bhayaṁ na chambhitattaṁ hoti.",
  "atk-s0101a2:293_17": "Evameva paravatthumhi neva saṅgo na baddho hoti.",
  "atk-s0101a2:293_18": "Dibbānipi rūpāni passato kileso na samudācarati.",
  "atk-s0101a2:293_19": "Tasmā bhagavā āṇaṇyamiva kāmacchandappahānaṁ āha.",
  "atk-s0101a2:294_0": "Yathā pana so pittarogāturo puriso bhesajjakiriyāya taṁ rogaṁ vūpasametvā tato paṭṭhāya madhusakkarādīnaṁ rasaṁ vindati.",
  "atk-s0101a2:294_1": "Evameva bhikkhu “ayaṁ byāpādo nāma mahā anatthakaro”ti cha dhamme bhāvetvā byāpādanīvaraṇaṁ pajahati.",
  "atk-s0101a2:294_2": "Sabbanīvaraṇesu cha dhamme mahāsatipaṭṭhāneyeva vaṇṇayissāma.",
  "atk-s0101a2:294_3": "Na kevalañca teyeva,",
  "atk-s0101a2:294_4": "yepi thinamiddhādīnaṁ pahānāya bhāvetabbā,",
  "atk-s0101a2:294_5": "tepi sabbe tattheva vaṇṇayissāma.",
  "atk-s0101a2:294_6": "So evaṁ pahīnabyāpādo yathā pittarogavimutto puriso madhusakkarādīnaṁ rasaṁ sampiyāyamāno paṭisevati,",
  "atk-s0101a2:294_7": "evameva ācārapaṇṇattiādīni sikkhāpadāni sirasā sampaṭicchitvā sampiyāyamāno sikkhati.",
  "atk-s0101a2:294_8": "Tasmā bhagavā ārogyamiva byāpādappahānaṁ āha.",
  "atk-s0101a2:295_0": "Yathā so nakkhattadivase bandhanāgāraṁ pavesito puriso aparasmiṁ nakkhattadivase –",
  "atk-s0101a2:295_1": "“pubbepi ahaṁ pamādadosena baddho,",
  "atk-s0101a2:295_2": "tena nakkhattaṁ nānubhaviṁ.",
  "atk-s0101a2:295_3": "Idāni appamatto bhavissāmī”ti yathāssa paccatthikā okāsaṁ na labhanti,",
  "atk-s0101a2:295_4": "evaṁ appamatto hutvā nakkhattaṁ anubhavitvā –",
  "atk-s0101a2:295_5": "‘aho nakkhattaṁ,",
  "atk-s0101a2:295_6": "aho nakkhatta’nti udānaṁ udānesi,",
  "atk-s0101a2:295_7": "evameva bhikkhu –",
  "atk-s0101a2:295_8": "“idaṁ thinamiddhaṁ nāma mahāanatthakara”nti cha dhamme bhāvetvā thinamiddhanīvaraṇaṁ pajahati,",
  "atk-s0101a2:295_9": "so evaṁ pahīnathinamiddho yathā bandhanā mutto puriso sattāhampi nakkhattassa ādimajjhapariyosānaṁ anubhavati,",
  "atk-s0101a2:295_10": "evameva dhammanakkhattassa ādimajjhapariyosānaṁ anubhavanto saha paṭisambhidāhi arahattaṁ pāpuṇāti.",
  "atk-s0101a2:295_11": "Tasmā bhagavā bandhanā mokkhamiva thinamiddhappahānaṁ āha.",
  "atk-s0101a2:296_0": "Yathā pana dāso kiñcideva mittaṁ upanissāya sāmikānaṁ dhanaṁ datvā attānaṁ bhujissaṁ katvā tato paṭṭhāya yaṁ icchati,",
  "atk-s0101a2:296_1": "taṁ karoti.",
  "atk-s0101a2:296_2": "Evameva bhikkhu –",
  "atk-s0101a2:296_3": "“idaṁ uddhaccakukkuccaṁ nāma mahā anatthakara”nti cha dhamme bhāvetvā uddhaccakukkuccaṁ pajahati.",
  "atk-s0101a2:296_4": "So evaṁ pahīnauddhaccakukkucco yathā bhujisso puriso yaṁ icchati,",
  "atk-s0101a2:296_5": "taṁ karoti,",
  "atk-s0101a2:296_6": "na taṁ koci balakkārena tato nivatteti,",
  "atk-s0101a2:296_7": "evameva yathā sukhaṁ nekkhammapaṭipadaṁ paṭipajjati,",
  "atk-s0101a2:296_8": "na taṁ uddhaccakukkuccaṁ balakkārena tato nivatteti.",
  "atk-s0101a2:296_9": "Tasmā bhagavā bhujissaṁ viya uddhaccakukkuccappahānaṁ āha.",
  "atk-s0101a2:297_0": "Yathā balavā puriso hatthasāraṁ gahetvā sajjāvudho saparivāro kantāraṁ paṭipajjeyya,",
  "atk-s0101a2:297_1": "taṁ corā dūratova disvā palāyeyyuṁ.",
  "atk-s0101a2:297_2": "So sotthinā taṁ kantāraṁ nittharitvā khemantaṁ patto haṭṭhatuṭṭho assa.",
  "atk-s0101a2:297_3": "Evameva bhikkhu “ayaṁ vicikicchā nāma mahā anatthakārikā”ti cha dhamme bhāvetvā vicikicchaṁ pajahati.",
  "atk-s0101a2:297_4": "So evaṁ pahīnavicikiccho yathā balavā puriso sajjāvudho saparivāro nibbhayo core tiṇaṁ viya agaṇetvā sotthinā nikkhamitvā khemantabhūmiṁ pāpuṇāti,",
  "atk-s0101a2:297_5": "evameva bhikkhu duccaritakantāraṁ nittharitvā paramaṁ khemantabhūmiṁ amataṁ mahānibbānaṁ pāpuṇāti.",
  "atk-s0101a2:297_6": "Tasmā bhagavā khemantabhūmiṁ viya vicikicchāpahānaṁ āha.",
  "atk-s0101a2:298_0": "225.Pāmojjaṁ jāyatīti tuṭṭhākāro jāyati.",
  "atk-s0101a2:298_1": "Pamuditassa pīti jāyatīti tuṭṭhassa sakalasarīraṁ khobhayamānā pīti jāyati.",
  "atk-s0101a2:298_2": "Pītimanassa kāyo passambhatīti pītisampayuttacittassa puggalassa nāmakāyo passambhati,",
  "atk-s0101a2:298_3": "vigatadaratho hoti.",
  "atk-s0101a2:298_4": "Sukhaṁ vedetīti kāyikampi cetasikampi sukhaṁ vedayati.",
  "atk-s0101a2:298_5": "Cittaṁ samādhiyatīti iminā nekkhammasukhena sukhitassa upacāravasenapi appanāvasenapi cittaṁ samādhiyati.",
  "atk-s0101a2:299_0": "Paṭhamajjhānakathā",
  "atk-s0101a2:300_0": "226.So vivicceva kāmehi…pe…",
  "atk-s0101a2:300_1": "paṭhamaṁ jhānaṁ upasampajja viharatītiādi pana upacārasamādhinā samāhite citte uparivisesadassanatthaṁ",
  "atk-s0101a2:300_2": "appanāsamādhinā samāhite citte tassa samādhino pabhedadassanatthaṁ vuttanti veditabbaṁ.",
  "atk-s0101a2:300_3": "Imameva kāyanti imaṁ karajakāyaṁ.",
  "atk-s0101a2:300_4": "Abhisandetīti temeti sneheti,",
  "atk-s0101a2:300_5": "sabbattha pavattapītisukhaṁ karoti.",
  "atk-s0101a2:300_6": "Parisandetīti samantato sandeti.",
  "atk-s0101a2:300_7": "Paripūretīti vāyunā bhastaṁ viya pūreti.",
  "atk-s0101a2:300_8": "Parippharatīti samantato phusati.",
  "atk-s0101a2:300_9": "Sabbāvato kāyassāti assa bhikkhuno sabbakoṭṭhāsavato kāyassa kiñci upādinnakasantatipavattiṭṭhāne chavimaṁsalohitānugataṁ",
  "atk-s0101a2:300_10": "aṇumattampi ṭhānaṁ paṭhamajjhānasukhena aphuṭaṁ nāma na hoti.",
  "atk-s0101a2:301_0": "227.Dakkhoti cheko paṭibalo nhānīyacuṇṇāni kātuñceva payojetuñca sannetuñca.",
  "atk-s0101a2:301_1": "Kaṁsathāleti yena kenaci lohena katabhājane.",
  "atk-s0101a2:301_2": "Mattikabhājanaṁ pana thiraṁ na hoti.",
  "atk-s0101a2:301_3": "Sannentassa bhijjati.",
  "atk-s0101a2:301_4": "Tasmā taṁ na dasseti.",
  "atk-s0101a2:301_5": "Paripphosakaṁparipphosakanti siñcitvā siñcitvā.",
  "atk-s0101a2:301_6": "Sanneyyāti vāmahatthena kaṁsathālaṁ gahetvā dakkhiṇahatthena pamāṇayuttaṁ udakaṁ siñcitvā siñcitvā parimaddanto piṇḍaṁ kareyya.",
  "atk-s0101a2:301_7": "Snehānugatāti udakasinehena anugatā.",
  "atk-s0101a2:301_8": "Snehaparetāti udakasinehena pariggahitā.",
  "atk-s0101a2:301_9": "Santarabāhirāti saddhiṁ antopadesena ceva bahipadesena ca sabbatthakameva udakasinehena phuṭāti attho.",
  "atk-s0101a2:301_10": "Na ca paggharaṇīti na ca bindu bindu udakaṁ paggharati,",
  "atk-s0101a2:301_11": "sakkā hoti hatthenapi dvīhipi tīhipi aṅgulīhi gahetuṁ ovaṭṭikāyapi kātunti attho.",
  "atk-s0101a2:302_0": "Dutiyajjhānakathā",
  "atk-s0101a2:303_0": "228-229.",
  "atk-s0101a2:303_1": "Dutiyajjhānasukhūpamāyaṁ ubbhidodakoti ubbhinnaudako,",
  "atk-s0101a2:303_2": "na heṭṭhā ubbhijjitvā uggacchanakaudako.",
  "atk-s0101a2:303_3": "Antoyeva pana ubbhijjanakaudakoti attho.",
  "atk-s0101a2:303_4": "Āyamukhanti āgamanamaggo.",
  "atk-s0101a2:303_5": "Devoti megho.",
  "atk-s0101a2:303_6": "Kālena kālanti kāle kāle,",
  "atk-s0101a2:303_7": "anvaddhamāsaṁ vā anudasāhaṁ vāti attho.",
  "atk-s0101a2:303_8": "Dhāranti vuṭṭhiṁ.",
  "atk-s0101a2:303_9": "Na anuppaveccheyyāti na ca paveseyya,",
  "atk-s0101a2:303_10": "na vasseyyāti attho.",
  "atk-s0101a2:303_11": "Sītā vāridhārā ubbhijjitvāti sītaṁ dhāraṁ uggantvā rahadaṁ pūrayamānaṁ ubbhijjitvā.",
  "atk-s0101a2:303_12": "Heṭṭhā uggacchanaudakañhi uggantvā uggantvā bhijjantaṁ udakaṁ khobheti,",
  "atk-s0101a2:303_13": "catūhi disāhi pavisanaudakaṁ purāṇapaṇṇatiṇakaṭṭhadaṇḍakādīhi udakaṁ khobheti,",
  "atk-s0101a2:303_14": "vuṭṭhiudakaṁ dhārānipātapubbuḷakehi udakaṁ khobheti.",
  "atk-s0101a2:303_15": "Sannisinnameva pana hutvā iddhinimmitamiva uppajjamānaṁ udakaṁ imaṁ padesaṁ pharati,",
  "atk-s0101a2:303_16": "imaṁ padesaṁ na pharatīti natthi,",
  "atk-s0101a2:303_17": "tena aphuṭokāso nāma na hotīti.",
  "atk-s0101a2:303_18": "Tattha rahado viya karajakāyo.",
  "atk-s0101a2:303_19": "Udakaṁ viya dutiyajjhānasukhaṁ.",
  "atk-s0101a2:303_20": "Sesaṁ purimanayeneva veditabbaṁ.",
  "atk-s0101a2:304_0": "Tatiyajjhānakathā",
  "atk-s0101a2:305_0": "230-231.",
  "atk-s0101a2:305_1": "Tatiyajjhānasukhūpamāyaṁ uppalāni ettha santīti uppalinī.",
  "atk-s0101a2:305_2": "Sesapadadvayepi eseva nayo.",
  "atk-s0101a2:305_3": "Ettha ca setarattanīlesu yaṁ kiñci uppalaṁ uppalameva.",
  "atk-s0101a2:305_4": "Ūnakasatapattaṁ puṇḍarīkaṁ,",
  "atk-s0101a2:305_5": "satapattaṁ padumaṁ.",
  "atk-s0101a2:305_6": "Pattaniyamaṁ vā vināpi setaṁ padumaṁ,",
  "atk-s0101a2:305_7": "rattaṁ puṇḍarīkanti ayamettha vinicchayo.",
  "atk-s0101a2:305_8": "Udakānuggatānīti udakato na uggatāni.",
  "atk-s0101a2:305_9": "Anto nimuggaposīnīti udakatalassa anto nimuggāniyeva hutvā posīni,",
  "atk-s0101a2:305_10": "vaḍḍhīnīti attho.",
  "atk-s0101a2:305_11": "Sesaṁ purimanayeneva veditabbaṁ.",
  "atk-s0101a2:306_0": "Catutthajjhānakathā",
  "atk-s0101a2:307_0": "232-233.",
  "atk-s0101a2:307_1": "Catutthajjhānasukhūpamāyaṁ parisuddhena cetasā pariyodātenāti ettha nirupakkilesaṭṭhena parisuddhaṁ,",
  "atk-s0101a2:307_2": "pabhassaraṭṭhena pariyodātanti veditabbaṁ.",
  "atk-s0101a2:307_3": "Odātena vatthenāti idaṁ utupharaṇatthaṁ vuttaṁ.",
  "atk-s0101a2:307_4": "Kiliṭṭhavatthena hi utupharaṇaṁ na hoti,",
  "atk-s0101a2:307_5": "taṅkhaṇadhotaparisuddhena utupharaṇaṁ balavaṁ hoti.",
  "atk-s0101a2:307_6": "Imissāya hi upamāya vatthaṁ viya karajakāyo,",
  "atk-s0101a2:307_7": "utupharaṇaṁ viya catutthajjhānasukhaṁ.",
  "atk-s0101a2:307_8": "Tasmā yathā sunhātassa purisassa parisuddhaṁ vatthaṁ sasīsaṁ pārupitvā nisinnassa sarīrato utu sabbameva vatthaṁ pharati.",
  "atk-s0101a2:307_9": "Na koci vatthassa aphuṭokāso hoti.",
  "atk-s0101a2:307_10": "Evaṁ catutthajjhānasukhena bhikkhuno karajakāyassa na koci okāso aphuṭo hotīti.",
  "atk-s0101a2:307_11": "Evamettha attho daṭṭhabbo.",
  "atk-s0101a2:307_12": "Imesaṁ pana catunnaṁ jhānānaṁ anupadavaṇṇanā ca bhāvanānayo ca visuddhimagge vuttoti idha na vitthārito.",
  "atk-s0101a2:308_0": "Ettāvatā cesa rūpajjhānalābhīyeva,",
  "atk-s0101a2:308_1": "na arūpajjhānalābhīti na veditabbo.",
  "atk-s0101a2:308_2": "Na hi aṭṭhasu samāpattīsu cuddasahākārehi ciṇṇavasībhāvaṁ vinā upari abhiññādhigamo hoti.",
  "atk-s0101a2:308_3": "Pāḷiyaṁ pana rūpajjhānāniyeva āgatāni.",
  "atk-s0101a2:308_4": "Arūpajjhānāni āharitvā kathetabbāni.",
  "atk-s0101a2:309_0": "Vipassanāñāṇakathā",
  "atk-s0101a2:310_0": "234.So evaṁ samāhite citte…pe…",
  "atk-s0101a2:310_1": "āneñjappatteti so cuddasahākārehi aṭṭhasu samāpattīsu ciṇṇavasībhāvo bhikkhūti dasseti.",
  "atk-s0101a2:310_2": "Sesamettha visuddhimagge vuttanayena veditabbaṁ.",
  "atk-s0101a2:310_3": "Ñāṇadassanāya cittaṁ abhinīharatīti ettha ñāṇadassananti maggañāṇampi,",
  "atk-s0101a2:310_4": "vuccati phalañāṇampi,",
  "atk-s0101a2:310_5": "sabbaññutaññāṇampi,",
  "atk-s0101a2:310_6": "paccavekkhaṇañāṇampi,",
  "atk-s0101a2:310_7": "vipassanāñāṇampi.",
  "atk-s0101a2:310_8": "“Kiṁ nu kho, āvuso,",
  "atk-s0101a2:310_9": "ñāṇadassanavisuddhatthaṁ bhagavati brahmacariyaṁ vussatī”ti ettha hi maggañāṇaṁ ñāṇadassananti vuttaṁ.",
  "atk-s0101a2:310_10": "“Ayamañño uttarimanussadhammo alamariyañāṇadassanaviseso adhigato phāsuvihāro”ti ettha phalañāṇaṁ.",
  "atk-s0101a2:310_11": "“Bhagavatopi kho ñāṇadassanaṁ udapādi sattāhakālaṅkato āḷāro kālāmo”ti ettha sabbaññutaññāṇaṁ.",
  "atk-s0101a2:310_12": "“Ñāṇañca pana me dassanaṁ udapādi akuppā me vimutti,",
  "atk-s0101a2:310_13": "ayamantimā jātī”ti ettha paccavekkhaṇañāṇaṁ idha pana ñāṇadassanāya cittanti idaṁ vipassanāñāṇaṁ ñāṇadassananti vuttanti.",
  "atk-s0101a2:311_0": "Abhinīharatīti vipassanāñāṇassa nibbattanatthāya tanninnaṁ tappoṇaṁ tappabbhāraṁ karoti.",
  "atk-s0101a2:311_1": "Rūpīti ādīnamattho vuttoyeva.",
  "atk-s0101a2:311_2": "Odanakummāsūpacayoti odanena ceva kummāsena ca upacito vaḍḍhito.",
  "atk-s0101a2:311_3": "Aniccucchādanaparimaddanabhedanaviddhaṁsanadhammoti hutvā abhāvaṭṭhena aniccadhammo.",
  "atk-s0101a2:311_4": "Duggandhavighātatthāya tanuvilepanena ucchādanadhammo.",
  "atk-s0101a2:311_5": "Aṅgapaccaṅgābādhavinodanatthāya khuddakasambāhanena parimaddanadhammo.",
  "atk-s0101a2:311_6": "Daharakāle vā ūrūsu sayāpetvā gabbhāvāsena dussaṇṭhitānaṁ tesaṁ tesaṁ aṅgānaṁ saṇṭhānasampādanatthaṁ añchanapīḷanādivasena parimaddanadhammo.",
  "atk-s0101a2:311_7": "Evaṁ pariharitopi bhedanaviddhaṁsanadhammo bhijjati ceva vikirati ca,",
  "atk-s0101a2:311_8": "evaṁ sabhāvoti attho.",
  "atk-s0101a2:311_9": "Tattha rūpī cātumahābhūtikotiādīsu chahi padehi samudayo kathito.",
  "atk-s0101a2:311_10": "Aniccapadena saddhiṁ pacchimehi dvīhi atthaṅgamo.",
  "atk-s0101a2:311_11": "Ettha sitaṁ ettha paṭibaddhanti ettha cātumahābhūtike kāye nissitañca paṭibaddhañca.",
  "atk-s0101a2:312_0": "235.Subhoti sundaro.",
  "atk-s0101a2:312_1": "Jātimāti parisuddhākarasamuṭṭhito.",
  "atk-s0101a2:312_2": "Suparikammakatoti suṭṭhu kataparikammo apanītapāsāṇasakkharo.",
  "atk-s0101a2:312_3": "Acchoti tanucchavi.",
  "atk-s0101a2:312_4": "Vippasannoti suṭṭhu pasanno.",
  "atk-s0101a2:312_5": "Sabbākārasampannoti dhovanavedhanādīhi sabbehi ākārehi sampanno.",
  "atk-s0101a2:312_6": "Nīlantiādīhi vaṇṇasampattiṁ dasseti.",
  "atk-s0101a2:312_7": "Tādisañhi āvutaṁ pākaṭaṁ hoti.",
  "atk-s0101a2:312_8": "Evameva khoti ettha evaṁ upamāsaṁsandanaṁ veditabbaṁ.",
  "atk-s0101a2:312_9": "Maṇi viya hi karajakāyo.",
  "atk-s0101a2:312_10": "Āvutasuttaṁ viya vipassanāñāṇaṁ.",
  "atk-s0101a2:312_11": "Cakkhumā puriso viya vipassanālābhī bhikkhu,",
  "atk-s0101a2:312_12": "hatthe karitvā paccavekkhato ayaṁ kho maṇīti maṇino āvibhūtakālo viya vipassanāñāṇaṁ,",
  "atk-s0101a2:312_13": "abhinīharitvā nisinnassa bhikkhuno cātumahābhūtikakāyassa āvibhūtakālo,",
  "atk-s0101a2:312_14": "tatridaṁ suttaṁ āvutanti suttassāvibhūtakālo viya vipassanāñāṇaṁ,",
  "atk-s0101a2:312_15": "abhinīharitvā nisinnassa bhikkhuno tadārammaṇānaṁ phassapañcamakānaṁ vā sabbacittacetasikānaṁ vā vipassanāñāṇasseva vā āvibhūtakāloti.",
  "atk-s0101a2:313_0": "Idañca vipassanāñāṇaṁ maggañāṇānantaraṁ.",
  "atk-s0101a2:313_1": "Evaṁ santepi yasmā abhiññāvāre āraddhe etassa antarāvāro natthi tasmā idheva dassitaṁ.",
  "atk-s0101a2:313_2": "Yasmā ca aniccādivasena akatasammasanassa dibbāya sotadhātuyā bheravaṁ saddaṁ suṇato,",
  "atk-s0101a2:313_3": "pubbenivāsānussatiyā bherave khandhe anussarato,",
  "atk-s0101a2:313_4": "dibbena cakkhunā bheravampi rūpaṁ passato bhayasantāso uppajjati,",
  "atk-s0101a2:313_5": "na aniccādivasena katasammasanassa tasmā abhiññaṁ pattassa bhayavinodanahetusampādanatthampi idaṁ idheva dassitaṁ.",
  "atk-s0101a2:313_6": "Api ca yasmā vipassanāsukhaṁ nāmetaṁ maggaphalasukhasampādakaṁ pāṭiyekkaṁ sandiṭṭhikaṁ sāmaññaphalaṁ tasmāpi āditova idaṁ idha dassitanti veditabbaṁ.",
  "atk-s0101a2:314_0": "Manomayiddhiñāṇakathā",
  "atk-s0101a2:315_0": "236-237.Manomayanti manena nibbattitaṁ.",
  "atk-s0101a2:315_1": "Sabbaṅgapaccaṅginti sabbehi aṅgehi ca paccaṅgehi ca samannāgataṁ.",
  "atk-s0101a2:315_2": "Ahīnindriyanti saṇṭhānavasena avikalindriyaṁ.",
  "atk-s0101a2:315_3": "Iddhimatā nimmitarūpañhi sace iddhimā odāto tampi odātaṁ.",
  "atk-s0101a2:315_4": "Sace aviddhakaṇṇo tampi aviddhakaṇṇanti evaṁ sabbākārehi tena sadisameva hoti.",
  "atk-s0101a2:315_5": "Muñjamhā īsikantiādi upamāttayampi hi sadisabhāvadassanatthameva vuttaṁ.",
  "atk-s0101a2:315_6": "Muñjasadisā eva hi tassa anto īsikā hoti.",
  "atk-s0101a2:315_7": "Kosisadisoyeva asi,",
  "atk-s0101a2:315_8": "vaṭṭāya kosiyā vaṭṭaṁ asimeva pakkhipanti,",
  "atk-s0101a2:315_9": "patthaṭāya patthaṭaṁ.",
  "atk-s0101a2:315_10": "Karaṇḍāti idampi ahikañcukassa nāmaṁ,",
  "atk-s0101a2:315_11": "na vilīvakaraṇḍakassa.",
  "atk-s0101a2:315_12": "Ahikañcuko hi ahinā sadisova hoti.",
  "atk-s0101a2:315_13": "Tattha kiñcāpi “puriso ahiṁ karaṇḍā uddhareyyā”ti hatthena uddharamāno viya dassito,",
  "atk-s0101a2:315_14": "atha kho cittenevassa uddharaṇaṁ veditabbaṁ.",
  "atk-s0101a2:315_15": "Ayañhi ahi nāma sajātiyaṁ ṭhito,",
  "atk-s0101a2:315_16": "kaṭṭhantaraṁ vā rukkhantaraṁ vā nissāya,",
  "atk-s0101a2:315_17": "tacato sarīraṁ nikkaḍḍhanappayogasaṅkhātena thāmena,",
  "atk-s0101a2:315_18": "sarīraṁ khādayamānaṁ viya purāṇatacaṁ jigucchantoti imehi catūhi kāraṇehi sayameva kañcukaṁ pajahati,",
  "atk-s0101a2:315_19": "na sakkā tato aññena uddharituṁ,",
  "atk-s0101a2:315_20": "tasmā cittena uddharaṇaṁ sandhāya idaṁ vuttanti veditabbaṁ.",
  "atk-s0101a2:315_21": "Iti muñjādisadisaṁ imassa bhikkhuno sarīraṁ,",
  "atk-s0101a2:315_22": "īsikādisadisaṁ nimmitarūpanti.",
  "atk-s0101a2:315_23": "Idamettha opammasaṁsandanaṁ.",
  "atk-s0101a2:315_24": "Nimmānavidhānaṁ panettha parato ca iddhividhādipañcaabhiññākathā sabbākārena visuddhimagge vitthāritāti tattha vuttanayeneva veditabbā.",
  "atk-s0101a2:315_25": "Upamāmattameva hi idha adhikaṁ.",
  "atk-s0101a2:316_0": "Iddhividhañāṇādikathā",
  "atk-s0101a2:317_0": "238-239.",
  "atk-s0101a2:317_1": "Tattha chekakumbhakārādayo viya iddhividhañāṇalābhī bhikkhu daṭṭhabbo.",
  "atk-s0101a2:317_2": "Suparikammakatamattikādayo viya iddhividhañāṇaṁ daṭṭhabbaṁ.",
  "atk-s0101a2:317_3": "Icchiticchitabhājanavikatiādikaraṇaṁ viya tassa bhikkhuno vikubbanaṁ daṭṭhabbaṁ.",
  "atk-s0101a2:318_0": "240-241.",
  "atk-s0101a2:318_1": "Dibbasotadhātuupamāyaṁ yasmā kantāraddhānamaggo sāsaṅko hoti sappaṭibhayo.",
  "atk-s0101a2:318_2": "Tattha ussaṅkitaparisaṅkitena ‘ayaṁ bherisaddo’,",
  "atk-s0101a2:318_3": "‘ayaṁ mudiṅgasaddo’ti na sakkā vavatthapetuṁ,",
  "atk-s0101a2:318_4": "tasmā kantāraggahaṇaṁ akatvā khemamaggaṁ dassento addhānamaggappaṭipannoti āha.",
  "atk-s0101a2:318_5": "Appaṭibhayañhi khemamaggaṁ sīse sāṭakaṁ katvā saṇikaṁ paṭipanno vuttappakāre sadde sukhaṁ vavatthapeti.",
  "atk-s0101a2:318_6": "Tassa savanena tesaṁ tesaṁ saddānaṁ āvibhūtakālo viya yogino dūrasantikabhedānaṁ dibbānañceva mānussakānañca saddānaṁ āvibhūtakālo veditabbo.",
  "atk-s0101a2:319_0": "242-243.",
  "atk-s0101a2:319_1": "Cetopariyañāṇūpamāyaṁ daharoti taruṇo.",
  "atk-s0101a2:319_2": "Yuvāti yobbannena samannāgato.",
  "atk-s0101a2:319_3": "Maṇḍanakajātikoti yuvāpi samāno na ālasiyo na kiliṭṭhavatthasarīro,",
  "atk-s0101a2:319_4": "atha kho maṇḍanapakatiko,",
  "atk-s0101a2:319_5": "divasassa dve tayo vāre nhāyitvā suddhavatthaparidahanaalaṅkārakaraṇasīloti attho.",
  "atk-s0101a2:319_6": "Sakaṇikanti kāḷatilakavaṅgamukhadūsipīḷakādīnaṁ aññatarena sadosaṁ.",
  "atk-s0101a2:319_7": "Tattha yathā tassa mukhanimittaṁ paccavekkhato mukhe doso pākaṭo hoti,",
  "atk-s0101a2:319_8": "evaṁ cetopariyañāṇāya cittaṁ abhinīharitvā nisinnassa bhikkhuno paresaṁ soḷasavidhaṁ cittaṁ pākaṭaṁ hotīti veditabbaṁ.",
  "atk-s0101a2:320_0": "244-245.",
  "atk-s0101a2:320_1": "Pubbenivāsañāṇūpamāyaṁ taṁ divasaṁ katakiriyā pākaṭā hotīti taṁ divasaṁ gatagāmattayameva gahitaṁ.",
  "atk-s0101a2:320_2": "Tattha gāmattayagatapuriso viya pubbenivāsañāṇalābhī daṭṭhabbo,",
  "atk-s0101a2:320_3": "tayo gāmā viya tayo bhavā daṭṭhabbā,",
  "atk-s0101a2:320_4": "tassa purisassa tīsu gāmesu taṁ divasaṁ katakiriyāya āvibhāvo viya pubbenivāsāya cittaṁ abhinīharitvā",
  "atk-s0101a2:320_5": "nisinnassa bhikkhuno tīsu bhavesu katakiriyāya pākaṭabhāvo daṭṭhabbo.",
  "atk-s0101a2:321_0": "246-247.",
  "atk-s0101a2:321_1": "Dibbacakkhūpamāyaṁ vīthiṁ sañcaranteti aparāparaṁ sañcarante.",
  "atk-s0101a2:321_2": "Vīthiṁ carantetipi pāṭho.",
  "atk-s0101a2:321_3": "Ayamevattho.",
  "atk-s0101a2:321_4": "Tattha nagaramajjhe siṅghāṭakamhi pāsādo viya imassa bhikkhuno karajakāyo daṭṭhabbo,",
  "atk-s0101a2:321_5": "pāsāde ṭhito cakkhumā puriso viya ayameva dibbacakkhuṁ patvā ṭhito bhikkhu,",
  "atk-s0101a2:321_6": "gehaṁ pavisantā viya paṭisandhivasena mātukucchiyaṁ pavisantā,",
  "atk-s0101a2:321_7": "gehā nikkhamantā viya mātukucchito nikkhamantā,",
  "atk-s0101a2:321_8": "rathikāya vīthiṁ sañcarantā viya aparāparaṁ sañcaraṇakasattā,",
  "atk-s0101a2:321_9": "purato abbhokāsaṭṭhāne majjhe siṅghāṭake nisinnā viya tīsu bhavesu tattha tattha nibbattasattā,",
  "atk-s0101a2:321_10": "pāsādatale ṭhitapurisassa tesaṁ manussānaṁ āvibhūtakālo viya dibbacakkhuñāṇāya cittaṁ abhinīharitvā nisinnassa",
  "atk-s0101a2:321_11": "bhikkhuno tīsu bhavesu nibbattasattānaṁ āvibhūtakālo daṭṭhabbo.",
  "atk-s0101a2:321_12": "Idañca desanāsukhatthameva vuttaṁ.",
  "atk-s0101a2:321_13": "Āruppe pana dibbacakkhussa gocaro natthīti.",
  "atk-s0101a2:322_0": "Āsavakkhayañāṇakathā",
  "atk-s0101a2:323_0": "248.So evaṁ samāhite citteti idha vipassanāpādakaṁ catutthajjhānacittaṁ veditabbaṁ.",
  "atk-s0101a2:323_1": "Āsavānaṁ khayañāṇāyāti āsavānaṁ khayañāṇanibbattanatthāya.",
  "atk-s0101a2:323_2": "Ettha ca āsavānaṁ khayo nāma maggopi phalampi nibbānampi bhaṅgopi vuccati.",
  "atk-s0101a2:323_3": "“Khaye ñāṇaṁ,",
  "atk-s0101a2:323_4": "anuppāde ñāṇa”nti ettha hi maggo āsavānaṁ khayoti vutto.",
  "atk-s0101a2:323_5": "“Āsavānaṁ khayā samaṇo hotī”ti ettha phalaṁ.",
  "atk-s0101a2:324_0": "“Paravajjānupassissa, niccaṁ ujjhānasaññino;",
  "atk-s0101a2:325_0": "Āsavā tassa vaḍḍhanti, ārā so āsavakkhayā”ti. ;",
  "atk-s0101a2:326_0": "Ettha nibbānaṁ.",
  "atk-s0101a2:326_1": "“Āsavānaṁ khayo vayo bhedo aniccatā antaradhāna”nti ettha bhaṅgo.",
  "atk-s0101a2:326_2": "Idha pana nibbānaṁ adhippetaṁ.",
  "atk-s0101a2:326_3": "Arahattamaggopi vaṭṭatiyeva.",
  "atk-s0101a2:327_0": "Cittaṁabhinīharatīti vipassanā cittaṁ tanninnaṁ tappoṇaṁ tappabbhāraṁ karoti.",
  "atk-s0101a2:327_1": "So idaṁ dukkhantiādīsu “ettakaṁ dukkhaṁ,",
  "atk-s0101a2:327_2": "na ito bhiyyo”ti sabbampi dukkhasaccaṁ sarasalakkhaṇapaṭivedhena yathābhūtaṁ pajānātīti attho.",
  "atk-s0101a2:327_3": "Tassa ca dukkhassa nibbattikaṁ taṇhaṁ “ayaṁ dukkhasamudayo”ti.",
  "atk-s0101a2:327_4": "Tadubhayampi yaṁ ṭhānaṁ patvā nirujjhati,",
  "atk-s0101a2:327_5": "taṁ tesaṁ appavattiṁ nibbānaṁ “ayaṁ dukkhanirodho”ti;",
  "atk-s0101a2:327_6": "tassa ca sampāpakaṁ ariyamaggaṁ “ayaṁ dukkhanirodhagāminī paṭipadā”ti sarasalakkhaṇapaṭivedhena yathābhūtaṁ pajānātīti attho.",
  "atk-s0101a2:328_0": "Evaṁ sarūpato saccāni dassetvā puna kilesavasena pariyāyato dassento “ime āsavā”tiādimāha.",
  "atk-s0101a2:328_1": "Tassa evaṁ jānato evaṁ passatoti tassa bhikkhuno evaṁ jānantassa evaṁ passantassa,",
  "atk-s0101a2:328_2": "saha vipassanāya koṭippattaṁ maggaṁ kathesi.",
  "atk-s0101a2:328_3": "Kāmāsavāti kāmāsavato.",
  "atk-s0101a2:328_4": "Vimuccatīti iminā maggakkhaṇaṁ dasseti.",
  "atk-s0101a2:328_5": "Vimuttasminti iminā phalakkhaṇaṁ.",
  "atk-s0101a2:328_6": "Vimuttamiti ñāṇaṁ hotīti iminā paccavekkhaṇañāṇaṁ.",
  "atk-s0101a2:328_7": "Khīṇā jātītiādīhi tassa bhūmiṁ.",
  "atk-s0101a2:328_8": "Tena hi ñāṇena khīṇāsavo paccavekkhanto khīṇā jātītiādīni pajānāti.",
  "atk-s0101a2:329_0": "Katamā panassa jāti khīṇā?",
  "atk-s0101a2:329_1": "Kathañca naṁ pajānātīti?",
  "atk-s0101a2:329_2": "Na tāvassa atītā jāti khīṇā,",
  "atk-s0101a2:329_3": "pubbeva khīṇattā.",
  "atk-s0101a2:329_4": "Na anāgatā,",
  "atk-s0101a2:329_5": "anāgate vāyāmābhāvato.",
  "atk-s0101a2:329_6": "Na paccuppannā,",
  "atk-s0101a2:329_7": "vijjamānattā.",
  "atk-s0101a2:329_8": "Yā pana maggassa abhāvitattā uppajjeyya ekacatupañcavokārabhavesu ekacatupañcakkhandhappabhedā jāti,",
  "atk-s0101a2:329_9": "sā maggassa bhāvitattā āyatiṁ anuppādadhammataṁ āpajjanena khīṇā.",
  "atk-s0101a2:329_10": "Taṁ so maggabhāvanāya pahīnakilese paccavekkhitvā “kilesābhāve vijjamānampi kammaṁ āyatiṁ appaṭisandhikaṁva hotī”ti jānanto pajānāti.",
  "atk-s0101a2:330_0": "Vusitanti vutthaṁ parivutthaṁ.",
  "atk-s0101a2:330_1": "Brahmacariyanti maggabrahmacariyaṁ.",
  "atk-s0101a2:330_2": "Puthujjanakalyāṇakena hi saddhiṁ satta sekkhā brahmacariyavāsaṁ vasanti nāma,",
  "atk-s0101a2:330_3": "khīṇāsavo vutthavāso,",
  "atk-s0101a2:330_4": "tasmā so attano brahmacariyavāsaṁ paccavekkhanto vusitaṁ brahmacariyanti pajānāti.",
  "atk-s0101a2:330_5": "Kataṁkaraṇīyanti catūsu saccesu catūhi maggehi pariññāpahānasacchikiriyābhāvanāvasena soḷasavidhaṁ kiccaṁ niṭṭhāpitaṁ.",
  "atk-s0101a2:330_6": "Tena tena maggena pahātabbakilesā pahīnā,",
  "atk-s0101a2:330_7": "dukkhamūlaṁ samucchinnanti attho.",
  "atk-s0101a2:330_8": "Puthujjanakalyāṇakādayo hi taṁ kiccaṁ karonti,",
  "atk-s0101a2:330_9": "khīṇāsavo katakaraṇīyo.",
  "atk-s0101a2:330_10": "Tasmā so attano karaṇīyaṁ paccavekkhanto kataṁ karaṇīyanti pajānāti.",
  "atk-s0101a2:330_11": "Nāparaṁ itthattāyāti idāni puna itthabhāvāya evaṁ soḷasakiccabhāvāya kilesakkhayabhāvāya vā kattabbaṁ maggabhāvanākiccaṁ me natthīti pajānāti.",
  "atk-s0101a2:330_12": "Atha vā itthattāyāti itthabhāvato imasmā evaṁ pakārā.",
  "atk-s0101a2:330_13": "Idāni vattamānakhandhasantānā aparaṁ khandhasantānaṁ mayhaṁ natthi.",
  "atk-s0101a2:330_14": "Ime pana pañcakkhandhā pariññātā tiṭṭhanti chinnamūlakā rukkhā viya,",
  "atk-s0101a2:330_15": "te carimakacittanirodhena anupādāno viya jātavedo nibbāyissanti apaṇṇattikabhāvañca gamissantīti pajānāti.",
  "atk-s0101a2:331_0": "249.Pabbatasaṅkhepeti pabbatamatthake.",
  "atk-s0101a2:331_1": "Anāviloti nikkaddamo.",
  "atk-s0101a2:331_2": "Sippiyo ca sambukā ca sippisambukaṁ.",
  "atk-s0101a2:331_3": "Sakkharā ca kathalāni ca sakkharakathalaṁ.",
  "atk-s0101a2:331_4": "Macchānaṁ gumbā ghaṭāti macchagumbaṁ.",
  "atk-s0101a2:331_5": "Tiṭṭhantampi carantampīti ettha sakkharakathalaṁ tiṭṭhatiyeva,",
  "atk-s0101a2:331_6": "itarāni carantipi tiṭṭhantipi.",
  "atk-s0101a2:331_7": "Yathā pana antarantarā ṭhitāsupi nisinnāsupi vijjamānāsupi “etā gāvo carantī”ti carantiyo upādāya itarāpi carantīti vuccanti.",
  "atk-s0101a2:331_8": "Evaṁ tiṭṭhantameva sakkharakathalaṁ upādāya itarampi dvayaṁ tiṭṭhantanti vuttaṁ.",
  "atk-s0101a2:331_9": "Itarañca dvayaṁ carantaṁ upādāya sakkharakathalampi carantanti vuttaṁ.",
  "atk-s0101a2:331_10": "Tattha cakkhumato purisassa tīre ṭhatvā passato sippikasambukādīnaṁ vibhūtakālo viya āsavānaṁ khayāya",
  "atk-s0101a2:331_11": "cittaṁ abhinīharitvā nisinnassa bhikkhuno catunnaṁ saccānaṁ vibhūtakālo daṭṭhabboti.",
  "atk-s0101a2:332_0": "Ettāvatā vipassanāñāṇaṁ,",
  "atk-s0101a2:332_1": "manomayañāṇaṁ,",
  "atk-s0101a2:332_2": "iddhividhañāṇaṁ,",
  "atk-s0101a2:332_3": "dibbasotañāṇaṁ,",
  "atk-s0101a2:332_4": "cetopariyañāṇaṁ,",
  "atk-s0101a2:332_5": "pubbenivāsañāṇaṁ,",
  "atk-s0101a2:332_6": "dibbacakkhuvasena nipphannaṁ anāgataṁsañāṇayathākammūpagañāṇadvayaṁ,",
  "atk-s0101a2:332_7": "dibbacakkhuñāṇaṁ,",
  "atk-s0101a2:332_8": "āsavakkhayañāṇanti dasa ñāṇāni niddiṭṭhāni honti.",
  "atk-s0101a2:332_9": "Tesaṁ ārammaṇavibhāgo jānitabbo –",
  "atk-s0101a2:332_10": "tattha vipassanāñāṇaṁ parittamahaggataatītānāgatapaccuppannaajjhattabahiddhāvasena sattavidhārammaṇaṁ.",
  "atk-s0101a2:332_11": "Manomayañāṇaṁ nimmitabbarūpāyatanamattameva ārammaṇaṁ karotīti parittapaccuppannabahiddhārammaṇaṁ.",
  "atk-s0101a2:332_12": "Āsavakkhayañāṇaṁ appamāṇabahiddhānavattabbārammaṇaṁ.",
  "atk-s0101a2:332_13": "Avasesānaṁ ārammaṇabhedo visuddhimagge vutto.",
  "atk-s0101a2:332_14": "Uttaritaraṁ vā paṇītataraṁ vāti yena kenaci pariyāyena ito seṭṭhataraṁ sāmaññaphalaṁ nāma natthīti bhagavā arahattanikūṭena desanaṁ niṭṭhāpesi.",
  "atk-s0101a2:333_0": "Ajātasattuupāsakattapaṭivedanākathā",
  "atk-s0101a2:334_0": "250.",
  "atk-s0101a2:334_1": "Rājā tattha tattha sādhukāraṁ pavattento ādimajjhapariyosānaṁ sakkaccaṁ sutvā “ciraṁ vatamhi ime pañhe puthū samaṇabrāhmaṇe pucchanto,",
  "atk-s0101a2:334_2": "thuse koṭṭento viya kiñci sāraṁ nālatthaṁ,",
  "atk-s0101a2:334_3": "aho vata bhagavato guṇasampadā,",
  "atk-s0101a2:334_4": "yo me dīpasahassaṁ jālento viya mahantaṁ ālokaṁ katvā ime pañhe vissajjesi.",
  "atk-s0101a2:334_5": "Suciraṁ vatamhi dasabalassa guṇānubhāvaṁ ajānanto vañcito”ti cintetvā buddhaguṇānussaraṇasambhūtāya pañcavidhāya",
  "atk-s0101a2:334_6": "pītiyā phuṭasarīro attano pasādaṁ āvikaronto upāsakattaṁ paṭivedesi.",
  "atk-s0101a2:334_7": "Taṁ dassetuṁ “evaṁ vutte rājā”tiādi āraddhaṁ.",
  "atk-s0101a2:335_0": "Tattha abhikkantaṁ,",
  "atk-s0101a2:335_1": "bhanteti ayaṁ abhikkantasaddo khayasundarābhirūpaabbhanumodanesu dissati.",
  "atk-s0101a2:335_2": "“Abhikkantā bhante, ratti,",
  "atk-s0101a2:335_3": "nikkhanto paṭhamo yāmo,",
  "atk-s0101a2:335_4": "ciranisinno bhikkhusaṅgho”tiādīsu hi khaye dissati.",
  "atk-s0101a2:335_5": "“Ayaṁ me puggalo khamati,",
  "atk-s0101a2:335_6": "imesaṁ catunnaṁ puggalānaṁ abhikkantataro ca paṇītataro cā”tiādīsu sundare.",
  "atk-s0101a2:336_0": "“Ko me vandati pādāni, iddhiyā yasasā jalaṁ;",
  "atk-s0101a2:337_0": "Abhikkantena vaṇṇena, sabbā obhāsayaṁ disā”ti. ;",
  "atk-s0101a2:338_0": "Ādīsu abhirūpe.",
  "atk-s0101a2:338_1": "“Abhikkantaṁ bho,",
  "atk-s0101a2:338_2": "gotamā”tiādīsu abbhanumodane.",
  "atk-s0101a2:338_3": "Idhāpi abbhanumodaneyeva.",
  "atk-s0101a2:338_4": "Yasmā ca abbhanumodane,",
  "atk-s0101a2:338_5": "tasmā ‘sādhu sādhu bhante’ti vuttaṁ hotīti veditabbo.",
  "atk-s0101a2:339_0": "Bhaye kodhe pasaṁsāyaṁ, turite kotūhalacchare;",
  "atk-s0101a2:340_0": "Hāse soke pasāde ca, kare āmeḍitaṁ budhoti.",
  "atk-s0101a2:341_0": "Iminā ca lakkhaṇena idha pasādavasena,",
  "atk-s0101a2:341_1": "pasaṁsāvasena cāyaṁ dvikkhattuṁ vuttoti veditabbo.",
  "atk-s0101a2:341_2": "Athavā abhikkantanti abhikantaṁ atiiṭṭhaṁ atimanāpaṁ atisundaranti vuttaṁ hoti.",
  "atk-s0101a2:342_0": "Ettha ekena abhikkantasaddena desanaṁ thometi,",
  "atk-s0101a2:342_1": "ekena attano pasādaṁ.",
  "atk-s0101a2:342_2": "Ayañhettha adhippāyo,",
  "atk-s0101a2:342_3": "abhikkantaṁ bhante,",
  "atk-s0101a2:342_4": "yadidaṁ bhagavato dhammadesanā,",
  "atk-s0101a2:342_5": "‘abhikkantaṁ’ yadidaṁ bhagavato dhammadesanaṁ āgamma mama pasādoti.",
  "atk-s0101a2:342_6": "Bhagavatoyeva vā vacanaṁ dve dve atthe sandhāya thometi.",
  "atk-s0101a2:342_7": "Bhagavato vacanaṁ abhikkantaṁ dosanāsanato,",
  "atk-s0101a2:342_8": "abhikkantaṁ guṇādhigamanato.",
  "atk-s0101a2:342_9": "Tathā saddhājananato,",
  "atk-s0101a2:342_10": "paññājananato, sātthato,",
  "atk-s0101a2:342_11": "sabyañjanato,",
  "atk-s0101a2:342_12": "uttānapadato,",
  "atk-s0101a2:342_13": "gambhīratthato,",
  "atk-s0101a2:342_14": "kaṇṇasukhato,",
  "atk-s0101a2:342_15": "hadayaṅgamato,",
  "atk-s0101a2:342_16": "anattukkaṁsanato,",
  "atk-s0101a2:342_17": "aparavambhanato,",
  "atk-s0101a2:342_18": "karuṇāsītalato,",
  "atk-s0101a2:342_19": "paññāvadātato,",
  "atk-s0101a2:342_20": "āpātharamaṇīyato,",
  "atk-s0101a2:342_21": "vimaddakkhamato,",
  "atk-s0101a2:342_22": "suyyamānasukhato,",
  "atk-s0101a2:342_23": "vīmaṁsiyamānahitatoti evamādīhi yojetabbaṁ.",
  "atk-s0101a2:343_0": "Tato parampi catūhi upamāhi desanaṁyeva thometi.",
  "atk-s0101a2:343_1": "Tattha nikkujjitanti adhomukhaṭhapitaṁ heṭṭhāmukhajātaṁ vā.",
  "atk-s0101a2:343_2": "Ukkujjeyyāti upari mukhaṁ kareyya.",
  "atk-s0101a2:343_3": "Paṭicchannanti tiṇapaṇṇādichāditaṁ.",
  "atk-s0101a2:343_4": "Vivareyyāti ugghāṭeyya.",
  "atk-s0101a2:343_5": "Mūḷhassa vāti disāmūḷhassa.",
  "atk-s0101a2:343_6": "Maggaṁ ācikkheyyāti hatthe gahetvā “esa maggo”ti vadeyya,",
  "atk-s0101a2:343_7": "andhakāreti kāḷapakkhacātuddasī aḍḍharattaghanavanasaṇḍameghapaṭalehi caturaṅge tame.",
  "atk-s0101a2:343_8": "Ayaṁ tāva anuttānapadattho.",
  "atk-s0101a2:343_9": "Ayaṁ pana sādhippāyayojanā.",
  "atk-s0101a2:343_10": "Yathā koci nikkujjitaṁ ukkujjeyya,",
  "atk-s0101a2:343_11": "evaṁ saddhammavimukhaṁ asaddhamme patitaṁ maṁ asaddhammā vuṭṭhāpentana.",
  "atk-s0101a2:343_12": "Yathā paṭicchannaṁ vivareyya,",
  "atk-s0101a2:343_13": "evaṁ kassapassa bhagavato sāsanantaradhānā pabhuti micchādiṭṭhigahanapaṭicchannaṁ sāsanaṁ vivarantena,",
  "atk-s0101a2:343_14": "yathā mūḷhassa maggaṁ ācikkheyya,",
  "atk-s0101a2:343_15": "evaṁ kummaggamicchāmaggappaṭipannassa me saggamokkhamaggaṁ āvikarontena,",
  "atk-s0101a2:343_16": "yathā andhakāre telapajjotaṁ dhāreyya,",
  "atk-s0101a2:343_17": "evaṁ mohandhakāranimuggassa me buddhādiratanarūpāni apassato tappaṭicchādakamohandhakāraviddhaṁsakadesanāpajjotadhārakena",
  "atk-s0101a2:343_18": "mayhaṁ bhagavatā etehi pariyāyehi pakāsitattā anekapariyāyena dhammo pakāsitoti.",
  "atk-s0101a2:344_0": "Evaṁ desanaṁ thometvā imāya desanāya ratanattaye pasannacitto pasannākāraṁ karonto esāhantiādimāha.",
  "atk-s0101a2:344_1": "Tattha esāhanti eso ahaṁ.",
  "atk-s0101a2:344_2": "Bhagavantaṁ saraṇaṁ gacchāmīti bhagavā me saraṇaṁ,",
  "atk-s0101a2:344_3": "parāyanaṁ,",
  "atk-s0101a2:344_4": "aghassa tātā,",
  "atk-s0101a2:344_5": "hitassa ca vidhātāti.",
  "atk-s0101a2:344_6": "Iminā adhippāyena bhagavantaṁ gacchāmi bhajāmi sevāmi payirupāsāmi,",
  "atk-s0101a2:344_7": "evaṁ vā jānāmi bujjhāmīti.",
  "atk-s0101a2:344_8": "Yesañhi dhātūnaṁ gatiattho,",
  "atk-s0101a2:344_9": "buddhipi tesaṁ attho.",
  "atk-s0101a2:344_10": "Tasmā gacchāmīti imassa jānāmi bujjhāmīti ayampi attho vutto.",
  "atk-s0101a2:344_11": "Dhammañca bhikkhusaṅghañcāti ettha pana adhigatamagge sacchikatanirodhe yathānusiṭṭhaṁ paṭipajjamāne catūsu apāyesu apatamāne dhāretīti dhammo,",
  "atk-s0101a2:344_12": "so atthato ariyamaggo ceva nibbānañca.",
  "atk-s0101a2:344_13": "Vuttañcetaṁ – “yāvatā,",
  "atk-s0101a2:344_14": "bhikkhave,",
  "atk-s0101a2:344_15": "dhammā saṅkhatā,",
  "atk-s0101a2:344_16": "ariyo aṭṭhaṅgiko maggo tesaṁ aggamakkhāyatī”ti vitthāro.",
  "atk-s0101a2:344_17": "Na kevalañca ariyamaggo ceva nibbānañca.",
  "atk-s0101a2:344_18": "Api ca kho ariyaphalehi saddhiṁ pariyattidhammopi.",
  "atk-s0101a2:344_19": "Vuttañhetaṁ chattamāṇavakavimāne –",
  "atk-s0101a2:345_0": "“Rāgavirāgamanejamasokaṁ, dhammamasaṅkhatamappaṭikūlaṁ;",
  "atk-s0101a2:346_0": "Madhuramimaṁ paguṇaṁ suvibhattaṁ, dhammamimaṁ saraṇatthamupehī”ti. ;",
  "atk-s0101a2:347_0": "Ettha hi rāgavirāgoti maggo kathito.",
  "atk-s0101a2:347_1": "Anejamasokanti phalaṁ.",
  "atk-s0101a2:347_2": "Dhammamasaṅkhatanti nibbānaṁ.",
  "atk-s0101a2:347_3": "Appaṭikūlaṁ madhuramimaṁ paguṇaṁ suvibhattanti piṭakattayena vibhattā dhammakkhandhāti.",
  "atk-s0101a2:347_4": "Diṭṭhisīlasaṁghātena saṁhatoti saṅgho,",
  "atk-s0101a2:347_5": "so atthato aṭṭha ariyapuggalasamūho.",
  "atk-s0101a2:347_6": "Vuttañhetaṁ tasmiññeva vimāne –",
  "atk-s0101a2:348_0": "“Yattha ca dinnamahapphalamāhu, catūsu sucīsu purīsayugesu;",
  "atk-s0101a2:349_0": "Aṭṭha ca puggaladhammadasā te, saṅghamimaṁ saraṇatthamupehī”ti. ;",
  "atk-s0101a2:350_0": "Bhikkhūnaṁ saṅgho bhikkhusaṅgho. Ettāvatā rājā tīṇi saraṇagamanāni paṭivedesi.",
  "atk-s0101a2:351_0": "Saraṇagamanakathā",
  "atk-s0101a2:352_0": "Idāni tesu saraṇagamanesu kosallatthaṁ saraṇaṁ,",
  "atk-s0101a2:352_1": "saraṇagamanaṁ,",
  "atk-s0101a2:352_2": "yo ca saraṇaṁ gacchati,",
  "atk-s0101a2:352_3": "saraṇagamanappabhedo,",
  "atk-s0101a2:352_4": "saraṇagamanaphalaṁ,",
  "atk-s0101a2:352_5": "saṅkileso, bhedoti,",
  "atk-s0101a2:352_6": "ayaṁ vidhi veditabbo.",
  "atk-s0101a2:352_7": "Seyyathidaṁ –",
  "atk-s0101a2:352_8": "saraṇatthato tāva hiṁsatīti saraṇaṁ.",
  "atk-s0101a2:352_9": "Saraṇagatānaṁ teneva saraṇagamanena bhayaṁ santāsaṁ dukkhaṁ duggatiparikilesaṁ hanati vināsetīti attho,",
  "atk-s0101a2:352_10": "ratanattayassevetaṁ adhivacanaṁ.",
  "atk-s0101a2:353_0": "Atha vā hite pavattanena ahitā ca nivattanena sattānaṁ bhayaṁ hiṁsati buddho.",
  "atk-s0101a2:353_1": "Bhavakantārā uttāraṇena assāsadānena ca dhammo;",
  "atk-s0101a2:353_2": "appakānampi kārānaṁ vipulaphalapaṭilābhakaraṇena saṅgho.",
  "atk-s0101a2:353_3": "Tasmā imināpi pariyāyena ratanattayaṁ saraṇaṁ.",
  "atk-s0101a2:353_4": "Tappasādataggarutāhi vihatakileso tapparāyaṇatākārappavatto cittuppādo saraṇagamanaṁ.",
  "atk-s0101a2:353_5": "Taṁ samaṅgīsatto saraṇaṁ gacchati.",
  "atk-s0101a2:353_6": "Vuttappakārena cittuppādena etāni me tīṇi ratanāni saraṇaṁ,",
  "atk-s0101a2:353_7": "etāni parāyaṇanti evaṁ upetīti attho.",
  "atk-s0101a2:353_8": "Evaṁ tāva saraṇaṁ,",
  "atk-s0101a2:353_9": "saraṇagamanaṁ,",
  "atk-s0101a2:353_10": "yo ca saraṇaṁ gacchati,",
  "atk-s0101a2:353_11": "idaṁ tayaṁ veditabbaṁ.",
  "atk-s0101a2:354_0": "Saraṇagamanappabhede pana duvidhaṁ saraṇagamanaṁ –",
  "atk-s0101a2:354_1": "lokuttaraṁ lokiyañca.",
  "atk-s0101a2:354_2": "Tattha lokuttaraṁ diṭṭhasaccānaṁ maggakkhaṇe saraṇagamanupakkilesasamucchedena ārammaṇato nibbānārammaṇaṁ hutvā kiccato sakalepi ratanattaye ijjhati.",
  "atk-s0101a2:354_3": "Lokiyaṁ puthujjanānaṁ saraṇagamanupakkilesavikkhambhanena ārammaṇato buddhādiguṇārammaṇaṁ hutvā ijjhati.",
  "atk-s0101a2:354_4": "Taṁ atthato buddhādīsu vatthūsu saddhāpaṭilābho saddhāmūlikā ca sammādiṭṭhi dasasu puññakiriyavatthūsu diṭṭhijukammanti vuccati.",
  "atk-s0101a2:354_5": "Tayidaṁ catudhā vattati –",
  "atk-s0101a2:354_6": "attasanniyyātanena,",
  "atk-s0101a2:354_7": "tapparāyaṇatāya,",
  "atk-s0101a2:354_8": "sissabhāvūpagamanena,",
  "atk-s0101a2:354_9": "paṇipātenāti.",
  "atk-s0101a2:355_0": "Tattha attasanniyyātanaṁ nāma –",
  "atk-s0101a2:355_1": "“ajjādiṁ katvā ahaṁ attānaṁ buddhassa niyyātemi,",
  "atk-s0101a2:355_2": "dhammassa,",
  "atk-s0101a2:355_3": "saṅghassā”ti evaṁ buddhādīnaṁ attapariccajanaṁ.",
  "atk-s0101a2:355_4": "Tapparāyaṇatā nāma “ajjādiṁ katvā ‘ahaṁ buddhaparāyaṇo,",
  "atk-s0101a2:355_5": "dhammaparāyaṇo,",
  "atk-s0101a2:355_6": "saṅghaparāyaṇo’ti.",
  "atk-s0101a2:355_7": "Maṁ dhārethā”ti evaṁ tapparāyaṇabhāvo.",
  "atk-s0101a2:355_8": "Sissabhāvūpagamanaṁ nāma –",
  "atk-s0101a2:355_9": "“ajjādiṁ katvā –",
  "atk-s0101a2:355_10": "‘ahaṁ buddhassa antevāsiko,",
  "atk-s0101a2:355_11": "dhammassa,",
  "atk-s0101a2:355_12": "saṅghassa antevāsiko’ti maṁ dhārethā”ti evaṁ sissabhāvūpagamo.",
  "atk-s0101a2:355_13": "Paṇipāto nāma –",
  "atk-s0101a2:355_14": "“ajjādiṁ katvā ahaṁ abhivādanapaccuṭṭhānaañjalikammasāmīcikammaṁ buddhādīnaṁyeva tiṇṇaṁ vatthūnaṁ karomī’ti",
  "atk-s0101a2:355_15": "maṁ dhārethā”ti evaṁ buddhādīsu paramanipaccākāro.",
  "atk-s0101a2:355_16": "Imesañhi catunnaṁ ākārānaṁ aññatarampi karontena gahitaṁyeva hoti saraṇaṁ.",
  "atk-s0101a2:356_0": "Api ca bhagavato attānaṁ pariccajāmi,",
  "atk-s0101a2:356_1": "dhammassa,",
  "atk-s0101a2:356_2": "saṅghassa,",
  "atk-s0101a2:356_3": "attānaṁ pariccajāmi,",
  "atk-s0101a2:356_4": "jīvitaṁ pariccajāmi,",
  "atk-s0101a2:356_5": "pariccattoyeva me attā,",
  "atk-s0101a2:356_6": "pariccattaṁyeva jīvitaṁ,",
  "atk-s0101a2:356_7": "jīvitapariyantikaṁ buddhaṁ saraṇaṁ gacchāmi,",
  "atk-s0101a2:356_8": "buddho me saraṇaṁ leṇaṁ tāṇanti ;",
  "atk-s0101a2:356_9": "evampi attasanniyyātanaṁ veditabbaṁ.",
  "atk-s0101a2:356_10": "“Satthārañca vatāhaṁ passeyyaṁ,",
  "atk-s0101a2:356_11": "bhagavantameva passeyyaṁ,",
  "atk-s0101a2:356_12": "sugatañca vatāhaṁ passeyyaṁ,",
  "atk-s0101a2:356_13": "bhagavantameva passeyyaṁ,",
  "atk-s0101a2:356_14": "sammāsambuddhañca vatāhaṁ passeyyaṁ,",
  "atk-s0101a2:356_15": "bhagavantameva passeyya”nti.",
  "atk-s0101a2:356_16": "Evampi mahākassapassa saraṇagamanaṁ viya sissabhāvūpagamanaṁ veditabbaṁ.",
  "atk-s0101a2:357_0": "“So ahaṁ vicarissāmi, gāmā gāmaṁ purā puraṁ;",
  "atk-s0101a2:358_0": "Namassamāno sambuddhaṁ, dhammassa ca sudhammata”nti. ;",
  "atk-s0101a2:359_0": "Evampi āḷavakādīnaṁ saraṇagamanaṁ viya tapparāyaṇatā veditabbā.",
  "atk-s0101a2:359_1": "Atha kho brahmāyu brāhmaṇo uṭṭhāyāsanā ekaṁsaṁ uttarāsaṅgaṁ karitvā bhagavato pādesu sirasā nipatitvā bhagavato pādāni mukhena ca paricumbati,",
  "atk-s0101a2:359_2": "pāṇīhi ca parisambāhati,",
  "atk-s0101a2:359_3": "nāmañca sāveti –",
  "atk-s0101a2:359_4": "“brahmāyu ahaṁ,",
  "atk-s0101a2:359_5": "bho gotama brāhmaṇo,",
  "atk-s0101a2:359_6": "brahmāyu ahaṁ,",
  "atk-s0101a2:359_7": "bho gotama brāhmaṇo”ti evampi paṇipāto daṭṭhabbo.",
  "atk-s0101a2:360_0": "So panesa ñātibhayācariyadakkhiṇeyyavasena catubbidho hoti.",
  "atk-s0101a2:360_1": "Tattha dakkhiṇeyyapaṇipātena saraṇagamanaṁ hoti,",
  "atk-s0101a2:360_2": "na itarehi.",
  "atk-s0101a2:360_3": "Seṭṭhavaseneva hi saraṇaṁ gaṇhāti,",
  "atk-s0101a2:360_4": "seṭṭhavasena ca bhijjati.",
  "atk-s0101a2:360_5": "Tasmā yo sākiyo vā koliyo vā –",
  "atk-s0101a2:360_6": "“buddho amhākaṁ ñātako”ti vandati,",
  "atk-s0101a2:360_7": "aggahitameva hoti saraṇaṁ. Yo vā –",
  "atk-s0101a2:360_8": "“samaṇo gotamo rājapūjito mahānubhāvo avandīyamāno anatthampi kareyyā”ti bhayena vandati,",
  "atk-s0101a2:360_9": "aggahitameva hoti saraṇaṁ.",
  "atk-s0101a2:360_10": "Yo vā bodhisattakāle bhagavato santike kiñci uggahitaṁ saramāno buddhakāle vā –",
  "atk-s0101a2:361_0": "“Catudhā vibhaje bhoge, paṇḍito gharamāvasaṁ;",
  "atk-s0101a2:362_0": "Ekena bhogaṁ bhuñjeyya, dvīhi kammaṁ payojaye;",
  "atk-s0101a2:363_0": "Catutthañca nidhāpeyya, āpadāsu bhavissatī”ti. ;",
  "atk-s0101a2:364_0": "Evarūpaṁ anusāsaniṁ uggahetvā –",
  "atk-s0101a2:364_1": "“ācariyo me”ti vandati,",
  "atk-s0101a2:364_2": "aggahitameva hoti saraṇaṁ. Yo pana –",
  "atk-s0101a2:364_3": "“ayaṁ loke aggadakkhiṇeyyo”ti vandati,",
  "atk-s0101a2:364_4": "teneva gahitaṁ hoti saraṇaṁ.",
  "atk-s0101a2:365_0": "Evaṁ gahitasaraṇassa ca upāsakassa vā upāsikāya vā aññatitthiyesu pabbajitampi ñātiṁ –",
  "atk-s0101a2:365_1": "“ñātako me aya”nti vandato saraṇagamanaṁ na bhijjati,",
  "atk-s0101a2:365_2": "pageva apabbajitaṁ.",
  "atk-s0101a2:365_3": "Tathā rājānaṁ bhayavasena vandato.",
  "atk-s0101a2:365_4": "So hi raṭṭhapūjitattā avandīyamāno anatthampi kareyyāti.",
  "atk-s0101a2:365_5": "Tathā yaṁ kiñci sippaṁ sikkhāpakaṁ titthiyampi –",
  "atk-s0101a2:365_6": "“ācariyo me aya”nti vandatopi na bhijjati,",
  "atk-s0101a2:365_7": "evaṁ saraṇagamanappabhedo veditabbo.",
  "atk-s0101a2:366_0": "Ettha ca lokuttarassa saraṇagamanassa cattāri sāmaññaphalāni vipākaphalaṁ,",
  "atk-s0101a2:366_1": "sabbadukkhakkhayo ānisaṁsaphalaṁ.",
  "atk-s0101a2:366_2": "Vuttañhetaṁ –",
  "atk-s0101a2:367_0": "“Yo ca buddhañca dhammañca, saṅghañca saraṇaṁ gato;",
  "atk-s0101a2:368_0": "Cattāri ariyasaccāni, sammappaññāya passati.",
  "atk-s0101a2:369_0": "Dukkhaṁ dukkhasamuppādaṁ, dukkhassa ca atikkamaṁ;",
  "atk-s0101a2:370_0": "Ariyaṁ aṭṭhaṅgikaṁ maggaṁ, dukkhūpasamagāminaṁ.",
  "atk-s0101a2:371_0": "Etaṁ kho saraṇaṁ khemaṁ, etaṁ saraṇamuttamaṁ;",
  "atk-s0101a2:372_0": "Etaṁ saraṇamāgamma, sabbadukkhā pamuccatī”ti. ;",
  "atk-s0101a2:373_0": "Api ca niccādito anupagamanādivasena petassa ānisaṁsaphalaṁ veditabbaṁ.",
  "atk-s0101a2:373_1": "Vuttañhetaṁ –",
  "atk-s0101a2:373_2": "“aṭṭhānametaṁ anavakāso,",
  "atk-s0101a2:373_3": "yaṁ diṭṭhisampanno puggalo kañci saṅkhāraṁ niccato upagaccheyya…pe…",
  "atk-s0101a2:373_4": "kañci saṅkhāraṁ sukhato…pe…",
  "atk-s0101a2:373_5": "kañci dhammaṁ attato upagaccheyya…pe…",
  "atk-s0101a2:373_6": "mātaraṁ jīvitā voropeyya…pe…",
  "atk-s0101a2:373_7": "pitaraṁ…pe…",
  "atk-s0101a2:373_8": "arahantaṁ…pe…",
  "atk-s0101a2:373_9": "paduṭṭhacitto tathāgatassa lohitaṁ uppādeyya…pe….",
  "atk-s0101a2:373_10": "saṅghaṁ bhindeyya…pe…",
  "atk-s0101a2:373_11": "aññaṁ satthāraṁ uddiseyya,",
  "atk-s0101a2:373_12": "netaṁ ṭhānaṁ vijjatī”ti.",
  "atk-s0101a2:373_13": "Lokiyassa pana saraṇagamanassa bhavasampadāpi bhogasampadāpi phalameva.",
  "atk-s0101a2:373_14": "Vuttañhetaṁ –",
  "atk-s0101a2:374_0": "“Ye keci buddhaṁ saraṇaṁ gatāse, na te gamissanti apāyabhūmiṁ;",
  "atk-s0101a2:375_0": "Pahāya mānusaṁ dehaṁ, devakāyaṁ paripūressantī”ti. ;",
  "atk-s0101a2:376_0": "Aparampi vuttaṁ –",
  "atk-s0101a2:376_1": "“atha kho sakko devānamindo asītiyā devatāsahassehi saddhiṁ yenāyasmā mahāmoggallāno tenupasaṅkami…pe…",
  "atk-s0101a2:376_2": "ekamantaṁ ṭhitaṁ kho sakkaṁ devānamindaṁ āyasmā mahāmoggallāno etadavoca –",
  "atk-s0101a2:376_3": "“sādhu kho,",
  "atk-s0101a2:376_4": "devānaminda,",
  "atk-s0101a2:376_5": "buddhaṁ saraṇagamanaṁ hoti.",
  "atk-s0101a2:376_6": "Buddhaṁ saraṇagamanahetu kho,",
  "atk-s0101a2:376_7": "devānaminda,",
  "atk-s0101a2:376_8": "evamidhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti…pe…",
  "atk-s0101a2:376_9": "te aññe deve dasahi ṭhānehi adhigaṇhanti –",
  "atk-s0101a2:376_10": "dibbena āyunā,",
  "atk-s0101a2:376_11": "dibbena vaṇṇena,",
  "atk-s0101a2:376_12": "dibbena sukhena,",
  "atk-s0101a2:376_13": "dibbena yasena,",
  "atk-s0101a2:376_14": "dibbena ādhipateyyena,",
  "atk-s0101a2:376_15": "dibbehi rūpehi saddehi gandhehi rasehi phoṭṭhabbehī”ti.",
  "atk-s0101a2:376_16": "Esa nayo dhamme ca saṅghe ca.",
  "atk-s0101a2:376_17": "Api ca velāmasuttādīnaṁ vasenāpi saraṇagamanassa phalaviseso veditabbo.",
  "atk-s0101a2:376_18": "Evaṁ saraṇagamanassa phalaṁ veditabbaṁ.",
  "atk-s0101a2:377_0": "Tattha ca lokiyasaraṇagamanaṁ tīsu vatthūsu aññāṇasaṁsayamicchāñāṇādīhi saṁkilissati,",
  "atk-s0101a2:377_1": "na mahājutikaṁ hoti,",
  "atk-s0101a2:377_2": "na mahāvipphāraṁ.",
  "atk-s0101a2:377_3": "Lokuttarassa natthi saṁkileso.",
  "atk-s0101a2:377_4": "Lokiyassa ca saraṇagamanassa duvidho bhedo –",
  "atk-s0101a2:377_5": "sāvajjo ca anavajjo ca.",
  "atk-s0101a2:377_6": "Tattha sāvajjo aññasatthārādīsu attasanniyyātanādīhi hoti,",
  "atk-s0101a2:377_7": "so ca aniṭṭhaphalo hoti.",
  "atk-s0101a2:377_8": "Anavajjo kālakiriyāya hoti,",
  "atk-s0101a2:377_9": "so avipākattā aphalo.",
  "atk-s0101a2:377_10": "Lokuttarassa pana nevatthi bhedo.",
  "atk-s0101a2:377_11": "Bhavantarepi hi ariyasāvako aññaṁ satthāraṁ na uddisatīti.",
  "atk-s0101a2:377_12": "Evaṁ saraṇagamanassa saṁkileso ca bhedo ca veditabboti.",
  "atk-s0101a2:378_0": "Upāsakaṁ maṁ bhante bhagavā dhāretūti maṁ bhagavā “upāsako aya”nti evaṁ dhāretu,",
  "atk-s0101a2:378_1": "jānātūti attho.",
  "atk-s0101a2:378_2": "Upāsakavidhikosallatthaṁ panettha –",
  "atk-s0101a2:378_3": "ko upāsako?",
  "atk-s0101a2:378_4": "Kasmā upāsakoti vuccati ?",
  "atk-s0101a2:378_5": "Kimassa sīlaṁ? Ko ājīvo?",
  "atk-s0101a2:378_6": "Kā vipatti?",
  "atk-s0101a2:378_7": "Kā sampattīti?",
  "atk-s0101a2:378_8": "Idaṁ pakiṇṇakaṁ veditabbaṁ.",
  "atk-s0101a2:379_0": "Tattha ko upāsakoti yo koci saraṇagato gahaṭṭho.",
  "atk-s0101a2:379_1": "Vuttañhetaṁ –",
  "atk-s0101a2:379_2": "“yato kho, mahānāma,",
  "atk-s0101a2:379_3": "buddhaṁ saraṇaṁ gato hoti,",
  "atk-s0101a2:379_4": "dhammaṁ saraṇaṁ gato hoti,",
  "atk-s0101a2:379_5": "saṅghaṁ saraṇaṁ gato hoti.",
  "atk-s0101a2:379_6": "Ettāvatā kho, mahānāma,",
  "atk-s0101a2:379_7": "upāsako hotī”ti.",
  "atk-s0101a2:380_0": "Kasmā upāsakoti ratanattayaṁ upāsanato. So hi buddhaṁ upāsatīti upāsako, tathā dhammaṁ saṁghaṁ.",
  "atk-s0101a2:381_0": "Kimassasīlanti pañca veramaṇiyo. Yathāha –",
  "atk-s0101a2:381_1": "“yato kho, mahānāma,",
  "atk-s0101a2:381_2": "upāsako pāṇātipātā paṭivirato hoti,",
  "atk-s0101a2:381_3": "adinnādānā…",
  "atk-s0101a2:381_4": "kāmesumicchācārā… musāvādā…",
  "atk-s0101a2:381_5": "surāmerayamajjapamādaṭṭhānā paṭivirato hoti,",
  "atk-s0101a2:381_6": "ettāvatā kho, mahānāma,",
  "atk-s0101a2:381_7": "upāsako sīlavā hotī”ti.",
  "atk-s0101a2:382_0": "Koājīvoti pañca micchāvaṇijjā pahāya dhammena samena jīvitakappanaṁ.",
  "atk-s0101a2:382_1": "Vuttañhetaṁ – “pañcimā,",
  "atk-s0101a2:382_2": "bhikkhave,",
  "atk-s0101a2:382_3": "vaṇijjā upāsakena akaraṇīyā.",
  "atk-s0101a2:382_4": "Katamā pañca?",
  "atk-s0101a2:382_5": "Satthavaṇijjā,",
  "atk-s0101a2:382_6": "sattavaṇijjā,",
  "atk-s0101a2:382_7": "maṁsavaṇijjā,",
  "atk-s0101a2:382_8": "majjavaṇijjā,",
  "atk-s0101a2:382_9": "visavaṇijjā. Imā kho,",
  "atk-s0101a2:382_10": "bhikkhave,",
  "atk-s0101a2:382_11": "pañca vaṇijjā upāsakena akaraṇīyā”ti.",
  "atk-s0101a2:383_0": "Kā vipattīti yā tasseva sīlassa ca ājīvassa ca vipatti,",
  "atk-s0101a2:383_1": "ayamassa vipatti.",
  "atk-s0101a2:383_2": "Api ca yāya esa caṇḍālo ceva hoti,",
  "atk-s0101a2:383_3": "malañca patikuṭṭho ca,",
  "atk-s0101a2:383_4": "sāpissa vipattīti veditabbā.",
  "atk-s0101a2:383_5": "Te ca atthato assaddhiyādayo pañca dhammā honti. Yathāha – “pañcahi,",
  "atk-s0101a2:383_6": "bhikkhave,",
  "atk-s0101a2:383_7": "dhammehi samannāgato upāsako upāsakacaṇḍālo ca hoti,",
  "atk-s0101a2:383_8": "upāsakamalañca,",
  "atk-s0101a2:383_9": "upāsakapatikuṭṭho ca.",
  "atk-s0101a2:383_10": "Katamehi pañcahi?",
  "atk-s0101a2:383_11": "Assaddho hoti,",
  "atk-s0101a2:383_12": "dussīlo hoti,",
  "atk-s0101a2:383_13": "kotūhalamaṅgaliko hoti,",
  "atk-s0101a2:383_14": "maṅgalaṁ pacceti,",
  "atk-s0101a2:383_15": "no kammaṁ,",
  "atk-s0101a2:383_16": "ito ca bahiddhā dakkhiṇeyyaṁ pariyesati,",
  "atk-s0101a2:383_17": "tattha ca pubbakāraṁ karotī”ti.",
  "atk-s0101a2:384_0": "Kā sampattīti yā cassa sīlasampadā ceva ājīvasampadā ca,",
  "atk-s0101a2:384_1": "sā sampatti;",
  "atk-s0101a2:384_2": "ye cassa ratanabhāvādikarā saddhādayo pañca dhammā. Yathāha – “pañcahi,",
  "atk-s0101a2:384_3": "bhikkhave,",
  "atk-s0101a2:384_4": "dhammehi samannāgato upāsako upāsakaratanañca hoti,",
  "atk-s0101a2:384_5": "upāsakapadumañca,",
  "atk-s0101a2:384_6": "upāsakapuṇḍarīkañca.",
  "atk-s0101a2:384_7": "Katamehi pañcahi?",
  "atk-s0101a2:384_8": "Saddho hoti,",
  "atk-s0101a2:384_9": "sīlavā hoti,",
  "atk-s0101a2:384_10": "na kotūhalamaṅgaliko hoti,",
  "atk-s0101a2:384_11": "kammaṁ pacceti,",
  "atk-s0101a2:384_12": "no maṅgalaṁ,",
  "atk-s0101a2:384_13": "na ito bahiddhā dakkhiṇeyyaṁ gavesati,",
  "atk-s0101a2:384_14": "idha ca pubbakāraṁ karotī”ti.",
  "atk-s0101a2:385_0": "Ajjataggeti etthāyaṁ aggasaddo ādikoṭikoṭṭhāsaseṭṭhesu dissati.",
  "atk-s0101a2:385_1": "“Ajjatagge,",
  "atk-s0101a2:385_2": "samma dovārika,",
  "atk-s0101a2:385_3": "āvarāmi dvāraṁ nigaṇṭhānaṁ nigaṇṭhīna”ntiādīsu hi ādimhi dissati.",
  "atk-s0101a2:385_4": "“Teneva aṅgulaggena taṁ aṅgulaggaṁ parāmaseyya.",
  "atk-s0101a2:385_5": "Ucchaggaṁ veḷagga”ntiādīsu koṭiyaṁ.",
  "atk-s0101a2:385_6": "“Ambilaggaṁ vā madhuraggaṁ vā tittakaggaṁ vā vihāraggena vā pariveṇaggena vā bhājetu”ntiādīsu koṭṭhāse. “Yāvatā,",
  "atk-s0101a2:385_7": "bhikkhave,",
  "atk-s0101a2:385_8": "sattā apadā vā…pe…",
  "atk-s0101a2:385_9": "tathāgato tesaṁ aggamakkhāyatī”tiādīsu seṭṭhe.",
  "atk-s0101a2:385_10": "Idha panāyaṁ ādimhi daṭṭhabbo.",
  "atk-s0101a2:385_11": "Tasmā ajjataggeti ajjataṁ ādiṁ katvāti evametthattho veditabbo.",
  "atk-s0101a2:385_12": "Ajjatanti ajjabhāvaṁ.",
  "atk-s0101a2:385_13": "Ajjadaggeti vā pāṭho,",
  "atk-s0101a2:385_14": "dakāro padasandhikaro.",
  "atk-s0101a2:385_15": "Ajja agganti attho.",
  "atk-s0101a2:386_0": "Pāṇupetanti pāṇehi upetaṁ.",
  "atk-s0101a2:386_1": "Yāva me jīvitaṁ pavattati,",
  "atk-s0101a2:386_2": "tāva upetaṁ anaññasatthukaṁ tīhi saraṇagamanehi saraṇaṁ gataṁ upāsakaṁ kappiyakārakaṁ maṁ bhagavā dhāretu jānātu.",
  "atk-s0101a2:386_3": "Ahañhi sacepi me tikhiṇena asinā sīsaṁ chindeyya,",
  "atk-s0101a2:386_4": "neva buddhaṁ “na buddho”ti vā,",
  "atk-s0101a2:386_5": "dhammaṁ “na dhammo”ti vā,",
  "atk-s0101a2:386_6": "saṅghaṁ “na saṅgho”ti vā vadeyyanti.",
  "atk-s0101a2:387_0": "Evaṁ attasanniyyātanena saraṇaṁ gantvā attanā kataṁ aparādhaṁ pakāsento accayo maṁ,",
  "atk-s0101a2:387_1": "bhantetiādimāha.",
  "atk-s0101a2:387_2": "Tattha accayoti aparādho.",
  "atk-s0101a2:387_3": "Maṁ accagamāti maṁ atikkamma abhibhavitvā pavatto.",
  "atk-s0101a2:387_4": "Dhammikaṁ dhammarājānanti ettha dhammaṁ caratīti dhammiko.",
  "atk-s0101a2:387_5": "Dhammeneva rājā jāto,",
  "atk-s0101a2:387_6": "na pitughātanādinā adhammenāti dhammarājā.",
  "atk-s0101a2:387_7": "Jīvitā voropesinti jīvitā viyojesiṁ.",
  "atk-s0101a2:387_8": "Paṭiggaṇhātūti khamatu.",
  "atk-s0101a2:387_9": "Āyatiṁ saṁvarāyāti anāgate saṁvaratthāya.",
  "atk-s0101a2:387_10": "Puna evarūpassa aparādhassa dosassa khalitassa akaraṇatthāya.",
  "atk-s0101a2:388_0": "251.Tagghāti ekaṁse nipāto.",
  "atk-s0101a2:388_1": "Yathā dhammaṁ paṭikarosīti yathā dhammo ṭhito tatheva karosi,",
  "atk-s0101a2:388_2": "khamāpesīti vuttaṁ hoti.",
  "atk-s0101a2:388_3": "Taṁ te mayaṁ paṭiggaṇhāmāti taṁ tava aparādhaṁ mayaṁ khamāma.",
  "atk-s0101a2:388_4": "Vuḍḍhihesā,",
  "atk-s0101a2:388_5": "mahārāja ariyassa vinayeti esā, mahārāja,",
  "atk-s0101a2:388_6": "ariyassa vinaye buddhassa bhagavato sāsane vuḍḍhi nāma. Katamā?",
  "atk-s0101a2:388_7": "Yāyaṁ accayaṁ accayato disvā yathādhammaṁ paṭikaritvā āyatiṁ saṁvarāpajjanā,",
  "atk-s0101a2:388_8": "desanaṁ pana puggalādhiṭṭhānaṁ karonto –",
  "atk-s0101a2:388_9": "“yo accayaṁ accayato disvā yathādhammaṁ paṭikaroti,",
  "atk-s0101a2:388_10": "āyatiṁ saṁvaraṁ āpajjatī”ti āha.",
  "atk-s0101a2:389_0": "252.Evaṁ vutteti evaṁ bhagavatā vutte.",
  "atk-s0101a2:389_1": "Handa ca dāni mayaṁ bhanteti ettha handāti vacasāyatthe nipāto.",
  "atk-s0101a2:389_2": "So hi gamanavacasāyaṁ katvā evamāha.",
  "atk-s0101a2:389_3": "Bahukiccāti balavakiccā.",
  "atk-s0101a2:389_4": "Bahukaraṇīyāti tasseva vevacanaṁ.",
  "atk-s0101a2:389_5": "Yassadāni tvanti yassa idāni tvaṁ mahārāja gamanassa kālaṁ maññasi jānāsi,",
  "atk-s0101a2:389_6": "tassa kālaṁ tvameva jānāsīti vuttaṁ hoti.",
  "atk-s0101a2:389_7": "Padakkhiṇaṁ katvā pakkāmīti tikkhattuṁ padakkhiṇaṁ katvā dasanakhasamodhānasamujjalaṁ añjaliṁ sirasi",
  "atk-s0101a2:389_8": "patiṭṭhapetvā yāva dassanavisayaṁ bhagavato abhimukhova paṭikkamitvā dassanavijahanaṭṭhānabhūmiyaṁ pañcapatiṭṭhitena",
  "atk-s0101a2:389_9": "vanditvā pakkāmi.",
  "atk-s0101a2:390_0": "253.Khatāyaṁ,",
  "atk-s0101a2:390_1": "bhikkhave,",
  "atk-s0101a2:390_2": "rājāti khato ayaṁ,",
  "atk-s0101a2:390_3": "bhikkhave, rājā.",
  "atk-s0101a2:390_4": "Upahatāyanti upahato ayaṁ.",
  "atk-s0101a2:390_5": "Idaṁ vuttaṁ hoti – ayaṁ,",
  "atk-s0101a2:390_6": "bhikkhave,",
  "atk-s0101a2:390_7": "rājā khato upahato bhinnapatiṭṭho jāto,",
  "atk-s0101a2:390_8": "tathānena attanāva attā khato,",
  "atk-s0101a2:390_9": "yathā attano patiṭṭhā na jātāti.",
  "atk-s0101a2:390_10": "Virajanti rāgarajādivirahitaṁ.",
  "atk-s0101a2:390_11": "Rāgamalādīnaṁyeva vigatattā vītamalaṁ.",
  "atk-s0101a2:390_12": "Dhammacakkhunti dhammesu vā cakkhuṁ,",
  "atk-s0101a2:390_13": "dhammamayaṁ vā cakkhuṁ,",
  "atk-s0101a2:390_14": "aññesu ṭhānesu tiṇṇaṁ maggānametaṁ adhivacanaṁ.",
  "atk-s0101a2:390_15": "Idha pana sotāpattimaggasseva.",
  "atk-s0101a2:390_16": "Idaṁ vuttaṁ hoti –",
  "atk-s0101a2:390_17": "sace iminā pitā ghātito nābhavissa,",
  "atk-s0101a2:390_18": "idāni idhevāsane nisinno sotāpattimaggaṁ patto abhavissa,",
  "atk-s0101a2:390_19": "pāpamittasaṁsaggena panassa antarāyo jāto.",
  "atk-s0101a2:390_20": "Evaṁ santepi yasmā ayaṁ tathāgataṁ upasaṅkamitvā ratanattayaṁ saraṇaṁ gato,",
  "atk-s0101a2:390_21": "tasmā mama sāsanamahantatāya yathā nāma koci purisassa vadhaṁ katvā pupphamuṭṭhimattena daṇḍena mucceyya,",
  "atk-s0101a2:390_22": "evameva lohakumbhiyaṁ nibbattitvā tiṁsavassasahassāni adho patanto heṭṭhimatalaṁ patvā tiṁsavassasahassāni",
  "atk-s0101a2:390_23": "uddhaṁ gacchanto punapi uparimatalaṁ pāpuṇitvā muccissatīti idampi kira bhagavatā vuttameva,",
  "atk-s0101a2:390_24": "pāḷiyaṁ pana na ārūḷhaṁ.",
  "atk-s0101a2:391_0": "Idaṁ pana suttaṁ sutvā raññā koci ānisaṁso laddhoti?",
  "atk-s0101a2:391_1": "Mahāānisaṁso laddho.",
  "atk-s0101a2:391_2": "Ayañhi pitu māritakālato paṭṭhāya neva rattiṁ na divā niddaṁ labhati,",
  "atk-s0101a2:391_3": "satthāraṁ pana upasaṅkamitvā imāya madhurāya ojavantiyā dhammadesanāya sutakālato paṭṭhāya niddaṁ labhi.",
  "atk-s0101a2:391_4": "Tiṇṇaṁ ratanānaṁ mahāsakkāraṁ akāsi.",
  "atk-s0101a2:391_5": "Pothujjanikāya saddhāya samannāgato nāma iminā raññā sadiso nāhosi.",
  "atk-s0101a2:391_6": "Anāgate pana vijitāvī nāma paccekabuddho hutvā parinibbāyissatīti.",
  "atk-s0101a2:391_7": "Idamavoca bhagavā.",
  "atk-s0101a2:391_8": "Attamanā te bhikkhū bhagavato bhāsitaṁ abhinandunti.",
  "atk-s0101a2:392_0": "Iti sumaṅgalavilāsiniyā dīghanikāyaṭṭhakathāyaṁ",
  "atk-s0101a2:393_0": "Sāmaññaphalasuttavaṇṇanā niṭṭhitā."
}