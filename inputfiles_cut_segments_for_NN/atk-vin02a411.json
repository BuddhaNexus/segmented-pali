{
  "atk-vin02a411:0_0": "Mahāsaṅgāmo",
  "atk-vin02a411:1_0": "Voharantena jānitabbādivaṇṇanā",
  "atk-vin02a411:2_0": "368-374.",
  "atk-vin02a411:2_1": "Mahāsaṅgāme – vatthuto vā vatthuṁ saṅkamatīti ‘‘paṭhamapārājikavatthu mayā diṭṭhaṁ vā sutaṁ vā’’ti vatvā puna pucchiyamāno nighaṁsiyamāno ‘‘na mayā paṭhamapārājikassa vatthu diṭṭhaṁ, na sutaṁ;",
  "atk-vin02a411:2_2": "dutiyapārājikassa vatthu diṭṭhaṁ vā sutaṁ vā’’ti vadati.",
  "atk-vin02a411:2_3": "Eteneva nayena sesavatthusaṅkamanaṁ,",
  "atk-vin02a411:2_4": "vipattito vipattisaṅkamanaṁ āpattito āpattisaṅkamanañca veditabbaṁ. Yo pana ‘‘neva mayā diṭṭhaṁ,",
  "atk-vin02a411:2_5": "na suta’’nti vatvā pacchā ‘‘mayāpetaṁ diṭṭhaṁ vā sutaṁ vā’’ti vadati,",
  "atk-vin02a411:2_6": "‘‘diṭṭhaṁ vā sutaṁ vā’’ti vatvā pacchā ‘‘na diṭṭhaṁ vā na sutaṁ vā’’ti vadati, ayaṁ avajānitvā paṭijānāti,",
  "atk-vin02a411:2_7": "paṭijānitvā avajānātīti veditabbo.",
  "atk-vin02a411:2_8": "Eseva aññenaññaṁ paṭicarati nāma.",
  "atk-vin02a411:3_0": "375.Vaṇṇāvaṇṇoti nīlādivaṇṇāvaṇṇavasena sukkavissaṭṭhisikkhāpadaṁ vuttaṁ.",
  "atk-vin02a411:3_1": "Vacanamanuppadānanti sañcarittaṁ vuttaṁ.",
  "atk-vin02a411:3_2": "Kāyasaṁsaggādittayaṁ sarūpeneva vuttaṁ.",
  "atk-vin02a411:3_3": "Iti imāni pañca methunadhammassa pubbabhāgo pubbapayogoti veditabbāni.",
  "atk-vin02a411:4_0": "376.Cattāri apalokanakammānīti adhammenavaggādīni. Sesesupi eseva nayo.",
  "atk-vin02a411:4_1": "Iti cattāri catukkāni soḷasa honti.",
  "atk-vin02a411:5_0": "Agatiagantabbavaṇṇanā",
  "atk-vin02a411:6_0": "379.Bahujanaahitāyapaṭipanno hotīti vinayadharena hi evaṁ chandādigatiyā adhikaraṇe vinicchite tasmiṁ vihāre saṅgho dvidhā bhijjati.",
  "atk-vin02a411:6_1": "Ovādūpajīviniyo bhikkhuniyopi dve bhāgā honti.",
  "atk-vin02a411:6_2": "Upāsakāpi upāsikāyopi dārakāpi dārikāyopi tesaṁ ārakkhadevatāpi tatheva dvidhā bhijjanti.",
  "atk-vin02a411:6_3": "Tato bhummadevatā ādiṁ katvā yāva akaniṭṭhabrahmāno dvidhāva honti.",
  "atk-vin02a411:6_4": "Tena vuttaṁ – ‘‘bahujanaahitāya paṭipanno hoti…pe… dukkhāya devamanussāna’’nti.",
  "atk-vin02a411:7_0": "382.Visamanissitoti visamāni kāyakammādīni nissito.",
  "atk-vin02a411:7_1": "Gahananissitoti micchādiṭṭhiantaggāhikadiṭṭhisaṅkhātaṁ gahanaṁ nissito.",
  "atk-vin02a411:7_2": "Balavanissitoti balavante abhiññāte bhikkhū nissito.",
  "atk-vin02a411:8_0": "393.Tassa avajānantoti tassa vacanaṁ avajānanto. Upayogatthe vā sāmivacanaṁ, taṁ avajānantoti attho.",
  "atk-vin02a411:9_0": "394.Yaṁ atthāyāti yadatthāya. Taṁ atthanti so attho. Sesaṁ sabbattha uttānamevāti.",
  "atk-vin02a411:10_0": "Mahāsaṅgāmavaṇṇanā niṭṭhitā."
}