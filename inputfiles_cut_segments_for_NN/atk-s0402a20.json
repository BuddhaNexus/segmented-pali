{
  "atk-s0402a20:0_0": "2. Rathakāravaggo",
  "atk-s0402a20:1_0": "1. Ñātasuttavaṇṇanā",
  "atk-s0402a20:2_0": "11.",
  "atk-s0402a20:2_1": "Dutiyassa paṭhame ñātoti paññāto pākaṭo.",
  "atk-s0402a20:2_2": "Ananulomiketi sāsanassa na anulometīti ananulomikaṁ,",
  "atk-s0402a20:2_3": "tasmiṁ ananulomike.",
  "atk-s0402a20:2_4": "Kāyakammeti pāṇātipātādimhi kāyaduccarite.",
  "atk-s0402a20:2_5": "Oḷārikaṁ vā etaṁ,",
  "atk-s0402a20:2_6": "na evarūpe samādapetuṁ sakkoti.",
  "atk-s0402a20:2_7": "Disā namassituṁ vaṭṭati,",
  "atk-s0402a20:2_8": "bhūtabaliṁ kātuṁ vaṭṭatīti evarūpe samādapeti gaṇhāpeti.",
  "atk-s0402a20:2_9": "Vacīkammepi musāvādādīni oḷārikāni,",
  "atk-s0402a20:2_10": "attano santakaṁ parassa adātukāmena ‘‘natthī’’ti ayaṁ vañcanamusāvādo nāma vattuṁ vaṭṭatīti evarūpe samādapeti.",
  "atk-s0402a20:2_11": "Manokammepi abhijjhādayo oḷārikā,",
  "atk-s0402a20:2_12": "kammaṭṭhānaṁ visaṁvādetvā kathento pana ananulomikesu dhammesu samādapeti nāma dakkhiṇavihāravāsitthero viya.",
  "atk-s0402a20:2_13": "Taṁ kira theraṁ eko upaṭṭhāko amaccaputto upasaṅkamitvā ‘‘mettāyantena paṭhamaṁ kīdise puggale mettāyitabba’’nti pucchi.",
  "atk-s0402a20:2_14": "Thero sabhāgavisabhāgaṁ anācikkhitvā ‘‘piyapuggale’’ti āha.",
  "atk-s0402a20:2_15": "Tassa ca bhariyā piyā hoti manāpā,",
  "atk-s0402a20:2_16": "so taṁ ārabbha mettāyanto ummādaṁ pāpuṇi.",
  "atk-s0402a20:2_17": "Kathaṁ panesa bahujanaahitāya paṭipanno hotīti?",
  "atk-s0402a20:2_18": "Evarūpassa hi saddhivihārikādayo ceva upaṭṭhākādayo ca tesaṁ ārakkhadevatā ādiṁ katvā tāsaṁ tāsaṁ mittabhūtā",
  "atk-s0402a20:2_19": "yāva brahmalokā sesadevatā ca ‘‘ayaṁ bhikkhu na ajānitvā karissatī’’ti tena katameva karonti,",
  "atk-s0402a20:2_20": "evamesa bahujanaahitāya paṭipanno hoti.",
  "atk-s0402a20:3_0": "Sukkapakkhe pāṇātipātā veramaṇiādīnaṁyeva vasena kāyakammavacīkammāni veditabbāni.",
  "atk-s0402a20:3_1": "Kammaṭṭhānaṁ pana avisaṁvādetvā kathento anulomikesu dhammesu samādapeti nāma koḷitavihāravāsī catunikāyikatissatthero viya.",
  "atk-s0402a20:3_2": "Tassa kira jeṭṭhabhātā nandābhayatthero nāma potaliyavihāre vasanto ekasmiṁ roge samuṭṭhite kaniṭṭhaṁ pakkosāpetvā āha – ‘‘āvuso,",
  "atk-s0402a20:3_3": "mayhaṁ sallahukaṁ katvā ekaṁ kammaṭṭhānaṁ kathehī’’ti. Kiṁ, bhante,",
  "atk-s0402a20:3_4": "aññena kammaṭṭhānena,",
  "atk-s0402a20:3_5": "kabaḷīkārāhāraṁ pariggaṇhituṁ vaṭṭatīti?",
  "atk-s0402a20:3_6": "Kimatthiko esa, āvusoti? Bhante,",
  "atk-s0402a20:3_7": "kabaḷīkārāhāro upādārūpaṁ,",
  "atk-s0402a20:3_8": "ekasmiñca upādārūpe diṭṭhe tevīsati upādārūpāni pākaṭāni hontīti .",
  "atk-s0402a20:3_9": "So ‘‘vaṭṭissati, āvuso,",
  "atk-s0402a20:3_10": "ettaka’’nti taṁ uyyojetvā kabaḷīkārāhāraṁ pariggaṇhitvā upādārūpaṁ sallakkhetvā vivaṭṭetvā arahattaṁ pāpuṇi.",
  "atk-s0402a20:3_11": "Atha naṁ theraṁ bahivihārā anikkhantameva pakkositvā, ‘‘āvuso,",
  "atk-s0402a20:3_12": "mahāavassayosi mayhaṁ jāto’’ti kaniṭṭhattherassa attanā paṭiladdhaguṇaṁ ārocesi.",
  "atk-s0402a20:3_13": "Bahujanahitāyāti etassapi hi saddhivihārikādayo ‘‘ayaṁ na ajānitvā karissatī’’ti tena katameva karontīti bahujanahitāya paṭipanno nāma hotīti.",
  "atk-s0402a20:4_0": "2. Sāraṇīyasuttavaṇṇanā",
  "atk-s0402a20:5_0": "12.",
  "atk-s0402a20:5_1": "Dutiye khattiyassāti jātiyā khattiyassa.",
  "atk-s0402a20:5_2": "Muddhāvasittassāti rājābhisekena muddhani abhisittassa.",
  "atk-s0402a20:5_3": "Sāraṇīyāni bhavantīti saritabbāni asammussanīyāni honti.",
  "atk-s0402a20:5_4": "Jātoti nibbatto.",
  "atk-s0402a20:5_5": "Yāvajīvaṁ sāraṇīyanti daharakāle jānitumpi na sakkā,",
  "atk-s0402a20:5_6": "aparabhāge pana mātāpituādīhi ñātakehi vā dāsādīhi vā ‘‘tvaṁ asukajanapade asukanagare asukadivase asukanakkhatte",
  "atk-s0402a20:5_7": "jāto’’ti ācikkhite sutvā tato paṭṭhāya yāvajīvaṁ sarati na sammussati.",
  "atk-s0402a20:5_8": "Tena vuttaṁ –",
  "atk-s0402a20:5_9": "‘‘yāvajīvaṁ sāraṇīyaṁ hotī’’ti.",
  "atk-s0402a20:6_0": "Idaṁ,",
  "atk-s0402a20:6_1": "bhikkhave,",
  "atk-s0402a20:6_2": "dutiyanti abhisekaṭṭhānaṁ nāma rañño balavatuṭṭhikaraṁ hoti,",
  "atk-s0402a20:6_3": "tenassa taṁ yāvajīvaṁ sāraṇīyaṁ.",
  "atk-s0402a20:6_4": "Saṅgāmavijayaṭṭhānepi eseva nayo.",
  "atk-s0402a20:6_5": "Ettha pana saṅgāmanti yuddhaṁ.",
  "atk-s0402a20:6_6": "Abhivijinitvāti jinitvā sattumaddanaṁ katvā.",
  "atk-s0402a20:6_7": "Tameva saṅgāmasīsanti tameva saṅgāmaṭṭhānaṁ.",
  "atk-s0402a20:6_8": "Ajjhāvasatīti abhibhavitvā āvasati.",
  "atk-s0402a20:7_0": "Idāni yasmā sammāsambuddhassa rañño jātiṭṭhānādīhi kattabbakiccaṁ natthi,",
  "atk-s0402a20:7_1": "imasmiṁ pana sāsane tappaṭibhāge tayo puggale dassetuṁ idaṁ kāraṇaṁ ābhataṁ,",
  "atk-s0402a20:7_2": "tasmā te dassento evameva kho,",
  "atk-s0402a20:7_3": "bhikkhavetiādimāha.",
  "atk-s0402a20:7_4": "Tattha anagāriyaṁ pabbajito hotīti ettha catupārisuddhisīlampi pabbajjānissitamevāti veditabbaṁ.",
  "atk-s0402a20:7_5": "Sāraṇīyaṁ hotīti ‘‘ahaṁ asukaraṭṭhe asukajanapade asukavihāre asukamāḷake asukadivāṭṭhāne asukacaṅkame",
  "atk-s0402a20:7_6": "asukarukkhamūle pabbajito’’ti evaṁ yāvajīvaṁ saritabbameva hoti na sammussitabbaṁ.",
  "atk-s0402a20:8_0": "Idaṁdukkhanti ettakaṁ dukkhaṁ,",
  "atk-s0402a20:8_1": "na ito uddhaṁ dukkhaṁ atthi.",
  "atk-s0402a20:8_2": "Ayaṁ dukkhasamudayoti ettako dukkhasamudayo,",
  "atk-s0402a20:8_3": "na ito uddhaṁ dukkhasamudayo atthīti.",
  "atk-s0402a20:8_4": "Sesapadadvayepi eseva nayo.",
  "atk-s0402a20:8_5": "Evamettha catūhi saccehi sotāpattimaggo kathito.",
  "atk-s0402a20:8_6": "Kasiṇaparikammavipassanāñāṇāni pana maggasannissitāneva honti.",
  "atk-s0402a20:8_7": "Sāraṇīyaṁhotīti ‘‘ahaṁ asukaraṭṭhe…pe…",
  "atk-s0402a20:8_8": "asukarukkhamūle sotāpanno jāto’’ti yāvajīvaṁ sāraṇīyaṁ hoti asammussanīyaṁ.",
  "atk-s0402a20:9_0": "Āsavānaṁ khayāti āsavānaṁ khayena.",
  "atk-s0402a20:9_1": "Cetovimuttinti phalasamādhiṁ.",
  "atk-s0402a20:9_2": "Paññāvimuttinti phalapaññaṁ.",
  "atk-s0402a20:9_3": "Sayaṁ abhiññā sacchikatvāti attanāva abhivisiṭṭhāya paññāya paccakkhaṁ katvā.",
  "atk-s0402a20:9_4": "Upasampajja viharatīti paṭilabhitvā viharati.",
  "atk-s0402a20:9_5": "Sāraṇīyanti ‘‘mayā asukaraṭṭhe…pe…",
  "atk-s0402a20:9_6": "asukarukkhamūle arahattaṁ patta’’nti attano arahattapattiṭṭhānaṁ nāma yāvajīvaṁ sāraṇīyaṁ hoti asammussanīyanti yathānusandhināva desanaṁ niṭṭhapesi.",
  "atk-s0402a20:10_0": "3. Āsaṁsasuttavaṇṇanā",
  "atk-s0402a20:11_0": "13.",
  "atk-s0402a20:11_1": "Tatiye santoti atthi upalabbhanti.",
  "atk-s0402a20:11_2": "Saṁvijjamānāti tasseva vevacanaṁ.",
  "atk-s0402a20:11_3": "Lokasminti sattaloke.",
  "atk-s0402a20:11_4": "Nirāsoti anāso apatthano.",
  "atk-s0402a20:11_5": "Āsaṁsoti āsaṁsamāno patthayamāno.",
  "atk-s0402a20:11_6": "Vigatāsoti apagatāso.",
  "atk-s0402a20:11_7": "Caṇḍālakuleti caṇḍālānaṁ kule.",
  "atk-s0402a20:11_8": "Venakuleti vilīvakārakule.",
  "atk-s0402a20:11_9": "Nesādakuleti migaluddakānaṁ kule.",
  "atk-s0402a20:11_10": "Rathakārakuleti cammakārakule.",
  "atk-s0402a20:11_11": "Pukkusakuleti pupphacchaḍḍakakule.",
  "atk-s0402a20:12_0": "Ettāvatā kulavipattiṁ dassetvā idāni yasmā nīcakule jātopi ekacco aḍḍho hoti mahaddhano,",
  "atk-s0402a20:12_1": "ayaṁ pana na tādiso,",
  "atk-s0402a20:12_2": "tasmāssa bhogavipattiṁ dassetuṁ daliddetiādimāha.",
  "atk-s0402a20:12_3": "Tattha daliddeti dāliddiyena samannāgate.",
  "atk-s0402a20:12_4": "Appannapānabhojaneti parittakaannapānabhojane.",
  "atk-s0402a20:12_5": "Kasiravuttiketi dukkhajīvike,",
  "atk-s0402a20:12_6": "yattha vāyāmena payogena jīvitavuttiṁ sādhenti,",
  "atk-s0402a20:12_7": "tathārūpeti attho.",
  "atk-s0402a20:12_8": "Yattha kasirena ghāsacchādo labbhatīti yasmiṁ kule dukkhena yāgubhattaghāso ca kopīnamattaṁ acchādanañca labbhati.",
  "atk-s0402a20:13_0": "Idāni yasmā ekacco nīcakule jātopi upadhisampanno hoti attabhāvasamiddhiyaṁ ṭhito ,",
  "atk-s0402a20:13_1": "ayañca na tādiso,",
  "atk-s0402a20:13_2": "tasmāssa sarīravipattimpi dassetuṁ so ca hoti dubbaṇṇotiādimāha.",
  "atk-s0402a20:13_3": "Tattha dubbaṇṇoti paṁsupisācako viya jhāmakhāṇuvaṇṇo.",
  "atk-s0402a20:13_4": "Duddasikoti vijātamātuyāpi amanāpadassano.",
  "atk-s0402a20:13_5": "Okoṭimakoti lakuṇḍako.",
  "atk-s0402a20:13_6": "Kāṇoti ekakkhikāṇo vā ubhayakkhikāṇo vā.",
  "atk-s0402a20:13_7": "Kuṇīti ekahatthakuṇī vā ubhayahatthakuṇī vā.",
  "atk-s0402a20:13_8": "Khañjoti ekapādakhañjo vā ubhayapādakhañjo vā.",
  "atk-s0402a20:13_9": "Pakkhahatoti hatapakkho pīṭhasappī.",
  "atk-s0402a20:13_10": "Padīpeyyassāti vaṭṭitelakapallakādino padīpaupakaraṇassa.",
  "atk-s0402a20:13_11": "Tassa na evaṁ hotīti.",
  "atk-s0402a20:13_12": "Kasmā na hoti?",
  "atk-s0402a20:13_13": "Nīcakule jātattā.",
  "atk-s0402a20:14_0": "Jeṭṭhoti aññasmiṁ jeṭṭhe sati kaniṭṭho āsaṁ na karoti,",
  "atk-s0402a20:14_1": "tasmā jeṭṭhoti āha.",
  "atk-s0402a20:14_2": "Ābhisekoti jeṭṭhopi na abhisekāraho āsaṁ na karoti,",
  "atk-s0402a20:14_3": "tasmā ābhisekoti āha.",
  "atk-s0402a20:14_4": "Anabhisittoti abhisekārahopi kāṇakuṇiādidosarahito sakiṁ abhisitto puna abhiseke āsaṁ na karoti,",
  "atk-s0402a20:14_5": "tasmā anabhisittoti āha .",
  "atk-s0402a20:14_6": "Acalappattoti jeṭṭhopi ābhiseko anabhisitto mando uttānaseyyako,",
  "atk-s0402a20:14_7": "sopi abhiseke āsaṁ na karoti.",
  "atk-s0402a20:14_8": "Soḷasavassuddesiko pana paññāyamānamassubhedo acalappatto nāma hoti,",
  "atk-s0402a20:14_9": "mahantampi rajjaṁ vicāretuṁ samattho,",
  "atk-s0402a20:14_10": "tasmā ‘‘acalappatto’’ti āha.",
  "atk-s0402a20:14_11": "Tassa evaṁ hotīti kasmā hoti?",
  "atk-s0402a20:14_12": "Mahājātitāya.",
  "atk-s0402a20:15_0": "Dussīloti nissīlo.",
  "atk-s0402a20:15_1": "Pāpadhammoti lāmakadhammo.",
  "atk-s0402a20:15_2": "Asucīti asucīhi kāyakammādīhi samannāgato.",
  "atk-s0402a20:15_3": "Saṅkassarasamācāroti saṅkāhi saritabbasamācāro,",
  "atk-s0402a20:15_4": "kiñcideva asāruppaṁ disvā ‘‘idaṁ iminā kataṁ bhavissatī’’ti evaṁ paresaṁ āsaṅkanīyasamācāro,",
  "atk-s0402a20:15_5": "attanāyeva vā saṅkāhi saritabbasamācāro,",
  "atk-s0402a20:15_6": "sāsaṅkasamācāroti attho.",
  "atk-s0402a20:15_7": "Tassa hi divāṭṭhānādīsu sannipatitvā kiñcideva mantayante bhikkhū disvā ‘‘ime ekato hutvā mantenti,",
  "atk-s0402a20:15_8": "kacci nu kho mayā katakammaṁ jānitvā mantentī’’ti evaṁ sāsaṅkasamācāro hoti.",
  "atk-s0402a20:15_9": "Paṭicchannakammantoti paṭicchādetabbayuttakena pāpakammena samannāgato.",
  "atk-s0402a20:15_10": "Assamaṇo samaṇapaṭiññoti assamaṇo hutvāva samaṇapatirūpakatāya ‘‘samaṇo aha’’nti evaṁ paṭiñño.",
  "atk-s0402a20:15_11": "Abrahmacārī brahmacāripaṭiññoti aññe brahmacārino sunivatthe supārute sumbhakapattadhare gāmanigamarājadhānīsu",
  "atk-s0402a20:15_12": "piṇḍāya caritvā jīvikaṁ kappente disvā sayampi tādisena ākārena tathā paṭipajjanato ‘‘ahaṁ brahmacārī’’ti",
  "atk-s0402a20:15_13": "paṭiññaṁ dento viya hoti.",
  "atk-s0402a20:15_14": "‘‘Ahaṁ bhikkhū’’ti vatvā uposathaggādīni pavisanto pana brahmacāripaṭiñño hotiyeva,",
  "atk-s0402a20:15_15": "tathā saṅghikaṁ lābhaṁ gaṇhanto.",
  "atk-s0402a20:15_16": "Antopūtīti pūtinā kammena anto anupaviṭṭho.",
  "atk-s0402a20:15_17": "Avassutoti rāgādīhi tinto.",
  "atk-s0402a20:15_18": "Kasambujātoti sañjātarāgādikacavaro.",
  "atk-s0402a20:15_19": "Tassa na evaṁ hotīti.",
  "atk-s0402a20:15_20": "Kasmā na hoti?",
  "atk-s0402a20:15_21": "Lokuttaradhammaupanissayassa natthitāya.",
  "atk-s0402a20:15_22": "Tassaevaṁ hotīti.",
  "atk-s0402a20:15_23": "Kasmā hoti?",
  "atk-s0402a20:15_24": "Mahāsīlasmiṁ paripūrakāritāya.",
  "atk-s0402a20:16_0": "4. Cakkavattisuttavaṇṇanā",
  "atk-s0402a20:17_0": "14.",
  "atk-s0402a20:17_1": "Catutthe catūhi saṅgahavatthūhi janaṁ rañjetīti rājā.",
  "atk-s0402a20:17_2": "Cakkaṁ vattetīti cakkavattī.",
  "atk-s0402a20:17_3": "Vattitaṁ vā anena cakkanti cakkavattī.",
  "atk-s0402a20:17_4": "Dhammo assa atthīti dhammiko.",
  "atk-s0402a20:17_5": "Dhammeneva dasavidhena cakkavattivattena rājā jātoti dhammarājā.",
  "atk-s0402a20:17_6": "Sopi na arājakanti sopi aññaṁ nissayarājānaṁ alabhitvā cakkaṁ nāma vattetuṁ na sakkotīti attho.",
  "atk-s0402a20:17_7": "Iti satthā desanaṁ paṭṭhapetvā yathānusandhiṁ apāpetvāva tuṇhī ahosi. Kasmā?",
  "atk-s0402a20:17_8": "Anusandhikusalā uṭṭhahitvā anusandhiṁ pucchissanti,",
  "atk-s0402a20:17_9": "bahū hi imasmiṁ ṭhāne tathārūpā bhikkhū,",
  "atk-s0402a20:17_10": "athāhaṁ tehi puṭṭho desanaṁ vaḍḍhessāmīti.",
  "atk-s0402a20:17_11": "Atheko anusandhikusalo bhikkhu bhagavantaṁ pucchanto ko pana,",
  "atk-s0402a20:17_12": "bhantetiādimāha.",
  "atk-s0402a20:17_13": "Bhagavāpissa byākaronto dhammo bhikkhūtiādimāha.",
  "atk-s0402a20:18_0": "Tattha dhammoti dasakusalakammapathadhammo.",
  "atk-s0402a20:18_1": "Dhammanti tameva vuttappakāraṁ dhammaṁ.",
  "atk-s0402a20:18_2": "Nissāyāti tadadhiṭṭhānena cetasā tameva nissayaṁ katvā.",
  "atk-s0402a20:18_3": "Dhammaṁ sakkarontoti yathā kato so dhammo suṭṭhu kato hoti,",
  "atk-s0402a20:18_4": "evametaṁ karonto.",
  "atk-s0402a20:18_5": "Dhammaṁ garuṁ karontoti tasmiṁ gāravuppattiyā taṁ garukaronto.",
  "atk-s0402a20:18_6": "Dhammaṁ apacāyamānoti tasseva dhammassa añjalikaraṇādīhi nīcavuttitaṁ karonto.",
  "atk-s0402a20:18_7": "Dhammaddhajo dhammaketūti taṁ dhammaṁ dhajamiva purakkhatvā ketumiva ukkhipitvā pavattiyā dhammaddhajo dhammaketu ca hutvāti attho.",
  "atk-s0402a20:18_8": "Dhammādhipateyyoti dhammādhipatibhūtāgatabhāvena dhammavaseneva ca sabbakiriyānaṁ karaṇena dhammādhipateyyo hutvā.",
  "atk-s0402a20:18_9": "Dhammikaṁ rakkhāvaraṇaguttiṁ saṁvidahatīti dhammo assā atthīti dhammikā,",
  "atk-s0402a20:18_10": "rakkhā ca āvaraṇañca gutti ca rakkhāvaraṇagutti.",
  "atk-s0402a20:18_11": "Tattha ‘‘paraṁ rakkhanto attānaṁ rakkhatī’’ti vacanato khantiādayo rakkhā.",
  "atk-s0402a20:18_12": "Vuttañhetaṁ –",
  "atk-s0402a20:18_13": "‘‘kathañca,",
  "atk-s0402a20:18_14": "bhikkhave,",
  "atk-s0402a20:18_15": "paraṁ rakkhanto attānaṁ rakkhati.",
  "atk-s0402a20:18_16": "Khantiyā avihiṁsāya mettacittatāya anuddayāyā’’ti (saṁ. ni. 5.385).",
  "atk-s0402a20:18_17": "Nivāsanapārupanagehādīni āvaraṇaṁ.",
  "atk-s0402a20:18_18": "Corādiupaddavanivāraṇatthaṁ gopāyanā gutti.",
  "atk-s0402a20:18_19": "Taṁ sabbampi suṭṭhu vidahati pavatteti ṭhapetīti attho.",
  "atk-s0402a20:19_0": "Idāni yattha sā saṁvidahitabbā,",
  "atk-s0402a20:19_1": "taṁ dassento antojanasmintiādimāha.",
  "atk-s0402a20:19_2": "Tatrāyaṁ saṅkhepattho –",
  "atk-s0402a20:19_3": "antojanasaṅkhātaṁ puttadāraṁ sīlasaṁvare patiṭṭhāpento vatthagandhamālādīni cassa dadamāno sabbopaddave",
  "atk-s0402a20:19_4": "cassa nivārayamāno dhammikaṁ rakkhāvaraṇaguttiṁ saṁvidahati nāma.",
  "atk-s0402a20:19_5": "Khattiyādīsupi eseva nayo.",
  "atk-s0402a20:19_6": "Ayaṁ pana viseso –",
  "atk-s0402a20:19_7": "abhisittakhattiyā bhadraassājānīyādiratanasampadānenapi upagaṇhitabbā,",
  "atk-s0402a20:19_8": "anuyantā khattiyā tesaṁ anurūpayānavāhanasampadānenapi paritosetabbā,",
  "atk-s0402a20:19_9": "balakāyo kālaṁ anatikkametvā bhattavetanasampadānenapi anuggahetabbo,",
  "atk-s0402a20:19_10": "brāhmaṇā annapānavatthādinā deyyadhammena,",
  "atk-s0402a20:19_11": "gahapatikā bhattabījanaṅgalabalibaddādisampadānena,",
  "atk-s0402a20:19_12": "tathā nigamavāsino negamā janapadavāsino ca jānapadā.",
  "atk-s0402a20:19_13": "Samitapāpabāhitapāpā pana samaṇabrāhmaṇā samaṇaparikkhārasampadānena sakkātabbā,",
  "atk-s0402a20:19_14": "migapakkhino abhayadānena samassāsetabbā.",
  "atk-s0402a20:20_0": "Dhammeneva cakkaṁ vattetīti dasakusalakammapathadhammeneva cakkaṁ pavatteti.",
  "atk-s0402a20:20_1": "Taṁ hoti cakkaṁ appaṭivattiyanti taṁ tena evaṁ pavattitaṁ āṇācakkaṁ appaṭivattiyaṁ hoti.",
  "atk-s0402a20:20_2": "Kenacimanussabhūtenāti devatā nāma attanā icchiticchitameva karonti,",
  "atk-s0402a20:20_3": "tasmā tā aggaṇhitvā ‘‘manussabhūtenā’’ti vuttaṁ.",
  "atk-s0402a20:20_4": "Paccatthikenāti paṭiatthikena,",
  "atk-s0402a20:20_5": "paṭisattunāti attho.",
  "atk-s0402a20:20_6": "Dhammikoti cakkavattī dasakusalakammapathavasena dhammiko,",
  "atk-s0402a20:20_7": "tathāgato pana navalokuttaradhammavasena.",
  "atk-s0402a20:20_8": "Dhammarājāti navahi lokuttaradhammehi mahājanaṁ rañjetīti dhammarājā.",
  "atk-s0402a20:20_9": "Dhammaṁyevāti navalokuttaradhammameva nissāya tameva sakkaronto taṁ garukaronto taṁ apacāyamāno.",
  "atk-s0402a20:20_10": "Sovassa dhammo abbhuggataṭṭhena dhajoti dhammaddhajo.",
  "atk-s0402a20:20_11": "Sovassa ketūti dhammaketu.",
  "atk-s0402a20:20_12": "Tameva adhipatiṁ jeṭṭhakaṁ katvā viharatīti dhammādhipateyyo.",
  "atk-s0402a20:20_13": "Dhammikaṁ rakkhāvaraṇaguttinti lokiyalokuttaradhammadāyikarakkhañca āvaraṇañca guttiñca.",
  "atk-s0402a20:20_14": "Saṁvidahatīti ṭhapeti paññapeti.",
  "atk-s0402a20:20_15": "Evarūpanti tividhaṁ kāyaduccaritaṁ na sevitabbaṁ,",
  "atk-s0402a20:20_16": "sucaritaṁ sevitabbanti evaṁ sabbattha attho veditabbo.",
  "atk-s0402a20:20_17": "Saṁvidahitvāti ṭhapetvā kathetvā.",
  "atk-s0402a20:20_18": "Dhammeneva anuttaraṁ dhammacakkaṁ pavattetīti navalokuttaradhammeneva asadisaṁ dhammacakkaṁ pavatteti.",
  "atk-s0402a20:20_19": "Taṁ hoti cakkaṁ appaṭivattiyanti taṁ evaṁ pavattitaṁ dhammacakkaṁ etesu samaṇādīsu ekenapi paṭivattetuṁ paṭibāhituṁ na sakkā.",
  "atk-s0402a20:20_20": "Sesaṁ sabbattha uttānamevāti.",
  "atk-s0402a20:21_0": "5. Sacetanasuttavaṇṇanā",
  "atk-s0402a20:22_0": "15.",
  "atk-s0402a20:22_1": "Pañcame isipataneti buddhapaccekabuddhasaṅkhātānaṁ isīnaṁ dhammacakkappavattanatthāya ceva uposathakaraṇatthāya ca āgantvā patane,",
  "atk-s0402a20:22_2": "sannipātaṭṭhāneti attho.",
  "atk-s0402a20:22_3": "Padanetipi pāṭho,",
  "atk-s0402a20:22_4": "ayameva attho.",
  "atk-s0402a20:22_5": "Migadāyeti migānaṁ abhayatthāya dinne.",
  "atk-s0402a20:22_6": "Chahi māsehi chārattūnehīti so kira raññā āṇattadivaseyeva sabbūpakaraṇāni sajjetvā antevāsikehi saddhiṁ",
  "atk-s0402a20:22_7": "araññaṁ pavisitvā gāmadvāragāmamajjhadevakulasusānādīsu ṭhitarukkhe ceva jhāmapatitasukkharukkhe ca vivajjetvā",
  "atk-s0402a20:22_8": "sampannapadese ṭhite sabbadosavivajjite nābhiaranemīnaṁ anurūpe rukkhe gahetvā taṁ cakkaṁ akāsi.",
  "atk-s0402a20:22_9": "Tassa rukkhe vicinitvā gaṇhantassa ceva karontassa ca ettako kālo vītivatto.",
  "atk-s0402a20:22_10": "Tena vuttaṁ –",
  "atk-s0402a20:22_11": "‘‘chahi māsehi chārattūnehī’’ti.",
  "atk-s0402a20:22_12": "Nānākaraṇanti nānattaṁ.",
  "atk-s0402a20:22_13": "Nesanti na esaṁ.",
  "atk-s0402a20:22_14": "Atthesanti atthi esaṁ.",
  "atk-s0402a20:22_15": "Abhisaṅkhārassa gatīti payogassa gamanaṁ.",
  "atk-s0402a20:22_16": "Ciṅgulāyitvāti paribbhamitvā.",
  "atk-s0402a20:22_17": "Akkhāhataṁ maññeti akkhe pavesetvā ṭhapitamiva.",
  "atk-s0402a20:23_0": "Sadosāti sagaṇḍā uṇṇatoṇataṭṭhānayuttā.",
  "atk-s0402a20:23_1": "Sakasāvāti pūtisārena ceva pheggunā ca yuttā.",
  "atk-s0402a20:23_2": "Kāyavaṅkātiādīni kāyaduccaritādīnaṁ nāmāni.",
  "atk-s0402a20:23_3": "Evaṁ papatitāti evaṁ guṇapatanena patitā.",
  "atk-s0402a20:23_4": "Evaṁ patiṭṭhitāti evaṁ guṇehi patiṭṭhitā.",
  "atk-s0402a20:23_5": "Tattha lokiyamahājanā papatitā nāma,",
  "atk-s0402a20:23_6": "sotāpannādayo patiṭṭhitā nāma.",
  "atk-s0402a20:23_7": "Tesupi purimā tayo kilesānaṁ samudācārakkhaṇe papatitā nāma,",
  "atk-s0402a20:23_8": "khīṇāsavā pana ekanteneva patiṭṭhitā nāma.",
  "atk-s0402a20:23_9": "Tasmāti yasmā appahīnakāyavaṅkādayo papatanti,",
  "atk-s0402a20:23_10": "pahīnakāyavaṅkādayo patiṭṭhahanti, tasmā.",
  "atk-s0402a20:23_11": "Kāyavaṅkādīnaṁ pana evaṁ pahānaṁ veditabbaṁ –",
  "atk-s0402a20:23_12": "pāṇātipāto adinnādānaṁ micchācāro musāvādo pisuṇāvācā micchādiṭṭhīti ime tāva cha sotāpattimaggena pahīyanti,",
  "atk-s0402a20:23_13": "pharusāvācā byāpādoti dve anāgāmimaggena,",
  "atk-s0402a20:23_14": "abhijjhā samphappalāpoti dve arahattamaggenāti.",
  "atk-s0402a20:24_0": "6. Apaṇṇakasuttavaṇṇanā",
  "atk-s0402a20:25_0": "16.",
  "atk-s0402a20:25_1": "Chaṭṭhe apaṇṇakapaṭipadanti aviraddhapaṭipadaṁ ekaṁsapaṭipadaṁ niyyānikapaṭipadaṁ kāraṇapaṭipadaṁ sārapaṭipadaṁ",
  "atk-s0402a20:25_2": "maṇḍapaṭipadaṁ apaccanīkapaṭipadaṁ anulomapaṭipadaṁ dhammānudhammapaṭipadaṁ paṭipanno hoti,",
  "atk-s0402a20:25_3": "na takkaggāhena vā nayaggāhena vā.",
  "atk-s0402a20:25_4": "Evaṁ gahetvā paṭipanno hi bhikkhu vā bhikkhunī vā upāsako vā upāsikā vā manussadevanibbānasampattīhi hāyati parihāyati,",
  "atk-s0402a20:25_5": "apaṇṇakapaṭipadaṁ paṭipanno pana tāhi sampattīhi na parihāyati.",
  "atk-s0402a20:25_6": "Atīte kantāraddhānamaggaṁ paṭipannesu dvīsu satthavāhesu yakkhassa vacanaṁ gahetvā bālasatthavāho saddhiṁ satthena anayabyasanaṁ patto,",
  "atk-s0402a20:25_7": "yakkhassa vacanaṁ aggahetvā ‘‘udakadiṭṭhaṭṭhāne udakaṁ chaḍḍessāmā’’ti satthake saññāpetvā maggaṁ paṭipanno paṇḍitasatthavāho viya.",
  "atk-s0402a20:25_8": "Yaṁ sandhāya vuttaṁ –",
  "atk-s0402a20:26_0": "‘‘Apaṇṇakaṁ ṭhānameke, dutiyaṁ āhu takkikā;",
  "atk-s0402a20:27_0": "Etadaññāya medhāvī, taṁ gaṇhe yadapaṇṇaka’’nti. (jā. 1.1.1);",
  "atk-s0402a20:28_0": "Yoni cassa āraddhā hotīti ettha yonīti khandhakoṭṭhāsassapi kāraṇassapi passāvamaggassapi nāmaṁ.",
  "atk-s0402a20:28_1": "‘‘Catasso kho imā,",
  "atk-s0402a20:28_2": "sāriputta,",
  "atk-s0402a20:28_3": "yoniyo’’tiādīsu (ma. ni.",
  "atk-s0402a20:28_4": "1.152) hi khandhakoṭṭhāso yoni nāma.",
  "atk-s0402a20:28_5": "‘‘Yoni hesā bhūmija phalassa adhigamāyā’’tiādīsu (ma. ni.",
  "atk-s0402a20:28_6": "3.226) kāraṇaṁ.",
  "atk-s0402a20:28_7": "‘‘Na cāhaṁ brāhmaṇaṁ brūmi,",
  "atk-s0402a20:28_8": "yonijaṁ mattisambhava’’nti (ma. ni. 2.457; dha. pa.",
  "atk-s0402a20:28_9": "396) ca ‘‘tamenaṁ kammajavātā nivattitvā uddhaṁpādaṁ adhosiraṁ samparivattetvā mātu yonimukhe sampaṭipādentī’’ti ca ādīsu passāvamaggo.",
  "atk-s0402a20:28_10": "Idha pana kāraṇaṁ adhippetaṁ.",
  "atk-s0402a20:28_11": "Āraddhāti paggahitā paripuṇṇā.",
  "atk-s0402a20:29_0": "Āsavānaṁ khayāyāti ettha āsavantīti āsavā,",
  "atk-s0402a20:29_1": "cakkhutopi…pe…",
  "atk-s0402a20:29_2": "manatopi sandanti pavattantīti vuttaṁ hoti.",
  "atk-s0402a20:29_3": "Dhammato yāva gotrabhu,",
  "atk-s0402a20:29_4": "okāsato yāva bhavaggā savantīti vā āsavā,",
  "atk-s0402a20:29_5": "ete dhamme etañca okāsaṁ antokaritvā pavattantīti attho.",
  "atk-s0402a20:29_6": "Antokaraṇattho hi ayaṁ ākāro.",
  "atk-s0402a20:29_7": "Cirapārivāsiyaṭṭhena madirādayo āsavā,",
  "atk-s0402a20:29_8": "āsavā viyātipi āsavā.",
  "atk-s0402a20:29_9": "Lokasmimpi hi cirapārivāsikā madirādayo āsavāti vuccanti,",
  "atk-s0402a20:29_10": "yadi ca cirapārivāsiyaṭṭhena āsavā,",
  "atk-s0402a20:29_11": "eteyeva bhavitumarahanti.",
  "atk-s0402a20:29_12": "Vuttañhetaṁ – ‘‘purimā,",
  "atk-s0402a20:29_13": "bhikkhave,",
  "atk-s0402a20:29_14": "koṭi na paññāyati avijjāya,",
  "atk-s0402a20:29_15": "ito pubbe avijjā nāhosī’’tiādi (a. ni. 10.61).",
  "atk-s0402a20:29_16": "Āyataṁ vā saṁsāradukkhaṁ savanti pasavantītipi āsavā.",
  "atk-s0402a20:29_17": "Purimāni cettha nibbacanāni yattha kilesā āsavāti āgacchanti,",
  "atk-s0402a20:29_18": "tattha yujjanti,",
  "atk-s0402a20:29_19": "pacchimaṁ kammepi.",
  "atk-s0402a20:29_20": "Na kevalañca kammakilesāyeva āsavā,",
  "atk-s0402a20:29_21": "apica kho nānappakārā upaddavāpi.",
  "atk-s0402a20:29_22": "Suttesu hi ‘‘nāhaṁ, cunda,",
  "atk-s0402a20:29_23": "diṭṭhadhammikānaṁyeva āsavānaṁ saṁvarāya dhammaṁ desemī’’ti (dī. ni.",
  "atk-s0402a20:29_24": "3.182) ettha vivādamūlabhūtā kilesā āsavāti āgatā.",
  "atk-s0402a20:30_0": "‘‘Yena devūpapatyassa, gandhabbo vā vihaṅgamo;",
  "atk-s0402a20:31_0": "Yakkhattaṁ yena gaccheyyaṁ, manussattañca abbaje;",
  "atk-s0402a20:32_0": "Te mayhaṁ āsavā khīṇā, viddhastā vinaḷīkatā’’ti. (a. ni. 4.36) –",
  "atk-s0402a20:33_0": "Ettha tebhūmakaṁ ca kammaṁ avasesā ca akusalā dhammā.",
  "atk-s0402a20:33_1": "‘‘Diṭṭhadhammikānaṁ āsavānaṁ saṁvarāya samparāyikānaṁ āsavānaṁ paṭighātāyā’’ti (pārā. 39; a. ni.",
  "atk-s0402a20:33_2": "2.202-230) ettha parūpavādavippaṭisāravadhabandhādayo ceva apāyadukkhabhūtā ca nānappakārā upaddavā.",
  "atk-s0402a20:34_0": "Te panete āsavā yattha yathā āgatā,",
  "atk-s0402a20:34_1": "tattha tathā veditabbā.",
  "atk-s0402a20:34_2": "Ete hi vinaye tāva ‘‘diṭṭhadhammikānaṁ āsavānaṁ saṁvarāya,",
  "atk-s0402a20:34_3": "samparāyikānaṁ āsavānaṁ paṭighātāyā’’ti (pārā. 39; a. ni.",
  "atk-s0402a20:34_4": "2.202-230) dvedhā āgatā.",
  "atk-s0402a20:34_5": "Saḷāyatane ‘‘tayo me, āvuso,",
  "atk-s0402a20:34_6": "āsavā kāmāsavo bhavāsavo avijjāsavo’’ti (saṁ. ni.",
  "atk-s0402a20:34_7": "4.321) tidhā āgatā.",
  "atk-s0402a20:34_8": "Aññesu ca suttantesu (cūḷani.",
  "atk-s0402a20:34_9": "jatukaṇṇimāṇavapucchāniddeso 69; paṭi. ma.",
  "atk-s0402a20:34_10": "1.107) abhidhamme (dha. sa.",
  "atk-s0402a20:34_11": "1102-1106; vibha.",
  "atk-s0402a20:34_12": "937) ca teyeva diṭṭhāsavena saha catudhā āgatā.",
  "atk-s0402a20:34_13": "Nibbedhikapariyāyena ‘‘atthi,",
  "atk-s0402a20:34_14": "bhikkhave,",
  "atk-s0402a20:34_15": "āsavā nirayagāminiyā ,",
  "atk-s0402a20:34_16": "atthi āsavā tiracchānayonigāminiyā,",
  "atk-s0402a20:34_17": "atthi āsavā pettivisayagāminiyā,",
  "atk-s0402a20:34_18": "atthi āsavā manussalokagāminiyā,",
  "atk-s0402a20:34_19": "atthi āsavā devalokagāminiyā’’ti (a. ni.",
  "atk-s0402a20:34_20": "6.63) pañcadhā āgatā.",
  "atk-s0402a20:34_21": "Kammameva cettha āsavāti vuttaṁ.",
  "atk-s0402a20:34_22": "Chakkanipāte ‘‘atthi,",
  "atk-s0402a20:34_23": "bhikkhave,",
  "atk-s0402a20:34_24": "āsavā saṁvarāpahātabbā’’tiādinā (a. ni.",
  "atk-s0402a20:34_25": "6.58) nayena chadhā āgatā.",
  "atk-s0402a20:34_26": "Sabbāsavapariyāye (ma. ni.",
  "atk-s0402a20:34_27": "1.14 ādayo) teyeva dassanena pahātabbehi saddhiṁ sattadhā āgatā.",
  "atk-s0402a20:34_28": "Idha pana abhidhammanayena cattāro āsavā adhippetāti veditabbā.",
  "atk-s0402a20:35_0": "Khayāyāti ettha pana āsavānaṁ sarasabhedopi khīṇākāropi maggaphalanibbānānipi ‘‘āsavakkhayo’’ti vuccati.",
  "atk-s0402a20:35_1": "‘‘Yo āsavānaṁ khayo vayo bhedo paribhedo aniccatā antaradhāna’’nti ettha hi āsavānaṁ sarasabhedo ‘‘āsavakkhayo’’ti vutto.",
  "atk-s0402a20:35_2": "‘‘Jānato ahaṁ,",
  "atk-s0402a20:35_3": "bhikkhave,",
  "atk-s0402a20:35_4": "passato āsavānaṁ khayaṁ vadāmī’’ti (ma. ni. 1.15; saṁ. ni. 2.23; itivu.",
  "atk-s0402a20:35_5": "102) ettha āsavappahānaṁ āsavānaṁ accantakkhayo asamuppādo khīṇākāro natthibhāvo ‘‘āsavakkhayo’’ti vutto.",
  "atk-s0402a20:36_0": "‘‘Sekhassa sikkhamānassa, ujumaggānusārino;",
  "atk-s0402a20:37_0": "Khayasmiṁ paṭhamaṁ ñāṇaṁ, tato aññā anantarā’’ti. (itivu. 62) –",
  "atk-s0402a20:38_0": "Ettha maggo ‘‘āsavakkhayo’’ti vutto. ‘‘Āsavānaṁ khayā samaṇo hotī’’ti (ma. ni. 1.438) ettha phalaṁ.",
  "atk-s0402a20:39_0": "‘‘Paravajjānupassissa, niccaṁ ujjhānasaññino;",
  "atk-s0402a20:40_0": "Āsavā tassa vaḍḍhanti, ārā so āsavakkhayā’’ti. (dha. pa. 253) –",
  "atk-s0402a20:41_0": "Ettha nibbānaṁ.",
  "atk-s0402a20:41_1": "Imasmiṁ pana sutte phalaṁ sandhāya ‘‘āsavānaṁ khayāyā’’ti āha,",
  "atk-s0402a20:41_2": "arahattaphalatthāyāti attho.",
  "atk-s0402a20:42_0": "Indriyesu guttadvāroti manacchaṭṭhesu indriyesu pihitadvāro.",
  "atk-s0402a20:42_1": "Bhojane mattaññūti bhojanasmiṁ pamāṇaññū,",
  "atk-s0402a20:42_2": "paṭiggahaṇaparibhogapaccavekkhaṇamattaṁ jānāti pajānātīti attho.",
  "atk-s0402a20:42_3": "Jāgariyaṁanuyuttoti rattindivaṁ cha koṭṭhāse katvā pañcasu koṭṭhāsesu jāgaraṇabhāvaṁ anuyutto,",
  "atk-s0402a20:42_4": "jāgaraṇeyeva yuttappayuttoti attho.",
  "atk-s0402a20:43_0": "Evaṁ mātikaṁ ṭhapetvā idāni tameva ṭhapitapaṭipāṭiyā vibhajanto kathañca,",
  "atk-s0402a20:43_1": "bhikkhave,",
  "atk-s0402a20:43_2": "bhikkhūtiādimāha.",
  "atk-s0402a20:43_3": "Tattha cakkhunā rūpaṁ disvātiādīnaṁ attho visuddhimagge (visuddhi.",
  "atk-s0402a20:43_4": "1.15) vitthārito,",
  "atk-s0402a20:43_5": "tathā paṭisaṅkhā yoniso āhāraṁ āhāreti neva davāyātiādīnaṁ (visuddhi. 1.18).",
  "atk-s0402a20:43_6": "Āvaraṇīyehi dhammehīti pañcahi nīvaraṇehi dhammehi.",
  "atk-s0402a20:43_7": "Nīvaraṇāni hi cittaṁ āvaritvā tiṭṭhanti,",
  "atk-s0402a20:43_8": "tasmā āvaraṇīyā dhammāti vuccanti.",
  "atk-s0402a20:43_9": "Sīhaseyyaṁ kappetīti sīho viya seyyaṁ kappeti.",
  "atk-s0402a20:43_10": "Pāde pādaṁ accādhāyāti vāmapādaṁ dakkhiṇapāde atiādhāya.",
  "atk-s0402a20:43_11": "Samaṁ ṭhapite hi pāde jāṇukena jāṇukaṁ gopphakena ca gopphakaṁ ghaṭīyati,",
  "atk-s0402a20:43_12": "tato vedanā uṭṭhahanti.",
  "atk-s0402a20:43_13": "Tasmā tassa dosassa parivajjanatthaṁ thokaṁ atikkamitvā esa pādaṁ ṭhapeti.",
  "atk-s0402a20:43_14": "Tena vuttaṁ –",
  "atk-s0402a20:43_15": "‘‘pāde pādaṁ accādhāyā’’ti.",
  "atk-s0402a20:44_0": "Satosampajānoti satiyā ceva sampajaññena ca samannāgato.",
  "atk-s0402a20:44_1": "Kathaṁ panesa niddāyanto sato sampajāno nāma hotīti?",
  "atk-s0402a20:44_2": "Purimappavattivasena.",
  "atk-s0402a20:44_3": "Ayaṁ hi caṅkame caṅkamanto niddāya okkamanabhāvaṁ ñatvā pavattamānaṁ kammaṭṭhānaṁ ṭhapetvā mañce vā phalake",
  "atk-s0402a20:44_4": "vā nipanno niddaṁ upagantvā puna pabujjhamāno kammaṭṭhānaṁ ṭhitaṭṭhāne gaṇhantoyeva pabujjhati.",
  "atk-s0402a20:44_5": "Tasmā niddāyantopi sato sampajāno nāma hoti.",
  "atk-s0402a20:44_6": "Ayaṁ tāva mūlakammaṭṭhāne nayova.",
  "atk-s0402a20:44_7": "Pariggahakammaṭṭhānavasenāpi panesa sato sampajāno nāma hoti. Kathaṁ?",
  "atk-s0402a20:44_8": "Ayaṁ hi caṅkamanto niddāya okkamanabhāvaṁ ñatvā pāsāṇaphalake vā mañce vā dakkhiṇena passena nipajjitvā paccavekkhati –",
  "atk-s0402a20:44_9": "‘‘acetano kāyo acetane mañce patiṭṭhito,",
  "atk-s0402a20:44_10": "acetano mañco acetanāya pathaviyā,",
  "atk-s0402a20:44_11": "acetanā pathavī acetane udake,",
  "atk-s0402a20:44_12": "acetanaṁ udakaṁ acetane vāte,",
  "atk-s0402a20:44_13": "acetano vāto acetane ākāse patiṭṭhito.",
  "atk-s0402a20:44_14": "Tattha ākāsampi ‘ahaṁ vātaṁ ukkhipitvā ṭhita’nti na jānāti,",
  "atk-s0402a20:44_15": "vātopi ‘ahaṁ ākāse patiṭṭhito’ti na jānāti.",
  "atk-s0402a20:44_16": "Tathā vāto na jānāti.",
  "atk-s0402a20:44_17": "‘Ahaṁ udakaṁ ukkhipitvā ṭhito’ti…pe…",
  "atk-s0402a20:44_18": "mañco na jānāti,",
  "atk-s0402a20:44_19": "‘ahaṁ kāyaṁ ukkhipitvā ṭhito’ti,",
  "atk-s0402a20:44_20": "kāyo na jānāti ‘ahaṁ mañce patiṭṭhito’ti.",
  "atk-s0402a20:44_21": "Na hi tesaṁ aññamaññaṁ ābhogo vā samannāhāro vā manasikāro vā cetanā vā patthanā vā atthī’’ti.",
  "atk-s0402a20:44_22": "Tassa evaṁ paccavekkhato taṁ paccavekkhaṇacittaṁ bhavaṅge otarati.",
  "atk-s0402a20:44_23": "Evaṁ niddāyantopi sato sampajāno nāma hotīti.",
  "atk-s0402a20:45_0": "Uṭṭhānasaññaṁ manasikaritvāti ‘‘ettakaṁ ṭhānaṁ gate cande vā tārakāya vā uṭṭhahissāmī’’ti uṭṭhānakālaparicchedikaṁ saññaṁ manasikaritvā,",
  "atk-s0402a20:45_1": "citte ṭhapetvāti attho.",
  "atk-s0402a20:45_2": "Evaṁ karitvā sayito hi yathāparicchinneyeva kāle uṭṭhahati.",
  "atk-s0402a20:46_0": "7. Attabyābādhasuttavaṇṇanā",
  "atk-s0402a20:47_0": "17.",
  "atk-s0402a20:47_1": "Sattame attabyābādhāyāti attadukkhāya.",
  "atk-s0402a20:47_2": "Parabyābādhāyāti paradukkhāya.",
  "atk-s0402a20:47_3": "Kāyasucaritantiādīni pubbabhāge dasakusalakammapathavasena āgatāni,",
  "atk-s0402a20:47_4": "upari pana yāva arahattā avāritāneva.",
  "atk-s0402a20:48_0": "8. Devalokasuttavaṇṇanā",
  "atk-s0402a20:49_0": "18.",
  "atk-s0402a20:49_1": "Aṭṭhame aṭṭīyeyyāthāti aṭṭā pīḷitā bhaveyyātha.",
  "atk-s0402a20:49_2": "Harāyeyyāthāti lajjeyyātha.",
  "atk-s0402a20:49_3": "Jiguccheyyāthāti gūthe viya tasmiṁ vacane sañjātajigucchā bhaveyyātha.",
  "atk-s0402a20:49_4": "Iti kirāti ettha itīti padasandhibyañjanasiliṭṭhatā,",
  "atk-s0402a20:49_5": "kirāti anussavatthe nipāto.",
  "atk-s0402a20:49_6": "Dibbena kira āyunā aṭṭīyathāti evamassa sambandho veditabbo.",
  "atk-s0402a20:49_7": "Pageva kho panāti paṭhamataraṁyeva.",
  "atk-s0402a20:50_0": "9. Paṭhamapāpaṇikasuttavaṇṇanā",
  "atk-s0402a20:51_0": "19.",
  "atk-s0402a20:51_1": "Navame pāpaṇikoti āpaṇiko,",
  "atk-s0402a20:51_2": "āpaṇaṁ ugghāṭetvā bhaṇḍavikkāyakassa vāṇijassetaṁ adhivacanaṁ.",
  "atk-s0402a20:51_3": "Abhabboti abhājanabhūto.",
  "atk-s0402a20:51_4": "Nasakkaccaṁ kammantaṁ adhiṭṭhātīti yathā adhiṭṭhitaṁ suadhiṭṭhitaṁ hoti,",
  "atk-s0402a20:51_5": "evaṁ sayaṁ attapaccakkhaṁ karonto nādhiṭṭhāti.",
  "atk-s0402a20:51_6": "Tattha paccūsakāle padasaddena uṭṭhāya dīpaṁ jāletvā bhaṇḍaṁ pasāretvā anisīdanto pubbaṇhasamayaṁ na sakkaccaṁ kammantaṁ adhiṭṭhāti nāma.",
  "atk-s0402a20:51_7": "Ayaṁ hi yaṁ corā rattiṁ bhaṇḍaṁ haritvā ‘‘idaṁ amhākaṁ hatthato vissajjessāmā’’ti āpaṇaṁ gantvā appena agghena denti,",
  "atk-s0402a20:51_8": "yampi bahuverino manussā rattiṁ nagare vasitvā pātova āpaṇaṁ gantvā bhaṇḍaṁ gaṇhanti,",
  "atk-s0402a20:51_9": "yaṁ vā pana janapadaṁ gantukāmā manussā pātova āpaṇaṁ gantvā bhaṇḍaṁ kiṇanti,",
  "atk-s0402a20:51_10": "tappaccayassa lābhassa assāmiko hoti.",
  "atk-s0402a20:52_0": "Aññesaṁ bhojanavelāya pana bhuñjituṁ āgantvā pātova bhaṇḍaṁ paṭisāmetvā gharaṁ gantvā bhuñjitvā niddāyitvā",
  "atk-s0402a20:52_1": "sāyaṁ puna āpaṇaṁ āgacchanto majjhanhikasamayaṁ na sakkaccaṁ kammantaṁ adhiṭṭhāti nāma.",
  "atk-s0402a20:52_2": "So hi yaṁ corā pātova vissajjetuṁ na sampāpuṇiṁsu,",
  "atk-s0402a20:52_3": "divākāle pana paresaṁ asañcārakkhaṇe āpaṇaṁ gantvā appagghena denti,",
  "atk-s0402a20:52_4": "yañca bhojanavelāya puññavanto issarā ‘‘āpaṇato idañcidañca laddhuṁ vaṭṭatī’’ti pahiṇitvā āharāpenti,",
  "atk-s0402a20:52_5": "tappaccayassa lābhassa assāmiko hoti.",
  "atk-s0402a20:53_0": "Yāva yāmabherinikkhamanā pana antoāpaṇe dīpaṁ jālāpetvā anisīdanto sāyanhasamayaṁ na sakkaccaṁ kammantaṁ adhiṭṭhāti nāma.",
  "atk-s0402a20:53_1": "So hi yaṁ corā pātopi divāpi vissajjetuṁ na sampāpuṇiṁsu ,",
  "atk-s0402a20:53_2": "sāyaṁ pana āpaṇaṁ gantvā appagghena denti,",
  "atk-s0402a20:53_3": "tappaccayassa lābhassa assāmiko hoti.",
  "atk-s0402a20:54_0": "Na sakkaccaṁ samādhinimittaṁ adhiṭṭhātīti sakkaccakiriyāya samādhiṁ na samāpajjati.",
  "atk-s0402a20:54_1": "Ettha ca pātova cetiyaṅgaṇabodhiyaṅgaṇesu vattaṁ katvā senāsanaṁ pavisitvā yāva bhikkhācāravelā,",
  "atk-s0402a20:54_2": "tāva samāpattiṁ appetvā anisīdanto pubbaṇhasamayaṁ na sakkaccaṁ samādhinimittaṁ adhiṭṭhāti nāma.",
  "atk-s0402a20:54_3": "Pacchābhattaṁ pana piṇḍapātapaṭikkanto rattiṭṭhānadivāṭṭhānaṁ pavisitvā yāva sāyanhasamayā samāpattiṁ",
  "atk-s0402a20:54_4": "appetvā anisīdanto majjhanhikasamayaṁ na sakkaccaṁ samādhinimittaṁ adhiṭṭhāti nāma.",
  "atk-s0402a20:54_5": "Sāyaṁ pana cetiyaṁ vanditvā therūpaṭṭhānaṁ katvā senāsanaṁ pavisitvā paṭhamayāmaṁ samāpattiṁ samāpajjitvā",
  "atk-s0402a20:54_6": "anisīdanto sāyanhasamayaṁ na sakkaccaṁ samādhinimittaṁ adhiṭṭhāti nāma.",
  "atk-s0402a20:54_7": "Sukkapakkho vuttapaṭipakkhanayeneva veditabbo.",
  "atk-s0402a20:54_8": "Apicettha ‘‘samāpattiṁ appetvā’’ti vuttaṭṭhāne samāpattiyā asati vipassanāpi vaṭṭati,",
  "atk-s0402a20:54_9": "samādhinimittanti ca samādhiārammaṇampi vaṭṭatiyeva.",
  "atk-s0402a20:54_10": "Vuttampi cetaṁ –",
  "atk-s0402a20:54_11": "‘‘samādhipi samādhinimittaṁ,",
  "atk-s0402a20:54_12": "samādhārammaṇampi samādhinimitta’’nti.",
  "atk-s0402a20:55_0": "10. Dutiyapāpaṇikasuttavaṇṇanā",
  "atk-s0402a20:56_0": "20.",
  "atk-s0402a20:56_1": "Dasame cakkhumāti paññācakkhunā cakkhumā hoti.",
  "atk-s0402a20:56_2": "Vidhuroti visiṭṭhadhuro uttamadhuro ñāṇasampayuttena vīriyena samannāgato.",
  "atk-s0402a20:56_3": "Nissayasampannoti avassayasampanno patiṭṭhānasampanno.",
  "atk-s0402a20:56_4": "Paṇiyanti vikkāyikabhaṇḍaṁ.",
  "atk-s0402a20:56_5": "Ettakaṁ mūlaṁ bhavissati ettako udayoti tasmiṁ ‘‘evaṁ kītaṁ evaṁ vikkāyamāna’’nti vuttapaṇiye yena kayena taṁ kītaṁ,",
  "atk-s0402a20:56_6": "taṁ kayasaṅkhātaṁ mūlaṁ ettakaṁ bhavissati.",
  "atk-s0402a20:56_7": "Yo ca tasmiṁ vikkayamāne vikkayo,",
  "atk-s0402a20:56_8": "tasmiṁ vikkaye ettako udayo bhavissati,",
  "atk-s0402a20:56_9": "ettikā vaḍḍhīti attho.",
  "atk-s0402a20:57_0": "Kusalo hoti paṇiyaṁ ketuñca vikketuñcāti sulabhaṭṭhānaṁ gantvā kiṇanto dullabhaṭṭhānaṁ gantvā vikkiṇanto ca ettha kusalo nāma hoti,",
  "atk-s0402a20:57_1": "dasaguṇampi vīsatiguṇampi lābhaṁ labhati.",
  "atk-s0402a20:58_0": "Aḍḍhāti issarā bahunā nikkhittadhanena samannāgatā.",
  "atk-s0402a20:58_1": "Mahaddhanāti vaḷañjanakavasena mahaddhanā .",
  "atk-s0402a20:58_2": "Mahābhogāti upabhogaparibhogabhaṇḍena mahābhogā.",
  "atk-s0402a20:58_3": "Paṭibaloti kāyabalena ceva ñāṇabalena ca samannāgatattā samattho.",
  "atk-s0402a20:58_4": "Amhākañca kālena kālaṁ anuppadātunti amhākañca gahitadhanamūlikaṁ vaḍḍhiṁ kālena kālaṁ anuppadātuṁ.",
  "atk-s0402a20:58_5": "Nipatantīti nimantenti.",
  "atk-s0402a20:58_6": "Nipātentītipi pāṭho,",
  "atk-s0402a20:58_7": "ayameva attho.",
  "atk-s0402a20:59_0": "Kusalānaṁ dhammānaṁ upasampadāyāti kusaladhammānaṁ sampādanatthāya paṭilābhatthāya.",
  "atk-s0402a20:59_1": "Thāmavāti ñāṇathāmena samannāgato.",
  "atk-s0402a20:59_2": "Daḷhaparakkamoti thirena ñāṇaparakkamena samannāgato.",
  "atk-s0402a20:59_3": "Anikkhittadhuroti ‘‘aggamaggaṁ apāpuṇitvā imaṁ vīriyadhuraṁ na ṭhapessāmī’’ti evaṁ aṭṭhapitadhuro.",
  "atk-s0402a20:60_0": "Bahussutāti ekanikāyādivasena bahu buddhavacanaṁ sutaṁ etesanti bahussutā.",
  "atk-s0402a20:60_1": "Āgatāgamāti eko nikāyo eko āgamo nāma,",
  "atk-s0402a20:60_2": "dve nikāyā dve āgamā nāma,",
  "atk-s0402a20:60_3": "pañca nikāyā pañca āgamā nāma,",
  "atk-s0402a20:60_4": "etesu āgamesu yesaṁ ekopi āgamo āgato paguṇo pavattito,",
  "atk-s0402a20:60_5": "te āgatāgamā nāma.",
  "atk-s0402a20:60_6": "Dhammadharāti suttantapiṭakadharā.",
  "atk-s0402a20:60_7": "Vinayadharāti vinayapiṭakadharā.",
  "atk-s0402a20:60_8": "Mātikādharāti dvemātikādharā.",
  "atk-s0402a20:60_9": "Paripucchatīti atthānatthaṁ kāraṇākāraṇaṁ pucchati.",
  "atk-s0402a20:60_10": "Paripañhatīti ‘‘imaṁ nāma pucchissāmī’’ti aññāti tuleti pariggaṇhāti.",
  "atk-s0402a20:60_11": "Sesamettha uttānatthameva.",
  "atk-s0402a20:61_0": "Imasmiṁ pana sutte paṭhamaṁ paññā āgatā,",
  "atk-s0402a20:61_1": "pacchā vīriyañca kalyāṇamittasevanā ca.",
  "atk-s0402a20:61_2": "Tattha paṭhamaṁ arahattaṁ patvā pacchā vīriyaṁ katvā kalyāṇamittā sevitabbāti na evaṁ attho daṭṭhabbo,",
  "atk-s0402a20:61_3": "desanāya nāma heṭṭhimena vā paricchedo hoti uparimena vā dvīhipi vā koṭīhi.",
  "atk-s0402a20:61_4": "Idha pana uparimena paricchedo veditabbo.",
  "atk-s0402a20:61_5": "Tasmā kathentena paṭhamaṁ kalyāṇamittaupanissayaṁ dassetvā majjhe vīriyaṁ dassetvā pacchā arahattaṁ kathetabbanti.",
  "atk-s0402a20:62_0": "Rathakāravaggo dutiyo."
}