{
  "pli-tv-bu-vb-pc19:0.1_0": "Theravāda Vinaya",
  "pli-tv-bu-vb-pc19:0.2_0": "Mahāvibhaṅga",
  "pli-tv-bu-vb-pc19:0.3_0": "Pācittiyakaṇḍa",
  "pli-tv-bu-vb-pc19:0.4_0": "Bhūtagāmavagga",
  "pli-tv-bu-vb-pc19:0.5_0": "19. Mahallakavihārasikkhāpada",
  "pli-tv-bu-vb-pc19:1.1_0": "Tena samayena buddho bhagavā kosambiyaṁ viharati ghositārāme.",
  "pli-tv-bu-vb-pc19:1.2_0": "Tena kho pana samayena āyasmato channassa upaṭṭhāko mahāmatto āyasmato channassa vihāraṁ kārāpeti.",
  "pli-tv-bu-vb-pc19:1.3_0": "Atha kho āyasmā channo katapariyositaṁ vihāraṁ punappunaṁ chādāpeti, punappunaṁ lepāpeti.",
  "pli-tv-bu-vb-pc19:1.4_0": "Atibhārito vihāro paripati.",
  "pli-tv-bu-vb-pc19:1.5_0": "Atha kho āyasmā channo tiṇañca kaṭṭhañca saṅkaḍḍhanto aññatarassa brāhmaṇassa yavakhettaṁ dūsesi.",
  "pli-tv-bu-vb-pc19:1.6_0": "Atha kho so brāhmaṇo ujjhāyati khiyyati vipāceti—",
  "pli-tv-bu-vb-pc19:1.7_0": "“kathañhi nāma bhadantā amhākaṁ yavakhettaṁ dūsessantī”ti.",
  "pli-tv-bu-vb-pc19:1.8_0": "Assosuṁ kho bhikkhū tassa brāhmaṇassa ujjhāyantassa khiyyantassa vipācentassa.",
  "pli-tv-bu-vb-pc19:1.9_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc19:1.10_0": "“kathañhi nāma āyasmā channo katapariyositaṁ vihāraṁ punappunaṁ chādāpessati,",
  "pli-tv-bu-vb-pc19:1.10_1": "punappunaṁ lepāpessati,",
  "pli-tv-bu-vb-pc19:1.10_2": "atibhārito vihāro paripatī”ti.",
  "pli-tv-bu-vb-pc19:1.11_0": "Atha kho te bhikkhū āyasmantaṁ channaṁ anekapariyāyena vigarahitvā bhagavato etamatthaṁ ārocesuṁ …pe…",
  "pli-tv-bu-vb-pc19:1.12_0": "“saccaṁ kira tvaṁ, channa,",
  "pli-tv-bu-vb-pc19:1.12_1": "katapariyositaṁ vihāraṁ punappunaṁ chādāpesi,",
  "pli-tv-bu-vb-pc19:1.12_2": "punappunaṁ lepāpesi,",
  "pli-tv-bu-vb-pc19:1.12_3": "atibhārito vihāro paripatī”ti?",
  "pli-tv-bu-vb-pc19:1.13_0": "“Saccaṁ, bhagavā”ti.",
  "pli-tv-bu-vb-pc19:1.14_0": "Vigarahi buddho bhagavā …pe…",
  "pli-tv-bu-vb-pc19:1.15_0": "kathañhi nāma tvaṁ,",
  "pli-tv-bu-vb-pc19:1.15_1": "moghapurisa,",
  "pli-tv-bu-vb-pc19:1.15_2": "katapariyositaṁ vihāraṁ punappunaṁ chādāpessasi,",
  "pli-tv-bu-vb-pc19:1.15_3": "punappunaṁ lepāpessasi,",
  "pli-tv-bu-vb-pc19:1.15_4": "atibhārito vihāro paripati.",
  "pli-tv-bu-vb-pc19:1.16_0": "Netaṁ, moghapurisa, appasannānaṁ vā pasādāya …pe…",
  "pli-tv-bu-vb-pc19:1.17_0": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-pc19:1.18.1_0": "“Mahallakaṁ pana bhikkhunā vihāraṁ kārayamānena yāva dvārakosā aggaḷaṭṭhapanāya ālokasandhiparikammāya",
  "pli-tv-bu-vb-pc19:1.18.1_1": "dvatticchadanassa pariyāyaṁ appaharite ṭhitena adhiṭṭhātabbaṁ.",
  "pli-tv-bu-vb-pc19:1.18.1_2": "Tato ce uttari appaharitepi ṭhito adhiṭṭhaheyya pācittiyan”ti.",
  "pli-tv-bu-vb-pc19:2.1.1_0": "Mahallako nāma vihāro",
  "pli-tv-bu-vb-pc19:2.1.2_0": "sassāmiko vuccati.",
  "pli-tv-bu-vb-pc19:2.1.3_0": "Vihāro nāma",
  "pli-tv-bu-vb-pc19:2.1.4_0": "ullitto vā hoti avalitto vā ullittāvalitto vā.",
  "pli-tv-bu-vb-pc19:2.1.5_0": "Kārayamānenāti",
  "pli-tv-bu-vb-pc19:2.1.6_0": "karonto vā kārāpento vā.",
  "pli-tv-bu-vb-pc19:2.1.7_0": "Yāva dvārakosāti",
  "pli-tv-bu-vb-pc19:2.1.8_0": "piṭṭhasaṅghāṭassa samantā hatthapāsā.",
  "pli-tv-bu-vb-pc19:2.1.9_0": "Aggaḷaṭṭhapanāyāti",
  "pli-tv-bu-vb-pc19:2.1.10_0": "dvāraṭṭhapanāya.",
  "pli-tv-bu-vb-pc19:2.1.11_0": "Ālokasandhiparikammāyāti",
  "pli-tv-bu-vb-pc19:2.1.12_0": "vātapānaparikammāya setavaṇṇaṁ kāḷavaṇṇaṁ gerukaparikammaṁ mālākammaṁ latākammaṁ makaradantakaṁ pañcapaṭikaṁ.",
  "pli-tv-bu-vb-pc19:2.1.13_0": "Dvatticchadanassa pariyāyaṁ appaharite ṭhitena adhiṭṭhātabbanti—",
  "pli-tv-bu-vb-pc19:2.1.14_0": "haritaṁ nāma pubbaṇṇaṁ aparaṇṇaṁ.",
  "pli-tv-bu-vb-pc19:2.1.15_0": "Sace harite ṭhito adhiṭṭhāti, āpatti dukkaṭassa.",
  "pli-tv-bu-vb-pc19:2.1.16_0": "Maggena chādentassa dve magge adhiṭṭhahitvā tatiyaṁ maggaṁ āṇāpetvā pakkamitabbaṁ.",
  "pli-tv-bu-vb-pc19:2.1.17_0": "Pariyāyena chādentassa dve pariyāye adhiṭṭhahitvā tatiyaṁ pariyāyaṁ āṇāpetvā pakkamitabbaṁ.",
  "pli-tv-bu-vb-pc19:2.1.18_0": "Tato ce uttari appaharitepi ṭhito adhiṭṭhaheyyāti",
  "pli-tv-bu-vb-pc19:2.1.19_0": "iṭṭhakāya chādentassa iṭṭhakiṭṭhakāya āpatti pācittiyassa.",
  "pli-tv-bu-vb-pc19:2.1.20_0": "Silāya chādentassa silāya silāya āpatti pācittiyassa.",
  "pli-tv-bu-vb-pc19:2.1.21_0": "Sudhāya chādentassa piṇḍe piṇḍe āpatti pācittiyassa.",
  "pli-tv-bu-vb-pc19:2.1.22_0": "Tiṇena chādentassa karaḷe karaḷe āpatti pācittiyassa.",
  "pli-tv-bu-vb-pc19:2.1.23_0": "Paṇṇena chādentassa paṇṇe paṇṇe āpatti pācittiyassa.",
  "pli-tv-bu-vb-pc19:2.2.1_0": "Atirekadvattipariyāye atirekasaññī adhiṭṭhāti, āpatti pācittiyassa.",
  "pli-tv-bu-vb-pc19:2.2.2_0": "Atirekadvattipariyāye vematiko adhiṭṭhāti, āpatti pācittiyassa.",
  "pli-tv-bu-vb-pc19:2.2.3_0": "Atirekadvattipariyāye ūnakasaññī adhiṭṭhāti, āpatti pācittiyassa.",
  "pli-tv-bu-vb-pc19:2.2.4_0": "Ūnakadvattipariyāye atirekasaññī, āpatti dukkaṭassa.",
  "pli-tv-bu-vb-pc19:2.2.5_0": "Ūnakadvattipariyāye vematiko, āpatti dukkaṭassa.",
  "pli-tv-bu-vb-pc19:2.2.6_0": "Ūnakadvattipariyāye ūnakasaññī, anāpatti.",
  "pli-tv-bu-vb-pc19:2.3.1_0": "Anāpatti—",
  "pli-tv-bu-vb-pc19:2.3.2_0": "dvattipariyāye,",
  "pli-tv-bu-vb-pc19:2.3.3_0": "ūnakadvattipariyāye,",
  "pli-tv-bu-vb-pc19:2.3.4_0": "leṇe,",
  "pli-tv-bu-vb-pc19:2.3.5_0": "guhāya,",
  "pli-tv-bu-vb-pc19:2.3.6_0": "tiṇakuṭikāya,",
  "pli-tv-bu-vb-pc19:2.3.7_0": "aññassatthāya,",
  "pli-tv-bu-vb-pc19:2.3.8_0": "attano dhanena,",
  "pli-tv-bu-vb-pc19:2.3.9_0": "vāsāgāraṁ ṭhapetvā sabbattha anāpatti,",
  "pli-tv-bu-vb-pc19:2.3.10_0": "ummattakassa,",
  "pli-tv-bu-vb-pc19:2.3.11_0": "ādikammikassāti.",
  "pli-tv-bu-vb-pc19:2.3.12_0": "Mahallakavihārasikkhāpadaṁ niṭṭhitaṁ navamaṁ."
}