{
  "pli-tv-bu-vb-pc36:0.1_0": "Theravāda Vinaya",
  "pli-tv-bu-vb-pc36:0.2_0": "Mahāvibhaṅga",
  "pli-tv-bu-vb-pc36:0.3_0": "Pācittiyakaṇḍa",
  "pli-tv-bu-vb-pc36:0.4_0": "Bhojanavagga",
  "pli-tv-bu-vb-pc36:0.5_0": "36. Dutiyapavāraṇāsikkhāpada",
  "pli-tv-bu-vb-pc36:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bu-vb-pc36:1.2_0": "Tena kho pana samayena dve bhikkhū kosalesu janapade sāvatthiṁ addhānamaggappaṭipannā honti.",
  "pli-tv-bu-vb-pc36:1.3_0": "Eko bhikkhu anācāraṁ ācarati.",
  "pli-tv-bu-vb-pc36:1.4_0": "Dutiyo bhikkhu taṁ bhikkhuṁ etadavoca—",
  "pli-tv-bu-vb-pc36:1.5_0": "“māvuso, evarūpamakāsi, netaṁ kappatī”ti.",
  "pli-tv-bu-vb-pc36:1.6_0": "So tasmiṁ upanandhi.",
  "pli-tv-bu-vb-pc36:1.7_0": "Atha kho te bhikkhū sāvatthiṁ agamaṁsu.",
  "pli-tv-bu-vb-pc36:1.8_0": "Tena kho pana samayena sāvatthiyaṁ aññatarassa pūgassa saṅghabhattaṁ hoti.",
  "pli-tv-bu-vb-pc36:1.9_0": "Dutiyo bhikkhu bhuttāvī pavārito hoti.",
  "pli-tv-bu-vb-pc36:1.10_0": "Upanaddho bhikkhu ñātikulaṁ gantvā piṇḍapātaṁ ādāya yena so bhikkhu tenupasaṅkami;",
  "pli-tv-bu-vb-pc36:1.10_1": "upasaṅkamitvā taṁ bhikkhuṁ etadavoca—",
  "pli-tv-bu-vb-pc36:1.11_0": "“bhuñjāhi, āvuso”ti.",
  "pli-tv-bu-vb-pc36:1.12_0": "“Alaṁ, āvuso, paripuṇṇomhī”ti.",
  "pli-tv-bu-vb-pc36:1.13_0": "“Sundaro, āvuso, piṇḍapāto, bhuñjāhī”ti.",
  "pli-tv-bu-vb-pc36:1.14_0": "Atha kho so bhikkhu tena bhikkhunā nippīḷiyamāno taṁ piṇḍapātaṁ bhuñji.",
  "pli-tv-bu-vb-pc36:1.15_0": "Upanaddho bhikkhu taṁ bhikkhuṁ etadavoca—",
  "pli-tv-bu-vb-pc36:1.16_0": "“tvampi nāma, āvuso,",
  "pli-tv-bu-vb-pc36:1.16_1": "maṁ vattabbaṁ maññasi yaṁ tvaṁ bhuttāvī pavārito anatirittaṁ bhojanaṁ bhuñjasī”ti.",
  "pli-tv-bu-vb-pc36:1.17_0": "“Nanu, āvuso, ācikkhitabban”ti.",
  "pli-tv-bu-vb-pc36:1.18_0": "“Nanu, āvuso, pucchitabban”ti.",
  "pli-tv-bu-vb-pc36:1.19_0": "Atha kho so bhikkhu bhikkhūnaṁ etamatthaṁ ārocesi.",
  "pli-tv-bu-vb-pc36:1.20_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc36:1.21_0": "“kathañhi nāma bhikkhu bhikkhuṁ bhuttāviṁ pavāritaṁ anatirittena bhojanena abhihaṭṭhuṁ pavāressatī”ti …pe…",
  "pli-tv-bu-vb-pc36:1.22_0": "“saccaṁ kira tvaṁ, bhikkhu,",
  "pli-tv-bu-vb-pc36:1.22_1": "bhikkhuṁ bhuttāviṁ pavāritaṁ anatirittena bhojanena abhihaṭṭhuṁ pavāresī”ti?",
  "pli-tv-bu-vb-pc36:1.23_0": "“Saccaṁ, bhagavā”ti.",
  "pli-tv-bu-vb-pc36:1.24_0": "Vigarahi buddho bhagavā …pe…",
  "pli-tv-bu-vb-pc36:1.25_0": "kathañhi nāma tvaṁ, moghapurisa,",
  "pli-tv-bu-vb-pc36:1.25_1": "bhikkhuṁ bhuttāviṁ pavāritaṁ anatirittena bhojanena abhihaṭṭhuṁ pavāressasi.",
  "pli-tv-bu-vb-pc36:1.26_0": "Netaṁ, moghapurisa, appasannānaṁ vā pasādāya …pe…",
  "pli-tv-bu-vb-pc36:1.27_0": "evañca pana bhikkhave imaṁ sikkhāpadaṁ uddiseyyātha—",
  "pli-tv-bu-vb-pc36:1.28.1_0": "“Yo pana bhikkhu bhikkhuṁ bhuttāviṁ pavāritaṁ anatirittena khādanīyena vā bhojanīyena vā abhihaṭṭhuṁ pavāreyya—‘handa, bhikkhu, khāda vā bhuñja vā’ti, jānaṁ āsādanāpekkho, bhuttasmiṁ, pācittiyan”ti.",
  "pli-tv-bu-vb-pc36:2.1.1_0": "Yo panāti",
  "pli-tv-bu-vb-pc36:2.1.2_0": "yo yādiso …pe…",
  "pli-tv-bu-vb-pc36:2.1.3_0": "bhikkhūti",
  "pli-tv-bu-vb-pc36:2.1.4_0": "…pe… ayaṁ imasmiṁ atthe adhippeto bhikkhūti.",
  "pli-tv-bu-vb-pc36:2.1.5_0": "Bhikkhunti",
  "pli-tv-bu-vb-pc36:2.1.6_0": "aññaṁ bhikkhuṁ.",
  "pli-tv-bu-vb-pc36:2.1.7_0": "Bhuttāvī nāma",
  "pli-tv-bu-vb-pc36:2.1.8_0": "pañcannaṁ bhojanānaṁ aññataraṁ bhojanaṁ,",
  "pli-tv-bu-vb-pc36:2.1.8_1": "antamaso kusaggenapi bhuttaṁ hoti.",
  "pli-tv-bu-vb-pc36:2.1.9_0": "Pavārito nāma",
  "pli-tv-bu-vb-pc36:2.1.10_0": "asanaṁ paññāyati, bhojanaṁ paññāyati, hatthapāse ṭhito abhiharati, paṭikkhepo paññāyati.",
  "pli-tv-bu-vb-pc36:2.1.11_0": "Anatirittaṁ nāma",
  "pli-tv-bu-vb-pc36:2.1.12_0": "akappiyakataṁ hoti,",
  "pli-tv-bu-vb-pc36:2.1.13_0": "appaṭiggahitakataṁ hoti,",
  "pli-tv-bu-vb-pc36:2.1.14_0": "anuccāritakataṁ hoti,",
  "pli-tv-bu-vb-pc36:2.1.15_0": "ahatthapāse kataṁ hoti,",
  "pli-tv-bu-vb-pc36:2.1.16_0": "abhuttāvinā kataṁ hoti,",
  "pli-tv-bu-vb-pc36:2.1.17_0": "bhuttāvinā pavāritena āsanā vuṭṭhitena kataṁ hoti,",
  "pli-tv-bu-vb-pc36:2.1.18_0": "“alametaṁ sabban”ti avuttaṁ hoti,",
  "pli-tv-bu-vb-pc36:2.1.19_0": "na gilānātirittaṁ hoti—",
  "pli-tv-bu-vb-pc36:2.1.20_0": "etaṁ anatirittaṁ nāma.",
  "pli-tv-bu-vb-pc36:2.1.21_0": "Khādanīyaṁ nāma",
  "pli-tv-bu-vb-pc36:2.1.22_0": "pañca bhojanāni—yāmakālikaṁ sattāhakālikaṁ yāvajīvikaṁ ṭhapetvā avasesaṁ khādanīyaṁ nāma.",
  "pli-tv-bu-vb-pc36:2.1.23_0": "Bhojanīyaṁ nāma",
  "pli-tv-bu-vb-pc36:2.1.24_0": "pañca bhojanāni—odano, kummāso, sattu, maccho, maṁsaṁ.",
  "pli-tv-bu-vb-pc36:2.1.25_0": "Abhihaṭṭhuṁ pavāreyyāti",
  "pli-tv-bu-vb-pc36:2.1.26_0": "yāvatakaṁ icchasi tāvatakaṁ gaṇhāhīti.",
  "pli-tv-bu-vb-pc36:2.1.27_0": "Jānāti nāma",
  "pli-tv-bu-vb-pc36:2.1.28_0": "sāmaṁ vā jānāti, aññe vā tassa ārocenti, so vā āroceti.",
  "pli-tv-bu-vb-pc36:2.1.29_0": "Āsādanāpekkhoti",
  "pli-tv-bu-vb-pc36:2.1.30_0": "“iminā imaṁ codessāmi sāressāmi paṭicodessāmi paṭisāressāmi maṅkuṁ karissāmī”ti abhiharati, āpatti dukkaṭassa.",
  "pli-tv-bu-vb-pc36:2.1.31_0": "Tassa vacanena “khādissāmi bhuñjissāmī”ti paṭiggaṇhāti, āpatti dukkaṭassa.",
  "pli-tv-bu-vb-pc36:2.1.32_0": "Ajjhohāre ajjhohāre āpatti dukkaṭassa.",
  "pli-tv-bu-vb-pc36:2.1.33_0": "Bhojanapariyosāne āpatti pācittiyassa.",
  "pli-tv-bu-vb-pc36:2.2.1_0": "Pavārite pavāritasaññī anatirittena khādanīyena vā bhojanīyena vā abhihaṭṭhuṁ pavāreti, āpatti pācittiyassa.",
  "pli-tv-bu-vb-pc36:2.2.2_0": "Pavārite vematiko anatirittena khādanīyena vā bhojanīyena vā abhihaṭṭhuṁ pavāreti, āpatti dukkaṭassa.",
  "pli-tv-bu-vb-pc36:2.2.3_0": "Pavārite appavāritasaññī anatirittena khādanīyena vā bhojanīyena vā abhihaṭṭhuṁ pavāreti, anāpatti.",
  "pli-tv-bu-vb-pc36:2.2.4_0": "Yāmakālikaṁ sattāhakālikaṁ yāvajīvikaṁ āhāratthāya abhiharati, āpatti dukkaṭassa.",
  "pli-tv-bu-vb-pc36:2.2.5_0": "Tassa vacanena “khādissāmi bhuñjissāmī”ti paṭiggaṇhāti, āpatti dukkaṭassa.",
  "pli-tv-bu-vb-pc36:2.2.6_0": "Ajjhohāre ajjhohāre āpatti dukkaṭassa.",
  "pli-tv-bu-vb-pc36:2.2.7_0": "Appavārite pavāritasaññī, āpatti dukkaṭassa.",
  "pli-tv-bu-vb-pc36:2.2.8_0": "Appavārite vematiko, āpatti dukkaṭassa.",
  "pli-tv-bu-vb-pc36:2.2.9_0": "Appavārite appavāritasaññī, anāpatti.",
  "pli-tv-bu-vb-pc36:2.3.1_0": "Anāpatti—",
  "pli-tv-bu-vb-pc36:2.3.2_0": "atirittaṁ kārāpetvā deti,",
  "pli-tv-bu-vb-pc36:2.3.3_0": "“atirittaṁ kārāpetvā bhuñjāhī”ti deti,",
  "pli-tv-bu-vb-pc36:2.3.4_0": "aññassatthāya haranto gacchāhīti deti,",
  "pli-tv-bu-vb-pc36:2.3.5_0": "gilānassa sesakaṁ deti,",
  "pli-tv-bu-vb-pc36:2.3.6_0": "“yāmakālikaṁ sattāhakālikaṁ yāvajīvikaṁ sati paccaye paribhuñjā”ti deti,",
  "pli-tv-bu-vb-pc36:2.3.7_0": "ummattakassa,",
  "pli-tv-bu-vb-pc36:2.3.8_0": "ādikammikassāti.",
  "pli-tv-bu-vb-pc36:2.3.9_0": "Dutiyapavāraṇāsikkhāpadaṁ niṭṭhitaṁ chaṭṭhaṁ."
}