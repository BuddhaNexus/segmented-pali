{
  "mn129:0.1_0": "Majjhima Nikāya 129 ",
  "mn129:0.2_0": "Bālapaṇḍitasutta ",
  "mn129:1.1_0": "Evaṁ me sutaṁ—",
  "mn129:1.2_0": "ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. ",
  "mn129:1.3_0": "Tatra kho bhagavā bhikkhū āmantesi: ",
  "mn129:1.4_0": "“bhikkhavo”ti. ",
  "mn129:1.5_0": "“Bhadante”ti te bhikkhū bhagavato paccassosuṁ. ",
  "mn129:1.6_0": "Bhagavā etadavoca: ",
  "mn129:2.1_0": "“Tīṇimāni, bhikkhave, bālassa bālalakkhaṇāni bālanimittāni bālāpadānāni. ",
  "mn129:2.2_0": "Katamāni tīṇi? ",
  "mn129:2.3_0": "Idha, bhikkhave, bālo duccintitacintī ca hoti dubbhāsitabhāsī ca dukkaṭakammakārī ca. ",
  "mn129:2.4_0": "No cetaṁ,",
  "mn129:2.4_1": "bhikkhave,",
  "mn129:2.4_2": "bālo duccintitacintī ca abhavissa dubbhāsitabhāsī ca dukkaṭakammakārī ca kena naṁ paṇḍitā jāneyyuṁ:",
  "mn129:2.5_0": "‘bālo ayaṁ bhavaṁ asappuriso’ti? ",
  "mn129:2.6_0": "Yasmā ca kho,",
  "mn129:2.6_1": "bhikkhave,",
  "mn129:2.6_2": "bālo duccintitacintī ca hoti dubbhāsitabhāsī ca dukkaṭakammakārī ca tasmā naṁ paṇḍitā jānanti:",
  "mn129:2.7_0": "‘bālo ayaṁ bhavaṁ asappuriso’ti. ",
  "mn129:3.1_0": "Sa kho so, bhikkhave, bālo tividhaṁ diṭṭheva dhamme dukkhaṁ domanassaṁ paṭisaṁvedeti. ",
  "mn129:3.2_0": "Sace,",
  "mn129:3.2_1": "bhikkhave,",
  "mn129:3.2_2": "bālo sabhāyaṁ vā nisinno hoti,",
  "mn129:3.2_3": "rathikāya vā nisinno hoti,",
  "mn129:3.2_4": "siṅghāṭake vā nisinno hoti;",
  "mn129:3.3_0": "tatra ce jano tajjaṁ tassāruppaṁ kathaṁ manteti. ",
  "mn129:3.4_0": "Sace,",
  "mn129:3.4_1": "bhikkhave,",
  "mn129:3.4_2": "bālo pāṇātipātī hoti,",
  "mn129:3.4_3": "adinnādāyī hoti,",
  "mn129:3.4_4": "kāmesumicchācārī hoti,",
  "mn129:3.4_5": "musāvādī hoti,",
  "mn129:3.4_6": "surāmerayamajjapamādaṭṭhāyī hoti.",
  "mn129:3.5_0": "Tatra, bhikkhave, bālassa evaṁ hoti: ",
  "mn129:3.6_0": "‘yaṁ kho jano tajjaṁ tassāruppaṁ kathaṁ manteti, ",
  "mn129:3.7_0": "saṁvijjanteva te dhammā mayi, ahañca tesu dhammesu sandissāmī’ti. ",
  "mn129:3.8_0": "Idaṁ, bhikkhave, bālo paṭhamaṁ diṭṭheva dhamme dukkhaṁ domanassaṁ paṭisaṁvedeti. ",
  "mn129:4.1_0": "Puna caparaṁ, bhikkhave, bālo passati rājāno coraṁ āgucāriṁ gahetvā vividhā kammakāraṇā kārente—",
  "mn129:4.2_0": "kasāhipi tāḷente vettehipi tāḷente addhadaṇḍakehipi tāḷente hatthampi chindante pādampi chindante hatthapādampi",
  "mn129:4.2_1": "chindante kaṇṇampi chindante nāsampi chindante kaṇṇanāsampi chindante bilaṅgathālikampi karonte saṅkhamuṇḍikampi",
  "mn129:4.2_2": "karonte rāhumukhampi karonte jotimālikampi karonte hatthapajjotikampi karonte erakavattikampi karonte",
  "mn129:4.2_3": "cīrakavāsikampi karonte eṇeyyakampi karonte baḷisamaṁsikampi karonte kahāpaṇikampi karonte khārāpatacchikampi",
  "mn129:4.2_4": "karonte palighaparivattikampi karonte palālapīṭhakampi karonte tattenapi telena osiñcante sunakhehipi",
  "mn129:4.2_5": "khādāpente jīvantampi sūle uttāsente asināpi sīsaṁ chindante.",
  "mn129:4.3_0": "Tatra, bhikkhave, bālassa evaṁ hoti: ",
  "mn129:4.4_0": "‘yathārūpānaṁ kho pāpakānaṁ kammānaṁ hetu rājāno coraṁ āgucāriṁ gahetvā vividhā kammakāraṇā kārenti—",
  "mn129:4.5_0": "kasāhipi tāḷenti …pe… asināpi sīsaṁ chindanti; ",
  "mn129:4.6_0": "saṁvijjanteva te dhammā mayi, ahañca tesu dhammesu sandissāmi. ",
  "mn129:4.7_0": "Mañcepi rājāno jāneyyuṁ, mampi rājāno gahetvā vividhā kammakāraṇā kāreyyuṁ—",
  "mn129:4.8_0": "kasāhipi tāḷeyyuṁ …pe… jīvantampi sūle uttāseyyuṁ, asināpi sīsaṁ chindeyyun’ti. ",
  "mn129:4.9_0": "Idampi, bhikkhave, bālo dutiyaṁ diṭṭheva dhamme dukkhaṁ domanassaṁ paṭisaṁvedeti. ",
  "mn129:5.1_0": "Puna caparaṁ,",
  "mn129:5.1_1": "bhikkhave,",
  "mn129:5.1_2": "bālaṁ pīṭhasamārūḷhaṁ vā mañcasamārūḷhaṁ vā chamāyaṁ vā semānaṁ,",
  "mn129:5.1_3": "yānissa pubbe pāpakāni kammāni katāni kāyena duccaritāni vācāya duccaritāni manasā duccaritāni tānissa",
  "mn129:5.1_4": "tamhi samaye olambanti ajjholambanti abhippalambanti.",
  "mn129:5.2_0": "Seyyathāpi,",
  "mn129:5.2_1": "bhikkhave,",
  "mn129:5.2_2": "mahataṁ pabbatakūṭānaṁ chāyā sāyanhasamayaṁ pathaviyā olambanti ajjholambanti abhippalambanti;",
  "mn129:5.3_0": "evameva kho,",
  "mn129:5.3_1": "bhikkhave,",
  "mn129:5.3_2": "bālaṁ pīṭhasamārūḷhaṁ vā mañcasamārūḷhaṁ vā chamāyaṁ vā semānaṁ,",
  "mn129:5.3_3": "yānissa pubbe pāpakāni kammāni katāni kāyena duccaritāni vācāya duccaritāni manasā duccaritāni tānissa",
  "mn129:5.3_4": "tamhi samaye olambanti ajjholambanti abhippalambanti.",
  "mn129:5.4_0": "Tatra, bhikkhave, bālassa evaṁ hoti: ",
  "mn129:5.5_0": "‘akataṁ vata me kalyāṇaṁ, akataṁ kusalaṁ, akataṁ bhīruttāṇaṁ; ",
  "mn129:5.6_0": "kataṁ pāpaṁ, kataṁ luddaṁ, kataṁ kibbisaṁ. ",
  "mn129:5.7_0": "Yāvatā, bho,",
  "mn129:5.7_1": "akatakalyāṇānaṁ akatakusalānaṁ akatabhīruttāṇānaṁ katapāpānaṁ kataluddānaṁ katakibbisānaṁ gati taṁ gatiṁ pecca gacchāmī’ti.",
  "mn129:5.8_0": "So socati kilamati paridevati urattāḷiṁ kandati sammohaṁ āpajjati. ",
  "mn129:5.9_0": "Idampi, bhikkhave, bālo tatiyaṁ diṭṭheva dhamme dukkhaṁ domanassaṁ paṭisaṁvedeti. ",
  "mn129:6.1_0": "Sa kho so,",
  "mn129:6.1_1": "bhikkhave,",
  "mn129:6.1_2": "bālo kāyena duccaritaṁ caritvā vācāya duccaritaṁ caritvā manasā duccaritaṁ caritvā kāyassa bhedā paraṁ",
  "mn129:6.1_3": "maraṇā apāyaṁ duggatiṁ vinipātaṁ nirayaṁ upapajjati.",
  "mn129:7.1_0": "Yaṁ kho taṁ, bhikkhave, sammā vadamāno vadeyya: ",
  "mn129:7.2_0": "‘ekantaṁ aniṭṭhaṁ ekantaṁ akantaṁ ekantaṁ amanāpan’ti, nirayameva taṁ sammā vadamāno vadeyya: ",
  "mn129:7.3_0": "‘ekantaṁ aniṭṭhaṁ ekantaṁ akantaṁ ekantaṁ amanāpan’ti. ",
  "mn129:7.4_0": "Yāvañcidaṁ, bhikkhave, upamāpi na sukarā yāva dukkhā nirayā”ti. ",
  "mn129:7.5_0": "Evaṁ vutte, aññataro bhikkhu bhagavantaṁ etadavoca: ",
  "mn129:7.6_0": "“sakkā pana, bhante, upamaṁ kātun”ti? ",
  "mn129:8.1_0": "“Sakkā, bhikkhū”ti bhagavā avoca. ",
  "mn129:8.2_0": "“Seyyathāpi, bhikkhu, coraṁ āgucāriṁ gahetvā rañño dasseyyuṁ: ",
  "mn129:8.3_0": "‘ayaṁ kho, deva, coro āgucārī, imassa yaṁ icchasi taṁ daṇḍaṁ paṇehī’ti. ",
  "mn129:8.4_0": "Tamenaṁ rājā evaṁ vadeyya: ",
  "mn129:8.5_0": "‘gacchatha, bho, imaṁ purisaṁ pubbaṇhasamayaṁ sattisatena hanathā’ti. ",
  "mn129:8.6_0": "Tamenaṁ pubbaṇhasamayaṁ sattisatena haneyyuṁ. ",
  "mn129:8.7_0": "Atha rājā majjhanhikasamayaṁ evaṁ vadeyya: ",
  "mn129:8.8_0": "‘ambho, kathaṁ so puriso’ti? ",
  "mn129:8.9_0": "‘Tatheva, deva, jīvatī’ti. ",
  "mn129:8.10_0": "Tamenaṁ rājā evaṁ vadeyya: ",
  "mn129:8.11_0": "‘gacchatha, bho, taṁ purisaṁ majjhanhikasamayaṁ sattisatena hanathā’ti. ",
  "mn129:8.12_0": "Tamenaṁ majjhanhikasamayaṁ sattisatena haneyyuṁ. ",
  "mn129:8.13_0": "Atha rājā sāyanhasamayaṁ evaṁ vadeyya: ",
  "mn129:8.14_0": "‘ambho, kathaṁ so puriso’ti? ",
  "mn129:8.15_0": "‘Tatheva, deva, jīvatī’ti. ",
  "mn129:8.16_0": "Tamenaṁ rājā evaṁ vadeyya: ",
  "mn129:8.17_0": "‘gacchatha, bho, taṁ purisaṁ sāyanhasamayaṁ sattisatena hanathā’ti. ",
  "mn129:8.18_0": "Tamenaṁ sāyanhasamayaṁ sattisatena haneyyuṁ. ",
  "mn129:8.19_0": "Taṁ kiṁ maññatha, bhikkhave, ",
  "mn129:8.20_0": "api nu so puriso tīhi sattisatehi haññamāno tatonidānaṁ dukkhaṁ domanassaṁ paṭisaṁvediyethā”ti? ",
  "mn129:8.21_0": "“Ekissāpi, bhante,",
  "mn129:8.21_1": "sattiyā haññamāno so puriso tatonidānaṁ dukkhaṁ domanassaṁ paṭisaṁvediyetha,",
  "mn129:8.21_2": "ko pana vādo tīhi sattisatehī”ti?",
  "mn129:9.1_0": "Atha kho bhagavā parittaṁ pāṇimattaṁ pāsāṇaṁ gahetvā bhikkhū āmantesi: ",
  "mn129:9.2_0": "“Taṁ kiṁ maññatha, bhikkhave, ",
  "mn129:9.3_0": "katamo nu kho mahantataro—yo cāyaṁ mayā paritto pāṇimatto pāsāṇo gahito,",
  "mn129:9.3_1": "yo ca himavā pabbatarājā”ti?",
  "mn129:9.4_0": "“Appamattako ayaṁ, bhante,",
  "mn129:9.4_1": "bhagavatā paritto pāṇimatto pāsāṇo gahito,",
  "mn129:9.4_2": "himavantaṁ pabbatarājānaṁ upanidhāya saṅkhampi na upeti,",
  "mn129:9.4_3": "kalabhāgampi na upeti,",
  "mn129:9.4_4": "upanidhampi na upe”ti.",
  "mn129:9.5_0": "“Evameva kho,",
  "mn129:9.5_1": "bhikkhave,",
  "mn129:9.5_2": "yaṁ so puriso tīhi sattisatehi haññamāno tatonidānaṁ dukkhaṁ domanassaṁ paṭisaṁvedeti taṁ nirayakassa dukkhassa upanidhāya saṅkhampi na upeti,",
  "mn129:9.5_3": "kalabhāgampi na upeti,",
  "mn129:9.5_4": "upanidhampi na upeti.",
  "mn129:10.1_0": "Tamenaṁ, bhikkhave, nirayapālā pañcavidhabandhanaṁ nāma kammakāraṇaṁ karonti—",
  "mn129:10.2_0": "tattaṁ ayokhilaṁ hatthe gamenti,",
  "mn129:10.2_1": "tattaṁ ayokhilaṁ dutiye hatthe gamenti,",
  "mn129:10.2_2": "tattaṁ ayokhilaṁ pāde gamenti,",
  "mn129:10.2_3": "tattaṁ ayokhilaṁ dutiye pāde gamenti,",
  "mn129:10.2_4": "tattaṁ ayokhilaṁ majjhe urasmiṁ gamenti.",
  "mn129:10.3_0": "So tattha dukkhā tibbā kharā kaṭukā vedanā vedeti,",
  "mn129:10.3_1": "na ca tāva kālaṁ karoti yāva na taṁ pāpakammaṁ byantīhoti.",
  "mn129:11.1_0": "Tamenaṁ, bhikkhave, nirayapālā saṁvesetvā kuṭhārīhi tacchanti. ",
  "mn129:11.2_0": "So tattha dukkhā tibbā …pe… byantīhoti. ",
  "mn129:12.1_0": "Tamenaṁ, bhikkhave, nirayapālā uddhampādaṁ adhosiraṁ gahetvā vāsīhi tacchanti. ",
  "mn129:12.2_0": "So tattha dukkhā tibbā …pe… byantīhoti. ",
  "mn129:13.1_0": "Tamenaṁ,",
  "mn129:13.1_1": "bhikkhave,",
  "mn129:13.1_2": "nirayapālā rathe yojetvā ādittāya pathaviyā sampajjalitāya sajotibhūtāya sārentipi paccāsārentipi.",
  "mn129:13.2_0": "So tattha dukkhā tibbā …pe… byantīhoti. ",
  "mn129:14.1_0": "Tamenaṁ,",
  "mn129:14.1_1": "bhikkhave,",
  "mn129:14.1_2": "nirayapālā mahantaṁ aṅgārapabbataṁ ādittaṁ sampajjalitaṁ sajotibhūtaṁ āropentipi oropentipi.",
  "mn129:14.2_0": "So tattha dukkhā tibbā kharā kaṭukā vedanā vedeti,",
  "mn129:14.2_1": "na ca tāva kālaṁ karoti yāva na taṁ pāpakammaṁ byantīhoti.",
  "mn129:15.1_0": "Tamenaṁ,",
  "mn129:15.1_1": "bhikkhave,",
  "mn129:15.1_2": "nirayapālā uddhampādaṁ adhosiraṁ gahetvā tattāya lohakumbhiyā pakkhipanti ādittāya sampajjalitāya sajotibhūtāya.",
  "mn129:15.2_0": "So tattha pheṇuddehakaṁ paccati. ",
  "mn129:15.3_0": "So tattha pheṇuddehakaṁ paccamāno sakimpi uddhaṁ gacchati,",
  "mn129:15.3_1": "sakimpi adho gacchati,",
  "mn129:15.3_2": "sakimpi tiriyaṁ gacchati.",
  "mn129:15.4_0": "So tattha dukkhā tibbā kharā kaṭukā vedanā vedeti,",
  "mn129:15.4_1": "na ca tāva kālaṁ karoti yāva na taṁ pāpakammaṁ byantīhoti.",
  "mn129:16.1_0": "Tamenaṁ, bhikkhave, nirayapālā mahāniraye pakkhipanti. ",
  "mn129:16.2_0": "So kho pana, bhikkhave, mahānirayo—",
  "mn129:16.3_0": "Catukkaṇṇo catudvāro, ",
  "mn129:16.4_0": "vibhatto bhāgaso mito; ",
  "mn129:16.5_0": "Ayopākārapariyanto, ",
  "mn129:16.6_0": "ayasā paṭikujjito. ",
  "mn129:16.7_0": "Tassa ayomayā bhūmi, ",
  "mn129:16.8_0": "jalitā tejasā yutā; ",
  "mn129:16.9_0": "Samantā yojanasataṁ, ",
  "mn129:16.10_0": "pharitvā tiṭṭhati sabbadā. ",
  "mn129:17.1_0": "Anekapariyāyenapi kho ahaṁ, bhikkhave, nirayakathaṁ katheyyaṁ; ",
  "mn129:17.2_0": "yāvañcidaṁ, bhikkhave, na sukarā akkhānena pāpuṇituṁ yāva dukkhā nirayā. ",
  "mn129:18.1_0": "Santi, bhikkhave, tiracchānagatā pāṇā tiṇabhakkhā. ",
  "mn129:18.2_0": "Te allānipi tiṇāni sukkhānipi tiṇāni dantullehakaṁ khādanti. ",
  "mn129:18.3_0": "Katame ca, bhikkhave, tiracchānagatā pāṇā tiṇabhakkhā? ",
  "mn129:18.4_0": "Hatthī assā goṇā gadrabhā ajā migā, ye vā panaññepi keci tiracchānagatā pāṇā tiṇabhakkhā. ",
  "mn129:18.5_0": "Sa kho so,",
  "mn129:18.5_1": "bhikkhave,",
  "mn129:18.5_2": "bālo idha pubbe rasādo idha pāpāni kammāni karitvā kāyassa bhedā paraṁ maraṇā tesaṁ sattānaṁ sahabyataṁ upapajjati ye te sattā tiṇabhakkhā.",
  "mn129:19.1_0": "Santi, bhikkhave, tiracchānagatā pāṇā gūthabhakkhā. ",
  "mn129:19.2_0": "Te dūratova gūthagandhaṁ ghāyitvā dhāvanti: ",
  "mn129:19.3_0": "‘ettha bhuñjissāma, ettha bhuñjissāmā’ti. ",
  "mn129:19.4_0": "Seyyathāpi nāma brāhmaṇā āhutigandhena dhāvanti: ",
  "mn129:19.5_0": "‘ettha bhuñjissāma, ettha bhuñjissāmā’ti; ",
  "mn129:19.6_0": "evameva kho, bhikkhave, santi tiracchānagatā pāṇā gūthabhakkhā, ",
  "mn129:19.7_0": "te dūratova gūthagandhaṁ ghāyitvā dhāvanti: ",
  "mn129:19.8_0": "‘ettha bhuñjissāma, ettha bhuñjissāmā’ti. ",
  "mn129:19.9_0": "Katame ca, bhikkhave, tiracchānagatā pāṇā gūthabhakkhā? ",
  "mn129:19.10_0": "Kukkuṭā sūkarā soṇā siṅgālā, ye vā panaññepi keci tiracchānagatā pāṇā gūthabhakkhā. ",
  "mn129:19.11_0": "Sa kho so,",
  "mn129:19.11_1": "bhikkhave,",
  "mn129:19.11_2": "bālo idha pubbe rasādo idha pāpāni kammāni karitvā kāyassa bhedā paraṁ maraṇā tesaṁ sattānaṁ sahabyataṁ upapajjati ye te sattā gūthabhakkhā.",
  "mn129:20.1_0": "Santi, bhikkhave, tiracchānagatā pāṇā andhakāre jāyanti andhakāre jīyanti andhakāre mīyanti. ",
  "mn129:20.2_0": "Katame ca, bhikkhave, tiracchānagatā pāṇā andhakāre jāyanti andhakāre jīyanti andhakāre mīyanti? ",
  "mn129:20.3_0": "Kīṭā puḷavā gaṇḍuppādā,",
  "mn129:20.3_1": "ye vā panaññepi keci tiracchānagatā pāṇā andhakāre jāyanti andhakāre jīyanti andhakāre mīyanti.",
  "mn129:20.4_0": "Sa kho so,",
  "mn129:20.4_1": "bhikkhave,",
  "mn129:20.4_2": "bālo idha pubbe rasādo,",
  "mn129:20.4_3": "idha pāpāni kammāni karitvā kāyassa bhedā paraṁ maraṇā tesaṁ sattānaṁ sahabyataṁ upapajjati ye te sattā",
  "mn129:20.4_4": "andhakāre jāyanti andhakāre jīyanti andhakāre mīyanti.",
  "mn129:21.1_0": "Santi, bhikkhave, tiracchānagatā pāṇā udakasmiṁ jāyanti udakasmiṁ jīyanti udakasmiṁ mīyanti. ",
  "mn129:21.2_0": "Katame ca, bhikkhave, tiracchānagatā pāṇā udakasmiṁ jāyanti udakasmiṁ jīyanti udakasmiṁ mīyanti? ",
  "mn129:21.3_0": "Macchā kacchapā susumārā,",
  "mn129:21.3_1": "ye vā panaññepi keci tiracchānagatā pāṇā udakasmiṁ jāyanti udakasmiṁ jīyanti udakasmiṁ mīyanti.",
  "mn129:21.4_0": "Sa kho so,",
  "mn129:21.4_1": "bhikkhave,",
  "mn129:21.4_2": "bālo idha pubbe rasādo idha pāpāni kammāni karitvā kāyassa bhedā paraṁ maraṇā tesaṁ sattānaṁ sahabyataṁ",
  "mn129:21.4_3": "upapajjati ye te sattā udakasmiṁ jāyanti udakasmiṁ jīyanti udakasmiṁ mīyanti.",
  "mn129:22.1_0": "Santi, bhikkhave, tiracchānagatā pāṇā asucismiṁ jāyanti asucismiṁ jīyanti asucismiṁ mīyanti. ",
  "mn129:22.2_0": "Katame ca, bhikkhave, tiracchānagatā pāṇā asucismiṁ jāyanti asucismiṁ jīyanti asucismiṁ mīyanti? ",
  "mn129:22.3_0": "Ye te,",
  "mn129:22.3_1": "bhikkhave,",
  "mn129:22.3_2": "sattā pūtimacche vā jāyanti pūtimacche vā jīyanti pūtimacche vā mīyanti pūtikuṇape vā …pe…",
  "mn129:22.4_0": "pūtikummāse vā … ",
  "mn129:22.5_0": "candanikāya vā … ",
  "mn129:22.6_0": "oligalle vā jāyanti,",
  "mn129:22.6_1": "ye vā panaññepi keci tiracchānagatā pāṇā asucismiṁ jāyanti asucismiṁ jīyanti asucismiṁ mīyanti.",
  "mn129:22.7_0": "Sa kho so,",
  "mn129:22.7_1": "bhikkhave,",
  "mn129:22.7_2": "bālo idha pubbe rasādo idha pāpāni kammāni karitvā kāyassa bhedā paraṁ maraṇā tesaṁ sattānaṁ sahabyataṁ",
  "mn129:22.7_3": "upapajjati ye te sattā asucismiṁ jāyanti asucismiṁ jīyanti asucismiṁ mīyanti.",
  "mn129:23.1_0": "Anekapariyāyenapi kho ahaṁ, bhikkhave, tiracchānayonikathaṁ katheyyaṁ; ",
  "mn129:23.2_0": "yāvañcidaṁ, bhikkhave, na sukaraṁ akkhānena pāpuṇituṁ yāva dukkhā tiracchānayoni. ",
  "mn129:24.1_0": "Seyyathāpi, bhikkhave, puriso ekacchiggalaṁ yugaṁ mahāsamudde pakkhipeyya. ",
  "mn129:24.2_0": "Tamenaṁ puratthimo vāto pacchimena saṁhareyya,",
  "mn129:24.2_1": "pacchimo vāto puratthimena saṁhareyya,",
  "mn129:24.2_2": "uttaro vāto dakkhiṇena saṁhareyya,",
  "mn129:24.2_3": "dakkhiṇo vāto uttarena saṁhareyya.",
  "mn129:24.3_0": "Tatrāssa kāṇo kacchapo, so vassasatassa vassasatassa accayena sakiṁ ummujjeyya. ",
  "mn129:24.4_0": "Taṁ kiṁ maññatha, bhikkhave, ",
  "mn129:24.5_0": "api nu so kāṇo kacchapo amusmiṁ ekacchiggale yuge gīvaṁ paveseyyā”ti? ",
  "mn129:24.6_0": "“No hetaṁ, bhante”. ",
  "mn129:24.7_0": "“Yadi pana, bhante, kadāci karahaci dīghassa addhuno accayenā”ti. ",
  "mn129:24.8_0": "“Khippataraṁ kho so,",
  "mn129:24.8_1": "bhikkhave,",
  "mn129:24.8_2": "kāṇo kacchapo amusmiṁ ekacchiggale yuge gīvaṁ paveseyya,",
  "mn129:24.8_3": "ato dullabhatarāhaṁ,",
  "mn129:24.8_4": "bhikkhave,",
  "mn129:24.8_5": "manussattaṁ vadāmi sakiṁ vinipātagatena bālena.",
  "mn129:24.9_0": "Taṁ kissa hetu? ",
  "mn129:24.10_0": "Na hettha, bhikkhave, atthi dhammacariyā samacariyā kusalakiriyā puññakiriyā. ",
  "mn129:24.11_0": "Aññamaññakhādikā ettha, bhikkhave, vattati dubbalakhādikā. ",
  "mn129:25.1_0": "Sa kho so,",
  "mn129:25.1_1": "bhikkhave,",
  "mn129:25.1_2": "bālo sace kadāci karahaci dīghassa addhuno accayena manussattaṁ āgacchati,",
  "mn129:25.1_3": "yāni tāni nīcakulāni—",
  "mn129:25.2_0": "caṇḍālakulaṁ vā nesādakulaṁ vā venakulaṁ vā rathakārakulaṁ vā pukkusakulaṁ vā. ",
  "mn129:25.3_0": "Tathārūpe kule paccājāyati dalidde appannapānabhojane kasiravuttike,",
  "mn129:25.3_1": "yattha kasirena ghāsacchādo labbhati.",
  "mn129:25.4_0": "So ca hoti dubbaṇṇo duddasiko okoṭimako bavhābādho kāṇo vā kuṇī vā khujjo vā pakkhahato vā na lābhī annassa",
  "mn129:25.4_1": "pānassa vatthassa yānassa mālāgandhavilepanassa seyyāvasathapadīpeyyassa.",
  "mn129:25.5_0": "So kāyena duccaritaṁ carati vācāya duccaritaṁ carati manasā duccaritaṁ carati. ",
  "mn129:25.6_0": "So kāyena duccaritaṁ caritvā vācāya duccaritaṁ caritvā manasā duccaritaṁ caritvā kāyassa bhedā paraṁ",
  "mn129:25.6_1": "maraṇā apāyaṁ duggatiṁ vinipātaṁ nirayaṁ upapajjati.",
  "mn129:26.1_0": "Seyyathāpi,",
  "mn129:26.1_1": "bhikkhave,",
  "mn129:26.1_2": "akkhadhutto paṭhameneva kaliggahena puttampi jīyetha,",
  "mn129:26.1_3": "dārampi jīyetha,",
  "mn129:26.1_4": "sabbaṁ sāpateyyampi jīyetha,",
  "mn129:26.1_5": "uttaripi adhibandhaṁ nigaccheyya.",
  "mn129:26.2_0": "Appamattako so,",
  "mn129:26.2_1": "bhikkhave,",
  "mn129:26.2_2": "kaliggaho yaṁ so akkhadhutto paṭhameneva kaliggahena puttampi jīyetha,",
  "mn129:26.2_3": "dārampi jīyetha,",
  "mn129:26.2_4": "sabbaṁ sāpateyyampi jīyetha,",
  "mn129:26.2_5": "uttaripi adhibandhaṁ nigaccheyya.",
  "mn129:26.3_0": "Atha kho ayameva tato mahantataro kaliggaho yaṁ so bālo kāyena duccaritaṁ caritvā vācāya duccaritaṁ caritvā",
  "mn129:26.3_1": "manasā duccaritaṁ caritvā kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjati.",
  "mn129:26.4_0": "Ayaṁ, bhikkhave, kevalā paripūrā bālabhūmīti. ",
  "mn129:27.1_0": "Tīṇimāni, bhikkhave, paṇḍitassa paṇḍitalakkhaṇāni paṇḍitanimittāni paṇḍitāpadānāni. ",
  "mn129:27.2_0": "Katamāni tīṇi? ",
  "mn129:27.3_0": "Idha, bhikkhave, paṇḍito sucintitacintī ca hoti subhāsitabhāsī ca sukatakammakārī ca. ",
  "mn129:27.4_0": "No cetaṁ,",
  "mn129:27.4_1": "bhikkhave,",
  "mn129:27.4_2": "paṇḍito sucintitacintī ca abhavissa subhāsitabhāsī ca sukatakammakārī ca,",
  "mn129:27.4_3": "kena naṁ paṇḍitā jāneyyuṁ:",
  "mn129:27.5_0": "‘paṇḍito ayaṁ bhavaṁ sappuriso’ti? ",
  "mn129:28.1_0": "Yasmā ca kho,",
  "mn129:28.1_1": "bhikkhave,",
  "mn129:28.1_2": "paṇḍito sucintitacintī ca hoti subhāsitabhāsī ca sukatakammakārī ca tasmā naṁ paṇḍitā jānanti:",
  "mn129:28.2_0": "‘paṇḍito ayaṁ bhavaṁ sappuriso’ti. ",
  "mn129:28.3_0": "Sa kho so, bhikkhave, paṇḍito tividhaṁ diṭṭheva dhamme sukhaṁ somanassaṁ paṭisaṁvedeti. ",
  "mn129:28.4_0": "Sace,",
  "mn129:28.4_1": "bhikkhave,",
  "mn129:28.4_2": "paṇḍito sabhāyaṁ vā nisinno hoti,",
  "mn129:28.4_3": "rathikāya vā nisinno hoti,",
  "mn129:28.4_4": "siṅghāṭake vā nisinno hoti;",
  "mn129:28.5_0": "tatra ce jano tajjaṁ tassāruppaṁ kathaṁ manteti. ",
  "mn129:28.6_0": "Sace,",
  "mn129:28.6_1": "bhikkhave,",
  "mn129:28.6_2": "paṇḍito pāṇātipātā paṭivirato hoti,",
  "mn129:28.6_3": "adinnādānā paṭivirato hoti,",
  "mn129:28.6_4": "kāmesumicchācārā paṭivirato hoti,",
  "mn129:28.6_5": "musāvādā paṭivirato hoti,",
  "mn129:28.6_6": "surāmerayamajjappamādaṭṭhānā paṭivirato hoti;",
  "mn129:28.7_0": "tatra, bhikkhave, paṇḍitassa evaṁ hoti: ",
  "mn129:28.8_0": "‘yaṁ kho jano tajjaṁ tassāruppaṁ kathaṁ manteti; ",
  "mn129:28.9_0": "saṁvijjanteva te dhammā mayi, ahañca tesu dhammesu sandissāmī’ti. ",
  "mn129:28.10_0": "Idaṁ, bhikkhave, paṇḍito paṭhamaṁ diṭṭheva dhamme sukhaṁ somanassaṁ paṭisaṁvedeti. ",
  "mn129:29.1_0": "Puna caparaṁ, bhikkhave, paṇḍito passati rājāno coraṁ āgucāriṁ gahetvā vividhā kammakāraṇā kārente—",
  "mn129:29.2_0": "kasāhipi tāḷente vettehipi tāḷente addhadaṇḍakehipi tāḷente hatthampi chindante pādampi chindante hatthapādampi",
  "mn129:29.2_1": "chindante kaṇṇampi chindante nāsampi chindante kaṇṇanāsampi chindante bilaṅgathālikampi karonte saṅkhamuṇḍikampi",
  "mn129:29.2_2": "karonte rāhumukhampi karonte jotimālikampi karonte hatthapajjotikampi karonte erakavattikampi karonte",
  "mn129:29.2_3": "cīrakavāsikampi karonte eṇeyyakampi karonte balisamaṁsikampi karonte kahāpaṇikampi karonte khārāpatacchikampi",
  "mn129:29.2_4": "karonte palighaparivattikampi karonte palālapīṭhakampi karonte tattenapi telena osiñcante sunakhehipi",
  "mn129:29.2_5": "khādāpente jīvantampi sūle uttāsente asināpi sīsaṁ chindante.",
  "mn129:29.3_0": "Tatra, bhikkhave, paṇḍitassa evaṁ hoti: ",
  "mn129:29.4_0": "‘yathārūpānaṁ kho pāpakānaṁ kammānaṁ hetu rājāno coraṁ āgucāriṁ gahetvā vividhā kammakāraṇā kārenti kasāhipi tāḷenti,",
  "mn129:29.4_1": "vettehipi tāḷenti,",
  "mn129:29.4_2": "addhadaṇḍakehipi tāḷenti,",
  "mn129:29.4_3": "hatthampi chindanti,",
  "mn129:29.4_4": "pādampi chindanti,",
  "mn129:29.4_5": "hatthapādampi chindanti,",
  "mn129:29.4_6": "kaṇṇampi chindanti,",
  "mn129:29.4_7": "nāsampi chindanti,",
  "mn129:29.4_8": "kaṇṇanāsampi chindanti,",
  "mn129:29.4_9": "bilaṅgathālikampi karonti,",
  "mn129:29.4_10": "saṅkhamuṇḍikampi karonti,",
  "mn129:29.4_11": "rāhumukhampi karonti,",
  "mn129:29.4_12": "jotimālikampi karonti,",
  "mn129:29.4_13": "hatthapajjotikampi karonti,",
  "mn129:29.4_14": "erakavattikampi karonti,",
  "mn129:29.4_15": "cīrakavāsikampi karonti,",
  "mn129:29.4_16": "eṇeyyakampi karonti,",
  "mn129:29.4_17": "balisamaṁsikampi karonti,",
  "mn129:29.4_18": "kahāpaṇikampi karonti,",
  "mn129:29.4_19": "khārāpatacchikampi karonti,",
  "mn129:29.4_20": "palighaparivattikampi karonti,",
  "mn129:29.4_21": "palālapīṭhakampi karonti,",
  "mn129:29.4_22": "tattenapi telena osiñcanti,",
  "mn129:29.4_23": "sunakhehipi khādāpenti,",
  "mn129:29.4_24": "jīvantampi sūle uttāsenti,",
  "mn129:29.4_25": "asināpi sīsaṁ chindanti,",
  "mn129:29.4_26": "na te dhammā mayi saṁvijjanti,",
  "mn129:29.4_27": "ahañca na tesu dhammesu sandissāmī’ti.",
  "mn129:29.5_0": "Idampi, bhikkhave, paṇḍito dutiyaṁ diṭṭheva dhamme sukhaṁ somanassaṁ paṭisaṁvedeti. ",
  "mn129:30.1_0": "Puna caparaṁ,",
  "mn129:30.1_1": "bhikkhave,",
  "mn129:30.1_2": "paṇḍitaṁ pīṭhasamārūḷhaṁ vā mañcasamārūḷhaṁ vā chamāyaṁ vā semānaṁ,",
  "mn129:30.1_3": "yānissa pubbe kalyāṇāni kammāni katāni kāyena sucaritāni vācāya sucaritāni manasā sucaritāni tānissa tamhi samaye olambanti …pe…",
  "mn129:30.2_0": "seyyathāpi,",
  "mn129:30.2_1": "bhikkhave,",
  "mn129:30.2_2": "mahataṁ pabbatakūṭānaṁ chāyā sāyanhasamayaṁ pathaviyā olambanti ajjholambanti abhippalambanti;",
  "mn129:30.3_0": "evameva kho,",
  "mn129:30.3_1": "bhikkhave,",
  "mn129:30.3_2": "paṇḍitaṁ pīṭhasamārūḷhaṁ vā mañcasamārūḷhaṁ vā chamāyaṁ vā semānaṁ yānissa pubbe kalyāṇāni kammāni katāni",
  "mn129:30.3_3": "kāyena sucaritāni vācāya sucaritāni manasā sucaritāni tānissa tamhi samaye olambanti ajjholambanti abhippalambanti.",
  "mn129:30.4_0": "Tatra, bhikkhave, paṇḍitassa evaṁ hoti: ",
  "mn129:30.5_0": "‘akataṁ vata me pāpaṁ, akataṁ luddaṁ, akataṁ kibbisaṁ; ",
  "mn129:30.6_0": "kataṁ kalyāṇaṁ, kataṁ kusalaṁ, kataṁ bhīruttāṇaṁ. ",
  "mn129:30.7_0": "Yāvatā, bho,",
  "mn129:30.7_1": "akatapāpānaṁ akataluddānaṁ akatakibbisānaṁ katakalyāṇānaṁ katakusalānaṁ katabhīruttāṇānaṁ gati taṁ gatiṁ pecca gacchāmī’ti.",
  "mn129:30.8_0": "So na socati, na kilamati, na paridevati, na urattāḷiṁ kandati, na sammohaṁ āpajjati. ",
  "mn129:30.9_0": "Idampi, bhikkhave, paṇḍito tatiyaṁ diṭṭheva dhamme sukhaṁ somanassaṁ paṭisaṁvedeti. ",
  "mn129:31.1_0": "Sa kho so,",
  "mn129:31.1_1": "bhikkhave,",
  "mn129:31.1_2": "paṇḍito kāyena sucaritaṁ caritvā vācāya sucaritaṁ caritvā manasā sucaritaṁ caritvā kāyassa bhedā paraṁ maraṇā sugatiṁ saggaṁ lokaṁ upapajjati.",
  "mn129:32.1_0": "Yaṁ kho taṁ, bhikkhave, sammā vadamāno vadeyya: ",
  "mn129:32.2_0": "‘ekantaṁ iṭṭhaṁ ekantaṁ kantaṁ ekantaṁ manāpan’ti, saggameva taṁ sammā vadamāno vadeyya: ",
  "mn129:32.3_0": "‘ekantaṁ iṭṭhaṁ ekantaṁ kantaṁ ekantaṁ manāpan’ti. ",
  "mn129:32.4_0": "Yāvañcidaṁ, bhikkhave, upamāpi na sukarā yāva sukhā saggā”ti. ",
  "mn129:32.5_0": "Evaṁ vutte, aññataro bhikkhu bhagavantaṁ etadavoca: ",
  "mn129:32.6_0": "“sakkā pana, bhante, upamaṁ kātun”ti? ",
  "mn129:33.1_0": "“Sakkā, bhikkhū”ti bhagavā avoca. ",
  "mn129:33.2_0": "“Seyyathāpi,",
  "mn129:33.2_1": "bhikkhave,",
  "mn129:33.2_2": "rājā cakkavattī sattahi ratanehi samannāgato catūhi ca iddhīhi tatonidānaṁ sukhaṁ somanassaṁ paṭisaṁvedeti.",
  "mn129:34.1_0": "Katamehi sattahi? ",
  "mn129:34.2_0": "Idha,",
  "mn129:34.2_1": "bhikkhave,",
  "mn129:34.2_2": "rañño khattiyassa muddhāvasittassa tadahuposathe pannarase sīsaṁnhātassa uposathikassa uparipāsādavaragatassa",
  "mn129:34.2_3": "dibbaṁ cakkaratanaṁ pātubhavati sahassāraṁ sanemikaṁ sanābhikaṁ sabbākāraparipūraṁ.",
  "mn129:34.3_0": "Taṁ disvāna rañño khattiyassa muddhāvasittassa evaṁ hoti: ",
  "mn129:34.4_0": "‘sutaṁ kho pana metaṁ yassa rañño khattiyassa muddhāvasittassa tadahuposathe pannarase sīsaṁnhātassa",
  "mn129:34.4_1": "uposathikassa uparipāsādavaragatassa dibbaṁ cakkaratanaṁ pātubhavati sahassāraṁ sanemikaṁ sanābhikaṁ",
  "mn129:34.4_2": "sabbākāraparipūraṁ,",
  "mn129:34.4_3": "so hoti rājā cakkavattīti.",
  "mn129:34.5_0": "Assaṁ nu kho ahaṁ rājā cakkavattī’ti? ",
  "mn129:35.1_0": "Atha kho,",
  "mn129:35.1_1": "bhikkhave,",
  "mn129:35.1_2": "rājā khattiyo muddhāvasitto vāmena hatthena bhiṅkāraṁ gahetvā dakkhiṇena hatthena cakkaratanaṁ abbhukkirati:",
  "mn129:35.2_0": "‘pavattatu bhavaṁ cakkaratanaṁ, abhivijinātu bhavaṁ cakkaratanan’ti. ",
  "mn129:35.3_0": "Atha kho taṁ,",
  "mn129:35.3_1": "bhikkhave,",
  "mn129:35.3_2": "cakkaratanaṁ puratthimaṁ disaṁ pavattati.",
  "mn129:35.3_3": "Anvadeva rājā cakkavattī saddhiṁ caturaṅginiyā senāya.",
  "mn129:35.3_4": "Yasmiṁ kho pana,",
  "mn129:35.3_5": "bhikkhave,",
  "mn129:35.3_6": "padese cakkaratanaṁ patiṭṭhāti tattha rājā cakkavattī vāsaṁ upeti saddhiṁ caturaṅginiyā senāya.",
  "mn129:35.4_0": "Ye kho pana,",
  "mn129:35.4_1": "bhikkhave,",
  "mn129:35.4_2": "puratthimāya disāya paṭirājāno te rājānaṁ cakkavattiṁ upasaṅkamitvā evamāhaṁsu:",
  "mn129:35.5_0": "‘ehi kho, mahārāja. Svāgataṁ te, mahārāja. Sakaṁ te, mahārāja. Anusāsa, mahārājā’ti. ",
  "mn129:35.6_0": "Rājā cakkavattī evamāha: ",
  "mn129:35.7_0": "‘pāṇo na hantabbo,",
  "mn129:35.7_1": "adinnaṁ nādātabbaṁ,",
  "mn129:35.7_2": "kāmesumicchā na caritabbā,",
  "mn129:35.7_3": "musā na bhāsitabbā,",
  "mn129:35.7_4": "majjaṁ na pātabbaṁ,",
  "mn129:35.7_5": "yathābhuttañca bhuñjathā’ti.",
  "mn129:35.8_0": "Ye kho pana, bhikkhave, puratthimāya disāya paṭirājāno te rañño cakkavattissa anuyantā bhavanti. ",
  "mn129:35.9_0": "Atha kho taṁ,",
  "mn129:35.9_1": "bhikkhave,",
  "mn129:35.9_2": "cakkaratanaṁ puratthimaṁ samuddaṁ ajjhogāhetvā paccuttaritvā dakkhiṇaṁ disaṁ pavattati …pe…",
  "mn129:35.10_0": "dakkhiṇaṁ samuddaṁ ajjhogāhetvā paccuttaritvā pacchimaṁ disaṁ pavattati …pe… ",
  "mn129:35.11_0": "pacchimaṁ samuddaṁ ajjhogāhetvā paccuttaritvā uttaraṁ disaṁ pavattati anvadeva rājā cakkavattī saddhiṁ caturaṅginiyā senāya.",
  "mn129:35.11_1": "Yasmiṁ kho pana,",
  "mn129:35.11_2": "bhikkhave,",
  "mn129:35.11_3": "padese cakkaratanaṁ patiṭṭhāti tattha rājā cakkavattī vāsaṁ upeti saddhiṁ caturaṅginiyā senāya.",
  "mn129:35.12_0": "Ye kho pana, bhikkhave, uttarāya disāya paṭirājāno te rājānaṁ cakkavattiṁ upasaṅkamitvā evamāhaṁsu: ",
  "mn129:35.13_0": "‘ehi kho, mahārāja. Svāgataṁ te, mahārāja. Sakaṁ te, mahārāja. Anusāsa, mahārājā’ti. ",
  "mn129:35.14_0": "Rājā cakkavattī evamāha: ",
  "mn129:35.15_0": "‘pāṇo na hantabbo,",
  "mn129:35.15_1": "adinnaṁ nādātabbaṁ,",
  "mn129:35.15_2": "kāmesumicchā na caritabbā,",
  "mn129:35.15_3": "musā na bhāsitabbā,",
  "mn129:35.15_4": "majjaṁ na pātabbaṁ;",
  "mn129:35.15_5": "yathābhuttañca bhuñjathā’ti.",
  "mn129:35.16_0": "Ye kho pana, bhikkhave, uttarāya disāya paṭirājāno te rañño cakkavattissa anuyantā bhavanti. ",
  "mn129:35.17_0": "Atha kho taṁ,",
  "mn129:35.17_1": "bhikkhave,",
  "mn129:35.17_2": "cakkaratanaṁ samuddapariyantaṁ pathaviṁ abhivijinitvā tameva rājadhāniṁ paccāgantvā rañño cakkavattissa",
  "mn129:35.17_3": "antepuradvāre akkhāhataṁ maññe tiṭṭhati rañño cakkavattissa antepuradvāraṁ upasobhayamānaṁ.",
  "mn129:35.18_0": "Rañño, bhikkhave, cakkavattissa evarūpaṁ cakkaratanaṁ pātubhavati. ",
  "mn129:36.1_0": "Puna caparaṁ, bhikkhave, rañño cakkavattissa hatthiratanaṁ pātubhavati—",
  "mn129:36.2_0": "sabbaseto sattappatiṭṭho iddhimā vehāsaṅgamo uposatho nāma nāgarājā. ",
  "mn129:36.3_0": "Taṁ disvāna rañño cakkavattissa cittaṁ pasīdati: ",
  "mn129:36.4_0": "‘bhaddakaṁ vata bho hatthiyānaṁ, sace damathaṁ upeyyā’ti. ",
  "mn129:36.5_0": "Atha kho taṁ,",
  "mn129:36.5_1": "bhikkhave,",
  "mn129:36.5_2": "hatthiratanaṁ seyyathāpi nāma bhaddo hatthājānīyo dīgharattaṁ suparidanto evameva damathaṁ upeti.",
  "mn129:36.6_0": "Bhūtapubbaṁ,",
  "mn129:36.6_1": "bhikkhave,",
  "mn129:36.6_2": "rājā cakkavattī tameva hatthiratanaṁ vīmaṁsamāno pubbaṇhasamayaṁ abhiruhitvā samuddapariyantaṁ pathaviṁ",
  "mn129:36.6_3": "anusaṁyāyitvā tameva rājadhāniṁ paccāgantvā pātarāsamakāsi.",
  "mn129:36.7_0": "Rañño, bhikkhave, cakkavattissa evarūpaṁ hatthiratanaṁ pātubhavati. ",
  "mn129:37.1_0": "Puna caparaṁ, bhikkhave, rañño cakkavattissa assaratanaṁ pātubhavati—",
  "mn129:37.2_0": "sabbaseto kāḷasīso muñjakeso iddhimā vehāsaṅgamo valāhako nāma assarājā. ",
  "mn129:37.3_0": "Taṁ disvāna rañño cakkavattissa cittaṁ pasīdati: ",
  "mn129:37.4_0": "‘bhaddakaṁ vata bho assayānaṁ, sace damathaṁ upeyyā’ti. ",
  "mn129:37.5_0": "Atha kho taṁ,",
  "mn129:37.5_1": "bhikkhave,",
  "mn129:37.5_2": "assaratanaṁ seyyathāpi nāma bhaddo assājānīyo dīgharattaṁ suparidanto evameva damathaṁ upeti.",
  "mn129:37.6_0": "Bhūtapubbaṁ,",
  "mn129:37.6_1": "bhikkhave,",
  "mn129:37.6_2": "rājā cakkavattī tameva assaratanaṁ vīmaṁsamāno pubbaṇhasamayaṁ abhiruhitvā samuddapariyantaṁ pathaviṁ",
  "mn129:37.6_3": "anusaṁyāyitvā tameva rājadhāniṁ paccāgantvā pātarāsamakāsi.",
  "mn129:37.7_0": "Rañño, bhikkhave, cakkavattissa evarūpaṁ assaratanaṁ pātubhavati. ",
  "mn129:38.1_0": "Puna caparaṁ, bhikkhave, rañño cakkavattissa maṇiratanaṁ pātubhavati. ",
  "mn129:38.2_0": "So hoti maṇi veḷuriyo subho jātimā aṭṭhaṁso suparikammakato. ",
  "mn129:38.3_0": "Tassa kho pana, bhikkhave, maṇiratanassa ābhā samantā yojanaṁ phuṭā hoti. ",
  "mn129:38.4_0": "Bhūtapubbaṁ,",
  "mn129:38.4_1": "bhikkhave,",
  "mn129:38.4_2": "rājā cakkavattī tameva maṇiratanaṁ vīmaṁsamāno caturaṅginiṁ senaṁ sannayhitvā maṇiṁ dhajaggaṁ āropetvā rattandhakāratimisāya pāyāsi.",
  "mn129:38.5_0": "Ye kho pana, bhikkhave, samantā gāmā ahesuṁ te tenobhāsena kammante payojesuṁ ‘divā’ti maññamānā. ",
  "mn129:38.6_0": "Rañño, bhikkhave, cakkavattissa evarūpaṁ maṇiratanaṁ pātubhavati. ",
  "mn129:39.1_0": "Puna caparaṁ, bhikkhave, rañño cakkavattissa itthiratanaṁ pātubhavati. ",
  "mn129:39.2_0": "Sā abhirūpā dassanīyā pāsādikā paramāya vaṇṇapokkharatāya samannāgatā nātidīghā nātirassā nātikisā nātithūlā nātikāḷikā nāccodātā,",
  "mn129:39.2_1": "atikkantā mānusaṁ vaṇṇaṁ,",
  "mn129:39.2_2": "appattā dibbaṁ vaṇṇaṁ.",
  "mn129:39.3_0": "Tassa kho pana,",
  "mn129:39.3_1": "bhikkhave,",
  "mn129:39.3_2": "itthiratanassa evarūpo kāyasamphasso hoti,",
  "mn129:39.3_3": "seyyathāpi nāma tūlapicuno vā kappāsapicuno vā.",
  "mn129:39.4_0": "Tassa kho pana, bhikkhave, itthiratanassa sīte uṇhāni gattāni honti, uṇhe sītāni gattāni honti. ",
  "mn129:39.5_0": "Tassa kho pana, bhikkhave, itthiratanassa kāyato candanagandho vāyati, mukhato uppalagandho vāyati. ",
  "mn129:39.6_0": "Taṁ kho pana,",
  "mn129:39.6_1": "bhikkhave,",
  "mn129:39.6_2": "itthiratanaṁ rañño cakkavattissa pubbuṭṭhāyinī hoti pacchānipātinī kiṅkārapaṭissāvinī manāpacārinī piyavādinī.",
  "mn129:39.7_0": "Taṁ kho pana, bhikkhave, itthiratanaṁ rājānaṁ cakkavattiṁ manasāpi no aticarati, kuto pana kāyena? ",
  "mn129:39.8_0": "Rañño, bhikkhave, cakkavattissa evarūpaṁ itthiratanaṁ pātubhavati. ",
  "mn129:40.1_0": "Puna caparaṁ, bhikkhave, rañño cakkavattissa gahapatiratanaṁ pātubhavati. ",
  "mn129:40.2_0": "Tassa kammavipākajaṁ dibbacakkhu pātubhavati, yena nidhiṁ passati sassāmikampi assāmikampi. ",
  "mn129:40.3_0": "So rājānaṁ cakkavattiṁ upasaṅkamitvā evamāha: ",
  "mn129:40.4_0": "‘appossukko tvaṁ, deva, hohi. Ahaṁ te dhanena dhanakaraṇīyaṁ karissāmī’ti. ",
  "mn129:40.5_0": "Bhūtapubbaṁ,",
  "mn129:40.5_1": "bhikkhave,",
  "mn129:40.5_2": "rājā cakkavattī tameva gahapatiratanaṁ vīmaṁsamāno nāvaṁ abhiruhitvā majjhe gaṅgāya nadiyā sotaṁ ogāhitvā gahapatiratanaṁ etadavoca:",
  "mn129:40.6_0": "‘attho me, gahapati, hiraññasuvaṇṇenā’ti. ",
  "mn129:40.7_0": "‘Tena hi, mahārāja, ekaṁ tīraṁ nāvā upetū’ti. ",
  "mn129:40.8_0": "‘Idheva me, gahapati, attho hiraññasuvaṇṇenā’ti. ",
  "mn129:40.9_0": "Atha kho taṁ,",
  "mn129:40.9_1": "bhikkhave,",
  "mn129:40.9_2": "gahapatiratanaṁ ubhohi hatthehi udake omasitvā pūraṁ hiraññasuvaṇṇassa kumbhiṁ uddharitvā rājānaṁ cakkavattiṁ etadavoca:",
  "mn129:40.10_0": "‘alamettāvatā, mahārāja. Katamettāvatā, mahārāja. Pūjitamettāvatā, mahārājā’ti. ",
  "mn129:40.11_0": "Rājā cakkavattī evamāha: ",
  "mn129:40.12_0": "‘alamettāvatā, gahapati. Katamettāvatā, gahapati. Pūjitamettāvatā, gahapatī’ti. ",
  "mn129:40.13_0": "Rañño, bhikkhave, cakkavattissa evarūpaṁ gahapatiratanaṁ pātubhavati. ",
  "mn129:41.1_0": "Puna caparaṁ, bhikkhave, rañño cakkavattissa pariṇāyakaratanaṁ pātubhavati—",
  "mn129:41.2_0": "paṇḍito byatto medhāvī paṭibalo rājānaṁ cakkavattiṁ upayāpetabbaṁ upayāpetuṁ apayāpetabbaṁ apayāpetuṁ ṭhapetabbaṁ ṭhapetuṁ. ",
  "mn129:41.3_0": "So rājānaṁ cakkavattiṁ upasaṅkamitvā evamāha: ",
  "mn129:41.4_0": "‘appossukko tvaṁ, deva, hohi. Ahamanusāsissāmī’ti. ",
  "mn129:41.5_0": "Rañño, bhikkhave, cakkavattissa evarūpaṁ pariṇāyakaratanaṁ pātubhavati. ",
  "mn129:41.6_0": "Rājā, bhikkhave, cakkavattī imehi sattahi ratanehi samannāgato hoti. ",
  "mn129:42.1_0": "Katamāhi catūhi iddhīhi? ",
  "mn129:42.2_0": "Idha,",
  "mn129:42.2_1": "bhikkhave,",
  "mn129:42.2_2": "rājā cakkavattī abhirūpo hoti dassanīyo pāsādiko paramāya vaṇṇapokkharatāya samannāgato ativiya aññehi manussehi.",
  "mn129:42.3_0": "Rājā, bhikkhave, cakkavattī imāya paṭhamāya iddhiyā samannāgato hoti. ",
  "mn129:43.1_0": "Puna caparaṁ, bhikkhave, rājā cakkavattī dīghāyuko hoti ciraṭṭhitiko ativiya aññehi manussehi. ",
  "mn129:43.2_0": "Rājā, bhikkhave, cakkavattī imāya dutiyāya iddhiyā samannāgato hoti. ",
  "mn129:44.1_0": "Puna caparaṁ,",
  "mn129:44.1_1": "bhikkhave,",
  "mn129:44.1_2": "rājā cakkavattī appābādho hoti appātaṅko samavepākiniyā gahaṇiyā samannāgato nātisītāya nāccuṇhāya ativiya aññehi manussehi.",
  "mn129:44.2_0": "Rājā, bhikkhave, cakkavattī imāya tatiyāya iddhiyā samannāgato hoti. ",
  "mn129:45.1_0": "Puna caparaṁ, bhikkhave, rājā cakkavattī brāhmaṇagahapatikānaṁ piyo hoti manāpo. ",
  "mn129:45.2_0": "Seyyathāpi, bhikkhave, pitā puttānaṁ piyo hoti manāpo; ",
  "mn129:45.3_0": "evameva kho, bhikkhave, rājā cakkavattī brāhmaṇagahapatikānaṁ piyo hoti manāpo. ",
  "mn129:45.4_0": "Raññopi, bhikkhave, cakkavattissa brāhmaṇagahapatikā piyā honti manāpā. ",
  "mn129:45.5_0": "Seyyathāpi, bhikkhave, pitu puttā piyā honti manāpā; ",
  "mn129:45.6_0": "evameva kho, bhikkhave, raññopi cakkavattissa brāhmaṇagahapatikā piyā honti manāpā. ",
  "mn129:45.7_0": "Bhūtapubbaṁ, bhikkhave, rājā cakkavattī caturaṅginiyā senāya uyyānabhūmiṁ niyyāsi. ",
  "mn129:45.8_0": "Atha kho, bhikkhave, brāhmaṇagahapatikā rājānaṁ cakkavattiṁ upasaṅkamitvā evamāhaṁsu: ",
  "mn129:45.9_0": "‘ataramāno, deva, yāhi yathā taṁ mayaṁ cirataraṁ passeyyāmā’ti. ",
  "mn129:45.10_0": "Rājāpi, bhikkhave, cakkavattī sārathiṁ āmantesi: ",
  "mn129:45.11_0": "‘ataramāno, sārathi, pesehi yathā maṁ brāhmaṇagahapatikā cirataraṁ passeyyun’ti. ",
  "mn129:45.12_0": "Rājā, bhikkhave, cakkavattī imāya catutthāya iddhiyā samannāgato hoti. ",
  "mn129:45.13_0": "Rājā, bhikkhave, cakkavattī imāhi catūhi iddhīhi samannāgato hoti. ",
  "mn129:46.1_0": "Taṁ kiṁ maññatha, bhikkhave, ",
  "mn129:46.2_0": "api nu kho rājā cakkavattī imehi sattahi ratanehi samannāgato imāhi catūhi ca iddhīhi tatonidānaṁ sukhaṁ somanassaṁ paṭisaṁvediyethā”ti? ",
  "mn129:46.3_0": "“Ekamekenapi, bhante,",
  "mn129:46.3_1": "ratanena samannāgato rājā cakkavattī tatonidānaṁ sukhaṁ somanassaṁ paṭisaṁvediyetha,",
  "mn129:46.3_2": "ko pana vādo sattahi ratanehi catūhi ca iddhīhī”ti?",
  "mn129:47.1_0": "Atha kho bhagavā parittaṁ pāṇimattaṁ pāsāṇaṁ gahetvā bhikkhū āmantesi: ",
  "mn129:47.2_0": "“Taṁ kiṁ maññatha, bhikkhave, ",
  "mn129:47.3_0": "katamo nu kho mahantataro—yo cāyaṁ mayā paritto pāṇimatto pāsāṇo gahito yo ca himavā pabbatarājā”ti? ",
  "mn129:47.4_0": "“Appamattako ayaṁ, bhante,",
  "mn129:47.4_1": "bhagavatā paritto pāṇimatto pāsāṇo gahito;",
  "mn129:47.4_2": "himavantaṁ pabbatarājānaṁ upanidhāya saṅkhampi na upeti;",
  "mn129:47.4_3": "kalabhāgampi na upeti;",
  "mn129:47.4_4": "upanidhampi na upetī”ti.",
  "mn129:47.5_0": "“Evameva kho,",
  "mn129:47.5_1": "bhikkhave,",
  "mn129:47.5_2": "yaṁ rājā cakkavattī sattahi ratanehi samannāgato catūhi ca iddhīhi tatonidānaṁ sukhaṁ somanassaṁ paṭisaṁvedeti",
  "mn129:47.5_3": "taṁ dibbassa sukhassa upanidhāya saṅkhampi na upeti;",
  "mn129:47.5_4": "kalabhāgampi na upeti;",
  "mn129:47.5_5": "upanidhampi na upeti.",
  "mn129:48.1_0": "Sa kho so,",
  "mn129:48.1_1": "bhikkhave,",
  "mn129:48.1_2": "paṇḍito sace kadāci karahaci dīghassa addhuno accayena manussattaṁ āgacchati,",
  "mn129:48.1_3": "yāni tāni uccākulāni—",
  "mn129:48.2_0": "khattiyamahāsālakulaṁ vā brāhmaṇamahāsālakulaṁ vā gahapatimahāsālakulaṁ vā tathārūpe kule paccājāyati",
  "mn129:48.2_1": "aḍḍhe mahaddhane mahābhoge pahūtajātarūparajate pahūtavittūpakaraṇe pahūtadhanadhaññe.",
  "mn129:48.3_0": "So ca hoti abhirūpo dassanīyo pāsādiko paramāya vaṇṇapokkharatāya samannāgato,",
  "mn129:48.3_1": "lābhī annassa pānassa vatthassa yānassa mālāgandhavilepanassa seyyāvasathapadīpeyyassa.",
  "mn129:48.4_0": "So kāyena sucaritaṁ carati, vācāya sucaritaṁ carati, manasā sucaritaṁ carati. ",
  "mn129:48.5_0": "So kāyena sucaritaṁ caritvā,",
  "mn129:48.5_1": "vācāya sucaritaṁ caritvā,",
  "mn129:48.5_2": "manasā sucaritaṁ caritvā,",
  "mn129:48.5_3": "kāyassa bhedā paraṁ maraṇā sugatiṁ saggaṁ lokaṁ upapajjati.",
  "mn129:49.1_0": "Seyyathāpi, bhikkhave, akkhadhutto paṭhameneva kaṭaggahena mahantaṁ bhogakkhandhaṁ adhigaccheyya; ",
  "mn129:49.2_0": "appamattako so,",
  "mn129:49.2_1": "bhikkhave,",
  "mn129:49.2_2": "kaṭaggaho yaṁ so akkhadhutto paṭhameneva kaṭaggahena mahantaṁ bhogakkhandhaṁ adhigaccheyya.",
  "mn129:49.3_0": "Atha kho ayameva tato mahantataro kaṭaggaho yaṁ so paṇḍito kāyena sucaritaṁ caritvā,",
  "mn129:49.3_1": "vācāya sucaritaṁ caritvā,",
  "mn129:49.3_2": "manasā sucaritaṁ caritvā kāyassa bhedā paraṁ maraṇā sugatiṁ saggaṁ lokaṁ upapajjati.",
  "mn129:49.4_0": "Ayaṁ, bhikkhave, kevalā paripūrā paṇḍitabhūmī”ti. ",
  "mn129:49.5_0": "Idamavoca bhagavā. ",
  "mn129:49.6_0": "Attamanā te bhikkhū bhagavato bhāsitaṁ abhinandunti. ",
  "mn129:49.7_0": "Bālapaṇḍitasuttaṁ niṭṭhitaṁ navamaṁ. "
}