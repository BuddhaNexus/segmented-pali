{
  "atk-s0401a3:0_0": "3. Akammaniyavaggavaṇṇanā",
  "atk-s0401a3:1_0": "21-22.",
  "atk-s0401a3:1_1": "Tatiyassa paṭhame abhāvitanti avaḍḍhitaṁ bhāvanāvasena appavattitaṁ.",
  "atk-s0401a3:1_2": "Akammaniyaṁ hotīti kammakkhamaṁ kammayoggaṁ na hoti.",
  "atk-s0401a3:1_3": "Dutiye vuttavipariyāyena attho veditabbo.",
  "atk-s0401a3:1_4": "Ettha ca paṭhame cittanti vaṭṭavasena uppannacittaṁ,",
  "atk-s0401a3:1_5": "dutiye vivaṭṭavasena uppannacittaṁ. Tattha ca vaṭṭaṁ vaṭṭapādaṁ,",
  "atk-s0401a3:1_6": "vivaṭṭaṁ vivaṭṭapādanti ayaṁ pabhedo veditabbo. Vaṭṭaṁ nāma tebhūmakavaṭṭaṁ,",
  "atk-s0401a3:1_7": "vaṭṭapādaṁ nāma vaṭṭapaṭilābhāya kammaṁ,",
  "atk-s0401a3:1_8": "vivaṭṭaṁ nāma nava lokuttaradhammā,",
  "atk-s0401a3:1_9": "vivaṭṭapādaṁ nāma vivaṭṭapaṭilābhāya kammaṁ.",
  "atk-s0401a3:1_10": "Iti imesu suttesu vaṭṭavivaṭṭameva kathitanti.",
  "atk-s0401a3:2_0": "23-24.",
  "atk-s0401a3:2_1": "Tatiye vaṭṭavaseneva uppannacittaṁ veditabbaṁ.",
  "atk-s0401a3:2_2": "Mahato anatthāya saṁvattatīti devamanussasampattiyo mārabrahmaissariyāni ca dadamānampi punappunaṁ jātijarābyādhimaraṇasokaparidevadukkhadomanassupāyāse khandhadhātuāyatanapaṭiccasamuppādavaṭṭāni ca dadamānaṁ kevalaṁ dukkhakkhandhameva detīti mahato anatthāya saṁvattati nāmāti.",
  "atk-s0401a3:2_3": "Catutthe cittanti vivaṭṭavaseneva uppannacittaṁ.",
  "atk-s0401a3:3_0": "25-26.",
  "atk-s0401a3:3_1": "Pañcamachaṭṭhesu abhāvitaṁ apātubhūtanti ayaṁ viseso.",
  "atk-s0401a3:3_2": "Tatrāmayadhippāyo – vaṭṭavasena uppannacittaṁ nāma uppannampi abhāvitaṁ apātubhūtameva hoti. Kasmā ?",
  "atk-s0401a3:3_3": "Lokuttarapādakajjhānavipassanāmaggaphalanibbānesu pakkhandituṁ asamatthattā.",
  "atk-s0401a3:3_4": "Vivaṭṭavasena uppannaṁ pana bhāvitaṁ pātubhūtaṁ nāma hoti. Kasmā?",
  "atk-s0401a3:3_5": "Tesu dhammesu pakkhandituṁ samatthattā.",
  "atk-s0401a3:3_6": "Kurundakavāsī phussamittatthero panāha – ‘‘maggacittameva, āvuso,",
  "atk-s0401a3:3_7": "bhāvitaṁ pātubhūtaṁ nāma hotī’’ti.",
  "atk-s0401a3:4_0": "27-28.",
  "atk-s0401a3:4_1": "Sattamaṭṭhamesu abahulīkatanti punappunaṁ akataṁ.",
  "atk-s0401a3:4_2": "Imānipi dve vaṭṭavivaṭṭavasena uppannacittāneva veditabbānīti.",
  "atk-s0401a3:5_0": "29.",
  "atk-s0401a3:5_1": "Navame ‘‘jātipi dukkhā’’tiādinā nayena vuttaṁ dukkhaṁ adhivahati āharatīti dukkhādhivahaṁ. Dukkhādhivāhantipi pāṭho.",
  "atk-s0401a3:5_2": "Tassattho – lokuttarapādakajjhānādi ariyadhammābhimukhaṁ dukkhena adhivāhīyati pesīyatīti dukkhādhivāhaṁ.",
  "atk-s0401a3:5_3": "Idampi vaṭṭavasena uppannacittameva.",
  "atk-s0401a3:5_4": "Tañhi vuttappakārā devamanussādisampattiyo dadamānampi jātiādīnaṁ adhivahanato dukkhādhivahaṁ,",
  "atk-s0401a3:5_5": "ariyadhammādhigamāya duppesanato dukkhādhivāhañca nāma hotīti.",
  "atk-s0401a3:6_0": "30.",
  "atk-s0401a3:6_1": "Dasame vivaṭṭavasena uppannacittameva cittaṁ.",
  "atk-s0401a3:6_2": "Tañhi mānusakasukhato dibbasukhaṁ, dibbasukhato jhānasukhaṁ,",
  "atk-s0401a3:6_3": "jhānasukhato vipassanāsukhaṁ,",
  "atk-s0401a3:6_4": "vipassanāsukhato maggasukhaṁ, maggasukhato phalasukhaṁ,",
  "atk-s0401a3:6_5": "phalasukhato nibbānasukhaṁ adhivahati āharatīti sukhādhivahaṁ nāma hoti, sukhādhivāhaṁ vā.",
  "atk-s0401a3:6_6": "Tañhi lokuttarapādakajjhānādiariyadhammābhimukhaṁ supesayaṁ vissaṭṭhaindavajirasadisaṁ hotīti sukhādhivāhantipi vuccati.",
  "atk-s0401a3:6_7": "Imasmimpi vagge vaṭṭavivaṭṭameva kathitanti.",
  "atk-s0401a3:7_0": "Akammaniyavaggavaṇṇanā."
}