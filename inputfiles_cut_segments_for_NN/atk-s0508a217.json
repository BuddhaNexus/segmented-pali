{
  "atk-s0508a217:0_0": "21. Mahānipāto",
  "atk-s0508a217:1_0": "1. Vaṅgīsattheragāthāvaṇṇanā",
  "atk-s0508a217:2_0": "Sattatinipāte nikkhantaṁ vata maṁ santantiādikā āyasmato vaṅgīsattherassa gāthā. Kā uppatti?",
  "atk-s0508a217:2_1": "Ayaṁ kira padumuttarabuddhakāle haṁsavatīnagare mahābhogakule nibbatto,",
  "atk-s0508a217:2_2": "purimanayeneva vihāraṁ gantvā dhammaṁ suṇanto satthāraṁ ekaṁ bhikkhuṁ paṭibhānavantānaṁ aggaṭṭhāne ṭhapentaṁ disvā satthu adhikārakammaṁ katvā – ‘‘ahampi anāgate paṭibhānavantānaṁ aggo bhaveyya’’nti patthanaṁ katvā,",
  "atk-s0508a217:2_3": "satthārā byākato yāvajīvaṁ kusalaṁ katvā devamanussesu saṁsaranto imasmiṁ buddhuppāde sāvatthiyaṁ brāhmaṇakule nibbattitvā vaṅgīsoti laddhanāmo tayo bede uggaṇhanto ācariyaṁ ārādhetvā,",
  "atk-s0508a217:2_4": "chavasīsamantaṁ nāma sikkhitvā chavasīsaṁ nakhena ākoṭetvā ‘‘ayaṁ satto asukayoniyaṁ nibbatto’’ti jānāti.",
  "atk-s0508a217:3_0": "Brāhmaṇā ‘‘ayaṁ amhākaṁ jīvitamaggo’’ti ñatvā vaṅgīsaṁ gahetvā paṭicchannayāne nisīdāpetvā gāmanigamarājadhāniyo vicaranti.",
  "atk-s0508a217:3_1": "Vaṅgīsopi tivassamatthake matānampi sīsaṁ āharāpetvā nakhena ākoṭetvā ‘‘ayaṁ satto asukayoniyaṁ nibbatto’’ti vatvā mahājanassa kaṅkhacchedanatthaṁ te te jane āvāhetvā attano attano gatiṁ kathāpeti.",
  "atk-s0508a217:3_2": "Tena tasmiṁ mahājano abhippasīdati.",
  "atk-s0508a217:3_3": "So taṁ nissāya mahājanassa hatthato satampi sahassampi labhatīti.",
  "atk-s0508a217:3_4": "Brāhmaṇā vaṅgīsamādāya yathāruciṁ vicaritvā puna sāvatthiṁ agamaṁsu.",
  "atk-s0508a217:3_5": "Vaṅgīso satthu guṇe sutvā satthāraṁ upasaṅkamitukāmo ahosi.",
  "atk-s0508a217:3_6": "Brāhmaṇā ‘‘samaṇo gotamo māyāya taṁ āvaṭṭessatī’’ti paṭikkhipiṁsu.",
  "atk-s0508a217:3_7": "Vaṅgīso tesaṁ vacanaṁ anādiyitvā satthu santikaṁ gantvā madhurapaṭisanthāraṁ katvā ekamantaṁ nisīdi.",
  "atk-s0508a217:4_0": "Taṁ satthā pucchi – ‘‘vaṅgīsa, kiñci sippaṁ jānāsī’’ti? ‘‘Āma, bho gotama, chavasīsamantaṁ nāma jānāmi.",
  "atk-s0508a217:4_1": "Tena tivassamatthake matānampi sīsaṁ nakhena ākoṭetvā nibbattaṭṭhānaṁ jānāmī’’ti.",
  "atk-s0508a217:4_2": "Satthā tassa ekaṁ niraye nibbattassa sīsaṁ dassesi, ekaṁ manussesu , ekaṁ devesu,",
  "atk-s0508a217:4_3": "ekaṁ parinibbutassa sīsaṁ dassesi. So paṭhamaṁ sīsaṁ ākoṭetvā, ‘‘bho gotama,",
  "atk-s0508a217:4_4": "ayaṁ satto niraye nibbatto’’ti āha. ‘‘Sādhu, vaṅgīsa, suṭṭhu tayā diṭṭhaṁ.",
  "atk-s0508a217:4_5": "Ayaṁ satto kuhiṁ nibbatto’’ti pucchi. ‘‘Manussaloke’’ti. ‘‘Ayaṁ kuhi’’nti?",
  "atk-s0508a217:4_6": "‘‘Devaloke’’ti tiṇṇannampi nibbattaṭṭhānaṁ kathesi.",
  "atk-s0508a217:4_7": "Parinibbutassa pana sīsaṁ nakhena ākoṭento neva antaṁ na koṭiṁ passi.",
  "atk-s0508a217:4_8": "Atha naṁ satthā ‘‘na sakkosi vaṅgīsā’’ti pucchi.",
  "atk-s0508a217:4_9": "‘‘Upaparikkhāmi tāvā’’ti punappunaṁ parivattetvā ākoṭentopi bāhirakamantena khīṇāsavassa gatiṁ kathaṁ jānissati,",
  "atk-s0508a217:4_10": "athassa matthakato sedo mucci.",
  "atk-s0508a217:4_11": "So lajjitvā tuṇhībhūto aṭṭhāsi.",
  "atk-s0508a217:4_12": "Atha naṁ satthā – ‘‘kilamasi, vaṅgīsā’’ti āha. ‘‘Āma, bho gotama,",
  "atk-s0508a217:4_13": "imassa uppannaṭṭhānaṁ jānituṁ na sakkomi, sace tumhe jānātha, kathethā’’ti. ‘‘Vaṅgīsa, ahaṁ etampi jānāmi,",
  "atk-s0508a217:4_14": "ito uttaritarampi jānāmī’’ti vatvā –",
  "atk-s0508a217:5_0": "‘‘Cutiṁ yo vedi sattānaṁ, upapattiñca sabbaso;",
  "atk-s0508a217:6_0": "Asattaṁ sugataṁ buddhaṁ, tamahaṁ brūmi brāhmaṇaṁ.",
  "atk-s0508a217:7_0": "‘‘Yassa gatiṁ na jānanti, devā gandhabbamānusā;",
  "atk-s0508a217:8_0": "Khīṇāsavaṁ arahantaṁ, tamahaṁ brūmi brāhmaṇa’’nti. (dha. pa. 419-420; su. ni. 648-649) –",
  "atk-s0508a217:9_0": "Imā dve gāthā abhāsi. Vaṅgīso ‘‘tena hi, bho gotama,",
  "atk-s0508a217:9_1": "taṁ vijjaṁ me dethā’’ti apacitiṁ dassetvā satthu santike nisīdi.",
  "atk-s0508a217:9_2": "Satthā ‘‘amhehi samānaliṅgassa demā’’ti āha.",
  "atk-s0508a217:9_3": "Vaṅgīso ‘‘yaṁkiñci katvā mayā imaṁ mantaṁ gahetuṁ vaṭṭatī’’ti brāhmaṇe āha – ‘‘tumhe mayi pabbajante mā cintayittha,",
  "atk-s0508a217:9_4": "ahaṁ mantaṁ uggaṇhitvā sakalajambudīpe jeṭṭhako bhavissāmi,",
  "atk-s0508a217:9_5": "tumhākampi tena bhaddakameva bhavissatī’’ti mantatthāya satthusantikaṁ upasaṅkamitvā pabbajjaṁ yāci.",
  "atk-s0508a217:9_6": "Tadā ca thero nigrodhakappo bhagavato santike ṭhito hoti,",
  "atk-s0508a217:9_7": "taṁ bhagavā āṇāpesi – ‘‘nigrodhakappa, imaṁ pabbājehī’’ti.",
  "atk-s0508a217:9_8": "So satthu āṇāya taṁ pabbājesi.",
  "atk-s0508a217:9_9": "Athassa satthā ‘‘mantaparivāraṁ tāva uggaṇhāhī’’ti dvattiṁsākārakammaṭṭhānaṁ vipassanākammaṭṭhānañca ācikkhi.",
  "atk-s0508a217:9_10": "So dvattiṁsākāraṁ sajjhāyantova vipassanaṁ paṭṭhapesi.",
  "atk-s0508a217:9_11": "Brāhmaṇā vaṅgīsaṁ upasaṅkamitvā ‘‘kiṁ, bho vaṅgīsa,",
  "atk-s0508a217:9_12": "samaṇasma gotamassa santike sippaṁ sikkhita’’nti pucchiṁsu. ‘‘Kiṁ sippasikkhanena, gacchatha tumhe,",
  "atk-s0508a217:9_13": "na mayhaṁ tumhehi kattabbakicca’’nti.",
  "atk-s0508a217:9_14": "Brāhmaṇā ‘‘tvampi dāni samaṇassa gotamassa vasaṁ āpanno, māyāya āvaṭṭito,",
  "atk-s0508a217:9_15": "kiṁ mayaṁ tava santike karissāmā’’ti āgatamaggeneva pakkamiṁsu.",
  "atk-s0508a217:9_16": "Vaṅgīsatthero vipassanaṁ vaḍḍhetvā arahattaṁ sacchākāsi. Tena vuttaṁ apadāne (apa. thera 2.55.96-142) –",
  "atk-s0508a217:10_0": "‘‘Padumuttaro nāma jino, sabbadhammesu cakkhumā;",
  "atk-s0508a217:11_0": "Ito satasahassamhi, kappe uppajji nāyako.",
  "atk-s0508a217:12_0": "‘‘Yathāpi sāgare ūmi, gagane viya tārakā;",
  "atk-s0508a217:13_0": "Evaṁ pāvacanaṁ tassa, arahantehi cittitaṁ.",
  "atk-s0508a217:14_0": "‘‘Sadevāsuranāgehi, manujehi purakkhato;",
  "atk-s0508a217:15_0": "Samaṇabrāhmaṇākiṇṇe, janamajjhe jinuttamo.",
  "atk-s0508a217:16_0": "‘‘Pabhāhi anurañjanto, loke lokantagū jino;",
  "atk-s0508a217:17_0": "Vacanena vibodhento, veneyyapadumāni so.",
  "atk-s0508a217:18_0": "‘‘Vesārajjehi sampanno, catūhi purisuttamo;",
  "atk-s0508a217:19_0": "Pahīnabhayasārajjo, khemappatto visārado.",
  "atk-s0508a217:20_0": "‘‘Āsabhaṁ pavaraṁ ṭhānaṁ, buddhabhūmiñca kevalaṁ;",
  "atk-s0508a217:21_0": "Paṭijānāti lokaggo, natthi sañcodako kvaci.",
  "atk-s0508a217:22_0": "‘‘Sīhanādamasambhītaṁ, nadato tassa tādino;",
  "atk-s0508a217:23_0": "Devā naro vā brahmā vā, paṭivattā na vijjati.",
  "atk-s0508a217:24_0": "‘‘Desento pavaraṁ dhammaṁ, santārento sadevakaṁ;",
  "atk-s0508a217:25_0": "Dhammacakkaṁ pavatteti, parisāsu visārado.",
  "atk-s0508a217:26_0": "‘‘Paṭibhānavataṁ aggaṁ, sāvakaṁ sādhusammataṁ;",
  "atk-s0508a217:27_0": "Guṇaṁ bahuṁ pakittetvā, etadagge ṭhapesi taṁ.",
  "atk-s0508a217:28_0": "‘‘Tadāhaṁ haṁsavatiyaṁ, brāhmaṇo sādhusammato;",
  "atk-s0508a217:29_0": "Sabbavedavidū jāto, vāgīso vādisūdano.",
  "atk-s0508a217:30_0": "‘‘Upecca taṁ mahāvīraṁ, sutvāhaṁ dhammadesanaṁ;",
  "atk-s0508a217:31_0": "Pītivaraṁ paṭilabhiṁ, sāvakassa guṇe rato.",
  "atk-s0508a217:32_0": "‘‘Nimantetvāva sugataṁ, sasaṅghaṁ lokanandanaṁ;",
  "atk-s0508a217:33_0": "Sattāhaṁ bhojayitvāhaṁ, dussehacchādayiṁ tadā.",
  "atk-s0508a217:34_0": "‘‘Nipacca sirasā pāde, katokāso katañjalī;",
  "atk-s0508a217:35_0": "Ekamantaṁ ṭhito haṭṭho, santhaviṁ jinamuttamaṁ.",
  "atk-s0508a217:36_0": "‘‘Namo te vādimaddana, namo te isisattama;",
  "atk-s0508a217:37_0": "Namo te sabbalokagga, namo te abhayaṁ kara.",
  "atk-s0508a217:38_0": "‘‘Namo te māramathana, namo te diṭṭhisūdana;",
  "atk-s0508a217:39_0": "Namo te santisukhada, namo te saraṇaṁ kara.",
  "atk-s0508a217:40_0": "‘‘Anāthānaṁ bhavaṁ nātho, bhītānaṁ abhayappado;",
  "atk-s0508a217:41_0": "Vissāmabhūmi santānaṁ, saraṇaṁ saraṇesinaṁ.",
  "atk-s0508a217:42_0": "‘‘Evamādīhi sambuddhaṁ, santhavitvā mahāguṇaṁ;",
  "atk-s0508a217:43_0": "Avocaṁ vādisūdassa, gatiṁ pappomi bhikkhuno.",
  "atk-s0508a217:44_0": "‘‘Tadā avoca bhagavā, anantapaṭibhānavā;",
  "atk-s0508a217:45_0": "Yo so buddhaṁ abhojesi, sattāhaṁ sahasāvakaṁ.",
  "atk-s0508a217:46_0": "‘‘Guṇañca me pakittesi, pasanno sehi pāṇibhi;",
  "atk-s0508a217:47_0": "Eso patthayate ṭhānaṁ, vādisūdassa bhikkhuno.",
  "atk-s0508a217:48_0": "‘‘Anāgatamhi addhāne, lacchase taṁ manorathaṁ;",
  "atk-s0508a217:49_0": "Devamānusasampattiṁ, anubhotvā anappakaṁ.",
  "atk-s0508a217:50_0": "‘‘Satasahassito kappe, okkākakulasambhavo;",
  "atk-s0508a217:51_0": "Gotamo nāma gottena, satthā loke bhavissati.",
  "atk-s0508a217:52_0": "‘‘Tassa dhammesu dāyādo, oraso dhammanimmito;",
  "atk-s0508a217:53_0": "Vaṅgīso nāma nāmena, hessati satthu sāvako.",
  "atk-s0508a217:54_0": "‘‘Taṁ sutvā mudito hutvā, yāvajīvaṁ tadā jinaṁ;",
  "atk-s0508a217:55_0": "Paccayehi upaṭṭhāsiṁ, mettacitto tathāgataṁ.",
  "atk-s0508a217:56_0": "‘‘Tena kammena sukatena, cetanāpaṇidhīhi ca;",
  "atk-s0508a217:57_0": "Jahitvā mānusaṁ dehaṁ, tusitaṁ agamāsahaṁ.",
  "atk-s0508a217:58_0": "‘‘Pacchime ca bhave dāni, jāto vippakule ahaṁ;",
  "atk-s0508a217:59_0": "Paccājāto yadā āsiṁ, jātiyā sattavassiko.",
  "atk-s0508a217:60_0": "‘‘Sabbavedavidū jāto, vādasatthavisārado;",
  "atk-s0508a217:61_0": "Vādissaro cittakathī, paravādappamaddano.",
  "atk-s0508a217:62_0": "‘‘Vaṅge jātoti vaṅgīso, vacane issaroti vā;",
  "atk-s0508a217:63_0": "Vaṅgīso iti me nāmaṁ, abhavī lokasammataṁ.",
  "atk-s0508a217:64_0": "‘‘Yadāhaṁ viññutaṁ patto, ṭhito paṭhamayobbane;",
  "atk-s0508a217:65_0": "Tadā rājagahe ramme, sāriputtamahaddasaṁ.",
  "atk-s0508a217:66_0": "‘‘Piṇḍāya vicarantaṁ taṁ, pattapāṇiṁ susaṁvutaṁ;",
  "atk-s0508a217:67_0": "Alolakkhiṁ mitabhāṇiṁ, yugamattaṁ nidakkhitaṁ.",
  "atk-s0508a217:68_0": "‘‘Taṁ disvā vimhito hutvā, avocaṁ mamanucchavaṁ;",
  "atk-s0508a217:69_0": "Kaṇikāraṁva nicitaṁ, cittaṁ gāthāpadaṁ ahaṁ.",
  "atk-s0508a217:70_0": "‘‘Ācikkhi so me satthāraṁ, sambuddhaṁ lokanāyakaṁ;",
  "atk-s0508a217:71_0": "Tadā so paṇḍito vīro, uttariṁ samavoca me.",
  "atk-s0508a217:72_0": "‘‘Virāgasaṁhitaṁ vākyaṁ, katvā duddasamuttamaṁ;",
  "atk-s0508a217:73_0": "Vicittapaṭibhānehi, tosito tena tādinā.",
  "atk-s0508a217:74_0": "‘‘Nipacca sirasā pāde, pabbājehīti maṁ bravi;",
  "atk-s0508a217:75_0": "Tato maṁ sa mahāpañño, buddhaseṭṭhamupānayi.",
  "atk-s0508a217:76_0": "‘‘Nipacca sirasā pāde, nisīdiṁ satthu santike;",
  "atk-s0508a217:77_0": "Mamāha vadataṁ seṭṭho, kacci vaṅgīsa jānāsi.",
  "atk-s0508a217:78_0": "‘‘Kiñci sippanti tassāhaṁ, jānāmīti ca abraviṁ;",
  "atk-s0508a217:79_0": "Matasīsaṁ vanacchuddhaṁ, api bārasavassikaṁ;",
  "atk-s0508a217:80_0": "Tava vijjāvisesena, sace sakkosi vācaya.",
  "atk-s0508a217:81_0": "‘‘Āmoti me paṭiññāte, tīṇi sīsāni dassayi;",
  "atk-s0508a217:82_0": "Nirayanaradevesu, upapanne avācayiṁ.",
  "atk-s0508a217:83_0": "‘‘Tadā khīṇāsavasseva, sīsaṁ dassesi nāyako;",
  "atk-s0508a217:84_0": "Tatohaṁ vihatārabbho, pabbajjaṁ samayācisaṁ.",
  "atk-s0508a217:85_0": "‘‘Pabbajitvāna sugataṁ, santhavāmi tahiṁ tahiṁ;",
  "atk-s0508a217:86_0": "Tato maṁ kabbavittosi, ujjhāyantiha bhikkhavo.",
  "atk-s0508a217:87_0": "‘‘Tato vīmaṁsanatthaṁ me, āha buddho vināyako;",
  "atk-s0508a217:88_0": "Takkikā panimā gāthā, ṭhānaso paṭibhanti taṁ.",
  "atk-s0508a217:89_0": "‘‘Na kabbavittohaṁ vīra, ṭhānaso paṭibhanti maṁ;",
  "atk-s0508a217:90_0": "Tena hi dāni vaṅgīsa, ṭhānaso santhavāhi maṁ.",
  "atk-s0508a217:91_0": "‘‘Tadāhaṁ santhaviṁ vīraṁ, gāthāhi isisattamaṁ;",
  "atk-s0508a217:92_0": "Ṭhānaso me tadā tuṭṭho, jino agge ṭhapesi maṁ.",
  "atk-s0508a217:93_0": "‘‘Paṭibhānena cittena, aññesamatimaññahaṁ;",
  "atk-s0508a217:94_0": "Pesale tena saṁviggo, arahattamapāpuṇiṁ.",
  "atk-s0508a217:95_0": "‘‘Paṭibhānavataṁ aggo, añño koci na vijjati;",
  "atk-s0508a217:96_0": "Yathāyaṁ bhikkhu vaṅgīso, evaṁ dhāretha bhikkhavo.",
  "atk-s0508a217:97_0": "‘‘Satasahasse kataṁ kammaṁ, phalaṁ dassesi me idha;",
  "atk-s0508a217:98_0": "Sumutto saravegova, kilese jhāpayiṁ mama.",
  "atk-s0508a217:99_0": "‘‘Kilesā jhāpitā mayhaṁ, bhavā sabbe samūhatā;",
  "atk-s0508a217:100_0": "Nāgova bandhanaṁ chetvā, viharāmi anāsavo.",
  "atk-s0508a217:101_0": "‘‘Svāgataṁ vata me āsi, buddhaseṭṭhassa santike;",
  "atk-s0508a217:102_0": "Tisso vijjā anuppattā, kataṁ buddhassa sāsanaṁ.",
  "atk-s0508a217:103_0": "‘‘Paṭisambhidā catasso, vimokkhāpi ca aṭṭhime;",
  "atk-s0508a217:104_0": "Chaḷabhiññā sacchikatā, kataṁ buddhassa sāsana’’nti.",
  "atk-s0508a217:105_0": "Arahā pana hutvā thero satthu santikaṁ gacchanto cakkhupathato paṭṭhāya candena, sūriyena, ākāsena, mahāsamuddena, sinerunā pabbatarājena, sīhena migaraññā,",
  "atk-s0508a217:105_1": "hatthināgenāti tena tena saddhiṁ upamento anekehi padasatehi satthāraṁ vaṇṇentova upagacchati.",
  "atk-s0508a217:105_2": "Tena taṁ satthā saṅghamajjhe nisinno paṭibhānavantānaṁ aggaṭṭhāne ṭhapesi.",
  "atk-s0508a217:105_3": "Atha therena arahattappattito pubbe ca pacchā ca taṁ taṁ cittaṁ āgamma bhāsitā.",
  "atk-s0508a217:105_4": "Theraṁ uddissa ānandattherādīhi bhāsitā ca –",
  "atk-s0508a217:106_0": "1218.",
  "atk-s0508a217:107_0": " ‘‘Nikkhantaṁ vata maṁ santaṁ, agārasmānagāriyaṁ;",
  "atk-s0508a217:108_0": "Vitakkā upadhāvanti, pagabbhā kaṇhato ime.",
  "atk-s0508a217:109_0": "1219.",
  "atk-s0508a217:110_0": " ‘‘Uggaputtā mahissāsā, sikkhitā daḷhadhammino;",
  "atk-s0508a217:111_0": "Samantā parikireyyuṁ, sahassaṁ apalāyinaṁ.",
  "atk-s0508a217:112_0": "1220.",
  "atk-s0508a217:113_0": " ‘‘Sacepi ettakā bhiyyo, āgamissanti itthiyo;",
  "atk-s0508a217:114_0": "Neva maṁ byādhayissanti, dhamme samhi patiṭṭhito.",
  "atk-s0508a217:115_0": "1221.",
  "atk-s0508a217:116_0": " ‘‘Sakkhī hi me sutaṁ etaṁ, buddhassādiccabandhuno;",
  "atk-s0508a217:117_0": "Nibbānagamanaṁ maggaṁ, tattha me nirato mano.",
  "atk-s0508a217:118_0": "1222.",
  "atk-s0508a217:119_0": " ‘‘Evañce maṁ viharantaṁ, pāpima upagacchasi;",
  "atk-s0508a217:120_0": "Tathā maccu karissāmi, na me maggampi dakkhasi.",
  "atk-s0508a217:121_0": "1223.",
  "atk-s0508a217:122_0": " ‘‘Aratiñca ratiñca pahāya, sabbaso gehasitañca vitakkaṁ;",
  "atk-s0508a217:123_0": "Vanathaṁ na kareyya kuhiñci,",
  "atk-s0508a217:123_1": "nibbanatho avanatho sa bhikkhu.",
  "atk-s0508a217:124_0": "1224.",
  "atk-s0508a217:125_0": " ‘‘Yamidha pathaviñca vehāsaṁ, rūpagataṁ jagatogadhaṁ kiñci;",
  "atk-s0508a217:126_0": "Parijīyati sabbamaniccaṁ, evaṁ samecca caranti mutattā.",
  "atk-s0508a217:127_0": "1225.",
  "atk-s0508a217:128_0": "‘‘Upadhīsu janā gadhitāse,",
  "atk-s0508a217:128_1": "diṭṭhasute paṭighe ca mute ca;",
  "atk-s0508a217:129_0": "Ettha vinodaya chandamanejo,",
  "atk-s0508a217:129_1": "yo hettha na limpati muni tamāhu.",
  "atk-s0508a217:130_0": "1226.",
  "atk-s0508a217:131_0": "‘‘Atha saṭṭhisitā savitakkā,",
  "atk-s0508a217:131_1": "puthujjanatāya adhammā niviṭṭhā;",
  "atk-s0508a217:132_0": "Na ca vaggagatassa kuhiñci,",
  "atk-s0508a217:132_1": "no pana duṭṭhullagāhī sa bhikkhu.",
  "atk-s0508a217:133_0": "1227.",
  "atk-s0508a217:134_0": " ‘‘Dabbo cirarattasamāhito, akuhako nipako apihālu;",
  "atk-s0508a217:135_0": "Santaṁ padaṁ ajjhagamā muni,",
  "atk-s0508a217:135_1": "paṭicca parinibbuto kaṅkhati kālaṁ.",
  "atk-s0508a217:136_0": "1228.",
  "atk-s0508a217:137_0": " ‘‘Mānaṁ pajahassu gotama, mānapathañca jahassu asesaṁ;",
  "atk-s0508a217:138_0": "Mānapathamhi sa mucchito, vippaṭisārīhuvā cirarattaṁ.",
  "atk-s0508a217:139_0": "1229.",
  "atk-s0508a217:140_0": " ‘‘Makkhena makkhitā pajā, mānahatā nirayaṁ papatanti;",
  "atk-s0508a217:141_0": "Socanti janā cirarattaṁ, mānahatā nirayaṁ upapannā.",
  "atk-s0508a217:142_0": "1230.",
  "atk-s0508a217:143_0": " ‘‘Na hi socati bhikkhu kadāci, maggajino sammā paṭipanno;",
  "atk-s0508a217:144_0": "Kittiñca sukhañcānubhoti,",
  "atk-s0508a217:144_1": "dhammadasoti tamāhu tathattaṁ.",
  "atk-s0508a217:145_0": "1231.",
  "atk-s0508a217:146_0": " ‘‘Tasmā akhilo idha padhānavā, nīvaraṇāni pahāya visuddho;",
  "atk-s0508a217:147_0": "Mānañca pahāya asesaṁ, vijjāyantakaro samitāvī.",
  "atk-s0508a217:148_0": "1232.",
  "atk-s0508a217:149_0": " ‘‘Kāmarāgena ḍayhāmi, cittaṁ me pariḍayhati;",
  "atk-s0508a217:150_0": "Sādhu nibbāpanaṁ brūhi, anukampāya gotama.",
  "atk-s0508a217:151_0": "1233.",
  "atk-s0508a217:152_0": " ‘‘Saññāya vipariyesā, cittaṁ te pariḍayhati;",
  "atk-s0508a217:153_0": "Nimittaṁ parivajjehi, subhaṁ rāgūpasaṁhitaṁ.",
  "atk-s0508a217:154_0": "1234.",
  "atk-s0508a217:155_0": " ‘‘Asubhāya cittaṁ bhāvehi, ekaggaṁ susamāhitaṁ;",
  "atk-s0508a217:156_0": "Sati kāyagatā tyatthu, nibbidābahulo bhava.",
  "atk-s0508a217:157_0": "1235.",
  "atk-s0508a217:158_0": " ‘‘Animittañca bhāvehi, mānānusayamujjaha;",
  "atk-s0508a217:159_0": "Tato mānābhisamayā, upasanto carissasi.",
  "atk-s0508a217:160_0": "1236.",
  "atk-s0508a217:161_0": " ‘‘Tameva vācaṁ bhāseyya, yāyattānaṁ na tāpaye;",
  "atk-s0508a217:162_0": "Pare ca na vihiṁseyya, sā ve vācā subhāsitā.",
  "atk-s0508a217:163_0": "1237.",
  "atk-s0508a217:164_0": " ‘‘Piyavācameva bhāseyya, yā vācā paṭinanditā;",
  "atk-s0508a217:165_0": "Yaṁ anādāya pāpāni, paresaṁ bhāsate piyaṁ.",
  "atk-s0508a217:166_0": "1238.",
  "atk-s0508a217:167_0": " ‘‘Saccaṁ ve amatā vācā, esa dhammo sanantano;",
  "atk-s0508a217:168_0": "Sacce atthe ca dhamme ca, āhu santo patiṭṭhitā.",
  "atk-s0508a217:169_0": "1239.",
  "atk-s0508a217:170_0": " ‘‘Yaṁ buddho bhāsati vācaṁ, khemaṁ nibbānapattiyā;",
  "atk-s0508a217:171_0": "Dukkhassantakiriyāya, sā ve vācānamuttamā.",
  "atk-s0508a217:172_0": "1240.",
  "atk-s0508a217:173_0": " ‘‘Gambhīrapañño medhāvī, maggāmaggassa kovido;",
  "atk-s0508a217:174_0": "Sāriputto mahāpañño, dhammaṁ deseti bhikkhunaṁ.",
  "atk-s0508a217:175_0": "1241.",
  "atk-s0508a217:176_0": " ‘‘Saṁkhittenapi deseti, vitthārenapi bhāsati;",
  "atk-s0508a217:177_0": "Sālikāyiva nigghoso, paṭibhānaṁ udiyyati.",
  "atk-s0508a217:178_0": "1242.",
  "atk-s0508a217:179_0": " ‘‘Tassa taṁ desayantassa, suṇanti madhuraṁ giraṁ;",
  "atk-s0508a217:180_0": "Sarena rajanīyena, savanīyena vaggunā;",
  "atk-s0508a217:181_0": "Udaggacittā muditā, sotaṁ odhenti bhikkhavo.",
  "atk-s0508a217:182_0": "1243.",
  "atk-s0508a217:183_0": " ‘‘Ajja pannarase visuddhiyā, bhikkhū pañcasatā samāgatā;",
  "atk-s0508a217:184_0": "Saṁyojanabandhanacchidā, anīghā khīṇapunabbhavā isī.",
  "atk-s0508a217:185_0": "1244.",
  "atk-s0508a217:186_0": " ‘‘Cakkavattī yathā rājā, amaccaparivārito;",
  "atk-s0508a217:187_0": "Samantā anupariyeti, sāgarantaṁ mahiṁ imaṁ.",
  "atk-s0508a217:188_0": "1245.",
  "atk-s0508a217:189_0": " ‘‘Evaṁ vijitasaṅgāmaṁ, satthavāhaṁ anuttaraṁ;",
  "atk-s0508a217:190_0": "Sāvakā payirupāsanti, tevijjā maccuhāyino.",
  "atk-s0508a217:191_0": "1246.",
  "atk-s0508a217:192_0": " ‘‘Sabbe bhagavato puttā, palāpettha na vijjati;",
  "atk-s0508a217:193_0": "Taṇhāsallassa hantāraṁ, vande ādiccabandhunaṁ.",
  "atk-s0508a217:194_0": "1247.",
  "atk-s0508a217:195_0": " ‘‘Parosahassaṁ bhikkhūnaṁ, sugataṁ payirupāsati;",
  "atk-s0508a217:196_0": "Desentaṁ virajaṁ dhammaṁ, nibbānaṁ akutobhayaṁ.",
  "atk-s0508a217:197_0": "1248.",
  "atk-s0508a217:198_0": " ‘‘Suṇanti dhammaṁ vimalaṁ, sammāsambuddhadesitaṁ;",
  "atk-s0508a217:199_0": "Sobhati vata sambuddho, bhikkhusaṅghapurakkhato.",
  "atk-s0508a217:200_0": "1249.",
  "atk-s0508a217:201_0": " ‘‘Nāganāmosi bhagavā, isīnaṁ isisattamo;",
  "atk-s0508a217:202_0": "Mahāmeghova hutvāna, sāvake abhivassasi.",
  "atk-s0508a217:203_0": "1250.",
  "atk-s0508a217:204_0": " ‘‘Divā vihārā nikkhamma, satthudassanakamyatā;",
  "atk-s0508a217:205_0": "Sāvako te mahāvīra, pāde vandati vaṅgiso.",
  "atk-s0508a217:206_0": "1251.",
  "atk-s0508a217:207_0": "‘‘Ummaggapathaṁ mārassa,",
  "atk-s0508a217:207_1": "abhibhuyya carati pabhijja khīlāni;",
  "atk-s0508a217:208_0": "Taṁ passatha bandhapamuñca karaṁ, asitaṁva bhāgaso pavibhajja.",
  "atk-s0508a217:209_0": "1252.",
  "atk-s0508a217:210_0": " ‘‘Oghassa hi nitaraṇatthaṁ, anekavihitaṁ maggaṁ akkhāsi;",
  "atk-s0508a217:211_0": "Tasmiñca amate akkhāte, dhammadasā ṭhitā asaṁhīrā.",
  "atk-s0508a217:212_0": "1253.",
  "atk-s0508a217:213_0": "‘‘Pajjotakaro ativijjha,",
  "atk-s0508a217:213_1": "sabbaṭhitīnaṁ atikkamamaddasa;",
  "atk-s0508a217:214_0": "Ñatvā ca sacchikatvā ca, aggaṁ so desayi dasaddhānaṁ.",
  "atk-s0508a217:215_0": "1254.",
  "atk-s0508a217:216_0": " ‘‘Evaṁ sudesite dhamme, ko pamādo vijānataṁ dhammaṁ;",
  "atk-s0508a217:217_0": "Tasmā hi tassa bhagavato sāsane,",
  "atk-s0508a217:217_1": "appamatto sadā namassamanusikkhe.",
  "atk-s0508a217:218_0": "1255.",
  "atk-s0508a217:219_0": " ‘‘Buddhānubuddho yo thero, koṇḍañño tibbanikkamo;",
  "atk-s0508a217:220_0": "Lābhī sukhavihārānaṁ, vivekānaṁ abhiṇhaso.",
  "atk-s0508a217:221_0": "1256.",
  "atk-s0508a217:222_0": " ‘‘Yaṁ sāvakena pattabbaṁ, satthu sāsanakārinā;",
  "atk-s0508a217:223_0": "Sabbassa taṁ anuppattaṁ, appamattassa sikkhato.",
  "atk-s0508a217:224_0": "1257.",
  "atk-s0508a217:225_0": " ‘‘Mahānubhāvo tevijjo, cetopariyakovido;",
  "atk-s0508a217:226_0": "Koṇḍañño buddhadāyādo, pāde vandati satthuno.",
  "atk-s0508a217:227_0": "1258.",
  "atk-s0508a217:228_0": " ‘‘Nagassa passe āsīnaṁ, muniṁ dukkhassa pāraguṁ;",
  "atk-s0508a217:229_0": "Sāvakā payirupāsanti, tevijjā maccuhāyino.",
  "atk-s0508a217:230_0": "1259.",
  "atk-s0508a217:231_0": " ‘‘Cetasā anupariyeti, moggallāno mahiddhiko;",
  "atk-s0508a217:232_0": "Cittaṁ nesaṁ samanvesaṁ, vippamuttaṁ nirūpadhiṁ.",
  "atk-s0508a217:233_0": "1260.",
  "atk-s0508a217:234_0": " ‘‘Evaṁ sabbaṅgasampannaṁ, muniṁ dukkhassa pāraguṁ;",
  "atk-s0508a217:235_0": "Anekākārasampannaṁ, payirupāsanti gotamaṁ.",
  "atk-s0508a217:236_0": "1261.",
  "atk-s0508a217:237_0": " ‘‘Cando yathā vigatavalāhake nabhe, virocati vītamalova bhāṇumā;",
  "atk-s0508a217:238_0": "Evampi aṅgīrasa tvaṁ mahāmuni, atirocasi yasasā sabbalokaṁ.",
  "atk-s0508a217:239_0": "1262.",
  "atk-s0508a217:240_0": " ‘‘Kāveyyamattā vicarimha pubbe, gāmā gāmaṁ purā puraṁ;",
  "atk-s0508a217:241_0": "Athaddasāma sambuddhaṁ, sabbadhammāna pāraguṁ.",
  "atk-s0508a217:242_0": "1263.",
  "atk-s0508a217:243_0": " ‘‘So me dhammamadesesi, muni dukkhassa pāragū;",
  "atk-s0508a217:244_0": "Dhammaṁ sutvā pasīdimha, saddhā no udapajjatha.",
  "atk-s0508a217:245_0": "1264.",
  "atk-s0508a217:246_0": " ‘‘Tassāhaṁ vacanaṁ sutvā, khandhe āyatanāni ca;",
  "atk-s0508a217:247_0": "Dhātuyo ca viditvāna, pabbajiṁ anagāriyaṁ.",
  "atk-s0508a217:248_0": "1265.",
  "atk-s0508a217:249_0": " ‘‘Bahūnaṁ vata atthāya, uppajjanti tathāgatā;",
  "atk-s0508a217:250_0": "Itthīnaṁ purisānañca, ye te sāsanakārakā.",
  "atk-s0508a217:251_0": "1266.",
  "atk-s0508a217:252_0": " ‘‘Tesaṁ kho vata atthāya, bodhimajjhagamā muni;",
  "atk-s0508a217:253_0": "Bhikkhūnaṁ bhikkhunīnañca, ye niyāmagataddasā.",
  "atk-s0508a217:254_0": "1267.",
  "atk-s0508a217:255_0": " ‘‘Sudesitā cakkhumatā, buddhenādiccabandhunā;",
  "atk-s0508a217:256_0": "Cattāri ariyasaccāni, anukampāya pāṇinaṁ.",
  "atk-s0508a217:257_0": "1268.",
  "atk-s0508a217:258_0": " ‘‘Dukkhaṁ dukkhasamuppādaṁ, dukkhassa ca atikkamaṁ;",
  "atk-s0508a217:259_0": "Ariyaṁ caṭṭhaṅgikaṁ maggaṁ, dukkhūpasamagāminaṁ.",
  "atk-s0508a217:260_0": "1269.",
  "atk-s0508a217:261_0": " ‘‘Evamete tathā vuttā, diṭṭhā me te yathā tathā;",
  "atk-s0508a217:262_0": "Sadattho me anuppatto, kataṁ buddhassa sāsanaṁ.",
  "atk-s0508a217:263_0": "1270.",
  "atk-s0508a217:264_0": " ‘‘Svāgataṁ vata me āsi, mama buddhassa santike;",
  "atk-s0508a217:265_0": "Suvibhattesu dhammesu, yaṁ seṭṭhaṁ tadupāgamiṁ.",
  "atk-s0508a217:266_0": "1271.",
  "atk-s0508a217:267_0": " ‘‘Abhiññāpāramippatto, sotadhātu visodhitā;",
  "atk-s0508a217:268_0": "Tevijjo iddhipattomhi, cetopariyakovido.",
  "atk-s0508a217:269_0": "1272.",
  "atk-s0508a217:270_0": "‘‘Pucchāmi satthāramanomapaññaṁ,",
  "atk-s0508a217:270_1": "diṭṭheva dhamme yo vicikicchānaṁ chettā;",
  "atk-s0508a217:271_0": "Aggāḷave kālamakāsi bhikkhu, ñāto yasassī abhinibbutatto.",
  "atk-s0508a217:272_0": "1273.",
  "atk-s0508a217:273_0": "‘‘Nigrodhakappo iti tassa nāmaṁ,",
  "atk-s0508a217:273_1": "tayā kataṁ bhagavā brāhmaṇassa;",
  "atk-s0508a217:274_0": "So taṁ namassaṁ acari mutyapekho,",
  "atk-s0508a217:274_1": "āraddhavīriyo daḷhadhammadassī.",
  "atk-s0508a217:275_0": "1274.",
  "atk-s0508a217:276_0": " ‘‘Taṁ sāvakaṁ sakka mayampi sabbe, aññātumicchāma samantacakkhu;",
  "atk-s0508a217:277_0": "Samavaṭṭhitā no savanāya sotā,",
  "atk-s0508a217:277_1": "tuvaṁ no satthā tvamanuttarosi.",
  "atk-s0508a217:278_0": "1275.",
  "atk-s0508a217:279_0": "‘‘Chinda no vicikicchaṁ brūhi metaṁ,",
  "atk-s0508a217:279_1": "parinibbutaṁ vedaya bhūripañña;",
  "atk-s0508a217:280_0": "Majjheva no bhāsa samantacakkhu, sakkova devāna sahassanetto.",
  "atk-s0508a217:281_0": "1276.",
  "atk-s0508a217:282_0": " ‘‘Ye keci ganthā idha mohamaggā, aññāṇapakkhā vicikicchaṭhānā;",
  "atk-s0508a217:283_0": "Tathāgataṁ patvā na te bhavanti,",
  "atk-s0508a217:283_1": "cakkhuñhi etaṁ paramaṁ narānaṁ.",
  "atk-s0508a217:284_0": "1277.",
  "atk-s0508a217:285_0": "‘‘No ce hi jātu puriso kilese,",
  "atk-s0508a217:285_1": "vāto yathā abbhaghanaṁ vihāne;",
  "atk-s0508a217:286_0": "Tamovassa nivuto sabbaloko, jotimantopi na pabhāseyyuṁ.",
  "atk-s0508a217:287_0": "1278.",
  "atk-s0508a217:288_0": "‘‘Dhīrā ca pajjotakarā bhavanti,",
  "atk-s0508a217:288_1": "taṁ taṁ ahaṁ vīra tatheva maññe;",
  "atk-s0508a217:289_0": "Vipassinaṁ jānamupāgamimha, parisāsu no āvikarohi kappaṁ.",
  "atk-s0508a217:290_0": "1279.",
  "atk-s0508a217:291_0": "‘‘Khippaṁ giraṁ eraya vaggu vagguṁ,",
  "atk-s0508a217:291_1": "haṁsova paggayha saṇikaṁ nikūja;",
  "atk-s0508a217:292_0": "Bindussarena suvikappitena, sabbeva te ujjugatā suṇoma.",
  "atk-s0508a217:293_0": "1280.",
  "atk-s0508a217:294_0": "‘‘Pahīnajātimaraṇaṁ asesaṁ,",
  "atk-s0508a217:294_1": "niggayha dhonaṁ vadessāmi dhammaṁ;",
  "atk-s0508a217:295_0": "Na kāmakāro hi puthujjanānaṁ,",
  "atk-s0508a217:295_1": "saṅkheyyakāro ca tathāgatānaṁ.",
  "atk-s0508a217:296_0": "1281.",
  "atk-s0508a217:297_0": " ‘‘Sampannaveyyākaraṇaṁ tavedaṁ, samujjupaññassa samuggahītaṁ;",
  "atk-s0508a217:298_0": "Ayamañjali pacchimo suppaṇāmito, mā mohayī jānamanomapañña.",
  "atk-s0508a217:299_0": "1282.",
  "atk-s0508a217:300_0": " ‘‘Paroparaṁ ariyadhammaṁ viditvā, mā mohayī jānamanomavīriya;",
  "atk-s0508a217:301_0": "Vāriṁ yathā ghammani ghammatatto,",
  "atk-s0508a217:301_1": "vācābhikaṅkhāmi sutaṁ pavassa.",
  "atk-s0508a217:302_0": "1283.",
  "atk-s0508a217:303_0": "‘‘Yadatthikaṁ brahmacariyaṁ acarī,",
  "atk-s0508a217:303_1": "kappāyano kaccissataṁ amoghaṁ;",
  "atk-s0508a217:304_0": "Nibbāyi so ādu saupādiseso, yathā vimutto ahu taṁ suṇoma.",
  "atk-s0508a217:305_0": "1284.",
  "atk-s0508a217:306_0": " ‘‘Acchecchi taṇhaṁ idha nāmarūpe, (iti bhagavā,)",
  "atk-s0508a217:307_0": "Kaṇhassa sotaṁ dīgharattānusayitaṁ;",
  "atk-s0508a217:308_0": "Atāri jātiṁ maraṇaṁ asesaṁ,",
  "atk-s0508a217:308_1": "iccabravi bhagavā pañcaseṭṭho.",
  "atk-s0508a217:309_0": "1285.",
  "atk-s0508a217:310_0": " ‘‘Esa sutvā pasīdāmi, vaco te isisattama;",
  "atk-s0508a217:311_0": "Amoghaṁ kira me puṭṭhaṁ, na maṁ vañcesi brāhmaṇo.",
  "atk-s0508a217:312_0": "1286.",
  "atk-s0508a217:313_0": " ‘‘Yathā vādī tathā kārī, ahu buddhassa sāvako;",
  "atk-s0508a217:314_0": "Acchecchi maccuno jālaṁ, tataṁ māyāvino daḷhaṁ.",
  "atk-s0508a217:315_0": "1287.",
  "atk-s0508a217:316_0": " ‘‘Addasa bhagavā ādiṁ, upādānassa kappiyo;",
  "atk-s0508a217:317_0": "Accagā vata kappāno, maccudheyyaṁ suduttaraṁ.",
  "atk-s0508a217:318_0": "1288.",
  "atk-s0508a217:319_0": " ‘‘Taṁ devadevaṁ vandāmi, puttaṁ te dvipaduttama;",
  "atk-s0508a217:320_0": "Anujātaṁ mahāvīraṁ, nāgaṁ nāgassa orasa’’nti. –",
  "atk-s0508a217:321_0": "Imā gāthā saṅgītikāle ekajjhaṁ katvā saṅgahaṁ āropitā.",
  "atk-s0508a217:321_1": "Tattha ‘‘nikkhantaṁ vata maṁ santa’’ntiādayo pañca gāthā āyasmā vaṅgīso navo acirapabbajito hutvā vihāraṁ upagatā alaṅkatapaṭiyattā sambahulā itthiyo disvā uppannarāgo taṁ vinodento abhāsi.",
  "atk-s0508a217:322_0": "Tattha nikkhantaṁ vata maṁ santaṁ,",
  "atk-s0508a217:322_1": "agārasmānagāriyanti agārato nikkhantaṁ anagāriyaṁ pabbajitaṁ maṁ samānaṁ.",
  "atk-s0508a217:322_2": "Vitakkāti kāmavitakkādayo pāpavitakkā.",
  "atk-s0508a217:322_3": "Upadhāvantīti mama cittaṁ upagacchanti.",
  "atk-s0508a217:322_4": "Pagabbhāti pāgabbhiyayuttā vasino.",
  "atk-s0508a217:322_5": "‘‘Ayaṁ gehato nikkhamitvā pabbajito,",
  "atk-s0508a217:322_6": "nayimaṁ anuddhaṁsituṁ yutta’’nti evaṁ aparihārato nillajjā. Kaṇhatoti kāḷato, lāmakabhāvatoti attho.",
  "atk-s0508a217:322_7": "Imeti tesaṁ attano paccakkhatā vuttā.",
  "atk-s0508a217:323_0": "Asuddhajīvino parivārayuttā manussā uggakiccatāya ‘‘uggā’’ti vuccanti, tesaṁ puttā uggaputtā. Mahissāsāti mahāissāsā.",
  "atk-s0508a217:323_1": "Sikkhitāti dvādasa vassāni ācariyakule uggahitasippā. Daḷhadhamminoti, daḷhadhanuno .",
  "atk-s0508a217:323_2": "Daḷhadhanu nāma dvisahassathāmaṁ vuccati. Dvisahassathāmanti,",
  "atk-s0508a217:323_3": "ca yassa āropitassa jiyāya bandho lohasīsādīnaṁ bhāro daṇḍe gahetvā yāva kaṇḍapamāṇā nabhaṁ ukkhittassa pathavito muccati.",
  "atk-s0508a217:323_4": "Samantā parikireyyunti samantato kaṇḍe khipeyyuṁ.",
  "atk-s0508a217:323_5": "Kittakāti ce āha ‘‘sahassaṁ apalāyina’’nti.",
  "atk-s0508a217:323_6": "Yuddhe aparaṁ mukhānaṁ sahassamattānaṁ.",
  "atk-s0508a217:323_7": "Idaṁ vuttaṁ hoti – sikkhitā katahatthā uggā daḷhadhanuno mahissāsā uggaputtā sahassamattā kadācipi yuddhe parājayaṁ apattā appamattā samantato ṭhatvā thambhaṁ upanissāya sacepi vasseyyuṁ.",
  "atk-s0508a217:323_8": "Tādisehipi issāsasahassehi samantā sare parikirīyante susikkhito puriso daṇḍaṁ gahetvā sabbe sare attano sarīre apatamāne katvā pādamūle pāteyya.",
  "atk-s0508a217:323_9": "Tattha ekopi issāso dve sare ekato khipanto nāma natthi.",
  "atk-s0508a217:323_10": "Itthiyo pana rūpārammaṇādivasena pañca pañca sare ekato khipanti, evaṁ khipantiyo.",
  "atk-s0508a217:323_11": "Ettakā bhiyyoti imāhi itthīhi bhiyyopi bahū itthiyo attano itthikuttahāsabhāvādito vidhaṁsenti.",
  "atk-s0508a217:324_0": "Sakkhī hi me sutaṁ etanti sammukhā mayā etaṁ sutaṁ.",
  "atk-s0508a217:324_1": "Nibbānagamanaṁ magganti liṅgavipallāsena vuttaṁ, nibbānagāmimaggoti attho, vipassanaṁ sandhāyāha.",
  "atk-s0508a217:324_2": "Tattha me nirato manoti tasmiṁ vipassanāmagge mayhaṁ cittaṁ nirataṁ.",
  "atk-s0508a217:325_0": "Evañcemaṁ viharantanti evaṁ aniccaasubhajjhānabhāvanāya ca vipassanābhāvanāya ca viharantaṁ maṁ. Pāpimāti kilesamāraṁ ālapati. Tathā maccu karissāmi,",
  "atk-s0508a217:325_1": "na me maggampi dakkhasīti mayā kataṁ maggampi yathā na passasi,",
  "atk-s0508a217:325_2": "tathā maccu antaṁ karissāmīti yojanā.",
  "atk-s0508a217:326_0": "Aratiñcātiādikā pañca gāthā attano santāne uppanne aratiādike vinodentena vuttā.",
  "atk-s0508a217:326_1": "Tattha aratinti adhikusalesu dhammesu pantasenāsanesu ca ukkaṇṭhanaṁ. Ratinti pañcakāmaguṇaratiṁ. Pahāyāti pajahitvā.",
  "atk-s0508a217:326_2": "Sabbaso gehasitañca vitakkanti,",
  "atk-s0508a217:326_3": "gehanissitaṁ puttadārādipaṭisaṁyuttaṁ ñātivitakkādiñca micchāvitakkaṁ anavasesato pahāya.",
  "atk-s0508a217:326_4": "Vanathaṁ na kareyya kuhiñcīti ajjhattikabāhirappabhede sabbasmiṁ vatthusmiṁ taṇhaṁ na kareyyaṁ.",
  "atk-s0508a217:326_5": "Nibbanatho avanatho sa bhikkhūti yo hi sabbena sabbaṁ nittaṇho ,",
  "atk-s0508a217:326_6": "tato eva katthacipi nandiyā abhāvato avanatho,",
  "atk-s0508a217:326_7": "so bhikkhu nāma saṁsāre bhayassa sammadeva ikkhaṇatāya bhinnakilesatāya cāti attho.",
  "atk-s0508a217:327_0": "Yamidha pathaviñca vehāsaṁ,",
  "atk-s0508a217:327_1": "rūpagataṁ jagatogadhaṁ kiñcīti yaṁkiñci idha pathavīgataṁ bhūminissitaṁ vehāsaṁ vehāsaṭṭhaṁ devalokanissitaṁ rūpagataṁ rūpajātaṁ ruppanasabhāvaṁ jagatogadhaṁ lokikaṁ bhavattayapariyāpannaṁ saṅkhataṁ.",
  "atk-s0508a217:327_2": "Parijīyati sabbamaniccanti sabbaṁ taṁ jarābhibhūtaṁ,",
  "atk-s0508a217:327_3": "tato eva aniccaṁ tato eva dukkhaṁ anattāti evaṁ tilakkhaṇāropanaṁ āha.",
  "atk-s0508a217:327_4": "Ayaṁ therassa mahāvipassanāti vadanti.",
  "atk-s0508a217:327_5": "Evaṁ samecca caranti mutattāti evaṁ samecca abhisamecca vipassanāpaññāsahitāya maggapaññāya paṭivijjhitvā mutattā pariññātattabhāvā paṇḍitā caranti viharanti.",
  "atk-s0508a217:328_0": "Upadhīsūti khandhūpadhiādīsu. Janāti andhaputhujjanā. Gadhitāseti paṭibaddhacittā.",
  "atk-s0508a217:328_1": "Ettha hi visesato kāmaguṇūpadhīsu chando apanetabboti dassento āha diṭṭhasute paṭighe ca mute cāti.",
  "atk-s0508a217:328_2": "Diṭṭhasuteti diṭṭhe ceva sute ca, rūpasaddesūti attho.",
  "atk-s0508a217:328_3": "Paṭigheti ghaṭṭanīye phoṭṭhabbe. Muteti vuttāvasese mute, gandharasesūti vuttaṁ hoti. Sāratthapakāsaniyaṁ (saṁ. ni. aṭṭha.",
  "atk-s0508a217:328_4": "1.1.210) ‘‘paṭighapadena gandharasā gahitā,",
  "atk-s0508a217:328_5": "mutapadena phoṭṭhabbārammaṇa’’nti vuttaṁ.",
  "atk-s0508a217:328_6": "Ettha vinodaya chandamanejoti etasmiṁ diṭṭhādibhede pañcakāmaguṇe kāmacchandaṁ vinodehi,",
  "atk-s0508a217:328_7": "tathā sati sabbattha anejo avikappo bhavasi.",
  "atk-s0508a217:328_8": "Yo hettha na limpati muni tamāhūti yo hi ettha kāmaguṇe taṇhālepena na limpati,",
  "atk-s0508a217:328_9": "taṁ moneyyadhammaṭṭhato ‘‘munī’’ti paṇḍitā vadanti.",
  "atk-s0508a217:328_10": "‘‘Atha saṭṭhisitā’’ti pāḷīti adhippāyena keci ‘‘saṭṭhidhammārammaṇanissitā’’ti atthaṁ vadanti.",
  "atk-s0508a217:328_11": "‘‘Aṭṭhasaṭṭhisitā savitakkā’’ti pana pāḷi,",
  "atk-s0508a217:328_12": "appakañhi ūnaṁ adhikaṁ vā na gaṇanūpagaṁ hotīti.",
  "atk-s0508a217:328_13": "Aṭṭhasaṭṭhisitāti dvāsaṭṭhidiṭṭhigatasannissitā micchāvitakkāti atthoti keci vadanti.",
  "atk-s0508a217:328_14": "Diṭṭhigatikā ca sattāvāsābhāvaladdhiṁ ajjhūpagatāti adhiccasamuppannavādaṁ ṭhapetvā itaresaṁ vasena ‘‘atha saṭṭhisitā savitakkā’’ti vuttaṁ.",
  "atk-s0508a217:328_15": "Yathā hi taṇhālepābhāvena bhikkhūti vuccati,",
  "atk-s0508a217:328_16": "evaṁ diṭṭhilepābhāvenapīti dassetuṁ ‘‘atha saṭṭhisitā’’tiādi vuttaṁ.",
  "atk-s0508a217:328_17": "Puthujjanatāya adhammāniviṭṭhāti te pana micchāvitakkā niccādigāhavasena adhammā dhammato apetā puthujjanatāyaṁ andhabāle niviṭṭhā abhiniviṭṭhā.",
  "atk-s0508a217:328_18": "Na ca vaggagatassa kuhiñcīti yattha katthaci vatthusmiṁ sassatavādādimicchādiṭṭhivaggagato,",
  "atk-s0508a217:328_19": "taṁladdhiko na ca assa bhaveyya. Aṭṭhakathāyaṁ (saṁ. ni. aṭṭha.",
  "atk-s0508a217:328_20": "1.1.210) pana ‘‘atha saṭṭhisitā savitakkā,",
  "atk-s0508a217:328_21": "puthū janatāya adhammā niviṭṭhā’’ti padaṁ uddharitvā atha cha ārammaṇanissitā puthū adhammavitakkā janatāya niviṭṭhāti vuttaṁ.",
  "atk-s0508a217:328_22": "Tathā na ca vaggagatassa kuhiñcīti tesaṁ vasena na katthaci kilesavaggagato bhaveyyāti ca vuttaṁ.",
  "atk-s0508a217:328_23": "No pana duṭṭhullagāhī sa bhikkhūti yo kilesehi dūsitattā ativiya duṭṭhullatā ca duṭṭhullānaṁ micchāvādānaṁ gaṇhanasīlo ca no assa no bhaveyya, so bhikkhu nāma hotīti.",
  "atk-s0508a217:329_0": "Dabboti dabbajātiko paṇḍito.",
  "atk-s0508a217:329_1": "Cirarattasamāhitoti cirakālato paṭṭhāya samāhito.",
  "atk-s0508a217:329_2": "Akuhakoti kohaññarahito asaṭho amāyāvī. Nipakoti nipuṇo cheko. Apihālūti nittaṇho. Santaṁ padaṁ ajjhagamāti, nibbānaṁ adhigato.",
  "atk-s0508a217:329_3": "Moneyyadhammasamannāgatato muni.",
  "atk-s0508a217:329_4": "Parinibbutoti ārammaṇakaraṇavasena nibbānaṁ paṭicca saupādisesāya nibbānadhātuyā parinibbuto.",
  "atk-s0508a217:329_5": "Kaṅkhati kālanti idāni anupādisesanibbānatthāya kālaṁ āgameti.",
  "atk-s0508a217:329_6": "Na tassa kiñci karaṇīyaṁ atthi, yathā ediso bhavissati,",
  "atk-s0508a217:329_7": "tathā attānaṁ sampādetīti adhippāyo.",
  "atk-s0508a217:330_0": "Mānaṁ pajahassūtiādayo catasso gāthā paṭibhānasampattiṁ nissāya attano pavattamānaṁ mānaṁ vinodentena vuttā.",
  "atk-s0508a217:330_1": "Tattha mānaṁ pajahassūti seyyamānādinavavidhaṁ mānaṁ pariccaja.",
  "atk-s0508a217:330_2": "Gotamāti gotamagottassa bhagavato sāvakattā attānaṁ gotamagottaṁ katvā ālapati.",
  "atk-s0508a217:330_3": "Mānapathanti mānassa pavattiṭṭhānabhūtaṁ ayonisomanasikāraparikkhittaṁ jātiādiṁ tappaṭibaddhakilesappahānena jahassu pajaha. Asesanti sabbameva.",
  "atk-s0508a217:330_4": "Mānapathamhi sa mucchitoti mānavatthunimittaṁ mucchaṁ āpanno.",
  "atk-s0508a217:330_5": "Vippaṭisārīhuvā cirarattanti imasmiṁ mānapathānuyogakkhaṇe vītivatte pubbeva arahattaṁ pāpuṇissa,",
  "atk-s0508a217:330_6": "‘‘naṭṭhohamasmī’’ti vippaṭisārī ahuvā ahosi.",
  "atk-s0508a217:331_0": "Makkhenamakkhitā pajāti sūrādinā attānaṁ ukkaṁsetvā pare vambhetvā paraguṇamakkhanalakkhaṇena makkhena pisitattā makkhī.",
  "atk-s0508a217:331_1": "Puggalo hi yathā yathā paresaṁ guṇe makkheti,",
  "atk-s0508a217:331_2": "tathā tathā attano guṇe puñjati nirākaroti nāma. Mānahatāti mānena hataguṇā.",
  "atk-s0508a217:331_3": "Nirayaṁ papatantīti nirayaṁ upapajjanti.",
  "atk-s0508a217:332_0": "Maggajinoti maggena vijitakileso.",
  "atk-s0508a217:332_1": "Kittiñca sukhañcāti viññūhi pasaṁsitañca kāyikacetasikasukhañca anubhotīti paṭilabhati.",
  "atk-s0508a217:332_2": "Dhammadasoti tamāhu tathattanti taṁ tathabhāvaṁ sammāpaṭipannaṁ yāthāvato dhammadassīti paṇḍitā āhu.",
  "atk-s0508a217:333_0": "Akhiloti pañcacetokhilarahito.",
  "atk-s0508a217:333_1": "Padhānavāti sammappadhānavīriyasampanno.",
  "atk-s0508a217:333_2": "Visuddhoti nīvaraṇasaṅkhātavalāhakāpagamena visuddhamānaso .",
  "atk-s0508a217:333_3": "Asesanti navavidhampi mānaṁ aggamaggena pajahitvā.",
  "atk-s0508a217:333_4": "Vijjāyantakaro samitāvīti sabbaso samitakileso tividhāya vijjāya pariyosānappatto hotīti attānaṁ ovadati.",
  "atk-s0508a217:334_0": "Athekadivasaṁ āyasmā ānando aññatarena rājamahāmattena nimantito pubbaṇhasamayaṁ tassa gehaṁ gantvā paññatte āsane nisīdi āyasmatā vaṅgīsena pacchāsamaṇena.",
  "atk-s0508a217:334_1": "Atha tasmiṁ gehe itthiyo sabbālaṅkārapaṭimaṇḍitā theraṁ upasaṅkamitvā, vanditvā pañhaṁ pucchanti, dhammaṁ suṇanti.",
  "atk-s0508a217:334_2": "Athāyasmato vaṅgīsassa navapabbajitassa ārammaṇaṁ pariggahetuṁ asakkontassa visabhāgārammaṇe rāgo uppajji.",
  "atk-s0508a217:334_3": "So saddho ujujātiko kulaputto ‘‘ayaṁ me rāgo vaḍḍhitvā diṭṭhadhammikaṁ samparāyikampi atthaṁ nāseyyā’’ti cintetvā yathānisinnova therassa attano pavattiṁ āvikaronto ‘‘kāmarāgenā’’ti gāthamāha.",
  "atk-s0508a217:334_4": "Tattha yadipi kilesarajjanapariḷāho kāyampi bādhati,",
  "atk-s0508a217:334_5": "cittaṁ pana bādhento cirataraṁ bādhetīti dassetuṁ ‘‘kāmarāgena ḍayhāmī’’ti vatvā ‘‘cittaṁ me pariḍayhatī’’ti vuttaṁ.",
  "atk-s0508a217:334_6": "Nibbāpananti rāganibbāpanakāraṇaṁ rāgapariḷāhassa nibbāpanasamatthaṁ ovādaṁ karohīti attho.",
  "atk-s0508a217:335_0": "Saññāya vipariyesātiādikā gāthā tena yācitena āyasmatā ānandena vuttā.",
  "atk-s0508a217:335_1": "Vipariyesāti vipallāsena asubhe subhanti pavattena viparītaggāhena.",
  "atk-s0508a217:335_2": "Nimittanti kilesajanakanimittaṁ. Parivajjehīti paribbaja.",
  "atk-s0508a217:335_3": "Subhaṁ rāgūpasaṁhitanti rāgavaḍḍhanārammaṇaṁ subhaṁ parivajjento asubhasaññāya parivajjeyya, sabbattha anabhiratisaññāya.",
  "atk-s0508a217:335_4": "Tasmā tadubhayampi dassento ‘‘asubhāyā’’tiādimāha.",
  "atk-s0508a217:336_0": "Tattha asubhāyāti asubhānupassanāya.",
  "atk-s0508a217:336_1": "Cittaṁ bhāvehi ekaggaṁ susamāhitanti attano cittavikkhepābhāvena ekaggaṁ ārammaṇesu susamāhitaṁ appitaṁ katvā bhāvehi tava asubhānupassanaṁ sukaraṁ akkhāmīti.",
  "atk-s0508a217:336_2": "Sati kāyagatā tyatthūti vuttakāyagatāsatibhāvanā tayā bhāvitā bahulīkatā hotūti attho.",
  "atk-s0508a217:336_3": "Nibbidābahulo bhavāti attabhāve sabbasmiñca nibbedabahulo hohi.",
  "atk-s0508a217:337_0": "Animittañca bhāvehīti niccanimittādīnaṁ ugghāṭanena visesato aniccānupassanā animittā nāma,",
  "atk-s0508a217:337_1": "tato mānānusayamujjahāti taṁ bhāvento maggapaṭipāṭiyā aggamaggādhigamena mānānusayaṁ samucchinda.",
  "atk-s0508a217:337_2": "Mānābhisamayāti mānassa dassanābhisamayā ceva pahānābhisamayā ca.",
  "atk-s0508a217:337_3": "Upasantoti sabbaso rāgādīnaṁ santatāya upasanto carissasi viharissasīti attho.",
  "atk-s0508a217:338_0": "Tameva vācantiādikā catasso gāthā bhagavatā subhāsitasutte (saṁ. ni.",
  "atk-s0508a217:338_1": "1.213) desite somanassajātena therena bhagavantaṁ sammukhā abhitthavantena vuttā.",
  "atk-s0508a217:338_2": "Yāyattānaṁ na tāpayeti yāya vācāya hetubhūtāya attānaṁ vippaṭisārena na tāpeyya na viheṭheyya.",
  "atk-s0508a217:338_3": "Pare ca na vihiṁseyyāti pare ca parehi bhindanto na bādheyya.",
  "atk-s0508a217:338_4": "Sā ve vācā subhāsitāti sā vācā ekaṁsena subhāsitā nāma,",
  "atk-s0508a217:338_5": "tasmā tameva vācaṁ bhāseyyāti yojanā.",
  "atk-s0508a217:338_6": "Imāya gāthāya apisuṇavācāvasena bhagavantaṁ thometi.",
  "atk-s0508a217:339_0": "Paṭinanditāti paṭimukhabhāvena nanditā piyāyitā sampati āyatiñca suṇantehi sampaṭicchitā.",
  "atk-s0508a217:339_1": "Yaṁ anādāyāti yaṁ vācaṁ bhāsanto pāpāni paresaṁ appiyāni aniṭṭhāni pharusavacanāni anādāya aggahetvā atthabyañjanamadhuraṁ piyameva dīpeti.",
  "atk-s0508a217:339_2": "Tameva piyavācaṁ bhāseyyāti piyavācāvasena abhitthavi.",
  "atk-s0508a217:340_0": "Amatāti sādhubhāvena amatasadisā.",
  "atk-s0508a217:340_1": "Vuttañhetaṁ – ‘‘saccaṁ have sādhutaraṁ rasāna’’nti (saṁ. ni. 1.73).",
  "atk-s0508a217:340_2": "Nibbānāmatapaccayattā vā amatā.",
  "atk-s0508a217:340_3": "Esa dhammo sanantanoti yā ayaṁ saccavācā nāma,",
  "atk-s0508a217:340_4": "esa porāṇo dhammo cariyā paveṇi.",
  "atk-s0508a217:340_5": "Idameva hi porāṇānaṁ āciṇṇaṁ yaṁ te na alikaṁ bhāsiṁsu.",
  "atk-s0508a217:340_6": "Tenāha – ‘‘sacce atthe ca dhamme ca, āhu santo patiṭṭhitā’’ti.",
  "atk-s0508a217:340_7": "Tattha sacce patiṭṭhitattā eva attano ca paresañca atthe patiṭṭhitā,",
  "atk-s0508a217:340_8": "atthe patiṭṭhitattā eva dhamme patiṭṭhitā hontīti veditabbā. Saccavisesanameva vā etaṁ.",
  "atk-s0508a217:340_9": "Idañhi vuttaṁ hoti – sacce patiṭṭhitā. Kīdise? Atthe ca dhamme ca,",
  "atk-s0508a217:340_10": "yaṁ paresaṁ atthato anapetattā atthaṁ anuparodhakaraṁ,",
  "atk-s0508a217:340_11": "dhammato anapetattā dhammaṁ dhammikameva atthaṁ sādhetīti.",
  "atk-s0508a217:340_12": "Imāya gāthāya saccavācāvasena abhitthavi.",
  "atk-s0508a217:340_13": "Khemanti abhayaṁ nirupaddavaṁ. Kena kāraṇenāti ce?",
  "atk-s0508a217:340_14": "Nibbānapattiyā dukkhassantakiriyāya, yasmā kilesanibbānaṁ pāpeti,",
  "atk-s0508a217:340_15": "vaṭṭadukkhassa ca antakiriyāya saṁvaṭṭati, tasmā khemanti attho.",
  "atk-s0508a217:340_16": "Atha vā yaṁ buddho nibbānapattiyā vā dukkhassantakiriyāya vāti dvinnaṁ nibbānadhātūnaṁ atthāya khemamaggappakāsanato khemaṁ vācaṁ bhāsati.",
  "atk-s0508a217:340_17": "Sā ve vācānamuttamāti sā vācā sabbavācānaṁ seṭṭhāti evamettha attho daṭṭhabbo.",
  "atk-s0508a217:340_18": "Imāya gāthāya mantāvacanavasena bhagavantaṁ abhitthavanto arahattanikūṭena thomanaṁ pariyosāpeti.",
  "atk-s0508a217:341_0": "Gambhīrapaññoti tisso gāthā āyasmato sāriputtattherassa pasaṁsanavasena vuttā.",
  "atk-s0508a217:341_1": "Tattha gambhīrapaññoti gambhīresu khandhāyatanādīsu pavattāya nipuṇāya paññāya samannāgatattā gambhīrapañño.",
  "atk-s0508a217:341_2": "Medhāsaṅkhātāya dhammojapaññāya samannāgatattā medhāvī. ‘‘Ayaṁ duggatiyā maggo, ayaṁ sugatiyā maggo,",
  "atk-s0508a217:341_3": "ayaṁ nibbānassa maggo’’ti evaṁ magge ca amagge ca kovidatāya maggāmaggassa kovido.",
  "atk-s0508a217:341_4": "Mahatiyā sāvakapāramīñāṇassa matthakaṁ pattāya paññāya vasena mahāpañño.",
  "atk-s0508a217:341_5": "Dhammaṁ deseti bhikkhunanti sammadeva pavattiṁ nivattiṁ vibhāvento bhikkhūnaṁ dhammaṁ deseti.",
  "atk-s0508a217:341_6": "Tassā pana desanāya pavattiākāraṁ dassetuṁ ‘‘saṁkhittenapī’’tiādi vuttaṁ.",
  "atk-s0508a217:342_0": "Tattha saṁkhittenapīti ‘‘cattārimāni, āvuso, ariyasaccāni. Katamāni cattāri?",
  "atk-s0508a217:342_1": "Dukkhaṁ ariyasaccaṁ…pe… imāni kho, āvuso, cattāri ariyasaccāni, tasmā tihāvuso,",
  "atk-s0508a217:342_2": "idaṁ dukkhanti yogo karaṇīyo’’ti evaṁ saṁkhittenapi deseti. ‘‘Katamañcāvuso, dukkhaṁ ariyasaccaṁ? Jātipi dukkhā’’tiādinā (ma. ni.",
  "atk-s0508a217:342_3": "3.372-373) nayena tāneva vibhajanto vitthārenapi bhāsati.",
  "atk-s0508a217:342_4": "Khandhādidesanāsupi eseva nayo.",
  "atk-s0508a217:342_5": "Sālikāyiva nigghosoti yathā madhuraṁ ambapakkaṁ sāyitvā pakkhehi vātaṁ datvā madhuraravaṁ nicchārentiyā sālikāya nigghoso,",
  "atk-s0508a217:342_6": "evaṁ therassa dhammaṁ kathentassa madhuro nigghoso hoti.",
  "atk-s0508a217:342_7": "Dhammasenāpatissa hi pittādīnaṁ vasena apalibuddhavacanaṁ hoti,",
  "atk-s0508a217:342_8": "ayadaṇḍena pahaṭakaṁsathālako viya saddo niccharati.",
  "atk-s0508a217:342_9": "Paṭibhānaṁ udiyyatīti kathetukamyatāya sati samuddato vīciyo viya uparūpari anantaṁ paṭibhānaṁ uṭṭhahati.",
  "atk-s0508a217:343_0": "Tassāti dhammasenāpatissa. Tanti dhammaṁ desentassa.",
  "atk-s0508a217:343_1": "Suṇantīti yaṁ no thero katheti,",
  "atk-s0508a217:343_2": "taṁ no sossāmāti ādarajātā suṇanti. Madhuranti iṭṭhaṁ. Rajanīyenāti kantena. Savanīyenāti kaṇṇasukhena.",
  "atk-s0508a217:343_3": "Vaggunāti maṭṭhena manoharena.",
  "atk-s0508a217:343_4": "Udaggacittāti odagyapītiyā vasena udaggacittā alīnacittā.",
  "atk-s0508a217:343_5": "Muditāti āmoditā pāmojjena samannāgatā.",
  "atk-s0508a217:343_6": "Odhentīti avadahanti aññāya cittaṁ upaṭṭhapentā sotaṁ upanenti.",
  "atk-s0508a217:344_0": "Ajjapannarasetiādikā catasso gāthā pavāraṇāsuttantadesanāya (saṁ. ni.",
  "atk-s0508a217:344_1": "1.215) satthāraṁ mahābhikkhusaṅghaparivutaṁ nisinnaṁ disvā thomentena vuttā.",
  "atk-s0508a217:344_2": "Tattha pannaraseti yasmiñhi samaye bhagavā pubbārāme nisīdanto sāyanhasamaye sampattaparisāya kālayuttaṁ samayayuttaṁ dhammaṁ desetvā,",
  "atk-s0508a217:344_3": "udakakoṭṭhake gattāni parisiñcitvā,",
  "atk-s0508a217:344_4": "vatthanivasano ekaṁsaṁ sugatamahācīvaraṁ katvā,",
  "atk-s0508a217:344_5": "migāramātupāsāde majjhimathambhaṁ nissāya paññattavarabuddhāsane nisīditvā,",
  "atk-s0508a217:344_6": "samantato nisinnaṁ bhikkhusaṅghaṁ anuviloketvā tadahuposathe pavāraṇādivase nisinno hoti,",
  "atk-s0508a217:344_7": "imasmiṁ pannarasīuposatheti attho.",
  "atk-s0508a217:344_8": "Visuddhiyāti visuddhatthāya visuddhipavāraṇāya.",
  "atk-s0508a217:344_9": "Bhikkhū pañcasatā samāgatāti ,",
  "atk-s0508a217:344_10": "pañcasatamattā bhikkhū satthāraṁ parivāretvā nisajjavasena ceva ajjhāsayavasena ca samāgatā.",
  "atk-s0508a217:344_11": "Te ca saṁyojanabandhanacchidāti saṁyojanasaṅkhāte santānassa bandhanabhūte kilese chinditvā ṭhitā.",
  "atk-s0508a217:344_12": "Tato eva anīghā khīṇapunabbhavā isīti kilesadukkhābhāvena nidukkhā khīṇapunabbhavā,",
  "atk-s0508a217:344_13": "asekkhānaṁ sīlakkhandhādīnaṁ esitabhāvena isīti.",
  "atk-s0508a217:345_0": "Vijitasaṅgāmanti vijitakilesasaṅgāmattā vijitamārabalattā vijitasaṅgāmaṁ.",
  "atk-s0508a217:345_1": "Satthavāhanti aṭṭhaṅgike ariyamaggarathe āropetvā veneyyasatte vāheti saṁsārakantārato uttāretīti bhagavā satthavāho.",
  "atk-s0508a217:345_2": "Tenāha brahmā sahampati ‘‘uṭṭhehi, vīra, vijitasaṅgāma, satthavāhā’’ti (mahāva. 8; ma. ni. 1.282),",
  "atk-s0508a217:345_3": "taṁ satthavāhaṁ anuttaraṁ satthāraṁ sāvakā payirupāsanti.",
  "atk-s0508a217:345_4": "Tevijjā maccuhāyinoti evarūpehi sāvakehi parivārito cakkavatti viya rājā amaccaparivārito janapadacārikavasena samantā anupariyetīti yojanā.",
  "atk-s0508a217:346_0": "Palāpoti tuccho antosārarahito, sīlarahitoti attho.",
  "atk-s0508a217:346_1": "Vande ādiccabandhunanti ādiccabandhuṁ satthāraṁ dasabalaṁ vandāmīti vadati.",
  "atk-s0508a217:347_0": "Parosahassantiādikā catasso gāthā nibbānapaṭisaṁyuttāya dhammiyā kathāya bhikkhūnaṁ dhammaṁ desentaṁ bhagavantaṁ thomentena vuttā.",
  "atk-s0508a217:347_1": "Tattha parosahassanti atirekasahassaṁ,",
  "atk-s0508a217:347_2": "aḍḍhateḷasāni bhikkhusahassāni sandhāya vuttaṁ.",
  "atk-s0508a217:347_3": "Akutobhayanti nibbāne kutocipi bhayaṁ natthi.",
  "atk-s0508a217:347_4": "Nibbānaṁ pattassa ca kutocipi bhayaṁ natthīti nibbānaṁ akutobhayaṁ nāma.",
  "atk-s0508a217:348_0": "‘‘Āguṁ na karotī’’tiādinā (su. ni.",
  "atk-s0508a217:348_1": "527) vuttakāraṇehi bhagavā nāgoti vuccatīti nāganāmosi bhagavāti.",
  "atk-s0508a217:348_2": "Isīnaṁ isisattamoti sāvakapaccekabuddhaisīnaṁ uttamo isi,",
  "atk-s0508a217:348_3": "vipassīsammāsambuddhato paṭṭhāya isīnaṁ vā sattamako isi.",
  "atk-s0508a217:348_4": "Mahāmeghovāti cātuddīpikamahāmegho viya hutvā.",
  "atk-s0508a217:349_0": "Divā vihārāti paṭisallānaṭṭhānato. Sāvako te, mahāvīra,",
  "atk-s0508a217:349_1": "pāde vandati vaṅgīsoti idaṁ thero arahattaṁ patvā attano visesādhigamaṁ pakāsento vadati.",
  "atk-s0508a217:350_0": "Ummaggapathantiādikā catasso gāthā bhagavatā ‘‘kiṁ nu te, vaṅgīsa,",
  "atk-s0508a217:350_1": "imā gāthāyo pubbe parivitakkitā,",
  "atk-s0508a217:350_2": "udāhu ṭhānaso cetā paṭibhantī’’ti pucchitena ṭhānaso paṭibhantīti dassentena vuttā.",
  "atk-s0508a217:350_3": "Kasmā panevaṁ taṁ bhagavā avoca?",
  "atk-s0508a217:350_4": "Saṅghamajjhe kira kathā udapādi – ‘‘vaṅgīsatthero vissaṭṭhagantho neva uddesena, na paripucchāya,",
  "atk-s0508a217:350_5": "na yonisomanasikārena kammaṁ karoti.",
  "atk-s0508a217:350_6": "Gāthaṁ bandhanto vaṇṇapadāni karonto vicaratī’’ti.",
  "atk-s0508a217:350_7": "Atha bhagavā ‘‘ime bhikkhū vaṅgīsassa paṭibhānasampattiṁ na jānanti,",
  "atk-s0508a217:350_8": "ahamassa paṭibhānasampattiṁ jānāpessāmī’’ti cintetvā ‘‘kiṁ nu kho, vaṅgīsā’’tiādinā pucchati.",
  "atk-s0508a217:350_9": "Ummaggapathanti anekāni kilesuppajjanapathāni.",
  "atk-s0508a217:350_10": "Vaṭṭappasutapathatāya hi pathanti vuttaṁ.",
  "atk-s0508a217:350_11": "Pabhijja khīlānīti rāgādikhīlāni pañca bhinditvā carasi.",
  "atk-s0508a217:350_12": "Taṁ passathāti evaṁ abhibhuyya ca chinditvā ca carantaṁ buddhaṁ passatha.",
  "atk-s0508a217:350_13": "Bandhapamuñcakaranti bandhanamocanakaraṁ. Asitanti anissitaṁ.",
  "atk-s0508a217:350_14": "Bhāgaso paṭibhajjāti satipaṭṭhānādikoṭṭhāsato dhammaṁ paṭibhajjanīyaṁ katvā. Pavibhajjātipi pāṭho.",
  "atk-s0508a217:350_15": "Uddesādikoṭṭhāsato pakārena vibhajitvā vibhajitvā dhammaṁ desetīti attho.",
  "atk-s0508a217:351_0": "Oghassāti kāmādicaturoghassa.",
  "atk-s0508a217:351_1": "Anekavihitanti satipaṭṭhānādivasena anekavidhaṁ aṭṭhatiṁsāya vā kammaṭṭhānānaṁ vasena anekappakāraṁ amatāvahaṁ maggaṁ akkhāsi abhāsi.",
  "atk-s0508a217:351_2": "Tasmiñca amate akkhāteti tasmiṁ tena akkhāte amate amatāvahe.",
  "atk-s0508a217:351_3": "Dhammadasāti dhammassa passitāro.",
  "atk-s0508a217:351_4": "Ṭhitā asaṁhīrāti kenaci asaṁhāriyā hutvā patiṭṭhitā. Ativijjhāti ativijjhitvā.",
  "atk-s0508a217:351_5": "Sabbaṭṭhitīnanti sabbesaṁ diṭṭhiṭṭhānānaṁ viññāṇaṭṭhitīnaṁ vā.",
  "atk-s0508a217:351_6": "Atikkamamaddasāti atikkamabhūtaṁ nibbānaṁ addasa. Agganti uttamaṁ dhammaṁ. Aggeti vā pāṭho, paṭhamataranti attho.",
  "atk-s0508a217:351_7": "Dasaddhānanti pañcavaggiyānaṁ aggaṁ dhammaṁ, agge vā ādito desayīti attho.",
  "atk-s0508a217:352_0": "Tasmāti yasmā ‘‘esa dhammo sudesito’’ti jānantena pamādo na kātabbo,",
  "atk-s0508a217:352_1": "tasmā anusikkheti tisso sikkhā vipassanāpaṭipāṭiyā maggapaṭipāṭiyā ca sikkheyya.",
  "atk-s0508a217:353_0": "Buddhānubuddhotiādikā tisso gāthā āyasmato aññātakoṇḍaññattherassa thomanavasena vuttā.",
  "atk-s0508a217:353_1": "Tattha buddhānubuddhoti buddhānaṁ anubuddho .",
  "atk-s0508a217:353_2": "Buddhā hi paṭhamaṁ cattāri saccāni bujjhiṁsu, pacchā thero sabbapaṭhamaṁ, tasmā buddhānubuddhoti.",
  "atk-s0508a217:353_3": "Thirehi sīlakkhandhādīhi samannāgatattā thero, akuppadhammoti attho. Tibbanikkamoti daḷhavīriyo.",
  "atk-s0508a217:353_4": "Sukhavihārānanti diṭṭhadhammasukhavihārānaṁ.",
  "atk-s0508a217:353_5": "Vivekānanti tiṇṇampi vivekānaṁ.",
  "atk-s0508a217:353_6": "Sabbassa tanti yaṁ sabbasāvakena pattabbaṁ, assa anena taṁ anuppattaṁ.",
  "atk-s0508a217:353_7": "Appamattassa sikkhatoti appamattena hutvā sikkhantena.",
  "atk-s0508a217:354_0": "Tevijjocetopariyakovidoti chasu abhiññāsu catasso vadati, itarā dve yadipi na vuttā, thero pana chaḷabhiññova.",
  "atk-s0508a217:354_1": "Yasmā theraṁ himavante chaddantadahato āgantvā bhagavati paramanipaccakāraṁ dassetvā,",
  "atk-s0508a217:354_2": "vandantaṁ disvā pasannamānasena bhagavato sammukhā theraṁ abhitthavantena imā gāthā vuttā,",
  "atk-s0508a217:354_3": "tasmā ‘‘koṇḍañño buddhadāyādo,",
  "atk-s0508a217:354_4": "pāde vandati satthuno’’ti vuttaṁ.",
  "atk-s0508a217:355_0": "Nagassa passetiādikā tisso gāthā pañcahi bhikkhusatehi saddhiṁ sabbeheva arahantehi bhagavati kāḷasilāyaṁ viharante āyasmā mahāmoggallāno tesaṁ bhikkhūnaṁ cittaṁ samanvesanto arahattaphalavimuttiṁ passittha.",
  "atk-s0508a217:355_1": "Taṁ disvā āyasmā vaṅgīso bhagavantaṁ there ca abhitthavanto abhāsi.",
  "atk-s0508a217:355_2": "Tattha nagassa passeti isigilipabbatassa passe kāḷasilāyaṁ. Āsīnanti nisinnaṁ.",
  "atk-s0508a217:356_0": "Cetasāti attano cetopariyañāṇena.",
  "atk-s0508a217:356_1": "Cittaṁ nesaṁ samanvesanti tesaṁ khīṇāsavabhikkhūnaṁ cittaṁ samanvesanto.",
  "atk-s0508a217:356_2": "Anupariyetīti anukkamena paricchindati.",
  "atk-s0508a217:357_0": "Evaṁ sabbaṅgasampannaṁ ‘‘muniṁ dukkhassa pāragu’’nti vuttāya satthusampattiyā ceva ‘‘tevijjā maccuhāyino’’ti vuttāya sāvakasampattiyā cāti sabbehi aṅgehi sampannaṁ samannāgataṁ.",
  "atk-s0508a217:357_1": "Muninti hi iminā padena monasaṅkhātena ñāṇena satthu anavasesañeyyāvabodho vuttoti anāvaraṇañāṇena dasabalañāṇādīnaṁ saṅgaho kato hoti, tenassa ñāṇasampadaṁ dasseti.",
  "atk-s0508a217:357_2": "Dukkhassa pāragunti iminā pahānasampadaṁ.",
  "atk-s0508a217:357_3": "Tadubhayena ca satthu ānubhāvasampadādayo dassitā honti.",
  "atk-s0508a217:357_4": "Tevijjā maccuhāyinoti iminā sāvakānaṁ ñāṇasampattidīpanena ca nibbānadhātuyā adhigamadīpanena ca padadvayena satthusāvakasampatti dassitā hoti.",
  "atk-s0508a217:357_5": "Tathā hi yathāvuttamatthaṁ pākaṭataraṁ kātuṁ ‘‘muniṁ dukkhassa pāraguṁ. Anekākārasampannaṁ,",
  "atk-s0508a217:357_6": "payirupāsanti gotama’’nti vuttaṁ.",
  "atk-s0508a217:357_7": "Tattha anekākārasampannanti anekehi ākārehi sampannaṁ,",
  "atk-s0508a217:357_8": "anekākāraguṇasamannāgatanti attho.",
  "atk-s0508a217:358_0": "Candoyathāti gāthā bhagavantaṁ campānagare gaggarāya pokkharaṇiyā tīre mahatā bhikkhusaṅghena anekehi ca devanāgasahassehi parivutaṁ attano vaṇṇena ca yasasā ca virocamānaṁ disvā somanassajātena abhitthavantena vuttā.",
  "atk-s0508a217:358_1": "Tattha cando yathā vigatavalāhake nabheti yathā saradasamaye apagatavalāhake valāhakasadisena aññena ca mahikādinā upakkilesena vimutte ākāse puṇṇacando virocati,",
  "atk-s0508a217:358_2": "vītamalova bhāṇumāti teneva valāhakādiupakkilesavigamena vigatamalo bhāṇumā sūriyo yathā virocati. Evampi, aṅgīrasa,",
  "atk-s0508a217:358_3": "tvanti evaṁ aṅgehi niccharaṇajutīhi jutimanta tvampi mahāmuni bhagavā,",
  "atk-s0508a217:358_4": "atirocasi attano yasasā sadevakaṁ lokaṁ atikkamitvā virocasīti.",
  "atk-s0508a217:359_0": "Kāveyyamattātiādikā dasa gāthā arahattaṁ patvā attano paṭipattiṁ paccavekkhitvā satthu attano ca guṇe vibhāventena vuttā.",
  "atk-s0508a217:359_1": "Tattha kāveyyamattāti kāveyyena kabbakaraṇena mattā mānitā sambhāvitā guṇodayaṁ āpannā. Addasāmāti addasimhā.",
  "atk-s0508a217:360_0": "Addhā no udapajjathāti ratanattayaṁ addhā amhākaṁ upakāratthāya uppajji.",
  "atk-s0508a217:361_0": "Vacananti saccapaṭisaṁyuttaṁ dhammakathaṁ.",
  "atk-s0508a217:361_1": "Khandhe āyatanāni ca dhātuyo cāti pañcakkhandhe dvādasāyatanāni, aṭṭhārasa dhātuyo ca.",
  "atk-s0508a217:361_2": "Imasmiṁ ṭhāne khandhādikathā vattabbā. Sā visuddhimagge (visuddhi.",
  "atk-s0508a217:361_3": "2.421 ādayo) vitthāritā evāti tattha vuttanayeneva veditabbā.",
  "atk-s0508a217:361_4": "Viditvānāti rūpādivibhāgādito aniccatādito ca pubbabhāgañāṇena jānitvā.",
  "atk-s0508a217:362_0": "Ye te sāsanakārakāti ye te sattā tathāgatānaṁ sāsanakārakā,",
  "atk-s0508a217:362_1": "tesaṁ bahūnaṁ atthāya vata uppajjanti tathāgatā.",
  "atk-s0508a217:363_0": "Yeniyāmagataddasāti niyāmo eva niyāmagataṁ,",
  "atk-s0508a217:363_1": "ye bhikkhū bhikkhuniyo ca sammattaniyāmaṁ addasaṁsu adhigacchiṁsu.",
  "atk-s0508a217:363_2": "Tesaṁ atthāya vata bodhiṁ sammāsambodhiṁ ajjhagamā, muni bhagavāti yojanā.",
  "atk-s0508a217:364_0": "Sudesitāti veneyyajjhāsayānurūpaṁ saṅkhepato vitthārato ca suṭṭhu desitā.",
  "atk-s0508a217:364_1": "Cakkhumatāti pañcahi cakkhūhi cakkhumatā.",
  "atk-s0508a217:364_2": "Attahitakāmehi araṇīyāni karaṇīyāni ariyabhāvakarāni,",
  "atk-s0508a217:364_3": "ariyassa vā bhagavato saccānīti ariyasaccāni.",
  "atk-s0508a217:364_4": "Dukkhantiādi tesaṁ ariyasaccānaṁ sarūpadassanaṁ .",
  "atk-s0508a217:364_5": "Imasmiṁ ṭhāne ariyasaccakathā vattabbā,",
  "atk-s0508a217:364_6": "sā sabbākārato visuddhimagge (visuddhi.",
  "atk-s0508a217:364_7": "2.529 ādayo) vitthāritāti tattha vuttanayeneva veditabbā.",
  "atk-s0508a217:364_8": "Evamete tathāti ete dukkhādayo ariyasaccadhammā evaṁ dukkhādippakārena tathā avitathā anaññathā.",
  "atk-s0508a217:364_9": "Vuttā diṭṭhā me te yathā tathāti yathā satthārā vuttā, tathā mayā diṭṭhā,",
  "atk-s0508a217:364_10": "ariyamaggañāṇena paṭividdhattā evaṁ tesaṁ.",
  "atk-s0508a217:364_11": "Sadattho me anuppatto arahattaṁ mayā sacchikataṁ.",
  "atk-s0508a217:364_12": "Tato ca kataṁ buddhassa bhagavato sāsanaṁ ovādānusiṭṭhiyaṁ anupatiṭṭho.",
  "atk-s0508a217:365_0": "Svāgataṁ vata me āsīti suāgamanaṁ vata me ahosi.",
  "atk-s0508a217:365_1": "Mama buddhassa santiketi mama sambuddhassa bhagavato santike samīpe.",
  "atk-s0508a217:366_0": "Abhiññāpāramippattoti channampi abhiññānaṁ pāramiṁ, ukkaṁsaṁ adhigato.",
  "atk-s0508a217:366_1": "Iminā hi padena vuttamevatthaṁ vivarituṁ ‘‘sotadhātu visodhitā’’tiādi vuttaṁ.",
  "atk-s0508a217:367_0": "Pucchāmi satthārantiādikā dvādasa gāthā attano upajjhāyassa parinibbutabhāvaṁ pucchantena vuttā.",
  "atk-s0508a217:367_1": "Āyasmato nigrodhakappattherassa hi parinibbānakāle āyasmā vaṅgīso asammukhā ahosi.",
  "atk-s0508a217:367_2": "Diṭṭhapubbañca tena tassa hatthakukkuccādi,",
  "atk-s0508a217:367_3": "pubbavāsanāvasena hi tādisañca āyasmato pilindavacchassa vasalavādena samudācāro viya khīṇāsavānampi hotiyeva.",
  "atk-s0508a217:367_4": "Tena ‘‘parinibbuto nu kho me upajjhāyo,",
  "atk-s0508a217:367_5": "udāhu no’’ti uppannaparivitakko satthāraṁ pucchi.",
  "atk-s0508a217:367_6": "Tena vuttaṁ – ‘‘upajjhāyassa parinibbutabhāvaṁ pucchantena vuttā’’ti.",
  "atk-s0508a217:367_7": "Tattha satthāranti diṭṭhadhammikādīhi veneyyānaṁ anusāsakaṁ.",
  "atk-s0508a217:367_8": "Anomapaññanti omaṁ vuccati parittaṁ lāmakaṁ. Na omapaññaṁ anomapaññaṁ, mahāpaññanti attho.",
  "atk-s0508a217:367_9": "Diṭṭheva dhammeti paccakkhameva,",
  "atk-s0508a217:367_10": "imasmiṁyeva attabhāveti attho.",
  "atk-s0508a217:367_11": "Vicikicchānanti saṁsayānaṁ evarūpānaṁ vā parivitakkānaṁ chettā.",
  "atk-s0508a217:367_12": "Aggāḷaveti aggāḷavacetiyasaṅkhāte vihāre. Ñātoti pākaṭo.",
  "atk-s0508a217:367_13": "Yasassīti lābhasakkārasampanno.",
  "atk-s0508a217:367_14": "Abhinibbutattoti upasantasabhāvo apariḍayhamānacitto.",
  "atk-s0508a217:368_0": "Tayā katanti tādise chāyāsampanne nigrodharukkhamūle nisinnattā ‘‘nigrodhakappo’’ti tayā kataṁ nāmaṁ.",
  "atk-s0508a217:368_1": "Iti so yathā attanā upalakkhitaṁ tathā vadati.",
  "atk-s0508a217:368_2": "Bhagavā pana na nisinnattā eva taṁ tathā ālapati,",
  "atk-s0508a217:368_3": "api ca kho tattha arahattaṁ pattattāpi.",
  "atk-s0508a217:368_4": "Brāhmaṇassāti jātiṁ sandhāya vadati.",
  "atk-s0508a217:368_5": "So kira brāhmaṇamahāsālakulā pabbajito.",
  "atk-s0508a217:368_6": "Namassaṁ acarinti namassamāno vihāsiṁ.",
  "atk-s0508a217:368_7": "Mutyapekhoti nibbāne patiṭṭhito.",
  "atk-s0508a217:369_0": "Daḷhadhammadassīti bhagavantaṁ ālapati.",
  "atk-s0508a217:369_1": "Daḷhadhammañhi nibbānaṁ abhijjanaṭṭhena,",
  "atk-s0508a217:369_2": "tañca bhagavā passi dassesi ca.",
  "atk-s0508a217:370_0": "Sakkātipi bhagavantameva kulanāmena ālapati. Mayampi sabbeti,",
  "atk-s0508a217:370_1": "niravasesaparisaṁ saṅgaṇhitvā attānaṁ dassento vadati.",
  "atk-s0508a217:370_2": "Samantacakkhūtipi bhagavantameva sabbaññutaññāṇena ālapati.",
  "atk-s0508a217:370_3": "Samavaṭṭhitāti sammā avaṭṭhitā, ābhogaṁ katvā ṭhitā. Noti amhākaṁ.",
  "atk-s0508a217:370_4": "Savanāyāti imassa pañhassa veyyākaraṇaṁ savanatthāya. Sotāti sotadhātuyā.",
  "atk-s0508a217:370_5": "Tuvaṁ no satthā tvamanuttarosīti thutivacanavasena vadati.",
  "atk-s0508a217:371_0": "Chinda no vicikicchanti vicikicchāpaṭirūpakaṁ taṁ parivitakkaṁ sandhāyāha.",
  "atk-s0508a217:371_1": "Akusalavicikicchāya pana thero nibbicikicchova. Brūhi metanti brūhi me etaṁ.",
  "atk-s0508a217:371_2": "Yaṁ mayā yācitosi ‘‘taṁ sāvakaṁ, sakka,",
  "atk-s0508a217:371_3": "mayampi sabbe aññātumicchāmā’’ti yācitova,",
  "atk-s0508a217:371_4": "taṁ brāhmaṇaṁ parinibbutaṁ vedaya bhūripañña.",
  "atk-s0508a217:371_5": "Majjheva no bhāsā’’ti parinibbutaṁ jānitvā mahāpañña bhagavā majjheva amhākaṁ sabbesaṁ bhāsa, yathā sabbe mayaṁ jāneyyāma.",
  "atk-s0508a217:371_6": "Sakkova devāna sahassanettoti , idaṁ pana thutivacanameva.",
  "atk-s0508a217:371_7": "Apicettha ayamadhippāyo – yathā sakko sahassanetto devānaṁ majjhe tehi sakkaccaṁ sampaṭicchitavacanaṁ bhāsati,",
  "atk-s0508a217:371_8": "evaṁ amhākaṁ majjhe amhehi sampaṭicchitavacanaṁ bhāsāti.",
  "atk-s0508a217:372_0": "Ye kecīti imampi gāthaṁ bhagavantaṁ thunanto vattukāmataṁ janetuṁ bhaṇati.",
  "atk-s0508a217:372_1": "Tassattho – ye keci abhijjhādayo ganthā,",
  "atk-s0508a217:372_2": "tesaṁ appahāne sati mohavicikicchānaṁ pahānābhāvato mohamaggāti ca, aññāṇapakkhāti ca,",
  "atk-s0508a217:372_3": "vicikicchaṭhānāti ca vuccanti.",
  "atk-s0508a217:372_4": "Sabbe te tathāgataṁ patvā tathāgatassa desanābalena viddhaṁsitā bhavanti, nassanti. Kiṁkāraṇanti?",
  "atk-s0508a217:372_5": "Cakkhuñhi etaṁ paramaṁ narānaṁ,",
  "atk-s0508a217:372_6": "yasmā tathāgato sabbaganthavidhamanena paññācakkhujananato narānaṁ paramaṁ cakkhunti vuttaṁ hoti.",
  "atk-s0508a217:373_0": "No ce hi jātūti imampi gāthaṁ thunanto eva vattukāmataṁ janento bhaṇati. Tattha jātūti ekaṁsavacanaṁ.",
  "atk-s0508a217:373_1": "Purisoti bhagavantaṁ sandhāyāha.",
  "atk-s0508a217:373_2": "Jotimantoti paññājotisampannā sāriputtādayo.",
  "atk-s0508a217:373_3": "Idaṁ vuttaṁ hoti – yadi bhagavā puratthimādibhedo vāto viya abbhaghanaṁ desanāvegena kilese vihaneyya,",
  "atk-s0508a217:373_4": "tato yathā abbhaghananivuto loko tamova hoti ekandhakāro,",
  "atk-s0508a217:373_5": "evaṁ sabbopi loko aññāṇanivuto tamova siyā.",
  "atk-s0508a217:373_6": "Ye cāpi ime idāni jotimanto khāyanti sāriputtādayo, tepi na bhāseyyuṁ, na dīpeyyunti.",
  "atk-s0508a217:374_0": "Dhīrā cāti imampi gāthaṁ purimanayenevāha.",
  "atk-s0508a217:374_1": "Tassattho – dhīrā ca paṇḍitapurisā,",
  "atk-s0508a217:374_2": "pajjotakarā bhavanti paññāpajjotaṁ uppādenti.",
  "atk-s0508a217:374_3": "Taṁ tasmā ahaṁ taṁ vīra padhānavīriyasamannāgata bhagavā,",
  "atk-s0508a217:374_4": "tatheva maññe dhīro pajjotakarotveva maññāmi.",
  "atk-s0508a217:374_5": "Mayampi vipassinaṁ sabbadhamme yathābhūtaṁ passantaṁ bhagavantaṁ jānantā eva upāgamimhā.",
  "atk-s0508a217:374_6": "Tasmā ‘‘parisāsu no āvikarohi kappaṁ parinibbutova yathā nigrodhakappaṁ āvikarohi pakāsehī’’ti.",
  "atk-s0508a217:375_0": "Khippanti imampi gāthaṁ purimanayeneva āha.",
  "atk-s0508a217:375_1": "Tassattho – bhagavā khippaṁ giraṁ eraya vaggu vagguṁ acirāyamāno vācaṁ bhāsa vaggu manoharaṁ.",
  "atk-s0508a217:375_2": "Haṁsova yathā suvaṇṇahaṁso gocaraṁ pariggaṇhanto jātassaravanasaṇḍaṁ disvā gīvaṁ paggayha pakkhe uddhunitvā haṭṭhatuṭṭho saṇikaṁ ataramāno vagguṁ nikūjati giraṁ nicchāreti,",
  "atk-s0508a217:375_3": "evamevaṁ tvaṁ saṇikaṁ nikūja iminā mahāpurisalakkhaṇaññatarena bindussarena suṭṭhu vikappitena abhisaṅkhatena,",
  "atk-s0508a217:375_4": "ete mayaṁ sabbe ujugatā avikkhittamānasā hutvā tava nikūjaṁ suṇomāti.",
  "atk-s0508a217:376_0": "Pahīnajātimaraṇanti , idampi purimanayeneva āha. Tattha na sissatīti aseso, taṁ asesaṁ,",
  "atk-s0508a217:376_1": "sotāpannādayo viya kiñci asesetvā pahīnajātimaraṇanti vuttaṁ hoti. Niggayhāti nibandhitvā, dhonanti dhutasabbapāpaṁ.",
  "atk-s0508a217:376_2": "Vadessāmīti kathāpessāmi dhammaṁ.",
  "atk-s0508a217:376_3": "Na kāmakāro hohi puthujjanānanti puthujjanasekkhādīnaṁ tividhānaṁ janānaṁ kāmakāro natthi,",
  "atk-s0508a217:376_4": "te yaṁ icchanti ñātuṁ vā vattuṁ vā, taṁ na sakkonti.",
  "atk-s0508a217:376_5": "Saṅkheyyakāro ca tathāgatānanti tathāgatānaṁ pana vīmaṁsakāro paññāpubbaṅgamakiriyā,",
  "atk-s0508a217:376_6": "te yaṁ icchanti ñātuṁ vā vattuṁ vā, taṁ sakkontiyevāti adhippāyo.",
  "atk-s0508a217:377_0": "Idāni taṁ saṅkheyyakāraṁ pakāsento ‘‘sampannaveyyākaraṇa’’nti gāthamāha.",
  "atk-s0508a217:377_1": "Tassattho – tathā hi tava bhagavā idaṁ samujjupaññassa sabbattha appaṭihatabhāvena ujugatapaññassa sammadeva vuttaṁ pavattitaṁ sampannaveyyākaraṇaṁ ‘‘santatimahāmatto sattatālamattaṁ abbhuggantvā parinibbāyissati,",
  "atk-s0508a217:377_2": "suppabuddho sakko sattame divase pathaviṁ pavisissatī’’ti evamādiṁ samuggahitaṁ sammadeva uggahitaṁ aviparītaṁ diṭṭhaṁ,",
  "atk-s0508a217:377_3": "puna suṭṭhutaraṁ añjaliṁ paṇāmetvā āha.",
  "atk-s0508a217:377_4": "Ayamañjali pacchimo suppaṇāmitoti ayaṁ aparopi añjali suṭṭhutaraṁ paṇāmito.",
  "atk-s0508a217:377_5": "Mā mohayī jānanti mā no avacanena mohayi, jānanto tassa gatiṁ.",
  "atk-s0508a217:377_6": "Anomapaññāti bhagavantaṁ ālapati.",
  "atk-s0508a217:378_0": "Paroparanti imaṁ pana gāthaṁ aparenapi pariyāyena amohanameva yācanto āha.",
  "atk-s0508a217:378_1": "Tattha paroparanti lokuttaralokiyavasena sundarāsundaraṁ dūre santike vā.",
  "atk-s0508a217:378_2": "Ariyadhammanti catusaccadhammaṁ. Viditvāti paṭivijjhitvā.",
  "atk-s0508a217:378_3": "Jānanti sabbaṁ ñeyyadhammaṁ jānanto.",
  "atk-s0508a217:378_4": "Vācābhikaṅkhāmīti yathā ghammani ghammakāle uṇhābhitatto puriso kilanto tasito vāriṁ, evaṁ te vācaṁ abhikaṅkhāmi.",
  "atk-s0508a217:378_5": "Sutaṁ pavassāti sutasaṅkhātaṁ saddāyatanaṁ pavassa pagghara muñca pavatta. ‘‘Sutassa vassā’’tipi pāḷi.",
  "atk-s0508a217:378_6": "Vuttapakārassa saddāyatanassa vuṭṭhiṁ vassāti attho.",
  "atk-s0508a217:379_0": "Idāni yādisaṁ vācaṁ abhikaṅkhati,",
  "atk-s0508a217:379_1": "taṁ pakāsento ‘‘yadatthika’’nti gāthamāha.",
  "atk-s0508a217:379_2": "Tattha kappāyanoti kappameva pūjāvasena vadati.",
  "atk-s0508a217:379_3": "Yathā vimuttoti ‘‘kiṁ anupādisesāya nibbānadhātuyā yathā asekkho,",
  "atk-s0508a217:379_4": "udāhu saupādisesāya yathā sekkho’’ti vā pucchati. Sesamettha pākaṭameva.",
  "atk-s0508a217:380_0": "Evaṁ dvādasahi gāthāhi yācito bhagavā taṁ viyākaronto ‘‘acchecchī’’tiādimāha.",
  "atk-s0508a217:380_1": "Tattha acchecchi taṇhaṁ idha nāmarūpe (iti bhagavā) kaṇhassa sotaṁ dīgharattānusayitanti imasmiṁ nāmarūpe kāmataṇhādibhedā taṇhā dīgharattaṁ appahīnaṭṭhena anusayitā kaṇhanāmakassa mārassa sotantipi vuccati.",
  "atk-s0508a217:380_2": "Taṁ kaṇhassa sotamutaṁ dīgharattānusayitaṁ idha nāmarūpe taṇhaṁ kappāyano chindi.",
  "atk-s0508a217:380_3": "Iti bhagavāti idaṁ pana saṅgītikārānaṁ vacanaṁ.",
  "atk-s0508a217:380_4": "Atāri jātiṁ maraṇaṁ asesanti so taṁ taṇhaṁ chetvā asesaṁ jātimaraṇaṁ atari anupādisesāya parinibbāyīti dasseti,",
  "atk-s0508a217:380_5": "iccabravi bhagavā pañcaseṭṭhoti āyasmatā vaṅgīsena puṭṭho bhagavā evaṁ avoca pañcahi saddhādīhi indriyehi anaññasādhāraṇehi cakkhūhi vā seṭṭho.",
  "atk-s0508a217:380_6": "Atha vā pañcaseṭṭhoti pañcahi sīlādīhi dhammakkhandhehi,",
  "atk-s0508a217:380_7": "pañcahi vā hetusampadādīhi seṭṭho uttamo pavaroti saṅgītikārānamevidampi vacanaṁ.",
  "atk-s0508a217:381_0": "Evaṁ vutte bhagavato bhāsitaṁ abhinandamānaso āyasmā vaṅgīso ‘‘esa sutvā’’tiādikā gāthāyo āha.",
  "atk-s0508a217:381_1": "Tattha paṭhamagāthāyaṁ na maṁ vañcesīti yasmā parinibbuto,",
  "atk-s0508a217:381_2": "tasmā tassa parinibbutabhāvaṁ icchantaṁ maṁ na vañcesi, na visaṁvādesīti attho. Sesaṁ pākaṭameva.",
  "atk-s0508a217:382_0": "Dutiyagāthāyaṁ yasmā mutyapekho vihāsi,",
  "atk-s0508a217:382_1": "tasmā taṁ sandhāyāha ‘‘yathā vādī tathā kārī, ahu buddhassa sāvako’’ti.",
  "atk-s0508a217:382_2": "Maccuno jālaṁ tata’’nti tebhūmakavaṭṭe vitthataṁ mārassa taṇhājālaṁ. Māyāvinoti bahumāyassa.",
  "atk-s0508a217:382_3": "‘‘Tathā māyāvino’’tipi keci paṭhanti,",
  "atk-s0508a217:382_4": "tesaṁ yo anekāhi māyāhi anekakkhattuṁ bhagavantaṁ upasaṅkami.",
  "atk-s0508a217:382_5": "Tassa tathā māyāvinoti adhippāyo.",
  "atk-s0508a217:383_0": "Tatiyagāthāya ādinti mūlakāraṇaṁ. Upādānassāti vaṭṭassa.",
  "atk-s0508a217:383_1": "Vaṭṭaṁ daḷhehi kammakilesehi upādātabbaṭṭhena ‘‘upādāna’’nti vuttaṁ.",
  "atk-s0508a217:383_2": "Tassa upādānassa ādiṁ avijjātaṇhādibhedaṁ kāraṇaṁ ñāṇacakkhunā addasa.",
  "atk-s0508a217:383_3": "Kappo kappiyoti evaṁ vattuṁ vaṭṭati bhagavāti adhippāyena vadati. Accagā vatāti atikkanto vata.",
  "atk-s0508a217:383_4": "Maccudheyyanti maccu ettha dhiyyatīti maccudheyyaṁ,",
  "atk-s0508a217:383_5": "tebhūmakavaṭṭaṁ suduttaraṁ accagā vatāti vedajāto vadati.",
  "atk-s0508a217:384_0": "Idāni satthari attano upajjhāye ca pasannamānaso pasannākāraṁ vibhāvento ‘‘taṁ devadeva’’nti osānagāthamāha.",
  "atk-s0508a217:384_1": "Tattha taṁ devadevaṁ vandāmīti sammutidevo, upapattidevo,",
  "atk-s0508a217:384_2": "visuddhidevoti tesaṁ sabbesampi devānaṁ uttamadevatāya devadevaṁ dvipaduttama bhagavā taṁ vandāmi. Na kevalaṁ taṁyeva,",
  "atk-s0508a217:384_3": "atha kho tava saccābhisambodhiyā anudhammajātattā anujātaṁ,",
  "atk-s0508a217:384_4": "māravijayena mahāvīriyatāya mahāvīraṁ,",
  "atk-s0508a217:384_5": "āguakaraṇādiatthena nāgaṁ tava ure vāyāmajanitajātitāya orasaṁ puttaṁ nigrodhakappañca vandāmi.",
  "atk-s0508a217:385_0": "Evamete subhūtiādayo vaṅgīsapariyosānā dvisataṁ catusaṭṭhi ca mahātherā idha pāḷiyaṁ ārūḷhā,",
  "atk-s0508a217:385_1": "te sabbe yathā sammāsambuddhassa sāvakabhāvena ekavidhā. Tathā asekkhabhāvena,",
  "atk-s0508a217:385_2": "ukkhittapalighatāya saṁkiṇṇaparikkhatāya, abbuḷhesikatāya, niraggaḷatāya, pannaddhajatāya, pannabhāratāya, visaṁyuttatāya,",
  "atk-s0508a217:385_3": "dasasu ariyavāsesu vuṭṭhavāsatāya ca.",
  "atk-s0508a217:385_4": "Tathā hi te pañcaṅgavippahīnā, chaḷaṅgasamannāgatā, ekārakkhā, caturāpassenā, panuṇṇapaccekasaccā, samavayasaṭṭhesanā, anāvilasaṅkappā, passaddhakāyasaṅkhārā, suvimuttacittā, suvimuttapaññā ca (a. ni. 10.19).",
  "atk-s0508a217:385_5": "Iti evamādinā nayena ekavidhā.",
  "atk-s0508a217:386_0": "Ehibhikkhubhāvena upasampannā,",
  "atk-s0508a217:386_1": "na ehibhikkhubhāvena upasampannāti duvidhā.",
  "atk-s0508a217:386_2": "Tattha aññāsi koṇḍaññappamukhā pañcavaggiyattherā, yasatthero,",
  "atk-s0508a217:386_3": "tassa sahāyabhūtā vimalo subāhu puṇṇaji gavampatīti cattāro,",
  "atk-s0508a217:386_4": "aparepi tassa sahāyabhūtā pañcapaññāsa, tiṁsa bhaddavaggiyā,",
  "atk-s0508a217:386_5": "uruvelakassapappamukhā sahassapurāṇajaṭilā, dve aggasāvakā,",
  "atk-s0508a217:386_6": "tesaṁ parivārabhūtā aḍḍhaterasasatā paribbājakā,",
  "atk-s0508a217:386_7": "coro aṅgulimālattheroti sabbe sahassaṁ paññāsādhikāni tīṇi satāni ca honti. Tenetaṁ vuccati –",
  "atk-s0508a217:387_0": "‘‘Satattayaṁ sahassañca, paññāsañca punāpare;",
  "atk-s0508a217:388_0": "Ete therā mahāpaññā, sabbeva ehibhikkhukā’’ti.",
  "atk-s0508a217:389_0": "Na kevalañca ete eva, atha kho aññepi bahū santi. Seyyathidaṁ – selo brāhmaṇo,",
  "atk-s0508a217:389_1": "tassa antevāsikabhūtā tisatabrāhmaṇā, mahākappino,",
  "atk-s0508a217:389_2": "tassa parivārabhūtaṁ purisasahassaṁ,",
  "atk-s0508a217:389_3": "suddhodanamahārājena pesitā kapilavatthuvāsino dasasahassapurisā,",
  "atk-s0508a217:389_4": "mahābāvariyabrāhmaṇassa antevāsikabhūtā ajitādayo soḷasa sahassaparimāṇāti.",
  "atk-s0508a217:389_5": "Evaṁ vuttato aññe na ehibhikkhubhāvena upasampadā,",
  "atk-s0508a217:389_6": "te pana saraṇagamanūpasampadā, ovādapaṭiggahaṇūpasampadā, pañhābyākaraṇūpasampadā,",
  "atk-s0508a217:389_7": "ñatticatutthakammūpasampadāti imehi catūhi ākārehi laddhūpasampadā.",
  "atk-s0508a217:389_8": "Ādito hi ehibhikkhubhāvūpagatā therā,",
  "atk-s0508a217:389_9": "tesaṁ bhagavā pabbajjaṁ viya tīhi saraṇagamaneheva upasampadampi anuññāsi, ayaṁ saraṇagamanūpasampadā. Yā pana –",
  "atk-s0508a217:390_0": "‘‘Tasmātiha te, kassapa,",
  "atk-s0508a217:390_1": "evaṁ sikkhitabbaṁ – ‘tibbaṁ me hirottappaṁ,",
  "atk-s0508a217:390_2": "paccupaṭṭhitaṁ bhavissati theresu navesu majjhimesū’ti, evaṁ hi te, kassapa, sikkhitabbaṁ. Tasmātiha te, kassapa,",
  "atk-s0508a217:390_3": "evaṁ sikkhitabbaṁ – ‘yaṁkiñci dhammaṁ suṇissāmi kusalūpasaṁhitaṁ,",
  "atk-s0508a217:390_4": "sabbaṁ taṁ aṭṭhiṁ katvā manasi karitvā sabbacetasā samannāharitvā ohitasoto dhammaṁ suṇissāmī’ti, evañhi te, kassapa, sikkhitabbaṁ. Tasmātiha te, kassapa,",
  "atk-s0508a217:390_5": "evaṁ sikkhitabbaṁ – ‘sātasahagatā ca me kāyagatā sati na vijahissatī’ti, evañhi te, kassapa, sikkhitabba’’nti (saṁ. ni. 2.154).",
  "atk-s0508a217:391_0": "Imassa ovādassa paṭiggahaṇena mahākassapattherassa anuññātaupasampadā,",
  "atk-s0508a217:391_1": "ayaṁ ovādapaṭiggahaṇūpasampadā nāma.",
  "atk-s0508a217:391_2": "Yā pubbārāme caṅkamantena bhagavatā ‘‘uddhumātakasaññāti vā sopāka ‘rūpasaññā’ti vā ime dhammā nānatthā nānābyañjanā,",
  "atk-s0508a217:391_3": "udāhu ekatthā byañjanameva nāna’’ntiādinā asubhanissitesu pañhesu pucchitesu bhagavantaṁ upasaṅkamantena sattavassikena sopākasāmaṇerena ‘‘uddhumātakasaññāti vā bhagavā ‘rūpasaññā’ti vā ime dhammā ekatthā,",
  "atk-s0508a217:391_4": "byañjanameva nāna’’ntiādinā vissajjitesu ‘‘iminā sabbaññutaññāṇena saddhiṁ saṁsanditvā ime pañhā byākatā’’ti āraddhacittena bhagavatā anuññātaupasampadā.",
  "atk-s0508a217:391_5": "Ayaṁ pañhābyākaraṇūpasampadā nāma.",
  "atk-s0508a217:391_6": "Ñatticatutthakammūpasampadā pākaṭāva.",
  "atk-s0508a217:392_0": "Yathā ehibhikkhubhāvena upasampadā,",
  "atk-s0508a217:392_1": "na ehibhikkhubhāvena upasampadāti duvidhā,",
  "atk-s0508a217:392_2": "evaṁ sammukhāparammukhābhedatopi duvidhā.",
  "atk-s0508a217:392_3": "Ye hi satthu dharamānakāle ariyāya jātiyā jātā,",
  "atk-s0508a217:392_4": "te aññāsikoṇḍaññādayo sammukhasāvakā nāma.",
  "atk-s0508a217:392_5": "Ye pana bhagavato parinibbānato pacchā adhigatavisesā,",
  "atk-s0508a217:392_6": "te satipi satthu dhammasarīrassa paccakkhabhāve satthu sarīrassa apaccakkhabhāvato parammukhasāvakā nāma.",
  "atk-s0508a217:393_0": "Tathā ubhatobhāgavimuttapaññāvimuttatāvasena,",
  "atk-s0508a217:393_1": "idha pāḷiyaṁ āgatā pana ubhatobhāgavimuttā evāti veditabbā. Vuttañhetaṁ apadāne (apa. thera 2.55.142) –",
  "atk-s0508a217:394_0": "‘‘Vimokkhāpi ca aṭṭhime, chaḷabhiññā sacchikatā’’ti.",
  "atk-s0508a217:395_0": "Tathā sāpadānānapadānabhedato,",
  "atk-s0508a217:395_1": "yesañhi purimesu sammāsambuddhesu paccekabuddhabuddhasāvakesupi puññakiriyāvasena pavattitaṁ sāvakapāramitāsaṅkhātaṁ atthi apadānaṁ, te sāpadānā,",
  "atk-s0508a217:395_2": "seyyathāpi apadānapāḷiyaṁ āgatā therā. Yesaṁ pana taṁ natthi, te anapadānā.",
  "atk-s0508a217:396_0": "Kiṁ pana sabbena sabbaṁ pubbahetusampattiyā vinā saccābhisambodho sambhavatīti? Na sambhavati.",
  "atk-s0508a217:396_1": "Na hi upanissayasampattirahitassa ariyamaggādhigamo atthi,",
  "atk-s0508a217:396_2": "tassa sudukkaradurabhisambhavasabhāvato. Yathāha ‘‘taṁ kiṁ maññatha, bhikkhave,",
  "atk-s0508a217:396_3": "katamaṁ nu kho dukkarataraṁ vā durabhisambhavataraṁ vā’’tiādi (saṁ. ni. 5.1115).",
  "atk-s0508a217:396_4": "Yadi evaṁ kasmā vuttaṁ – ‘‘yesaṁ pana taṁ natthi, te anapadānā’’ti?",
  "atk-s0508a217:396_5": "Nayidamevaṁ daṭṭhabbaṁ ‘‘ye sabbena sabbaṁ upanissayasampattirahitā,",
  "atk-s0508a217:396_6": "te anapadānā’’ti tādisānaṁ idha anadhippetattā.",
  "atk-s0508a217:396_7": "Yesaṁ pana atiukkaṁsagataṁ apadānaṁ natthi,",
  "atk-s0508a217:396_8": "te idha ‘‘anapadānā’’ti vuttā,",
  "atk-s0508a217:396_9": "na sabbena sabbaṁ upanissayarahitāyeva .",
  "atk-s0508a217:396_10": "Tathā hi ime sattā buddhuppādesu acchariyācinteyyaguṇavibhūtivitthataṁ buddhānaṁ ānubhāvaṁ passantā catuppamāṇikassa lokassa sabbathāpi pasādāvahattā satthari saddhaṁ paṭilabhanti. Tathā saddhammassavanena,",
  "atk-s0508a217:396_11": "sāvakānaṁ sammāpaṭipattidassanena,",
  "atk-s0508a217:396_12": "kadāci mahābodhisattānaṁ sammāsambodhiyā cittābhinīhāradassanena,",
  "atk-s0508a217:396_13": "tesaṁ santike ovādānusāsanapaṭilābhena ca saddhamme saddhaṁ paṭilabhanti,",
  "atk-s0508a217:396_14": "te tattha paṭiladdhasaddhā yadipi saṁsāre nibbāne ca ādīnavānisaṁse passanti,",
  "atk-s0508a217:396_15": "mahārajakkhatāya pana yogakkhemaṁ anabhisambhunantā antarantarā vivaṭṭūpanissayaṁ kusalabījaṁ attano santāne ropentiyeva sappurisūpanissayassa bahūkārabhāvato. Tenāha (bu. vaṁ. 2.72-74) –",
  "atk-s0508a217:397_0": "‘‘Yadimassa lokanāthassa, virajjhissāma sāsanaṁ;",
  "atk-s0508a217:398_0": "Anāgatamhi addhāne, hessāma sammukhā imaṁ.",
  "atk-s0508a217:399_0": "‘‘Yathā manussā nadiṁ tarantā, paṭititthaṁ virajjhiya;",
  "atk-s0508a217:400_0": "Heṭṭhātitthe gahetvāna, uttaranti mahānadiṁ.",
  "atk-s0508a217:401_0": "‘‘Evameva mayaṁ sabbe, yadi muñcāmimaṁ jinaṁ;",
  "atk-s0508a217:402_0": "Anāgatamhi addhāne, hessāma sammukhā ima’’nti.",
  "atk-s0508a217:403_0": "Evaṁ vivaṭṭaṁ uddissa uppāditakusalacittaṁ satasahassādhikacatuasaṅkhyeyyakālantare vimokkhādhigamassa upanissayo na hotīti na sakkā vattuṁ.",
  "atk-s0508a217:403_1": "Pageva patthanāvasena adhikāraṁ katvā pavattitaṁ. Evaṁ duvidhāpete.",
  "atk-s0508a217:404_0": "Aggasāvakā, mahāsāvakā, pakatisāvakāti tividhā. Tesu āyasmā aññāsikoṇḍañño, vappo, bhaddiyo, mahānāmo, assaji, nālako, yaso, vimalo, subāhu, puṇṇaji, gavampati, uruvelakassapo, nadīkassapo, gayākassapo, sāriputto, mahāmoggallāno, mahākassapo, mahākaccāyano, mahākoṭṭhiko, mahākappino, mahācundo, anuruddho, kaṅkhārevato, ānando, nandako, bhagu, nando, kimilo, bhaddiyo, rāhulo, sīvali, upāli , dabbo, upaseno, khadiravaniyarevato, puṇṇo mantāṇiputto, puṇṇo sunāparantako, soṇo kuṭikaṇṇo, soṇo koḷivīso, rādho, subhūti, aṅgulimālo, vakkali, kāḷudāyī, mahāudāyī, pilindavaccho, sobhito, kumārakassapo, raṭṭhapālo, vaṅgīso, sabhiyo, selo, upavāno, meghiyo, sāgato, nāgito, lakuṇḍakabhaddiyo, piṇḍolabhāradvājo, mahāpanthako, cūḷapanthako, bākulo, kuṇḍadhāno, dārucīriyo, yasojo, ajito, tissametteyyo, puṇṇako, mettagū, dhotako, upasivo, nando, hemako, todeyyo, kappo, jatukaṇṇi, bhadrāvudho, udayo, posālo, mogharājā,",
  "atk-s0508a217:404_1": "piṅgiyoti ete asītimahāsāvakā nāma.",
  "atk-s0508a217:405_0": "Kasmā pana te eva therā ‘‘mahāsāvakā’’ti vuccantīti? Abhinīhārassa mahantabhāvato.",
  "atk-s0508a217:405_1": "Tathā hi dve aggasāvakāpi mahāsāvakesu antogadhā.",
  "atk-s0508a217:405_2": "Te hi sāvakapāramīñāṇassa matthakappattiyā sāvakesu aggadhammādhigamena aggaṭṭhāne ṭhitāpi abhinīhāramahantatāsāmaññena ‘‘mahāsāvakā’’tipi vuccanti.",
  "atk-s0508a217:405_3": "Itare pana pakatisāvakehi sātisayamahābhinīhārā.",
  "atk-s0508a217:405_4": "Tathā hi te padumuttarassa bhagavato kāle katapaṇidhānā.",
  "atk-s0508a217:405_5": "Tato eva sātisayaṁ abhiññāsamāpattīsu vasino pabhinnapaṭisambhidā ca.",
  "atk-s0508a217:405_6": "Kāmaṁ sabbepi arahanto sīlavisuddhiādike sampādetvā catūsu satipaṭṭhānesu patiṭṭhitacittā satta bojjhaṅge yathābhūtaṁ bhāvetvā maggapaṭipāṭiyā anavasesato kilese khepetvā aggaphale patiṭṭhahanti,",
  "atk-s0508a217:405_7": "tathāpi yathā saddhāvimuttato diṭṭhippattassa,",
  "atk-s0508a217:405_8": "paññāvimuttato ca ubhatobhāgavimuttassa pubbabhāgabhāvanāviseso addhā icchito viseso,",
  "atk-s0508a217:405_9": "evaṁ abhinīhāramahantatāpubbayogamahantatāhi attasantāne sātisayaguṇavisesassa nipphāditattā sīlādiguṇehi mahantā sāvakāti mahāsāvakā.",
  "atk-s0508a217:405_10": "Tesuyeva pana ye bodhipakkhiyadhammesu pāmokkhabhāvena dhurabhūtānaṁ sammādiṭṭhisammāsamādhīnaṁ sātisayakiccantarabhāvanipphattiyā kāraṇabhūtāya tajjābhinīhārābhinihatāya sakkaccaṁ nirantaraṁ cirakālaṁ samāhitāya sammāpaṭipattiyā yathākkamaṁ paññāya samādhismiñca ukkaṁsapāramippattiyā savisesaṁ sabbaguṇehi aggabhāve ṭhitā.",
  "atk-s0508a217:405_11": "Te sāriputtamoggallānā satipi mahāsāvakatte sāvakapāramiyā matthake sabbasāvakānaṁ aggabhāve ṭhitattā abhinīhāramahantabhāvato,",
  "atk-s0508a217:405_12": "pubbayogamahantabhāvato ca ‘‘aggasāvakā’’icceva vuccanti.",
  "atk-s0508a217:405_13": "Ye pana ariyasāvakā aggasāvakā viya ca mahāsāvakā viya ca na parimitāva,",
  "atk-s0508a217:405_14": "atha kho anekasatā anekasahassā, te pakatisāvakā.",
  "atk-s0508a217:405_15": "Idha pāḷiyaṁ ārūḷhā pana parimitāva gāthāvasena pariggahitattā.",
  "atk-s0508a217:405_16": "Tathāpi mahāsāvakesupi keci idha pāḷiyaṁ nārūḷhā.",
  "atk-s0508a217:406_0": "Evaṁ tividhāpi te animittavimokkhādibhedato tividhā,",
  "atk-s0508a217:406_1": "vimokkhasamadhigamavasenapi tividhā.",
  "atk-s0508a217:406_2": "Tayo hi ime vimokkhā suññato vimokkho, animitto vimokkho, appaṇihito vimokkhoti.",
  "atk-s0508a217:406_3": "Te ca vimokkhā suññatādīhi aniccānupassanādīhi tīhi anupassanāhi adhigantabbā.",
  "atk-s0508a217:406_4": "Ādito hi aniccādīsu yena kenaci ākārena vipassanābhiniveso hoti.",
  "atk-s0508a217:406_5": "Yadā pana vuṭṭhānagāminiyā vipassanāya aniccākārato saṅkhāre sammasantiyā maggavuṭṭhānaṁ hoti,",
  "atk-s0508a217:406_6": "tadā vipassanā satipi rāganimittādīnaṁ samugghāṭane saṅkhāranimittaṁ pana sā na vissajjetīti nippariyāyena animittanāmaṁ alabhamānā attano maggassa animittanāmaṁ dātuṁ na sakkotīti.",
  "atk-s0508a217:406_7": "Kiñcāpi abhidhamme animittavimokkho na uddhaṭo,",
  "atk-s0508a217:406_8": "suttante pana rāgādinimittānaṁ samugghāṭena labbhatīti.",
  "atk-s0508a217:407_0": "‘‘Animittañca bhāvehi, mānānusayamujjaha;",
  "atk-s0508a217:408_0": "Tato mānābhisamayā, upasanto carissasī’’ti. (saṁ. ni. 1.212) –",
  "atk-s0508a217:409_0": "Ādinā hi vipassanāya animittavimokkhabhāvo anuttarassa animittavimokkhabhāvo ca vutto.",
  "atk-s0508a217:409_1": "Yadā vuṭṭhānagāminiyā vipassanāya dukkhato saṅkhāre sammasantiyā maggavuṭṭhānaṁ hoti,",
  "atk-s0508a217:409_2": "tadā vipassanā rāgapaṇidhiādīnaṁ samugghāṭanena appaṇihitanāmaṁ labhatīti appaṇihitavimokkhaṁ nāma hoti.",
  "atk-s0508a217:409_3": "Tadanantaro ca maggo appaṇihitavimokkho.",
  "atk-s0508a217:409_4": "Yadā pana vuṭṭhānagāminiyā vipassanāya anattākārena sammasantiyā maggavuṭṭhānaṁ hoti,",
  "atk-s0508a217:409_5": "tadā vipassanā attadiṭṭhiyā samugghāṭanena suññatanāmaṁ labhatīti suññatavimokkhaṁ nāma hoti.",
  "atk-s0508a217:409_6": "Tadanantaro ca maggo suññatavimokkho nāma hoti.",
  "atk-s0508a217:409_7": "Imesu aggamaggabhūtesu tīsu vimokkhesu imesaṁ therānaṁ keci animittavimokkhena muttā, keci appaṇihitavimokkhena, keci suññatavimokkhena.",
  "atk-s0508a217:409_8": "Tena vuttaṁ – ‘‘animittavimokkhādibhedato tividhā,",
  "atk-s0508a217:409_9": "vimokkhasamadhigamenapi tividhā’’ti.",
  "atk-s0508a217:410_0": "Paṭipadāvibhāgena catubbidhā.",
  "atk-s0508a217:410_1": "Catasso hi paṭipadā – dukkhapaṭipadā dandhābhiññā, dukkhapaṭipadā khippābhiññā, sukhapaṭipadā dandhābhiññā, sukhapaṭipadā khippābhiññāti.",
  "atk-s0508a217:410_2": "Tattha rūpamukhādīsu vipassanābhinivesesu yo rūpamukhena vipassanaṁ abhinivisitvā cattāri mahābhūtāni pariggahetvā upādārūpaṁ pariggaṇhāti arūpaṁ pariggaṇhāti,",
  "atk-s0508a217:410_3": "rūpārūpaṁ pana pariggaṇhanto dukkhena kasirena kilamanto pariggahetuṁ sakkoti,",
  "atk-s0508a217:410_4": "tassa dukkhapaṭipadā nāma hoti,",
  "atk-s0508a217:410_5": "pariggahitarūpārūpassa pana vipassanāparivāse maggapātubhāvadandhatāya dandhābhiññā nāma hoti.",
  "atk-s0508a217:410_6": "Yopi rūpārūpaṁ pariggahetvā nāmarūpaṁ vavatthapento dukkhena kasirena kilamanto vavatthapeti,",
  "atk-s0508a217:410_7": "vavatthapite ca nāmarūpe vipassanāparivāsaṁ vasanto cirena maggaṁ uppādetuṁ sakkoti,",
  "atk-s0508a217:410_8": "tassapi dukkhapaṭipadā dandhābhiññā nāma hoti.",
  "atk-s0508a217:410_9": "Aparo nāmarūpampi vavatthapetvā paccaye pariggaṇhanto dukkhena kasirena kilamanto pariggaṇhāti.",
  "atk-s0508a217:410_10": "Paccaye ca pariggahetvā vipassanāparivāsaṁ vasanto cirena maggaṁ uppādeti,",
  "atk-s0508a217:410_11": "evampi dukkhapaṭipadā dandhābhiññā nāma hoti.",
  "atk-s0508a217:410_12": "Aparo paccayepi pariggahetvā lakkhaṇāni paṭivijjhanto dukkhena kasirena kilamanto paṭivijjhati,",
  "atk-s0508a217:410_13": "paṭividdhalakkhaṇo ca vipassanāparivāsaṁ vasanto cirena maggaṁ uppādeti,",
  "atk-s0508a217:410_14": "evampi dukkhapaṭipadā dandhābhiññā nāma hoti.",
  "atk-s0508a217:410_15": "Aparo lakkhaṇānipi paṭivijjhitvā vipassanāñāṇe tikkhe sūre pasanne vahante uppannavipassanānikantiṁ pariyādiyamāno dukkhena kasirena kilamanto pariyādiyati,",
  "atk-s0508a217:410_16": "nikantiñca pariyādiyitvā vipassanāparivāsaṁ vasanto cirena maggaṁ uppādeti,",
  "atk-s0508a217:410_17": "evampi dukkhapaṭipadā dandhābhiññā nāma hoti.",
  "atk-s0508a217:410_18": "Yathāvuttāsuyeva paṭipadāsu maggapātubhāvassa khippatāya dukkhapaṭipadā khippābhiññā,",
  "atk-s0508a217:410_19": "tāsaṁ pana paṭipadānaṁ akicchasiddhiyaṁ maggapātubhāvassa dandhatāya khippatāya ca yathākkamaṁ sukhapaṭipadā dandhābhiññā,",
  "atk-s0508a217:410_20": "sukhapaṭipadā khippābhiññā ca veditabbā.",
  "atk-s0508a217:410_21": "Imāsaṁ catassannaṁ paṭipadānaṁ vasena aggamaggappattiyā therānaṁ catubbidhatā veditabbā.",
  "atk-s0508a217:410_22": "Na hi paṭipadāhi vinā ariyamaggādhigamo atthi.",
  "atk-s0508a217:410_23": "Tathā hi abhidhamme ‘‘yasmiṁ samaye lokuttaraṁ jhānaṁ bhāveti niyyānikaṁ apacayagāmiṁ…pe… dukkhapaṭipadaṁ dandhābhiñña’’ntiādinā (dha. sa.",
  "atk-s0508a217:410_24": "277) paṭipadāya saddhiṁyeva ariyamaggo vibhatto,",
  "atk-s0508a217:410_25": "tena vuttaṁ ‘‘paṭipadāvibhāgena catubbidhā’’ti.",
  "atk-s0508a217:411_0": "Indriyādhikavibhāgena pañcavidhā.",
  "atk-s0508a217:411_1": "Satipi nesaṁ saccābhisambodhasāmaññe ekacce therā saddhuttarā, seyyathāpi thero vakkali; ekacce vīriyuttarā, seyyathāpi thero mahāsoṇo, koḷivīso; ekacce satuttarā, seyyathāpi thero sobhito, ekacce samādhuttarā,",
  "atk-s0508a217:411_2": "seyyathāpi thero cūḷapanthako, ekacce paññuttarā, seyyathāpi thero ānando.",
  "atk-s0508a217:411_3": "Tathā hi so gatimantatāya atthakosallādivantatāya ca pasaṁsito,",
  "atk-s0508a217:411_4": "ayañca vibhāgo pubbabhāge labbhamānavisesavasena vutto.",
  "atk-s0508a217:411_5": "Aggamaggakkhaṇe pana sesānampi indriyānaṁ ekasabhāvā icchitāti.",
  "atk-s0508a217:412_0": "Tathā pāramippattā, paṭisambhidāppattā, chaḷabhiññā, tevijjā, sukkhavipassakāti pañcavidhā.",
  "atk-s0508a217:412_1": "Sāvakesu hi ekacce sāvakapāramiyā matthakappattā, yathā taṁ āyasmā sāriputto, āyasmā ca mahāmoggallāno;",
  "atk-s0508a217:412_2": "ekacce atthapaṭisambhidā dhammapaṭisambhidā niruttipaṭisambhidā paṭibhānapaṭisambhidāti imāsaṁ catunnaṁ paṭisambhidānaṁ vasena paṭisambhidāppattā;",
  "atk-s0508a217:412_3": "ekacce iddhividhañāṇādīnaṁ abhiññānaṁ vasena chaḷabhiññā;",
  "atk-s0508a217:412_4": "ekacce pubbenivāsañāṇādīnaṁ tissannaṁ vijjānaṁ vasena tevijjā.",
  "atk-s0508a217:412_5": "Ye pana khaṇikasamādhimatte ṭhatvā vipassanaṁ paṭṭhapetvā adhigataaggamaggā,",
  "atk-s0508a217:412_6": "te ādito antarantarā ca samādhijena jhānaṅgena vipassanābbhantaraṁ paṭisandhānānaṁ abhāvā sukkhā vipassanā etesanti sukkhavipassakā nāma.",
  "atk-s0508a217:412_7": "Ayañca vibhāgo sāvakānaṁ sādhāraṇabhāvaṁ upaparikkhitvā vutto.",
  "atk-s0508a217:412_8": "Idha pāḷiyaṁ āgatā nattheva sukkhavipassakā. Tenevāha –",
  "atk-s0508a217:413_0": "‘‘Paṭisambhidā catasso, vimokkhāpi ca aṭṭhime;",
  "atk-s0508a217:414_0": "Chaḷabhiññā sacchikatā,",
  "atk-s0508a217:414_1": "kataṁ buddhassa sāsana’’ntiādi. (apa. thera 1.1.374; 2.43.14);",
  "atk-s0508a217:415_0": "Evaṁ pāramippattādivasena pañcavidhā.",
  "atk-s0508a217:416_0": "Animittādivasena chabbidhā animittavimuttotiādayo.",
  "atk-s0508a217:417_0": "Saddhādhuro , paññādhuroti duvidhā.",
  "atk-s0508a217:417_1": "Tathā appaṇihitavimutto paññāvimutto cāti.",
  "atk-s0508a217:417_2": "Evaṁ animittavimuttādivasena ca pariyāyavimuttabhedena sattavidhā.",
  "atk-s0508a217:417_3": "Catūsu hi arūpasamāpattīsu ekamekaṁ pādakaṁ katvā vipassanaṁ ārabhitvā arahattaṁ pattā cattāro,",
  "atk-s0508a217:417_4": "nirodhato vuṭṭhāya arahattaṁ patto cāti pañca, ubhatobhāgavimuttā,",
  "atk-s0508a217:417_5": "saddhādhurapaññādhuravasena dve paññāvimuttāti evaṁ vimuttibhedena sattavidhā.",
  "atk-s0508a217:418_0": "Dhurapaṭipadāvibhāgena aṭṭhavidhā.",
  "atk-s0508a217:418_1": "Yo hi dukkhapaṭipadāya dandhābhiññāya niyyāti,",
  "atk-s0508a217:418_2": "so saddhādhurapaññādhuravasena duvidhā,",
  "atk-s0508a217:418_3": "tathā sesapaṭipadāsupīti evaṁ dhurapaṭipadāvibhāgena aṭṭhavidhā.",
  "atk-s0508a217:419_0": "Vimuttibhedena navavidhā. Pañca ubhatobhāgavimuttā, dve paññāvimuttā,",
  "atk-s0508a217:419_1": "paññāvimuttiyaṁ cetovimuttiyañca pāramippattā dve aggasāvakā cāti evaṁ navavidhā.",
  "atk-s0508a217:420_0": "Vimuttivaseneva dasavidhā.",
  "atk-s0508a217:420_1": "Catūsu arūpāvacarajjhānesu ca ekamekaṁ pādakaṁ katvā arahattaṁ pattā cattāro,",
  "atk-s0508a217:420_2": "sukkhavipassakoti pañca paññāvimuttā,",
  "atk-s0508a217:420_3": "yathāvuttā ca ubhatobhāgavimuttā cāti evaṁ vimuttibhedeneva dasavidhā.",
  "atk-s0508a217:420_4": "Te yathāvuttena dhurabhedena bhijjamānā vīsati honti.",
  "atk-s0508a217:420_5": "Paṭipadābhedena bhijjamānā cattālīsaṁ honti.",
  "atk-s0508a217:420_6": "Puna paṭipadābhedena dhurabhedena ca bhijjamānā asīti honti.",
  "atk-s0508a217:420_7": "Atha te suññatavimuttādivibhāgena bhijjamānā cattālīsādhikā dve satāni honti.",
  "atk-s0508a217:420_8": "Puna indriyādhikabhāvena bhijjamānā dvisatuttaraṁ sahassaṁ hontīti.",
  "atk-s0508a217:420_9": "Evaṁ attano guṇavasena anekabhedavibhattesu maggaṭṭhaphalaṭṭhesu ariyasāvakesu ye attano paṭipattipavattiādike ca vibhāventi.",
  "atk-s0508a217:420_10": "Ye ‘‘channā me kuṭikā’’tiādikā (theragā.",
  "atk-s0508a217:420_11": "1) gāthā udānādivasena abhāsiṁsu.",
  "atk-s0508a217:420_12": "Te ca idha gāthāmukhena saṅgahaṁ ārūḷhā.",
  "atk-s0508a217:420_13": "Tenāha – ‘‘sīhānaṁva nadantānaṁ…pe… phusitvā accutaṁ pada’’nti (theragā. nidānagāthā).",
  "atk-s0508a217:420_14": "Evamettha pakiṇṇakakathā veditabbā.",
  "atk-s0508a217:421_0": "Vaṅgīsattheragāthāvaṇṇanā niṭṭhitā.",
  "atk-s0508a217:422_0": "Mahānipātavaṇṇanā niṭṭhitā.",
  "atk-s0508a217:423_0": "Badaratitthamahāvihāravāsinā ācariyadhammapālattherena katā",
  "atk-s0508a217:424_0": "Theragāthāvaṇṇanā niṭṭhitā."
}