{
  "anya-e0104n6:0_0": "18. Diṭṭhivisuddhiniddesavaṇṇanā",
  "anya-e0104n6:1_0": "Nāmarūpapariggahakathāvaṇṇanā",
  "anya-e0104n6:2_0": "662.",
  "anya-e0104n6:2_1": "Yā visuddhiyo sampādetabbāti sambandho.",
  "anya-e0104n6:2_2": "Imesu yathāvicāritesu khandhādīsu vipassanāya bhūmibhūtesu dhammesu.",
  "anya-e0104n6:2_3": "Ganthassa uggaṇhanaṁ vācuggatakaraṇaṁ uggaho,",
  "anya-e0104n6:2_4": "parito sabbathāpi atthassa ñātumicchā paripucchā,",
  "anya-e0104n6:2_5": "savanupaparikkhādivasena tadatthassa manasikāravidhi,",
  "anya-e0104n6:2_6": "tadubhayavasena yasmā tatthapi ñāṇaṁ svāsevitaṁ hoti,",
  "anya-e0104n6:2_7": "tasmā vuttaṁ “uggahaparipucchāvasena ñāṇaparicayaṁ katvā”ti,",
  "anya-e0104n6:2_8": "khandhādīsu sutamayaṁ ñāṇaṁ uppādetvāti attho.",
  "anya-e0104n6:2_9": "Vitthāritameva,",
  "anya-e0104n6:2_10": "tasmā tattha vitthāritanayānusārena sīlavisuddhi sampādetabbāti adhippāyo.",
  "anya-e0104n6:2_11": "Upacārasamādhipi appanāsamādhi viya vipassanāya adhiṭṭhānabhāvato cittavisuddhiyevāti āha “saupacārā”ti.",
  "anya-e0104n6:2_12": "Veditabbāti attano santāne nibbattanavaseneva veditabbā.",
  "anya-e0104n6:2_13": "Evañhi tā paccakkhato viditā nāma honti,",
  "anya-e0104n6:2_14": "tasmā veditabbā sampādetabbāti vuttaṁ hoti.",
  "anya-e0104n6:2_15": "Veditabbāti vā samāpattisukhādhigamavasena anubhavitabbāti attho.",
  "anya-e0104n6:2_16": "Na hi kevalena jānanamattena cittavisuddhiyaṁ patiṭṭhito nāma hoti,",
  "anya-e0104n6:2_17": "na ca tattha apatiṭṭhāya uparivisuddhiṁ sampādetuṁ sakkāti.",
  "anya-e0104n6:3_0": "Nāmarūpānaṁ yāthāvadassananti nāmassa,",
  "anya-e0104n6:3_1": "rūpassa ca vibhajja yathābhūtasabhāvadassanaṁ.",
  "anya-e0104n6:3_2": "Nāmaggahaṇena cettha vedanādīnaṁ catunnaṁ tebhūmakānaṁ khandhānaṁ gahaṇaṁ,",
  "anya-e0104n6:3_3": "na “viññāṇapaccayā nāmarūpa”nti ettha viya viññāṇaṁ vinā,",
  "anya-e0104n6:3_4": "nāpi “nāmañca rūpañcā”ti ettha viya sanibbānehi lokuttarakkhandhehi saddhinti daṭṭhabbaṁ.",
  "anya-e0104n6:4_0": "663.",
  "anya-e0104n6:4_1": "Yāti pajjati etenāti yānaṁ,",
  "anya-e0104n6:4_2": "samathova yānaṁ samathayānaṁ,",
  "anya-e0104n6:4_3": "taṁ etassa atthīti samathayāniko. Jhāne,",
  "anya-e0104n6:4_4": "jhānūpacāre vā patiṭṭhāya vipassanaṁ anuyuñjantassetaṁ nāmaṁ,",
  "anya-e0104n6:4_5": "tena samathayānikena.",
  "anya-e0104n6:4_6": "“Ṭhapetvā nevasaññānāsaññāyatana”nti idaṁ bhavaggadhammānaṁ ādikammikassa duppariggahatāya vuttaṁ.",
  "anya-e0104n6:4_7": "Lakkhaṇarasādivasena pariggahetabbā ñāṇena paricchijja gahetabbā,",
  "anya-e0104n6:4_8": "pariggahavidhi pana khandhaniddese vuttā evāti adhippāyo.",
  "anya-e0104n6:4_9": "Ārammaṇābhimukhanamanaṁ ārammaṇena vinā appavatti,",
  "anya-e0104n6:4_10": "tena namanaṭṭhena,",
  "anya-e0104n6:4_11": "nāmakaraṇaṭṭhena vā.",
  "anya-e0104n6:4_12": "Vedanādayo hi arūpadhammā sabbadāpi ca phassādināmakattā pathavīādayo viya kesakumbhādināmantarānāpajjanato",
  "anya-e0104n6:4_13": "attanāva katanāmatāya nāmakaraṇaṭṭhena “nāma”nti vuccanti.",
  "anya-e0104n6:4_14": "Atha vā adhivacanasamphasso viya adhivacanaṁ nāmaṁ antarena anupacitasambhārānaṁ gahaṇaṁ na gacchantīti",
  "anya-e0104n6:4_15": "nāmāyattaggahaṇatāya vedanādayo “nāma”nti vuccanti,",
  "anya-e0104n6:4_16": "rūpaṁ pana vināpi nāmasavanaṁ attano ruppanasabhāveneva gahaṇaṁ gacchati.",
  "anya-e0104n6:4_17": "Vavatthāpetabbanti asaṅkarato ṭhapetabbaṁ,",
  "anya-e0104n6:4_18": "aññamaññaṁ,",
  "anya-e0104n6:4_19": "rūpena ca amissitaṁ katvā citte ṭhapetabbanti attho.",
  "anya-e0104n6:5_0": "Nāmarūpapariggaho ca nāma yāvadeva tassa paṭinissajjanatthanti tadanurūpameva nidassanaṁ dassento “yathā nāmā”tiādimāha.",
  "anya-e0104n6:5_1": "Ruppanatoti ettha ruppanaṭṭho “sītādivirodhipaccayasannipāte visadisuppattī”tiādinā khandhaniddesavaṇṇanāyaṁ vuttoyeva.",
  "anya-e0104n6:5_2": "Evaṁ visuṁ nāmapariggahaṁ,",
  "anya-e0104n6:5_3": "rūpapariggahañca dassetvā idāni ekajjhaṁ nāmarūpapariggahaṁ dassetuṁ “tato namanalakkhaṇa”ntiādi vuttaṁ.",
  "anya-e0104n6:6_0": "664.",
  "anya-e0104n6:6_1": "Iti arūpamukhena vipassanābhinivesaṁ dassetvā idāni rūpamukhena taṁ dassento “suddhavipassanāyāniko panā”tiādimāha.",
  "anya-e0104n6:6_2": "Tattha samathayānikassa samathamukhena vipassanābhiniveso,",
  "anya-e0104n6:6_3": "vipassanāyānikassa pana samathaṁ anissāyāti āha “suddhavipassanāyāniko”ti,",
  "anya-e0104n6:6_4": "samathabhāvanāya amissitavipassanāyānavāti attho.",
  "anya-e0104n6:6_5": "Ayameva vā samathayānikoti yathāvutto samathayāniko eva vā.",
  "anya-e0104n6:6_6": "Tena samathayānikassāpi rūpamukhena vipassanābhiniveso labbhati,",
  "anya-e0104n6:6_7": "na arūpamukhenevāti dasseti.",
  "anya-e0104n6:6_8": "Tesaṁ tesaṁ dhātupariggahamukhānanti “yaṁ thaddhalakkhaṇaṁ,",
  "anya-e0104n6:6_9": "ayaṁ pathavīdhātū”tiādinā saṅkhepamanasikārādivasena vuttesu terasasu dhātupariggahamukhesu.",
  "anya-e0104n6:6_10": "Kammasamuṭṭhāno nāma keso cammabbhantaragato.",
  "anya-e0104n6:6_11": "Tatthevāti tasmiṁyeva kammasamuṭṭhāne kese.",
  "anya-e0104n6:6_12": "Kāyappasādassa viya bhāvassāpi sakalasarīrabyāpitāya “bhāvassa atthitāyā”ti vuttaṁ.",
  "anya-e0104n6:6_13": "Puna tatthevāti tasmiṁyeva kesasaññite rūpasamudāye.",
  "anya-e0104n6:6_14": "Aparānipīti pubbe vuttāni kammasamuṭṭhānāni vīsati,",
  "anya-e0104n6:6_15": "imāni āhārasamuṭṭhānādīni catuvīsati rūpānīti sabbānipi catucattālīsa,",
  "anya-e0104n6:6_16": "tañca kho tattha labbhamānasantatisīsasāmaññena veditabbaṁ.",
  "anya-e0104n6:6_17": "“Catucattālīsā”ti ca idaṁ saddassa aniyatattā vuttaṁ.",
  "anya-e0104n6:6_18": "Na hi sabbakālaṁ utucittato rūpaṁ uppajjantaṁ sasaddameva uppajjatīti.",
  "anya-e0104n6:6_19": "Evanti yathā kese,",
  "anya-e0104n6:6_20": "evaṁ lomādīsu catusamuṭṭhānikesu.",
  "anya-e0104n6:6_21": "Catuvīsatikoṭṭhāsesūti dvattiṁsāya koṭṭhāsesu vakkhamāne aṭṭha koṭṭhāse apanetvā catuvīsatikoṭṭhāsesu.",
  "anya-e0104n6:6_22": "Sedādīnaṁ ātapūpatāpādinā,",
  "anya-e0104n6:6_23": "cittavikārena ca uppajjanato te utucittasamuṭṭhānā vuttā.",
  "anya-e0104n6:7_0": "Dvattiṁsakoṭṭhāsagatesu rūpesu pākaṭesu jātesu tadaññānipi pākaṭāni hontīti tānipi dassetuṁ “apare”tiādi vuttaṁ.",
  "anya-e0104n6:7_1": "Tattha apare dasa ākārāti tejovāyokoṭṭhāsavasena apare dasa ākārā.",
  "anya-e0104n6:7_2": "Kammajeti bhūtakathanaṁ,",
  "anya-e0104n6:7_3": "na visesanaṁ asitādiparipācakassa tejassa akammajassa abhāvato.",
  "anya-e0104n6:7_4": "Tathā cittajeti ca ekantacittasamuṭṭhānattā assāsapassāsānanti keci, taṁ na,",
  "anya-e0104n6:7_5": "acittajasantāne pavattānaṁ utujabhāvato.",
  "anya-e0104n6:7_6": "Abbhantaraṭṭhā eva hi te cittajā,",
  "anya-e0104n6:7_7": "na bahiddhā,",
  "anya-e0104n6:7_8": "tasmā tattha “cittaje”ti idaṁ visesanameva,",
  "anya-e0104n6:7_9": "ayañca attho heṭṭhā ānāpānakathāyaṁ vuttoyeva.",
  "anya-e0104n6:7_10": "Sesesūti santappanādivasena ceva uddhaṅgamādivasena ca pavattesu tejovāyokoṭṭhāsesu.",
  "anya-e0104n6:8_0": "Cakkhudasakādīsu padhānarūpaṁ cakkhādayoti tesu labbhamānaṁ vatthudvārabhāvaṁ avayavakiccaṁ samudāye",
  "anya-e0104n6:8_1": "āropetvā vuttaṁ “vatthudvāravasena pañca cakkhudasakādayo”ti.",
  "anya-e0104n6:8_2": "Vatthuvasena hadayavatthudasakañcāti yojetabbaṁ,",
  "anya-e0104n6:8_3": "ekayoganiddiṭṭhānampi ekadeso anuvattatīti.",
  "anya-e0104n6:8_4": "Sabbānipīti yathāvuttagaṇanāyaṁ catunnavuticatusatādhikāni sahassarūparūpāni.",
  "anya-e0104n6:8_5": "Koṭṭhāsāvayavānaṁ pana tadavayavakalāpānañca bhede gayhamāne ativiya tato bahutaro rūpabhedo hoti,",
  "anya-e0104n6:8_6": "so pana bhedo idha ādikammikassa duppariggahoti na gahetabbo.",
  "anya-e0104n6:9_0": "Kāmaṁ vatthuvasenāpi arūpadhammā pākaṭā honti,",
  "anya-e0104n6:9_1": "dvāravasena pana pariggaho anākuloti katvā vuttaṁ “dvāravasena arūpadhammā pākaṭāhontī”ti.",
  "anya-e0104n6:9_2": "Sabbasaṅgāhikavasena “ekāsīti lokiyacittānī”ti vuttaṁ,",
  "anya-e0104n6:9_3": "lābhino eva pana mahaggatacittāni supākaṭāni honti.",
  "anya-e0104n6:9_4": "Avisesenāti sādhāraṇato.",
  "anya-e0104n6:9_5": "Phassādayo hi satta cetasikā cakkhuviññāṇādīhipi uppajjanato sabbacittuppādasādhāraṇā.",
  "anya-e0104n6:9_6": "Sabbepi teti ekāsīti lokiyacittāni,",
  "anya-e0104n6:9_7": "taṁsampayuttaphassādayoti sabbepi te arūpadhamme.",
  "anya-e0104n6:9_8": "Ārammaṇādivibhāgena pana cittuppādabhede gayhamāne tato bahutaro eva hoti,",
  "anya-e0104n6:9_9": "so pana idha nādhippeto.",
  "anya-e0104n6:10_0": "665.",
  "anya-e0104n6:10_1": "Assa cakkhupasādassa nissayabhūtā pana catasso dhātuyoti sambandho.",
  "anya-e0104n6:10_2": "Sahajātarūpāni tassa cakkhupasādassa icceva sambandho.",
  "anya-e0104n6:10_3": "Tatthevāti tasmiṁyeva sasambhāracakkhupadese.",
  "anya-e0104n6:10_4": "Anupādinnarūpānīti pubbe vuttarūpānaṁ upādinnarūpattā vuttaṁ,",
  "anya-e0104n6:10_5": "akammajarūpānīti attho.",
  "anya-e0104n6:10_6": "Sesānīti paṭhamaṁ cakkhuno vuttattā tato sesāni,",
  "anya-e0104n6:10_7": "tena pana saddhiṁ catupaññāsa rūpāni honti.",
  "anya-e0104n6:10_8": "Cakkhudasakādīsu ekassapi aggahetabbato “avasesāni tecattālīsa rūpānī”ti vuttaṁ.",
  "anya-e0104n6:10_9": "Saddassa aniyatattā taṁ aggahetvā “tecattālīsa rūpānī”ti vatvā puna utucittasamuṭṭhāne dve sadde gahetvā “pañcacattālīsā”ti kecivādo dassito.",
  "anya-e0104n6:11_0": "Avasesarūpānīti “dasa dhātuyo”ti vutte dvādasa rūpadhamme ṭhapetvā avasesāni cha nipphannarūpāni.",
  "anya-e0104n6:11_1": "Rūparūpāneva hi idha pariggayhanti,",
  "anya-e0104n6:11_2": "na rūpaparicchedavikāralakkhaṇāni.",
  "anya-e0104n6:11_3": "Cakkhusannissayarūpārammaṇabhāvasāmaññena,",
  "anya-e0104n6:11_4": "cittabhāvasāmaññena ca kusalākusalavipākatāya duvidhampi cakkhuviññāṇaṁ cittantveva vuttaṁ.",
  "anya-e0104n6:11_5": "Evanti iminā “cakkhuṁ nissāyā”tiādinā vuttaṁ,",
  "anya-e0104n6:11_6": "avuttañca “sotaṁ nissāyā”tiādikaṁ saṅgaṇhāti.",
  "anya-e0104n6:11_7": "Manoviññāṇadhātūti etthapi “ekā”ti padaṁ ānetvā sambandhitabbaṁ “ekā manoviññāṇadhātū”ti.",
  "anya-e0104n6:11_8": "Aḍḍhena ekādasa aḍḍhekādasa,",
  "anya-e0104n6:11_9": "aḍḍhaṁ vā ekādasamaṁ etāsanti aḍḍhekādasa.",
  "anya-e0104n6:11_10": "Aḍḍhaṭṭhamāti etthāpi eseva nayo.",
  "anya-e0104n6:12_0": "666.Cakkhudhātuyaṁ vuttanayenevāti “yaṁ loko setakaṇhamaṇḍalavicitta”ntiādinā vuttanayena.",
  "anya-e0104n6:13_0": "667.Idha bhikkhu imasmiṁ sarīreti ajjhattaṁ vipassanābhinivesadassanavasena vuttaṁ.",
  "anya-e0104n6:13_1": "Teneva hi ekasseva bhāvassa gahitattā “sattarasarūpāni sammasanupagānī”ti āha.",
  "anya-e0104n6:13_2": "Sammasituṁ sakkuṇeyyāni sammasanaṁ upagacchantīti sammasanupagāni,",
  "anya-e0104n6:13_3": "sammasanīyānīti attho.",
  "anya-e0104n6:13_4": "Ākāra-ggahaṇena viññattidvayaṁ vuttaṁ,",
  "anya-e0104n6:13_5": "vikāra-ggahaṇena lahutādittayaṁ,",
  "anya-e0104n6:13_6": "itarena ākāsadhātūti vadanti.",
  "anya-e0104n6:13_7": "Ākāra-ggahaṇena pana viññattidvayena saddhiṁ lakkhaṇarūpamāha.",
  "anya-e0104n6:13_8": "Tampi hi rūpānaṁ uppajjanādiākāramattanti.",
  "anya-e0104n6:13_9": "Antaraparicchedoti taṁtaṁkalāpānaṁ asaṅkarakāraṇatāya antarabhūto paricchedo.",
  "anya-e0104n6:13_10": "Yadi na sammasanupagāni,",
  "anya-e0104n6:13_11": "ākārādimattāni ca,",
  "anya-e0104n6:13_12": "kathaṁ rūpānīti āha “apica kho”tiādi.",
  "anya-e0104n6:14_0": "668.",
  "anya-e0104n6:14_1": "Evaṁ dvācattālīsāya koṭṭhāsānaṁ vasena vitthārato rūpapariggahaṁ tadanusārena vitthārato eva nāmapariggahaṁ",
  "anya-e0104n6:14_2": "vibhāvetvā tato saṁkhittasaṁkhittatarasaṁkhittatamavasena,",
  "anya-e0104n6:14_3": "aṭṭhārasadhātuvasena,",
  "anya-e0104n6:14_4": "dvādasāyatanavasena,",
  "anya-e0104n6:14_5": "pañcakkhandhavasena ca rūpārūpapariggahaṁ dassetvā atisaṁkhittanayenāpi dassetuṁ “yaṁ kiñci rūpa”ntiādi vuttaṁ.",
  "anya-e0104n6:15_0": "Yathā ca dhātuādivasena,",
  "anya-e0104n6:15_1": "evaṁ indriyasaccapaṭiccasamuppādavasenapi rūpārūpapariggaho veditabbo. Kathaṁ?",
  "anya-e0104n6:15_2": "Indriyavasena tāva cakkhādīni pañca,",
  "anya-e0104n6:15_3": "itthipurisindriyāni cāti satta indriyāni rūpaṁ,",
  "anya-e0104n6:15_4": "manindriyaṁ,",
  "anya-e0104n6:15_5": "pañca vedanindriyāni,",
  "anya-e0104n6:15_6": "saddhādīni pañca cāti ekādasa nāmaṁ,",
  "anya-e0104n6:15_7": "jīvitindriyaṁ nāmañca rūpañca,",
  "anya-e0104n6:15_8": "pacchimāni tīṇi idha anadhippetāni lokuttarattā.",
  "anya-e0104n6:15_9": "Dukkhasaccaṁ nāmañca rūpañca,",
  "anya-e0104n6:15_10": "samudayasaccaṁ nāmaṁ,",
  "anya-e0104n6:15_11": "itarāni idha nādhippetāni lokuttarattā.",
  "anya-e0104n6:15_12": "Paccayākāre ādito tīṇi aṅgāni nāmaṁ,",
  "anya-e0104n6:15_13": "catutthapañcamāni nāmañca rūpañca,",
  "anya-e0104n6:15_14": "chaṭṭhasattamaaṭṭhamanavamāni nāmaṁ,",
  "anya-e0104n6:15_15": "dasamaṁ nāmañceva nāmarūpañca,",
  "anya-e0104n6:15_16": "pacchimāni dve paccekaṁ nāmañca rūpañcāti evaṁ tattha tattha vuttanayānusārena indriyasaccapaccayākāravasenapi nāmarūpapariggaho kātabbo.",
  "anya-e0104n6:15_17": "Evaṁ pana nāmarūpapariggahassa vibhāgena kathane payojanaṁ heṭṭhā vuttameva.",
  "anya-e0104n6:16_0": "669.",
  "anya-e0104n6:16_1": "Kāmaṁ vedanādīsu arūpadhammesu na uttaruttarā viya purimapurimā sukhumā,",
  "anya-e0104n6:16_2": "tathāpi saṅghaṭṭanena vikāraāpajjanake rūpadhamme upādāya sabbepi te sukhumā evāti āha “sukhumattā arūpaṁ na upaṭṭhātī”ti.",
  "anya-e0104n6:16_3": "Sammasitabbanti sammadeva lakkhaṇādito vīmaṁsitabbaṁ.",
  "anya-e0104n6:16_4": "Manasikātabbanti tathā citte ṭhapetabbaṁ.",
  "anya-e0104n6:16_5": "Pariggahetabbanti paricchedakārikāya paññāya paricchijja gahetabbaṁ.",
  "anya-e0104n6:16_6": "Vavatthapetabbanti aññamaññaṁ asaṅkarato vinicchitabbaṁ.",
  "anya-e0104n6:16_7": "Assāti yogino.",
  "anya-e0104n6:16_8": "Suvikkhālitanti suvisodhitaṁ.",
  "anya-e0104n6:16_9": "Ādikammikassa hi kammaṭṭhānaṁ pariggaṇhantassa yāva dhammā suparibyattaṁ na upatiṭṭhanti,",
  "anya-e0104n6:16_10": "tāva te tappaṭicchādakasammohabalena abhibhūtā avisuddhā nāma honti,",
  "anya-e0104n6:16_11": "asaṅkarato upaṭṭhānābhāvato aññamaññañca jaṭitā.",
  "anya-e0104n6:16_12": "Yadā pana sammasanādividhinā taṁ vibhūtaṁ hoti,",
  "anya-e0104n6:16_13": "tadā te suvikkhālitā,",
  "anya-e0104n6:16_14": "nijjaṭā ca nāma honti.",
  "anya-e0104n6:16_15": "Tenāha “yathā yathā hī”tiādi.",
  "anya-e0104n6:16_16": "Ādikammikassa arūpadhammā yebhuyyena rūpadhamme ārabbha pavattanākārena gahaṇaṁ gacchantīti katvā vuttaṁ “tadārammaṇā arūpadhammā”ti.",
  "anya-e0104n6:16_17": "Teneva hi heṭṭhā “tassevaṁ pariggahitarūpassa dvāravasena arūpadhammā pākaṭā hontī”ti vuttaṁ,",
  "anya-e0104n6:16_18": "na vatthuvasenāti.",
  "anya-e0104n6:17_0": "Idāni rūpapariggaho arūpapariggahassa upāyo,",
  "anya-e0104n6:17_1": "upatthambho cāti yathāvuttamatthaṁ upamāhi pakāsetuṁ “yathā hī”tiādi vuttaṁ.",
  "anya-e0104n6:17_2": "Mukhanimittanti mukhassa paṭibimbaṁ.",
  "anya-e0104n6:17_3": "Tatridaṁ upamāsaṁsandanaṁ –",
  "anya-e0104n6:17_4": "cakkhumā puriso viya yogāvacaro,",
  "anya-e0104n6:17_5": "tassa cakkhu viya yogino kammaṭṭhānapariggāhakañāṇaṁ,",
  "anya-e0104n6:17_6": "ādāsaṁ viya rūpapariggaho,",
  "anya-e0104n6:17_7": "mukhanimittaṁ viya arūpapariggaho,",
  "anya-e0104n6:17_8": "ādāsassa aparisuddhakālo viya rūpapariggahassa avikkhālitakālo,",
  "anya-e0104n6:17_9": "tadā mukhanimittassa apaññāyanaṁ viya rūpapariggahassa avisuddhatāya arūpadhammānaṁ anupaṭṭhānaṁ,",
  "anya-e0104n6:17_10": "ādāsassa punappunaṁ parimajjanaṁ viya rūpapariggahassa punappunaṁ visodhanaṁ,",
  "anya-e0104n6:17_11": "suparimajjite ādāse subyattaṁ mukhanimittassa paññāyanaṁ viya suvikkhālite nijjaṭe rūpapariggahe arūpadhammānaṁ suṭṭhu upaṭṭhānanti.",
  "anya-e0104n6:17_12": "Iminā nayena telatthikopamādīsupi yathārahaṁ upamāsaṁsandanaṁ veditabbaṁ.",
  "anya-e0104n6:17_13": "Tilapiṭṭhanti tilacuṇṇaṁ.",
  "anya-e0104n6:17_14": "Katakaṭṭhinti katakabījaṁ.",
  "anya-e0104n6:17_15": "Kalalakaddamanti tanukaddamaṁ.",
  "anya-e0104n6:18_0": "Tappaccanīkakilesāti tassa arūpadhammapariggāhakañāṇassa vibandhabhāvena paṭipakkhabhūtā sammohādikilesā.",
  "anya-e0104n6:18_1": "Ucchuādiupamāsu idaṁ mukhamattassa dassanaṁ –",
  "anya-e0104n6:18_2": "yathā ucchurasaṁ gahetukāmo ucchūni ucchuyante pakkhipitvā ekavāraṁ dvivāraṁ yantakkamanamattena ucchurase",
  "anya-e0104n6:18_3": "anikkhamante na ucchūni chaḍḍetvā gacchati,",
  "anya-e0104n6:18_4": "yathā vā core gahetvā tehi katakammaṁ jānitukāmo dvattippahāramattena tesu tamatthaṁ akathentesu na te muñcati,",
  "anya-e0104n6:18_5": "yathā vā pana godammako goṇaṁ dametukāmo dhure taṁ yojetvā ekavāraṁ dvivāraṁ tasmiṁ pathena agacchante na vissajjeti,",
  "anya-e0104n6:18_6": "yathā ca dadhiṁ manthetvā navanītaṁ gahetukāmo dadhikalasiyaṁ manthaṁ pakkhipitvā sakiṁ,",
  "anya-e0104n6:18_7": "dvikkhattuṁ vā manthassa bhamanamattena navanīte anuppajjante na dadhiṁ chaḍḍeti,",
  "anya-e0104n6:18_8": "yathā vā pana macche pacitvā khāditukāmo ekavāraṁ dvivāraṁ aggidānamattena macchesu apaccantesu na te chaḍḍeti.",
  "anya-e0104n6:18_9": "“Atha kho naṁ punappunaṁ parimajjatī”ti ettha vuttanayānusārena “atha kho naṁ ucchuyante punappunaṁ uppīḷetī”tiādinā sabbattha upamattho yojetabbo.",
  "anya-e0104n6:19_0": "Arūpadhammānaṁ upaṭṭhānākārakathāvaṇṇanā",
  "anya-e0104n6:20_0": "670.",
  "anya-e0104n6:20_1": "Ākirīyanti abhimukhā honti etehīti ākārā,",
  "anya-e0104n6:20_2": "arūpadhammānaṁ upaṭṭhānassa mukhabhūtā phusanānubhavanavijānanappakārāti āha “arūpadhammā tīhi ākārehi upaṭṭhahantī”tiādi.",
  "anya-e0104n6:20_3": "Ārammaṇe pavattamānesu cittacetasikesu asatipi pubbāpariye phusanalakkhaṇo phasso,",
  "anya-e0104n6:20_4": "tattha sabbapaṭhamaṁ abhinipatanto viya hotīti vuttaṁ “paṭhamābhinipāto phasso”ti.",
  "anya-e0104n6:20_5": "Tenassa phusanākārena supākaṭabhāvena upaṭṭhānaṁ dasseti.",
  "anya-e0104n6:20_6": "Phasse pana upaṭṭhite yasmiṁ ārammaṇe so phasso,",
  "anya-e0104n6:20_7": "tassa anubhavanalakkhaṇā vedanā,",
  "anya-e0104n6:20_8": "sañjānanalakkhaṇā saññā,",
  "anya-e0104n6:20_9": "āyūhanalakkhaṇā cetanā,",
  "anya-e0104n6:20_10": "paṭivijānanalakkhaṇaṁ viññāṇanti imepi pākaṭā hontīti āha “taṁsampayuttā vedanā”tiādi.",
  "anya-e0104n6:20_11": "Evaṁ salakkhaṇasaṅkhepato catudhātuvavatthānavasena phassamukhena arūpapariggahaṁ dassetvā idāni vitthārato",
  "anya-e0104n6:20_12": "catudhātuvavatthānavasena taṁ dassetuṁ “tathā kese”tiādi vuttaṁ.",
  "anya-e0104n6:20_13": "Tattha kese pathavīdhātūti kesasaṅkhāte pathavīkoṭṭhāse pathavīdhātu.",
  "anya-e0104n6:20_14": "Lakkhaṇavibhattito hi dhātuvavatthānadassanametaṁ.",
  "anya-e0104n6:21_0": "Punapi dvinnaṁ dhātuvavatthānānaṁ vasena vedanāmukhena arūpapariggahaṁ dassetuṁ “ekassā”tiādi vuttaṁ.",
  "anya-e0104n6:21_1": "Tattha tassa rasānubhavanakavedanāti thaddhabhāvasaṅkhātassa phoṭṭhabbasabhāvassa anubhavanavasena pavattavedanā.",
  "anya-e0104n6:22_0": "Aparassāti etthāpi vuttanayeneva sambandho veditabbo.",
  "anya-e0104n6:22_1": "Tattha ārammaṇapaṭivijānananti thaddhatāsaṅkhātaphoṭṭhabbārammaṇapaṭivijānanaṁ.",
  "anya-e0104n6:22_2": "Kāyadvārābhinihataṁ,",
  "anya-e0104n6:22_3": "kevalaṁ vā manodvārikajavanaviññāṇamāha.",
  "anya-e0104n6:22_4": "Tañhi “pathavīdhātu kakkhaḷalakkhaṇā”ti paṭivijānāti,",
  "anya-e0104n6:22_5": "itaraṁ pana kakkhaḷalakkhaṇapaṭivijānanamattamevāti.",
  "anya-e0104n6:23_0": "Eteneva upāyenāti yvāyaṁ salakkhaṇasaṅkhepato,",
  "anya-e0104n6:23_1": "salakkhaṇavibhattito ca dhātuvavatthānavasena rūpapariggahaṁ dassetvā tattha ṭhitassa phassādimukhena arūpapariggaṇhanupāyo dassito,",
  "anya-e0104n6:23_2": "eteneva upāyena.",
  "anya-e0104n6:23_3": "Kammasamuṭṭhānakeseti catusamuṭṭhānakesato niddhārite kammasamuṭṭhānakese.",
  "anya-e0104n6:23_4": "Kakkhaḷalakkhaṇātiādinā nayenāti ādi-saddena na kevalaṁ “paggharaṇalakkhaṇā āpodhātū”tiādinā lakkhaṇavisesena saddhiṁ dhātvantarāniyeva,",
  "anya-e0104n6:23_5": "atha kho ekasamuṭṭhānādibhedāni koṭṭhāsantarānipīti daṭṭhabbaṁ.",
  "anya-e0104n6:23_6": "Tenevāha “dvācattālīsāya dhātukoṭṭhāsesū”ti.",
  "anya-e0104n6:23_7": "Sabbaṁ nayabhedaṁ anugantvāti yvāyaṁ dvācattālīsāya dhātukoṭṭhāsesu pathavīdhātuādīnaṁ lakkhaṇādito vavatthāpanavasena",
  "anya-e0104n6:23_8": "nānāvidho rūpapariggahanayo vutto,",
  "anya-e0104n6:23_9": "taṁ sabbaṁ nayabhedaṁ nayavisesaṁ anugantvā,",
  "anya-e0104n6:23_10": "cakkhudhātuādīsu rūpapariggahamukhesu arūpapariggahadassanavasena yojanā kātabbāti adhippāyo.",
  "anya-e0104n6:23_11": "Tatridaṁ yojanāmukhamattadassanaṁ –",
  "anya-e0104n6:23_12": "ekassa tāva “cakkhudhātu rūpābhighātārahabhūtappasādalakkhaṇā,",
  "anya-e0104n6:23_13": "daṭṭhukāmatānidānakammasamuṭṭhānabhūtappasādalakkhaṇā vā”tiādinā nayena dhātuyo pariggaṇhantassa “paṭhamābhinipāto phasso,",
  "anya-e0104n6:23_14": "taṁsampayuttā vedanā”ti sabbaṁ yojetabbaṁ.",
  "anya-e0104n6:23_15": "Tathā “yathāvuttalakkhaṇāya cakkhudhātuyā rasānubhavanakavedanā vedanākkhandho”tiādi yojetabbaṁ.",
  "anya-e0104n6:23_16": "Tathā “yathāvuttalakkhaṇā cakkhudhātū”ti,",
  "anya-e0104n6:23_17": "“ārammaṇapaṭivijānanaṁ viññāṇaṁ viññāṇakkhandho”tiādinā sabbaṁ yojetabbaṁ.",
  "anya-e0104n6:23_18": "Āyatanādivasena rūpapariggahamukhesupi eseva nayo.",
  "anya-e0104n6:24_0": "671.",
  "anya-e0104n6:24_1": "Yathā nāma heṭṭhimajhānaṁ subhāvitaṁ vasībhāvaṁ pāpitameva uparijhānassa pādakaṁ padaṭṭhānaṁ hoti,",
  "anya-e0104n6:24_2": "na paṭiladdhamattaṁ,",
  "anya-e0104n6:24_3": "evaṁ rūpapariggaho suvisuddho nijjaṭo niggumbo eva arūpapariggahassa pādakaṁ padaṭṭhānaṁ hoti,",
  "anya-e0104n6:24_4": "na avisuddho,",
  "anya-e0104n6:24_5": "tasmā rūpārūpassa ekadesepi anupaṭṭhite so avisuddho eva nāma hoti,",
  "anya-e0104n6:24_6": "pageva bahūsu anupaṭṭhitesūti dassento āha “sace hī”tiādi.",
  "anya-e0104n6:24_7": "Pabbateyyā gāvī viya bālā abyattā akhettaññū.",
  "anya-e0104n6:25_0": "Khaggenāti khaggaggena.",
  "anya-e0104n6:25_1": "Samugganti mañjūsāsadisaṁ mahāsamuggaṁ.",
  "anya-e0104n6:25_2": "Apariggahitakammaṭṭhānassa avibhattaṁ viya upaṭṭhahantampi nāmarūpaṁ vibhattasabhāvameva,",
  "anya-e0104n6:25_3": "tassa ca vibhāgo kammaṭṭhānapariggahesu pākaṭo hotīti ca dassanatthaṁ samuggavivaraṇaṁ,",
  "anya-e0104n6:25_4": "yamakatālakandaphālanañca nidassanabhāvena vuttaṁ.",
  "anya-e0104n6:25_5": "Yamakatālakandañhi bhinnasantānampi abhinnaṁ viya upaṭṭhāti,",
  "anya-e0104n6:25_6": "evaṁ rūpārūpadhammāti.",
  "anya-e0104n6:25_7": "Sabbepi tebhūmake dhamme nāmañca rūpañcāti dvedhā vavatthapetīti ettha kiñcāpi sabba-saddo anavasesapariyādāyako,",
  "anya-e0104n6:25_8": "nāmarūpabhāvo pana aññamaññavidhuroti na tadubhayaṁ samudāyavasena parisamāpayetabbaṁ,",
  "anya-e0104n6:25_9": "tasmā “yadettha namanalakkhaṇaṁ,",
  "anya-e0104n6:25_10": "taṁ nāmaṁ.",
  "anya-e0104n6:25_11": "Yaṁ ruppanalakkhaṇaṁ,",
  "anya-e0104n6:25_12": "taṁ rūpa”nti evaṁ dvedhā vavatthapetīti attho.",
  "anya-e0104n6:25_13": "Evaṁ vavatthapentoyeva ca tadubhayavinimuttassa tebhūmakadhammesu kassaci dhammassa abhāvato “sabbepi",
  "anya-e0104n6:25_14": "tebhūmakadhamme nāmañca rūpañcāti dvedhā vavatthapetī”ti vuccati.",
  "anya-e0104n6:25_15": "“Nāmañca rūpañcā”ti eteneva tassa duvidhabhāve siddhe “dvedhā vavatthapetī”ti idaṁ nāmarūpavinimuttassa aññassa abhāvadassanatthaṁ.",
  "anya-e0104n6:25_16": "Tenevāha “nāmarūpamattato uddha”ntiādi.",
  "anya-e0104n6:25_17": "“Sabbepi tebhūmake dhamme”ti pana sabbaggahaṇañcettha sammasamanupagassa dhammassa anavasesetabbatāya vuttaṁ.",
  "anya-e0104n6:25_18": "Tañhi anavasesato pariññeyyaṁ ekaṁsato virajjitabbaṁ,",
  "anya-e0104n6:25_19": "tato ca cittaṁ virājayaṁ pamocetabbaṁ.",
  "anya-e0104n6:25_20": "Tenāha bhagavā –",
  "anya-e0104n6:26_0": "“Sabbaṁ,",
  "anya-e0104n6:26_1": "bhikkhave,",
  "anya-e0104n6:26_2": "anabhijānaṁ aparijānaṁ tattha cittaṁ avirājayaṁ appajahaṁ abhabbo dukkhakkhayāya.",
  "anya-e0104n6:26_3": "Sabbañca kho,",
  "anya-e0104n6:26_4": "bhikkhave,",
  "anya-e0104n6:26_5": "abhijānaṁ parijānaṁ tattha cittaṁ virājayaṁ pajahaṁ bhabbo dukkhakkhayāyā”ti.",
  "anya-e0104n6:27_0": "Yadi tebhūmakaṁ dhammajātaṁ anavasesato gahitaṁ “nāmarūpa”nti,",
  "anya-e0104n6:27_1": "yaṁ ito bāhirakehi padatthabhāvena parikappitaṁ,",
  "anya-e0104n6:27_2": "seyyathidaṁ –",
  "anya-e0104n6:27_3": "pakatiādi drabyādi jīvādi kāyādi.",
  "anya-e0104n6:27_4": "Tattha kathaṁ paṭipajjitabbanti?",
  "anya-e0104n6:27_5": "Ummattakavipallāsasadise asammāsambuddhapavedite kā tattha aññā paṭipatti aññatra ajjhupekkhanato.",
  "anya-e0104n6:27_6": "Atha vā tepi nāmarūpantogadhabhāvābhāvavasena nicchitā evāti veditabbā. Kathaṁ? Pakati, mahā, ahaṁkāro,",
  "anya-e0104n6:27_7": "tammattāni,",
  "anya-e0104n6:27_8": "indriyāni, bhūtāni,",
  "anya-e0104n6:27_9": "purisoti ete pakatiādayo.",
  "anya-e0104n6:27_10": "Tattha samabhāvena pavattamānānaṁ sattarajatamasaṅkhātānaṁ sukhadukkhamohānaṁ samudāyo pakati,",
  "anya-e0104n6:27_11": "padhānanti ca vuccati.",
  "anya-e0104n6:27_12": "Sattamattasampavedanīyo mahā,",
  "anya-e0104n6:27_13": "buddhīti keci.",
  "anya-e0104n6:27_14": "Sattarajādīsu abhimāno ahaṁkāro,",
  "anya-e0104n6:27_15": "asmimattāti keci.",
  "anya-e0104n6:27_16": "Saddaphassarūparasagandhā tammattāni aññamaññavisiṭṭhānaṁ pathavīādīnaṁ ekuttaratādassanato ekuttarāni",
  "anya-e0104n6:27_17": "tammattānīti vijjhavāsiekalakkhaṇehi tammattehi ekalakkhaṇā visesā sajiyanti,",
  "anya-e0104n6:27_18": "sukhumabhāvena pana nesaṁ sampavesanato ekuttaratāti keci.",
  "anya-e0104n6:27_19": "Sotādīni pañca savanādivuttikāni buddhindriyāni,",
  "anya-e0104n6:27_20": "vacanādānavicaraṇussaggānandakiccāni vācādīni pañca kammindriyāni.",
  "anya-e0104n6:27_21": "Mano antokaraṇaṁ,",
  "anya-e0104n6:27_22": "itaraṁ bāhirakaraṇaṁ.",
  "anya-e0104n6:27_23": "Gandhādīhi āraddhāni pathavīudakaaggivāyuākāsāni bhūtāni,",
  "anya-e0104n6:27_24": "cetanāsabhāvo purisoti evaṁ pakatiādīni sarūpato veditabbāni.",
  "anya-e0104n6:28_0": "Tattha hi pakati tāva sukhadukkhamohamattatāya nāmaṁ,",
  "anya-e0104n6:28_1": "samavisamabhāvāpattito aniccā, dukkhā,",
  "anya-e0104n6:28_2": "saṅkhatā ca āpannā.",
  "anya-e0104n6:28_3": "Mahāpi “tasmā aliṅgato liṅgavisesāmatto mahā uppajjatī”ti vacanato,",
  "anya-e0104n6:28_4": "buddhibhāvānujānanato ca nāmaṁ, aniccaṁ,",
  "anya-e0104n6:28_5": "saṅkhatameva ca āpannaṁ.",
  "anya-e0104n6:28_6": "“Tasmā mahato cha visesā sajiyantī”ti sakkate vacanato “asmī”ti gahaṇanimittabhāvānujānanena ahaṁkāro abhimānoti katvā nāmaṁ,",
  "anya-e0104n6:28_7": "tato eva aniccasaṅkhatabhāvāpatti cassa siddhā.",
  "anya-e0104n6:28_8": "Itaraṁ tammattapañcakaṁ gandharasarūpaphassasaddabhāvānujānanato rūpaṁ,",
  "anya-e0104n6:28_9": "arūpanti pana kāpilānaṁ micchābhinivesamattaṁ.",
  "anya-e0104n6:28_10": "Te hi soḷasa visesā pañca bhūtāni,",
  "anya-e0104n6:28_11": "ekādasindriyāni bhūtehi bhūtavisesānīti gandhāditammattehi tannissayāni pathavīāpotejovāyoākāsasaṅkhātāni bhūtāni icchitāni.",
  "anya-e0104n6:28_12": "“Tabbisesā ca nānājātikā ahaṁkārato ca indriyānī”ti vacanato sotakāyacakkhujivhāghānavācāpāṇipādapāyūpatthāni ceva mano cāti ekādasindriyāni.",
  "anya-e0104n6:29_0": "Tattha mano nāmaṁ,",
  "anya-e0104n6:29_1": "itarāni sabbāni rūpaṁ.",
  "anya-e0104n6:29_2": "Vācāti cettha atthāvajotakassa akkharasamudāyassa gahaṇaṁ.",
  "anya-e0104n6:29_3": "Imesaṁ pana dhammino dhammassa anaññatthassa icchitattā siddhāva aniccatā pariṇāmapakkhe,",
  "anya-e0104n6:29_4": "abhibyattipakkhepi yadi tabbisayañāṇuppādena abhibyañjanaṁ siddhāva aniccatā,",
  "anya-e0104n6:29_5": "atha tato pubbepi ñāṇaṁ attheva.",
  "anya-e0104n6:29_6": "Akkhabyattivādo pana siyāti idamettha disāmattaṁ.",
  "anya-e0104n6:29_7": "Drabyaguṇakammasāmaññavisesasamavāyā drabyādikā.",
  "anya-e0104n6:29_8": "Tattha pathavī āpo tejo vāyu ākāso kālo disā attā manoti nava drabyāni.",
  "anya-e0104n6:29_9": "Sadda rūpa rasa gandha phassa saṅkhā parimāṇāni puthūtva saṁyoga viyoga paratvā paratva buddhi sukha",
  "anya-e0104n6:29_10": "dukkha icchā dosa payatta gurutva dravatva sneha vegā saṅkhārā diṭṭhā ceti evamete tevīsati guṇā.",
  "anya-e0104n6:29_11": "Ukkhepanaṁ avakkhepanamākucanaṁ pasāraṇaṁ gamanamiti pañca kammāni.",
  "anya-e0104n6:29_12": "Aññamaññavisiṭṭhesu avisiṭṭhamabhidhānaṁ paccayo hoti.",
  "anya-e0104n6:29_13": "Saṁ-iti yato drabyaguṇakammesu sā atthi evāti etaṁ mahāsāmaññaṁ.",
  "anya-e0104n6:29_14": "Pathavīādīsu anuvattibyāvuttibuddhinimittaṁ drabyatvādi,",
  "anya-e0104n6:29_15": "taṁ yathā drabyatva guṇatva kammatva ghaṭatvādi,",
  "anya-e0104n6:29_16": "eso sāmaññaviseso.",
  "anya-e0104n6:29_17": "Iha tantesu paṭo,",
  "anya-e0104n6:29_18": "kapālesu ghaṭoti iheti yato hetuhetuphalānaṁ sambandho samavāyoti vutto,",
  "anya-e0104n6:29_19": "samavāyoti evamete drabyādikā.",
  "anya-e0104n6:30_0": "Tattha pathavī āpa teja vāyū bhūtarūpaṁ,",
  "anya-e0104n6:30_1": "ākāsaṁ tesaṁ abhāvamattaṁ,",
  "anya-e0104n6:30_2": "paricchedo vā,",
  "anya-e0104n6:30_3": "candasūriyādiparivattanaṁ,",
  "anya-e0104n6:30_4": "dhammappavattiñca upādāya paññattimattaṁ kālo.",
  "anya-e0104n6:30_5": "Tathā disā, attā ca.",
  "anya-e0104n6:30_6": "Mano nāmaṁ.",
  "anya-e0104n6:30_7": "Saddarūparasagandhā rūpameva.",
  "anya-e0104n6:30_8": "Tathā phasso bhūtattayasabhāvato.",
  "anya-e0104n6:30_9": "Saṅkhā ekādikā taṁ taṁ upādāya paññattimattaṁ.",
  "anya-e0104n6:30_10": "Tathā avayavasamudāye guṇavisesavasena,",
  "anya-e0104n6:30_11": "saṇṭhānavisesavasena vā mahantaṁ dīghaṁ,",
  "anya-e0104n6:30_12": "tabbipariyāyato aṇu rassanti bhinnalakkhaṇadesesu puthutvanti.",
  "anya-e0104n6:30_13": "Bhinnadesajānaṁ sahabhāve saṁyogoti.",
  "anya-e0104n6:30_14": "Tadapāye viyogoti.",
  "anya-e0104n6:30_15": "Samānadisādesagatānaṁ rūpānaṁ mahadabbantarānaṁ vasena paramaparanti paññattimattaṁ.",
  "anya-e0104n6:30_16": "Buddhisukhadukkhaicchādosapayattā nāmameva.",
  "anya-e0104n6:30_17": "Gurutva dravatva snehavegā rūpadhammānaṁ pavattivisesato gahetabbākārā.",
  "anya-e0104n6:30_18": "Itaro saṅkhāro ñāṇassa pavattiviseso.",
  "anya-e0104n6:30_19": "Adiṭṭhopi dhammādhammabhāvato nāmameva.",
  "anya-e0104n6:30_20": "Ukkhepanaṁ avakkhepanaṁ ākucanaṁ pasāraṇaṁ gamananti rūpadhammānaṁ pavattimattaṁ.",
  "anya-e0104n6:30_21": "Sadisāsadisatāyaṁ sāmaññavisesasaññā,",
  "anya-e0104n6:30_22": "ayuttasambandhe samavāyasamaññāti drabyādīnampi nāmarūpantogadhatā daṭṭhabbā.",
  "anya-e0104n6:31_0": "Jīvājīvabandha puñña pāpāsava saṁvaranijjaravimokkhā jīvādikā.",
  "anya-e0104n6:31_1": "Tattha jīvoti attā.",
  "anya-e0104n6:31_2": "Puggaladhammādhammākāsakālesu ajīvasaññā.",
  "anya-e0104n6:31_3": "Tesu saddaphassarūparasagandhasaṇṭhānabandhabhedasukhumaparaaparāghātappabhācchāyojjākatamāni puggalalakkhaṇanti",
  "anya-e0104n6:31_4": "puggalo rūpaṁ rūpadhammānaṁ pavattiākāramattato.",
  "anya-e0104n6:31_5": "Dhammādhammā jīvapuggalānaṁ gatiṭṭhitimattatāya tadavisiṭṭhā.",
  "anya-e0104n6:31_6": "Ākāsakālā paññattimattaṁ.",
  "anya-e0104n6:31_7": "Bandho “kammapuggalantarasaṁyogo”ti vacanato tehi anañño.",
  "anya-e0104n6:31_8": "Puññapāpāni nāmanti pākaṭameva.",
  "anya-e0104n6:31_9": "“Kammapuggalānamāsavo”ti vacanato puññāpuññasambhave āsavasamaññāti tato avisiṭṭho āsavo.",
  "anya-e0104n6:31_10": "“Āsavanirodho saṁvaro”ti vacanato paṭipakkhena puññāpuññanirodho saṁvaro.",
  "anya-e0104n6:31_11": "“Kammaphalappavattiyā pakatiyā appavatti nijjaro”ti vacanato vipākanirodhanimittaṁ nijjaro.",
  "anya-e0104n6:31_12": "Mokkhopi “sabbakammavimokkho”ti vacanato kammapuggalajīvaviyogo.",
  "anya-e0104n6:31_13": "Tattha kammapuggalānaṁ saddādilakkhaṇatāya rūpamattatā puññāpuññamattatāya arūpatā.",
  "anya-e0104n6:31_14": "Jīvo ca arūpamattamevāti ayaṁ drabyamokkho.",
  "anya-e0104n6:31_15": "Bhāvamokkho pana jīvassa rāgādibhāvāpariṇāmo rāgādayo nāmamevāti jīvādayopi nāmarūpantogadhā eva.",
  "anya-e0104n6:32_0": "Kāyappavattigatijātibandhāpavaggā kāyādikā.",
  "anya-e0104n6:32_1": "Tattha pathavīāpatejavāyuattasukhadukkhesu kāyasamaññā.",
  "anya-e0104n6:32_2": "Tadavisiṭṭhā pavattigatijātibandhāpavaggā,",
  "anya-e0104n6:32_3": "“bhāvoti attho,",
  "anya-e0104n6:32_4": "kāyoti anatthantara”nti vacanato kāyato aññaṁ kiñci natthi.",
  "anya-e0104n6:32_5": "“Pavattisaññā kiriyāsaṁyogavibhāgesū”ti vacanato gatiādippakārena pavattā pathavīādayo eva pavatti upacāro.",
  "anya-e0104n6:32_6": "“Tasmiṁ anatthantara”nti vacanato kāyato anaññā suramanujapetatiracchānanarakūpapattiyo gatiyo.",
  "anya-e0104n6:32_7": "Tāsu purimāpurimāvisiṭṭho gatīsu jātassa nicchayopi pavattimattanti tato anaññā kaṇhanīlarattapītasukkaatisukkasaṅkhātā jātiyo.",
  "anya-e0104n6:32_8": "Tā uttaruttaravisiṭṭhā aññāṇamoharāgadosatatvāsandassanappāyā sukkajāti,",
  "anya-e0104n6:32_9": "antā accantavimuttā avagāhitatvā cāti sukkajāti.",
  "anya-e0104n6:32_10": "“Dosesu bandhasamaññā”ti vacanato aññāṇādilakkhaṇassa bandhassa jīvato anaññatā.",
  "anya-e0104n6:32_11": "Aññāṇādidosābhāvato apavaggasiddhīti kāyādayopi nāmarūpamattameva.",
  "anya-e0104n6:33_0": "Yopi tattha tattha “puriso attā jīvo”tiādipariyāyehi vutto attapadattho,",
  "anya-e0104n6:33_1": "sopi yathārahaṁ nāmarūpamattaṁ upādāya paññatto,",
  "anya-e0104n6:33_2": "nāmarūpamattameva vā.",
  "anya-e0104n6:33_3": "Tena vuttaṁ “tepi nāmarūpantogadhabhāvābhāvavasena nicchitā evā”ti.",
  "anya-e0104n6:34_0": "Sambahulasuttantasaṁsandanākathāvaṇṇanā",
  "anya-e0104n6:35_0": "672.Soti so vipassanākammiko yogāvacaro.",
  "anya-e0104n6:35_1": "Evanti vuttappakāraparāmasanaṁ.",
  "anya-e0104n6:35_2": "Yāthāvasarasatoti yathābhūtasabhāvato.",
  "anya-e0104n6:35_3": "Nāmarūpaṁ vavatthapetvā etamatthaṁ saṁsandetvā vavatthapetīti sambandho.",
  "anya-e0104n6:35_4": "Lokasamaññāyapi pahānatthāya,",
  "anya-e0104n6:35_5": "pageva “satto jīvo”ti pavattanakamicchābhinivesassāti adhippāyo.",
  "anya-e0104n6:35_6": "Nāmarūpamattatāya avinicchatattā,",
  "anya-e0104n6:35_7": "santānādighanabhedassa ca akatattā abhinivesena vinā samūhekattaggahaṇavasena “satto”ti pavatto sammoho sattasammoho.",
  "anya-e0104n6:35_8": "Tassa vikkhambhanā asammohabhūmi.",
  "anya-e0104n6:35_9": "Sambahulasuttantavasenāti “yathāpī”tiādinā idha vuttānaṁ,",
  "anya-e0104n6:35_10": "avuttānañca “rūpañca hidaṁ, mahāli,",
  "anya-e0104n6:35_11": "attā abhavissa,",
  "anya-e0104n6:35_12": "nayidaṁ rūpaṁ ābādhāya saṁvatteyyā”ti evamādinā sambahulānaṁ suttantānaṁ vasena.",
  "anya-e0104n6:35_13": "“Nāmarūpamattamevā”tiādinā vuttamevatthaṁ sandhāyāha “etamattha”nti.",
  "anya-e0104n6:36_0": "Aṅgasambhārāti aṅgasambhārahetu. Tannimittaṁ taṁ amuñcitvā sati eva tasmiṁ “satto”ti vohāro.",
  "anya-e0104n6:37_0": "Agārantvevāti yathā kaṭṭhādīni paṭicca upādāya tesaṁ nāmaṁ vissajjetvā agāramicceva saṅkhaṁ samaññaṁ gacchati,",
  "anya-e0104n6:37_1": "evaṁ aṭṭhiādīni paṭicca upādāya tesaṁ nāmaṁ vissajjetvā rūpaṁ sarīramicceva saṅkhaṁ gacchatīti yojanā.",
  "anya-e0104n6:38_0": "Dukkhameva sambhotīti dukkhadukkhatādibhedaṁ tividhaṁ dukkhameva sambhavati,",
  "anya-e0104n6:38_1": "yathāpaccayaṁ uppajjati,",
  "anya-e0104n6:38_2": "tadeva dukkhaṁ khaṇaṭṭhitipabandhaṭṭhitivasena tiṭṭhati ceva khaṇanirodhaāyukkhayanirodhādivasena nirujjhati cāti attho.",
  "anya-e0104n6:38_3": "Idāni dukkhamevāti evakārena nivattitamatthaṁ dassetuṁ “nāññatrā”tiādi vuttaṁ.",
  "anya-e0104n6:38_4": "Tassattho –",
  "anya-e0104n6:38_5": "yathāvuttaṁ dukkhaṁ ṭhapetvā tato aññaṁ kiñci dhammajātaṁ na sambhavati,",
  "anya-e0104n6:38_6": "yo “satto”ti vā “jīvo”ti vā vucceyya,",
  "anya-e0104n6:38_7": "sabbena sabbaṁ abhāvā kuto tassa nirodhoti.",
  "anya-e0104n6:39_0": "Upamāhināmarūpavibhāvanākathāvaṇṇanā",
  "anya-e0104n6:40_0": "673.Ekenākārena saṇṭhitesūti yena pakārena akkhādīsu sanniviṭṭhesu rathasamaññā,",
  "anya-e0104n6:40_1": "tena ekena ākārena samavaṭṭhitesu ekajjhaṁ rāsikatesu.",
  "anya-e0104n6:40_2": "Evamevanti sannivesavisiṭṭhe avayavasamudāye santānavasena pavattamāne yathā “ratho gehaṁ muṭṭhi vīṇā senā nagaraṁ rukkho”ti vohāramattaṁ,",
  "anya-e0104n6:40_3": "paramatthato pana rathādi nāma kiñci natthi, evamevaṁ.",
  "anya-e0104n6:40_4": "Upādānakkhandhesūti upādānakkhandhasaññitesu rūpārūpadhammesu samuditesu santānavasena pavattamānesu “satto jīvo”ti vohāramattaṁ,",
  "anya-e0104n6:40_5": "paramatthato pana satto vā jīvo vā natthīti yāthāvato jānanaṁ.",
  "anya-e0104n6:40_6": "Idaṁ yathābhūtadassanaṁ “diṭṭhivisuddhī”ti vuccati.",
  "anya-e0104n6:41_0": "674.Tassāti sattoti gahitassa attano.",
  "anya-e0104n6:41_1": "Vināsanti niruddhassa vināsaṁ.",
  "anya-e0104n6:41_2": "Avināsanti avinassanaṁ,",
  "anya-e0104n6:41_3": "niccatanti attho.",
  "anya-e0104n6:41_4": "Dvayavaseneva hi attavādino ṭhitā,",
  "anya-e0104n6:41_5": "sassato attā,",
  "anya-e0104n6:41_6": "ucchijjatīti vā,",
  "anya-e0104n6:41_7": "ekaccasassatavādopi ettheva samavaruddhoti.",
  "anya-e0104n6:41_8": "Avināsaṁ anujānantoti buddhiādīnaṁ dhammānaṁ vināsaṁ icchantopi “dhammī nicco kūṭaṭṭho”ti attano vināsābhāvaṁ anujānanto.",
  "anya-e0104n6:41_9": "Sassateti sassatagāhe.",
  "anya-e0104n6:41_10": "Patati katavināsaakatabbhāgamādidosappasaṅgatoti adhippāyo.",
  "anya-e0104n6:41_11": "Khīranvayassāti khīrassa anvayabhūtassa,",
  "anya-e0104n6:41_12": "phalabhūtassāti attho.",
  "anya-e0104n6:41_13": "Tadanvayassāti tassa attano anvayabhūtassa aññassa kassaci abhāvato.",
  "anya-e0104n6:41_14": "Olīyati nāmāti “sassato attā”ti abhinivesena bhavābhirato hutvā bhavanirodhato saṅkocanaṁ āpajjanto bhaveyeva nilīyati nāma.",
  "anya-e0104n6:41_15": "Atidhāvati nāmāti tattha tattheva hi bhave attā ucchijjatīti ucchedavādī “ucchijjati attā”ti gaṇhanto",
  "anya-e0104n6:41_16": "paraṁ maraṇā santaṁ bhavaṁ “natthī”ti atikkamanto atidhāvati nāmāti vadanti.",
  "anya-e0104n6:41_17": "Kilesanirodhe pana kammassa avipaccanato bhavanirodhe icchitabbe tathā aggahetvā “taṁ taṁ bhavavisesaṁ",
  "anya-e0104n6:41_18": "āgamma attā ucchijjatīti evaṁ bhavanirodho hotī”ti gaṇhanto taṁ atidhāvati nāma.",
  "anya-e0104n6:42_0": "Pariyuṭṭhitāti abhibhūtā. Cakkhumantoti yathābhūtadassanasaṅkhātena ñāṇacakkhunā cakkhumanto.",
  "anya-e0104n6:43_0": "Kāmabhavādibhedo bhavo āramitabbaṭṭhena ārāmo etesanti bhavārāmā.",
  "anya-e0104n6:43_1": "Tasmiṁ bhave ratā abhiratāti bhavaratā.",
  "anya-e0104n6:43_2": "Bhave sammodaṁ āpannāti bhavasammuditā.",
  "anya-e0104n6:43_3": "Tīhipi padehi bhavassādagadhitatāva vuttā.",
  "anya-e0104n6:43_4": "Cittaṁ na pakkhandatīti bhavassādagadhitattā eva bhavanirodhāvahe dhamme cittaṁ na anuppavisati.",
  "anya-e0104n6:43_5": "Nappasīdatīti na okappati.",
  "anya-e0104n6:43_6": "Na santiṭṭhatīti na patiṭṭhahati.",
  "anya-e0104n6:43_7": "Nādhimuccatīti na adhimuccati.",
  "anya-e0104n6:44_0": "Aṭṭīyamānāti dukkhāpiyamānā.",
  "anya-e0104n6:44_1": "Harāyamānāti lajjamānā.",
  "anya-e0104n6:44_2": "Jigucchamānāti hīḷentā.",
  "anya-e0104n6:44_3": "Vibhavanti ucchedaṁ.",
  "anya-e0104n6:44_4": "Abhinandantīti vuttaabhinandanākāradassanaṁ “yato kira bho”tiādi.",
  "anya-e0104n6:45_0": "Bhūtanti khandhapañcakaṁ.",
  "anya-e0104n6:45_1": "Tañhi yathāsakaṁ paccayehi jātattā,",
  "anya-e0104n6:45_2": "paramatthato vijjamānattā ca bhūtanti vuccati.",
  "anya-e0104n6:45_3": "Bhūtatoti yathābhūtasabhāvato,",
  "anya-e0104n6:45_4": "salakkhaṇato,",
  "anya-e0104n6:45_5": "sāmaññalakkhaṇato ca.",
  "anya-e0104n6:46_0": "675.",
  "anya-e0104n6:46_1": "Evaṁ sattagāhato avalīyanātidhāvanadose,",
  "anya-e0104n6:46_2": "yathābhūtadassanato nibbidādiguṇe ca suttavaseneva dassetvā idāni nāmarūpamattepi gamanādiattakiccasiddhiṁ dassetuṁ “tasmā”tiādi vuttaṁ.",
  "anya-e0104n6:46_3": "Tattha tasmāti yasmā “asmī”ti vā “aha”nti vā gāhassa vatthubhūto satto nāma natthi,",
  "anya-e0104n6:46_4": "paramatthato nāmarūpamattameva, tasmā.",
  "anya-e0104n6:46_5": "Sace koci attā nāma natthi,",
  "anya-e0104n6:46_6": "kathamidha nāmarūpamatte gamanādiattakiccasiddhīti codanaṁ sandhāyāha “dāruyanta”ntiādi.",
  "anya-e0104n6:46_7": "“Khāyatī”ti etena yathā nijjīve dārumayayante abbhantare vattamānassa jīvassa vasena saīhassa sabyāpārassa viya upaṭṭhānamattaṁ paccayavisesato,",
  "anya-e0104n6:46_8": "evaṁ nijjīve nāmarūpamatte paccayavisesato gamanādiattakiccasiddhīti saīhassa sabyāpārassa viya upaṭṭhānanti dasseti.",
  "anya-e0104n6:47_0": "Saccatoti bhūtato,",
  "anya-e0104n6:47_1": "paramatthatoti attho.",
  "anya-e0104n6:47_2": "Suññaṁ jīvena yantamiva abhisaṅkhataṁ paccayavasena pavattīti adhippāyo.",
  "anya-e0104n6:47_3": "Dukkhassa puñjo niccāturatāya tiṇakaṭṭhasadiso attasuññatāyāti attho.",
  "anya-e0104n6:47_4": "Etaṁ nāmarūpaṁ.",
  "anya-e0104n6:48_0": "Yamakanti yugaḷakaṁ.",
  "anya-e0104n6:48_1": "So ca kho yamakabhāvo aññamaññasannissitabhāvenāti āha “ubho aññoññanissitā”ti.",
  "anya-e0104n6:48_2": "Tato eva ca ekasmiṁ bhijjamānasmiṁ ubho bhijjanti.",
  "anya-e0104n6:48_3": "Na hi kadāci pañcavokārabhave rūpe nirujjhante arūpaṁ anirujjhantaṁ,",
  "anya-e0104n6:48_4": "arūpe vā nirujjhante rūpaṁ anirujjhantaṁ atthi.",
  "anya-e0104n6:48_5": "Svāyaṁ bhaṅgo paccayā paccayanirodheneva,",
  "anya-e0104n6:48_6": "nāmarūpanirodhoti attho.",
  "anya-e0104n6:48_7": "Paccayāti vā paccayabhūtā,",
  "anya-e0104n6:48_8": "aññamaññassa paccayā hontāpi ubho bhijjantiyevāti attho.",
  "anya-e0104n6:49_0": "676.Daṇḍābhihatanti visesanena daṇḍaṁ,",
  "anya-e0104n6:49_1": "daṇḍābhighātassa paccayaṁ purisavāyāmañca dasseti,",
  "anya-e0104n6:49_2": "bheriyā pana visesitabbatā saddassa asādhāraṇakāraṇatāya.",
  "anya-e0104n6:49_3": "Teneva hi “aññā bherī”ti bherīyeva gahitā,",
  "anya-e0104n6:49_4": "na daṇḍādayo.",
  "anya-e0104n6:49_5": "Adissamānarūpatāya saddaṁ nāmaṭṭhāniyaṁ katvā “evameva”ntiādinā upamāsaṁsandanaṁ karoti.",
  "anya-e0104n6:50_0": "Na cakkhuto jāyareti na cakkhāyatanato niggacchanavasena jāyanti.",
  "anya-e0104n6:50_1": "Na hi cakkhāyatanassa paccayabhāvūpagamanato pubbe phassapañcamakā labbhanti,",
  "anya-e0104n6:50_2": "na ca padesavanto,",
  "anya-e0104n6:50_3": "yena te tato niggaccheyyuṁ.",
  "anya-e0104n6:50_4": "Tenevāha “puñjo natthi anāgate”ti.",
  "anya-e0104n6:50_5": "Na rūpatoti etthāpi eseva nayo.",
  "anya-e0104n6:50_6": "“No ca ubhinnamantarā”ti idaṁ pana tesaṁ arūpadhammattā appadesatāya vuttaṁ.",
  "anya-e0104n6:50_7": "Kevalaṁ pana yasmiṁ khaṇe paccayasamavāyo,",
  "anya-e0104n6:50_8": "tadā uppajjanamattamevāti āha “hetuṁ paṭicca pabhavanti saṅkhatā”ti,",
  "anya-e0104n6:50_9": "cakkhurūpālokamanasikārādibhedaṁ dhammajātaṁ nissāya paccayabhūtaṁ kāraṇaṁ labhitvā tehi samecca sambhūya",
  "anya-e0104n6:50_10": "katattā saṅkhatā phassādayo dhammā uppajjantīti attho.",
  "anya-e0104n6:50_11": "Tassā pana dhammānaṁ uppattiyā pākaṭaṁ rūpadhammapavattiṁ dassento “yathāpi saddo pahaṭāya bheriyā”ti āha.",
  "anya-e0104n6:50_12": "Phassapañcamaggahaṇañcettha pākaṭaarūpadhammānaṁ dassanaṁ.",
  "anya-e0104n6:50_13": "Sesagāthāsupi eseva nayo.",
  "anya-e0104n6:51_0": "Vatthurūpāti hadayavatthuto.",
  "anya-e0104n6:51_1": "Tannissayānaṁ arūpadhammānaṁ bahubhedattā sāmaññavohārena te dassetuṁ “saṅkhatā”ti vuttaṁ.",
  "anya-e0104n6:52_0": "677.Nittejanti tejahīnaṁ ānubhāvarahitaṁ.",
  "anya-e0104n6:52_1": "Yathā pana taṁ nittejaṁ,",
  "anya-e0104n6:52_2": "taṁ dassetuṁ “na khādatī”tiādi vuttaṁ.",
  "anya-e0104n6:52_3": "Na hi aññathā saddahanussahanādīsu nāmaṁ “nitteja”nti sakkā vattuṁ,",
  "anya-e0104n6:52_4": "nāpi rūpaṁ sandhāraṇābandhanādīsu.",
  "anya-e0104n6:52_5": "Teneva hi “rūpaṁ nitteja”nti vatvā “na hi tassa khāditukāmatā”tiādi vuttaṁ.",
  "anya-e0104n6:52_6": "“Atha kho”tiādinā byatirekavasenāpi nāmarūpānaṁ nittejataṁyeva vibhāveti.",
  "anya-e0104n6:52_7": "Aññamaññasannissayena hi nāmarūpassa attakiccasiddhipi paccekaṁ asamatthatāvibhāvanameva.",
  "anya-e0104n6:52_8": "Tathā hi nāmarūpassa attasuññatā, nirīhatā,",
  "anya-e0104n6:52_9": "byāpāravirahatā ca suṭṭhutaraṁ pākaṭā honti.",
  "anya-e0104n6:53_0": "Kathaṁ pana paccekaṁ asamatthānaṁ samuditabhāve samatthatā hoti?",
  "anya-e0104n6:53_1": "Asāmaggiyaṁ ahetūnaṁ sāmaggiyampi ahetubhāvāpattito.",
  "anya-e0104n6:53_2": "Na hi paccekaṁ daṭṭhuṁ asakkontānaṁ andhānaṁ satampi sahassampi samuditaṁ daṭṭhuṁ sakkotīti codanaṁ sandhāyāha “imassa panatthassā”tiādi.",
  "anya-e0104n6:53_3": "Imaṁ upamaṁ udāharanti aṭṭhakathācariyā upamāyapi asiddhassa atthassa sādhetabbato.",
  "anya-e0104n6:53_4": "Tenevāha “upamaṁ te karissāmi,",
  "anya-e0104n6:53_5": "upamāyapidhekacce viññū purisā bhāsitassa atthaṁ jānantī”ti.",
  "anya-e0104n6:53_6": "Tuṭṭhahaṭṭhoti yadipāhaṁ cakkhukaraṇīyaṁ kātuṁ na sakkomi,",
  "anya-e0104n6:53_7": "pādakaraṇīyaṁ pana kātuṁ sakkomi,",
  "anya-e0104n6:53_8": "tvañca cakkhukaraṇīyaṁ,",
  "anya-e0104n6:53_9": "tasmā amhākaṁ ubhinnaṁ sahitānañca vasena icchitadesasampatti sijjhatīti tuṭṭhahaṭṭho jaccandho.",
  "anya-e0104n6:53_10": "Tattha jaccandhotiādi upamopameyyasaṁsandanaṁ.",
  "anya-e0104n6:53_11": "Dhammānaṁ attalābho parapaṭibaddhoti vattabbameva natthi tato pubbe avijjamānattā,",
  "anya-e0104n6:53_12": "paṭiladdhattalābhassāpi parapaṭibaddhameva atthakiccanti dassetuṁ “na sakena tejena uppajjati,",
  "anya-e0104n6:53_13": "na tāsu tāsu kiriyāsu pavattatī”ti vuttaṁ.",
  "anya-e0104n6:53_14": "Tesaṁ nāmarūpānaṁ aññamaññaṁ nissāya uppatti vā pavatti vā na ca na hotīti jaccandhapīṭhasappiupamāya",
  "anya-e0104n6:53_15": "sādhitamatthaṁ nigamento “asāmaggiyaṁ ahetūnaṁ sāmaggiyampi ahetukabhāvāpattito”ti yathāvuttassa hetuno",
  "anya-e0104n6:53_16": "anekantikabhāvaṁ vibhāveti.",
  "anya-e0104n6:54_0": "Paradhammavasānuvattinoti paresaṁ attato aññesaṁ hetupaccayasaṅkhātānaṁ dhammānaṁ vasena anuvattanasīlā.",
  "anya-e0104n6:54_1": "Attadubbalāti attanā dubbalā asamatthā.",
  "anya-e0104n6:54_2": "Parapaccayatoti paresaṁ dhammānaṁ paccayabhāvato.",
  "anya-e0104n6:54_3": "Etena janakapaccayaṁ vadati.",
  "anya-e0104n6:54_4": "Tenevāha “jāyare”ti.",
  "anya-e0104n6:54_5": "Paraārammaṇatoti paresaṁ dhammānaṁ ārammaṇabhāvato.",
  "anya-e0104n6:54_6": "Etena upatthambhakapaccayaṁ vadati.",
  "anya-e0104n6:54_7": "Paccayaggahaṇaṁ vā rūpāpekkhaṁ,",
  "anya-e0104n6:54_8": "ārammaṇaggahaṇaṁ nāmāpekkhaṁ.",
  "anya-e0104n6:54_9": "“Paradhammehī”ti idaṁ ārammaṇapaccayānaṁ visesanaṁ.",
  "anya-e0104n6:54_10": "Purimatthena hi vuttamevatthaṁ pacchimatthena pākaṭaṁ karoti.",
  "anya-e0104n6:54_11": "Pabhāvitāti uppāditā.",
  "anya-e0104n6:55_0": "Nāvāyantikūpamāyapi nāmarūpānaṁ avasavattitaṁ vibhāvetuṁ “yathāpī”tiādinā tisso gāthā vuttā.",
  "anya-e0104n6:55_1": "Nissāyāti patiṭṭhāya.",
  "anya-e0104n6:55_2": "Yantīti gacchanti.",
  "anya-e0104n6:55_3": "Manusse nissāyāti netubhūte niyāmakakammakārakādimanusse apassāya.",
  "anya-e0104n6:55_4": "Na hi tesaṁ araṇaggahaṇalaṅkārasaṇṭhāpanaudakussiñcanādikiriyāya vinā nāvā icchitadesaṁ pāpuṇāti.",
  "anya-e0104n6:55_5": "Ubhoti aññamaññaṁ nāvaṁ nissāya manussā,",
  "anya-e0104n6:55_6": "manusse nissāya nāvāti attho.",
  "anya-e0104n6:56_0": "Evanti vuttappakārena.",
  "anya-e0104n6:56_1": "Nānānayehīti paṭhamādīnaṁ sattannaṁ jhānānaṁ,",
  "anya-e0104n6:56_2": "tesaṁ upacārānañca vasena cuddasa arūpapariggahamukhāni,",
  "anya-e0104n6:56_3": "catudhātuvavatthāne vuttānaṁ terasannaṁ dhātupariggahamukhānaṁ dhātāyatanakhandhamahābhūtavasena,",
  "anya-e0104n6:56_4": "idha vuttānaṁ avuttānañca indriyasaccapaṭiccasamuppannānaṁ vasena samavīsati rūpapariggahamukhāni,",
  "anya-e0104n6:56_5": "tāni paccekaṁ “phasso vedanā citta”nti imesaṁ sammukhabhāvena upaṭṭhitānaṁ tiṇṇaṁ arūpadhammānaṁ vasena tiguṇitāni samasaṭṭhi,",
  "anya-e0104n6:56_6": "cuddasa arūpapariggahamukhāni,",
  "anya-e0104n6:56_7": "tāni cāti catusattatiyā nāmarūpapariggahanayehi ceva sambahulasuttantarathagehamuṭṭhivīṇāsenārukkhadāruyantanaḷakalāpibherijaccandhapaṅguḷanāvāmanussūpamāhi",
  "anya-e0104n6:56_8": "ca nāmarūpapamattatāvavatthāpananayehi ca.",
  "anya-e0104n6:56_9": "Sattasaññaṁ abhibhavitvāti anādikālabhāvitaṁ khandhapañcake attagāhaṁ vikkhambhetvā.",
  "anya-e0104n6:56_10": "Nāmarūpānaṁ yāthāvadassananti “idaṁ nāmaṁ,",
  "anya-e0104n6:56_11": "ettakaṁ nāmaṁ,",
  "anya-e0104n6:56_12": "na ito bhiyyo.",
  "anya-e0104n6:56_13": "Idaṁ rūpaṁ,",
  "anya-e0104n6:56_14": "ettakaṁ rūpaṁ,",
  "anya-e0104n6:56_15": "na ito bhiyyo”ti ca tesaṁ lakkhaṇasallakkhaṇamukhena dhammamattabhāvadassanaṁ.",
  "anya-e0104n6:56_16": "Attadiṭṭhimalavisodhanato diṭṭhivisuddhīti veditabbaṁ.",
  "anya-e0104n6:56_17": "Etassevāti nāmarūpassa yāthāvadassanasseva.",
  "anya-e0104n6:57_0": "Diṭṭhivisuddhiniddesavaṇṇanā niṭṭhitā.",
  "anya-e0104n6:58_0": "Iti aṭṭhārasamaparicchedavaṇṇanā."
}