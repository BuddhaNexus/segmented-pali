{
  "atk-abh03a23:0_0": "8. Aṭṭhamavaggo",
  "atk-abh03a23:1_0": "1. Chagatikathāvaṇṇanā",
  "atk-abh03a23:2_0": "503-504.",
  "atk-abh03a23:2_1": "Idāni chagatikathā nāma hoti.",
  "atk-abh03a23:2_2": "Tattha asurakāyena saddhiṁ chagatiyoti yesaṁ laddhi,",
  "atk-abh03a23:2_3": "seyyathāpi andhakānañceva uttarāpathakānañca;",
  "atk-abh03a23:2_4": "te sandhāya pucchā sakavādissa,",
  "atk-abh03a23:2_5": "paṭiññā itarassa.",
  "atk-abh03a23:2_6": "Atha naṁ sakavādī “pañca kho panimā,",
  "atk-abh03a23:2_7": "sāriputta,",
  "atk-abh03a23:2_8": "gatiyo”ti lomahaṁsanapariyāye paricchinnānaṁ gatīnaṁ vasena codetuṁ nanu pañca gatiyotiādimāha.",
  "atk-abh03a23:2_9": "Itaro suttavirodhabhayena paṭijānāti.",
  "atk-abh03a23:2_10": "Kasmā pana sakavādī cha gatiyo na sampaṭicchati,",
  "atk-abh03a23:2_11": "nanu “catūhāpāyehi ca vippamutto”ti ettha asurakāyopi gahitoti.",
  "atk-abh03a23:2_12": "Saccaṁ gahito,",
  "atk-abh03a23:2_13": "na panesā gati. Kasmā?",
  "atk-abh03a23:2_14": "Visuṁ abhāvato.",
  "atk-abh03a23:2_15": "Asurakāyasmiñhi kālakañcikā asurā petagatiyā saṅgahitā,",
  "atk-abh03a23:2_16": "vepacittiparisā devagatiyā,",
  "atk-abh03a23:2_17": "asurakāyoti visuṁ ekā gati nāma natthi.",
  "atk-abh03a23:3_0": "Idāni etameva atthaṁ dassetuṁ nanu kālakañcikātiādi āraddhaṁ.",
  "atk-abh03a23:3_1": "Tattha samānavaṇṇāti sadisarūpasaṇṭhānā bībhacchā virūpā duddassikā.",
  "atk-abh03a23:3_2": "Samānabhogāti sadisamethunasamācārā.",
  "atk-abh03a23:3_3": "Samānāhārāti sadisakheḷasiṅghāṇikapubbalohitādiāhārā.",
  "atk-abh03a23:3_4": "Samānāyukāti sadisaāyuparicchedā.",
  "atk-abh03a23:3_5": "Āvāhavivāhanti kaññāgahaṇañceva kaññādānañca.",
  "atk-abh03a23:3_6": "Sukkapakkhe samānavaṇṇāti sadisarūpasaṇṭhānā abhirūpā pāsādikā dassanīyā pabhāsampannā.",
  "atk-abh03a23:3_7": "Samānabhogāti sadisapañcakaāmaguṇabhogā.",
  "atk-abh03a23:3_8": "Samānāhārāti sadisasudhābhojanādiāhārā.",
  "atk-abh03a23:3_9": "Sesaṁ vuttanayameva.",
  "atk-abh03a23:3_10": "Nanu atthi asurakāyoti idaṁ asurakāyasseva sādhakaṁ.",
  "atk-abh03a23:3_11": "Tassa pana visuṁ gatiparicchedābhāvena na gatisādhakanti.",
  "atk-abh03a23:4_0": "Chagatikathāvaṇṇanā.",
  "atk-abh03a23:5_0": "2. Antarābhavakathāvaṇṇanā",
  "atk-abh03a23:6_0": "505.",
  "atk-abh03a23:6_1": "Idāni antarābhavakathā nāma hoti.",
  "atk-abh03a23:6_2": "Tattha yesaṁ “antarā parinibbāyī”ti suttapadaṁ ayoniso gahetvā “antarābhavo nāma atthi,",
  "atk-abh03a23:6_3": "yattha satto dibbacakkhuko viya adibbacakkhuko,",
  "atk-abh03a23:6_4": "iddhimā viya aniddhimā mātāpitisamāgamañceva utusamayañca olokayamāno sattāhaṁ vā atirekasattāhaṁ vā tiṭṭhatī”ti laddhi,",
  "atk-abh03a23:6_5": "seyyathāpi pubbaseliyānañceva sammitiyānañca;",
  "atk-abh03a23:6_6": "te sandhāya atthīti pucchā sakavādissa,",
  "atk-abh03a23:6_7": "laddhiyaṁ ṭhatvā paṭiññā itarassa.",
  "atk-abh03a23:6_8": "Atha naṁ ye ca bhagavatā tayo bhavā vuttā,",
  "atk-abh03a23:6_9": "tesaṁ vasena codetuṁ kāmabhavotiādimāha.",
  "atk-abh03a23:6_10": "Tatrāyaṁ adhippāyo –",
  "atk-abh03a23:6_11": "yadi te antarābhavo nāma koci bhavo atthi,",
  "atk-abh03a23:6_12": "tena kāmabhavādīnaṁyeva aññatarena bhavitabbaṁ pañcavokārabhavādinā viya,",
  "atk-abh03a23:6_13": "tena taṁ pucchāmi –",
  "atk-abh03a23:6_14": "“kiṁ te ayaṁ antarābhavo nāma kāmabhavo,",
  "atk-abh03a23:6_15": "udāhu rūpabhavo arūpabhavo vā”ti?",
  "atk-abh03a23:6_16": "Itaro tathā anicchanto sabbaṁ paṭikkhipati.",
  "atk-abh03a23:6_17": "Kāmabhavassa cātiādi yadi antarābhavo nāma atthi,",
  "atk-abh03a23:6_18": "imesaṁ bhavānaṁ antarā dvinnaṁ sīmānaṁ sīmantarikā viya bhaveyyāti codetuṁ āraddhaṁ.",
  "atk-abh03a23:6_19": "Paravādī pana tathā anicchanto sabbapañhe paṭikkhipati kevalaṁ laddhiyā,",
  "atk-abh03a23:6_20": "na sahadhammena.",
  "atk-abh03a23:6_21": "Teneva naṁ sakavādī ‘no vata re’ti paṭisedheti.",
  "atk-abh03a23:7_0": "506.Pañcamī sā yonītiādīnipi yathāparicchinnayoniādīsu so samodhānaṁ na gacchati,",
  "atk-abh03a23:7_1": "atha tena tato tato atirekena bhavitabbanti codetuṁ vuttāni.",
  "atk-abh03a23:7_2": "Antarābhavūpagaṁ kammanti yadi sopi eko bhavo,",
  "atk-abh03a23:7_3": "yathā kāmabhavūpagādīni kammāni atthīti satthārā vibhajitvā dassitāni,",
  "atk-abh03a23:7_4": "evaṁ tadupagenāpi kammena bhavitabbanti codanatthaṁ vuttaṁ.",
  "atk-abh03a23:7_5": "Yasmā pana parasamaye antarābhavūpagaṁ nāma pāṭiyekkaṁ kammaṁ natthi,",
  "atk-abh03a23:7_6": "yaṁ yaṁ bhavaṁ upapajjissati,",
  "atk-abh03a23:7_7": "tadupageneva kammena antarābhave nibbattatīti tesaṁ laddhi,",
  "atk-abh03a23:7_8": "tasmā ‘naheva’nti paṭikkhittaṁ.",
  "atk-abh03a23:7_9": "Atthi antarābhavūpagā sattāti puṭṭhopi kāmabhavūpagāyeva nāma teti laddhiyā paṭikkhipati.",
  "atk-abh03a23:7_10": "Jāyantītiādīni puṭṭhopi tattha jātijarāmaraṇāni ceva cutipaṭisandhiparamparañca anicchanto paṭikkhipati.",
  "atk-abh03a23:7_11": "Rūpādivasena puṭṭhopi yasmā antarābhavasattassa anidassanaṁ rūpaṁ,",
  "atk-abh03a23:7_12": "vedanādayopi aññesaṁ viya na oḷārikāti tassa laddhi,",
  "atk-abh03a23:7_13": "tasmā paṭikkhipati.",
  "atk-abh03a23:7_14": "Imināva kāraṇena pañcavokārabhavabhāvepi paṭikkhepo veditabbo.",
  "atk-abh03a23:8_0": "507.",
  "atk-abh03a23:8_1": "Idāni kāmabhavo bhavo gatītiādi bhavasaṁsandanaṁ nāma hoti.",
  "atk-abh03a23:8_2": "Tatrāyaṁ adhippāyo –",
  "atk-abh03a23:8_3": "yadi te antarābhavo nāma koci bhavo bhaveyya,",
  "atk-abh03a23:8_4": "yathā kāmabhavādīsu bhavagatiādibhedo labbhati,",
  "atk-abh03a23:8_5": "tathā tatrāpi labbhetha.",
  "atk-abh03a23:8_6": "Yathā vā tattha na labbhati,",
  "atk-abh03a23:8_7": "tathā imesupi na labbhetha.",
  "atk-abh03a23:8_8": "Samānasmiñhi bhavabhāve etesvevesa vibhāgo atthi,",
  "atk-abh03a23:8_9": "na itarasminti ko ettha visesahetūti.",
  "atk-abh03a23:8_10": "Itaro puna laddhimattavasena taṁ taṁ paṭijānāti ceva paṭikkhipati ca.",
  "atk-abh03a23:9_0": "508.Sabbesaññeva sattānaṁ atthi antarābhavoti puṭṭho yasmā nirayūpagaasaññasattūpagaarūpūpagānaṁ antarābhavaṁ na icchati,",
  "atk-abh03a23:9_1": "tasmā paṭikkhipati.",
  "atk-abh03a23:9_2": "Teneva kāraṇena paṭilome paṭijānāti.",
  "atk-abh03a23:9_3": "Ānantariyassātiādi yesaṁ so antarābhavaṁ na icchati,",
  "atk-abh03a23:9_4": "te tāva vibhajitvā dassetuṁ vuttaṁ.",
  "atk-abh03a23:9_5": "Taṁ sabbaṁ pāḷianusāreneva veditabbaṁ saddhiṁ suttasādhanenāti.",
  "atk-abh03a23:10_0": "Antarābhavakathāvaṇṇanā.",
  "atk-abh03a23:11_0": "3. Kāmaguṇakathāvaṇṇanā",
  "atk-abh03a23:12_0": "510.",
  "atk-abh03a23:12_1": "Idāni kāmaguṇakathā nāma hoti.",
  "atk-abh03a23:12_2": "Tattha sakasamaye tāva kāmadhātūti vatthukāmāpi vuccanti –",
  "atk-abh03a23:12_3": "kilesakāmāpi kāmabhavopi.",
  "atk-abh03a23:12_4": "Etesu hi vatthukāmā kamanīyaṭṭhena kāmā,",
  "atk-abh03a23:12_5": "sabhāvanissattasuññataṭṭhena dhātūti kāmadhātu.",
  "atk-abh03a23:12_6": "Kilesakāmā kamanīyaṭṭhena ceva kamanaṭṭhena ca kāmā,",
  "atk-abh03a23:12_7": "yathāvuttenevatthena dhātūti kāmadhātu.",
  "atk-abh03a23:12_8": "Kāmabhavo kamanīyaṭṭhena kamanaṭṭhena vatthukāmapavattidesaṭṭhenāti tīhi kāraṇehi kāmo,",
  "atk-abh03a23:12_9": "yathāvuttenevatthena dhātūti kāmadhātu.",
  "atk-abh03a23:12_10": "Parasamaye pana – “pañcime,",
  "atk-abh03a23:12_11": "bhikkhave,",
  "atk-abh03a23:12_12": "kāmaguṇā”ti vacanamattaṁ nissāya pañceva kāmaguṇā kāmadhātūti gahitaṁ.",
  "atk-abh03a23:12_13": "Tasmā yesaṁ ayaṁ laddhi,",
  "atk-abh03a23:12_14": "seyyathāpi etarahi pubbaseliyānaṁ;",
  "atk-abh03a23:12_15": "te sandhāya kāmadhātunānattaṁ bodhetuṁ pañcevāti pucchā sakavādissa,",
  "atk-abh03a23:12_16": "laddhivasena paṭiññā itarassa.",
  "atk-abh03a23:12_17": "Nanu atthītiādi kilesakāmadassanatthaṁ vuttaṁ.",
  "atk-abh03a23:12_18": "Tattha tappaṭisaṁyuttoti kāmaguṇapaṭisaṁyutto,",
  "atk-abh03a23:12_19": "kāmaguṇārammaṇoti attho.",
  "atk-abh03a23:12_20": "No ca vata re vattabbe pañcevāti imesu tappaṭisaṁyuttachandādīsu sati pañceva kāmaguṇā kāmadhātūti na vattabbaṁ.",
  "atk-abh03a23:12_21": "Etepi hi chandādayo kamanīyaṭṭhena kāmā ca dhātu cātipi kāmadhātu.",
  "atk-abh03a23:12_22": "Kamanaṭṭhena kāmasaṅkhātā dhātūtipi kāmadhātūti attho.",
  "atk-abh03a23:13_0": "Manussānaṁ cakkhuntiādi vatthukāmadassanatthaṁ vuttaṁ.",
  "atk-abh03a23:13_1": "Tattha paravādī channampi āyatanānaṁ vatthukāmabhāvena nakāmadhātubhāvaṁ paṭikkhipitvā puna manoti puṭṭho",
  "atk-abh03a23:13_2": "mahaggatalokuttaraṁ sandhāya nakāmadhātubhāvaṁ paṭijānāti.",
  "atk-abh03a23:13_3": "Yasmā pana sabbopi tebhūmakamano kāmadhātuyeva,",
  "atk-abh03a23:13_4": "tasmā naṁ sakavādī suttena niggaṇhāti.",
  "atk-abh03a23:14_0": "511.Kāmaguṇābhavotiādi bhavassa kāmadhātubhāvadassanatthaṁ vuttaṁ.",
  "atk-abh03a23:14_1": "Yasmā pana kāmaguṇamatte bhavoti vohāro natthi,",
  "atk-abh03a23:14_2": "tasmā paravādī nahevāti paṭikkhipati.",
  "atk-abh03a23:14_3": "Kāmaguṇūpagaṁ kammantiādi sabbaṁ kāmaguṇamattassa nakāmadhātubhāvadassanatthaṁ vuttaṁ.",
  "atk-abh03a23:14_4": "Kāmadhātusaṅkhātakāmabhavūpagameva hi kammaṁ atthi,",
  "atk-abh03a23:14_5": "kāmabhavūpagā eva ca sattā honti.",
  "atk-abh03a23:14_6": "Tattha jāyanti jiyanti miyanti cavanti upapajjanti,",
  "atk-abh03a23:14_7": "na kāmaguṇesūti iminā upāyena sabbattha attho veditabboti.",
  "atk-abh03a23:15_0": "Kāmaguṇakathāvaṇṇanā.",
  "atk-abh03a23:16_0": "4. Kāmakathāvaṇṇanā",
  "atk-abh03a23:17_0": "513-514.",
  "atk-abh03a23:17_1": "Idāni kāmakathā nāma hoti.",
  "atk-abh03a23:17_2": "Tattha yesaṁ “pañcime,",
  "atk-abh03a23:17_3": "bhikkhave,",
  "atk-abh03a23:17_4": "kāmaguṇā”ti vacanamattaṁ nissāya rūpāyatanādīni pañcevāyatanāni kāmāti laddhi,",
  "atk-abh03a23:17_5": "seyyathāpi pubbaseliyānaṁ;",
  "atk-abh03a23:17_6": "tesaṁ kilesakāmasseva nippariyāyena kāmabhāvaṁ dassetuṁ pañcevāti pucchā sakavādissa,",
  "atk-abh03a23:17_7": "paṭiññā itarassa.",
  "atk-abh03a23:17_8": "Sesamettha uttānatthamevāti.",
  "atk-abh03a23:18_0": "Kāmakathāvaṇṇanā.",
  "atk-abh03a23:19_0": "5. Rūpadhātukathāvaṇṇanā",
  "atk-abh03a23:20_0": "515-516.",
  "atk-abh03a23:20_1": "Idāni rūpadhātukathā nāma hoti.",
  "atk-abh03a23:20_2": "Tattha “rūpino dhammā rūpadhātu nāmā”ti yesaṁ laddhi,",
  "atk-abh03a23:20_3": "seyyathāpi andhakānaṁ;",
  "atk-abh03a23:20_4": "te sandhāya rūpinoti pucchā sakavādissa,",
  "atk-abh03a23:20_5": "paṭiññā itarassa.",
  "atk-abh03a23:20_6": "Atha naṁ sakavādī yasmā rūpadhātu nāma rūpabhavo,",
  "atk-abh03a23:20_7": "na rūpamattameva,",
  "atk-abh03a23:20_8": "tasmā tenatthena codetuṁ rūpadhātūtiādimāha.",
  "atk-abh03a23:20_9": "Taṁ sabbaṁ kāmaguṇakathāyaṁ vuttanayeneva veditabbaṁ.",
  "atk-abh03a23:20_10": "Sāva kāmadhātūti puṭṭho bhūmiparicchedena virodhaṁ passamāno paṭikkhipati.",
  "atk-abh03a23:20_11": "Puna daḷhaṁ katvā puṭṭho attano laddhivasena paṭijānāti.",
  "atk-abh03a23:20_12": "Evaṁ sante pana dvīhi bhavehi samannāgatatā āpajjati,",
  "atk-abh03a23:20_13": "tena taṁ sakavādī kāmabhavena cāti ādimāha.",
  "atk-abh03a23:20_14": "Itaro ekassa dvīhi samannāgatābhāvato paṭikkhipatīti.",
  "atk-abh03a23:21_0": "Rūpadhātukathāvaṇṇanā.",
  "atk-abh03a23:22_0": "6. Arūpadhātukathāvaṇṇanā",
  "atk-abh03a23:23_0": "517-518.",
  "atk-abh03a23:23_1": "Arūpadhātukathāyapi imināvupāyena attho veditabbo.",
  "atk-abh03a23:23_2": "Arūpadhammesu pana vedanākkhandhameva gahetvā vedanā bhavotiādinā nayenettha desanā katā.",
  "atk-abh03a23:23_3": "Tattha kiṁ te arūpino dhammāti saṅkhaṁ gatā vedanādīsu aññatarā hotīti evamattho daṭṭhabbo.",
  "atk-abh03a23:23_4": "Sesaṁ heṭṭhā vuttanayeneva veditabbanti.",
  "atk-abh03a23:24_0": "Arūpadhātukathāvaṇṇanā.",
  "atk-abh03a23:25_0": "7. Rūpadhātuyā āyatanakathāvaṇṇanā",
  "atk-abh03a23:26_0": "519.",
  "atk-abh03a23:26_1": "Idāni rūpadhātuyā āyatanakathā nāma hoti.",
  "atk-abh03a23:26_2": "Tattha yesaṁ “rūpī manomayo sabbaṅgapaccaṅgī ahīnindriyo”ti suttaṁ nissāya brahmakāyikānaṁ ghānādinimittānipi",
  "atk-abh03a23:26_3": "āyatanānevāti kappetvā saḷāyataniko tesaṁ attabhāvoti laddhi,",
  "atk-abh03a23:26_4": "seyyathāpi andhakānañceva sammitiyānañca;",
  "atk-abh03a23:26_5": "te sandhāya saḷāyatanikoti pucchā sakavādissa,",
  "atk-abh03a23:26_6": "laddhivasena paṭiññā itarassa.",
  "atk-abh03a23:26_7": "Atha naṁ yaṁ tattha āyatanaṁ natthi,",
  "atk-abh03a23:26_8": "tassa vasena codetuṁ atthi tattha ghānāyatanantiādi āraddhaṁ.",
  "atk-abh03a23:26_9": "Tato paravādī yaṁ tattha ajjhattikānaṁ tiṇṇaṁ āyatanānaṁ ghānādikaṁ saṇṭhānanimittaṁ tadeva āyatananti laddhiyā paṭijānāti.",
  "atk-abh03a23:26_10": "Bāhirānaṁ gandhāyatanādīnaṁ vasena puṭṭho ghānappasādādayo tattha na icchati,",
  "atk-abh03a23:26_11": "tasmā tesaṁ gocaraṁ paṭisedhento paṭikkhipati.",
  "atk-abh03a23:26_12": "Paṭilomapañhasaṁsandanapañhesupi imināvupāyena attho veditabbo.",
  "atk-abh03a23:27_0": "521.",
  "atk-abh03a23:27_1": "Atthi tattha ghānāyatanaṁ atthi gandhāyatanaṁ tena ghānena taṁ gandhaṁ ghāyatīti tasmiṁyeva parasamaye ekacce ācariye sandhāya vuttaṁ.",
  "atk-abh03a23:27_2": "Te kira tattha cha ajjhattikāni āyatanāni paripuṇṇāni icchanti,",
  "atk-abh03a23:27_3": "āyatanena ca nāma sakiccakena bhavitabbanti tehi ghānādīhi te gandhādayo ghāyanti sāyanti phusantītipi icchanti.",
  "atk-abh03a23:27_4": "Taṁ laddhiṁ sandhāya paravādī āmantāti paṭijānāti.",
  "atk-abh03a23:28_0": "522.Atthitattha mūlagandhotiādīni pana puṭṭho atthibhāvaṁ sādhetuṁ asakkonto paṭikkhipati.",
  "atk-abh03a23:28_1": "Nanu atthi tatthaghānanimittantiādi saṇṭhānamattasseva sādhakaṁ,",
  "atk-abh03a23:28_2": "na āyatanassa,",
  "atk-abh03a23:28_3": "tasmā udāhaṭampi anudāhaṭasadisamevāti.",
  "atk-abh03a23:29_0": "Rūpadhātuyā āyatanakathāvaṇṇanā.",
  "atk-abh03a23:30_0": "8. Arūpe rūpakathāvaṇṇanā",
  "atk-abh03a23:31_0": "524-526.",
  "atk-abh03a23:31_1": "Idāni arūpe rūpakathā nāma hoti.",
  "atk-abh03a23:31_2": "Tattha yesaṁ “viññāṇapaccayā nāmarūpa”nti vacanato āruppabhavepi oḷārikarūpā nissaṭaṁ sukhumarūpaṁ atthīti laddhi,",
  "atk-abh03a23:31_3": "seyyathāpi andhakānaṁ;",
  "atk-abh03a23:31_4": "te sandhāya atthi rūpanti pucchā sakavādissa,",
  "atk-abh03a23:31_5": "paṭiññā itarassa.",
  "atk-abh03a23:31_6": "Sesamettha uttānatthamevāti.",
  "atk-abh03a23:32_0": "Arūpe rūpakathāvaṇṇanā.",
  "atk-abh03a23:33_0": "9. Rūpaṁ kammantikathāvaṇṇanā",
  "atk-abh03a23:34_0": "527-537.",
  "atk-abh03a23:34_1": "Idāni rūpaṁ kammantikathā nāma hoti.",
  "atk-abh03a23:34_2": "Tattha yesaṁ kāyavacīviññattisaṅkhātaṁ rūpameva kāyakammaṁ vacīkammaṁ nāma,",
  "atk-abh03a23:34_3": "tañca kusalasamuṭṭhānaṁ kusalaṁ,",
  "atk-abh03a23:34_4": "akusalasamuṭṭhānaṁ akusalanti laddhi,",
  "atk-abh03a23:34_5": "seyyathāpi mahisāsakānañceva sammitiyānañca;",
  "atk-abh03a23:34_6": "te sandhāya kusalena cittena samuṭṭhitanti pucchā sakavādissa,",
  "atk-abh03a23:34_7": "paṭiññā itarassa.",
  "atk-abh03a23:34_8": "Atha naṁ sace taṁ kusalaṁ,",
  "atk-abh03a23:34_9": "yvāyaṁ sārammaṇādibhedo kusalassa labbhati,",
  "atk-abh03a23:34_10": "atthi te so tassāti codetuṁ sārammaṇantiādi āraddhaṁ.",
  "atk-abh03a23:34_11": "Tattha patthanā paṇidhīti cetanāyevetaṁ vevacanaṁ.",
  "atk-abh03a23:34_12": "Kusalacetanāyeva hi pakappayamānā patthanāti.",
  "atk-abh03a23:34_13": "Pakappanavasena ṭhitattā paṇidhīti ca vuccati.",
  "atk-abh03a23:34_14": "Parato pana kusalena cittena samuṭṭhitā vedanā saññā cetanā saddhātiādīsu vedanādīnaññeva cettha patthanā paṇidhīti labbhati,",
  "atk-abh03a23:34_15": "na cetanāya. Kasmā?",
  "atk-abh03a23:34_16": "Dvinnaṁ cetanānaṁ ekato abhāvā,",
  "atk-abh03a23:34_17": "sotapatitattā pana evaṁ tanti gatāti veditabbā.",
  "atk-abh03a23:34_18": "Rūpāyatanantiādi purimavāre “sabbantaṁ kusala”nti saṁkhittassa pabhedadassanatthaṁ vuttaṁ.",
  "atk-abh03a23:34_19": "Sesā saṁsandananayā,",
  "atk-abh03a23:34_20": "vacīkammakathā “akusalena cittena samuṭṭhita”ntiādividhānañca sabbaṁ pāḷianusāreneva veditabbaṁ.",
  "atk-abh03a23:34_21": "Asucīti panettha sukkaṁ adhippetaṁ.",
  "atk-abh03a23:34_22": "Suttasādhanaṁ uttānatthameva.",
  "atk-abh03a23:35_0": "Rūpaṁ kammantikathāvaṇṇanā.",
  "atk-abh03a23:36_0": "10. Jīvitindriyakathāvaṇṇanā",
  "atk-abh03a23:37_0": "540.",
  "atk-abh03a23:37_1": "Idāni jīvitindriyakathā nāma hoti.",
  "atk-abh03a23:37_2": "Tattha yesaṁ jīvitindriyaṁ nāma cittavippayutto arūpadhammo,",
  "atk-abh03a23:37_3": "tasmā rūpajīvitindriyaṁ natthīti laddhi,",
  "atk-abh03a23:37_4": "seyyathāpi pubbaseliyānañceva sammitiyānañca;",
  "atk-abh03a23:37_5": "te sandhāya pucchā sakavādissa,",
  "atk-abh03a23:37_6": "paṭiññā itarassa.",
  "atk-abh03a23:37_7": "Natthi rūpīnaṁ dhammānaṁ āyūti pañhe upādinnarūpānampi tiṇakaṭṭhādīnampi santānavasena pavattimeva āyu",
  "atk-abh03a23:37_8": "ṭhiti yapanā yāpanā iriyanā vattanā pālanāti icchati,",
  "atk-abh03a23:37_9": "tasmā paṭikkhipati.",
  "atk-abh03a23:37_10": "Atthīti pañhepi iminā kāraṇena paṭijānāti.",
  "atk-abh03a23:37_11": "Atthi arūpajīvitindriyanti pañhe arūpadhammānaṁ cittavippayuttaṁ jīvitindriyasantānaṁ nāma atthīti icchati,",
  "atk-abh03a23:37_12": "tasmā paṭijānāti.",
  "atk-abh03a23:38_0": "541.Rūpīnaṁ dhammānaṁ āyu arūpajīvitindriyanti pañhe sattasantāne rūpino vā hontu arūpino vā,",
  "atk-abh03a23:38_1": "sabbesaṁ cittavippayuttaṁ arūpajīvitindriyameva icchati,",
  "atk-abh03a23:38_2": "tasmā paṭijānāti.",
  "atk-abh03a23:39_0": "542.",
  "atk-abh03a23:39_1": "Nirodhasamāpannapañhesupi cittavippayuttaṁ arūpajīvitameva sandhāya paṭikkhipati ca paṭijānāti ca.",
  "atk-abh03a23:39_2": "Sakavādī pana taṁ asampaṭicchanto yaṁ arūpapavatte asati atthi,",
  "atk-abh03a23:39_3": "rūpena tena bhavitabbanti codetuṁ hañcītiādimāha.",
  "atk-abh03a23:39_4": "Saṅkhārakkhandhapañhe phassādisaṅkhārakkhandhaṁ sandhāya paṭikkhipati,",
  "atk-abh03a23:39_5": "kāyakammādisaṅkhārakkhandhaṁ sandhāya paṭijānāti.",
  "atk-abh03a23:39_6": "Kāyaviññatti vacīviññatti sammāvācā sammākammanto jīvitindriyanti evamādayopi dhammā saṅkhārakkhandhapariyāpannātissa laddhi.",
  "atk-abh03a23:39_7": "Sakavādī pana taṁ asampaṭicchanto yadi niruddhepi arūpapavatte saṅkhārakkhandho atthi,",
  "atk-abh03a23:39_8": "catunnampi khandhānaṁ atthitā hotūti codetuṁ atthi vedanākkhandhoti ādimāha.",
  "atk-abh03a23:39_9": "Itaro antosamāpattiṁ sandhāya paṭikkhipati,",
  "atk-abh03a23:39_10": "samāpajjantassa ca vuṭṭhahantassa ca pubbāparabhāgaṁ sandhāya paṭijānāti.",
  "atk-abh03a23:40_0": "543.",
  "atk-abh03a23:40_1": "Asaññasattavārepi eseva nayo.",
  "atk-abh03a23:40_2": "Tassa hi laddhiyā asaññasattānaṁ paṭisandhikāle cittaṁ uppajjitvā nirujjhati,",
  "atk-abh03a23:40_3": "tena saha cittavippayuttaarūpajīvitindriyaṁ uppajjitvā yāvatāyukaṁ pavattati.",
  "atk-abh03a23:40_4": "Tasmā tesaṁ jīvitindriyaṁ natthīti puṭṭho paṭikkhipati,",
  "atk-abh03a23:40_5": "atthīti puṭṭho paṭijānāti.",
  "atk-abh03a23:40_6": "Vedanākkhandhādayopi tesaṁ pavattivasena paṭikkhipati,",
  "atk-abh03a23:40_7": "cutipaṭisandhivasena paṭijānāti.",
  "atk-abh03a23:40_8": "Sakavādī pana taṁ anicchanto “sace tattha ekakkhaṇepi vedanādayo atthi,",
  "atk-abh03a23:40_9": "pañcavokārabhavattaṁ pāpuṇātī”ti codetuṁ pañcavokārabhavoti āha.",
  "atk-abh03a23:40_10": "Itaro suttavirodhabhayā paṭikkhipati.",
  "atk-abh03a23:41_0": "544-545.Ekadesaṁ bhijjatīti pañhe sampayuttaṁ bhijjati,",
  "atk-abh03a23:41_1": "vippayuttaṁ tiṭṭhatīti tassa laddhi,",
  "atk-abh03a23:41_2": "tasmā paṭijānāti.",
  "atk-abh03a23:41_3": "Dve jīvitindriyānīti pucchā paravādissa,",
  "atk-abh03a23:41_4": "paṭiññā sakavādissa.",
  "atk-abh03a23:41_5": "Rūpārūpavasena hi dve jīvitindriyāni,",
  "atk-abh03a23:41_6": "tehiyeva satto jīvati,",
  "atk-abh03a23:41_7": "tesaṁ bhaṅgena maratīti vuccati.",
  "atk-abh03a23:41_8": "Cutikkhaṇasmiñhi dvepi jīvitāni saheva bhijjanti.",
  "atk-abh03a23:42_0": "Jīvitindriyakathāvaṇṇanā.",
  "atk-abh03a23:43_0": "11. Kammahetukathāvaṇṇanā",
  "atk-abh03a23:44_0": "546.",
  "atk-abh03a23:44_1": "Idāni kammahetukathā nāma hoti.",
  "atk-abh03a23:44_2": "Tattha yena arahatā purimabhave arahā abbhācikkhitapubbo,",
  "atk-abh03a23:44_3": "so tassa kammassa hetu arahattā parihāyatīti yesaṁ laddhi,",
  "atk-abh03a23:44_4": "seyyathāpi pubbaseliyānañceva sammitiyānañca;",
  "atk-abh03a23:44_5": "te sandhāya kammahetūti pucchā sakavādissa,",
  "atk-abh03a23:44_6": "paṭiññā itarassa.",
  "atk-abh03a23:44_7": "Sesaṁ parihānikathāyaṁ vuttanayameva.",
  "atk-abh03a23:45_0": "Handa hi arahantānaṁ abbhācikkhatīti idaṁ yassa kammassa hetu parihāyati,",
  "atk-abh03a23:45_1": "taṁ sampaṭicchāpetuṁ vadati.",
  "atk-abh03a23:45_2": "Atha naṁ sakavādī taṁ pakkhaṁ paṭijānāpetvā “yadi evaṁ yehi arahanto na abbhācikkhitapubbā,",
  "atk-abh03a23:45_3": "te sabbe arahattaṁ pāpuṇeyyu”nti codetuṁ ye kecītiādimāha.",
  "atk-abh03a23:45_4": "Itaro tassa kammassa arahattaṁ sampāpuṇane niyāmaṁ apassanto paṭikkhipati.",
  "atk-abh03a23:46_0": "Kammahetukathāvaṇṇanā.",
  "atk-abh03a23:47_0": "Aṭṭhamo vaggo."
}