{
  "ud3.2:0.1_0": "Udāna 3.2",
  "ud3.2:0.2_0": "Nandasutta",
  "ud3.2:1.1_0": "Evaṁ me sutaṁ—",
  "ud3.2:1.2_0": "ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.",
  "ud3.2:1.3_0": "Tena kho pana samayena āyasmā nando bhagavato bhātā mātucchāputto sambahulānaṁ bhikkhūnaṁ evamāroceti:",
  "ud3.2:1.4_0": "“anabhirato ahaṁ, āvuso, brahmacariyaṁ carāmi;",
  "ud3.2:1.5_0": "na sakkomi brahmacariyaṁ sandhāretuṁ, sikkhaṁ paccakkhāya hīnāyāvattissāmī”ti.",
  "ud3.2:2.1_0": "Atha kho aññataro bhikkhu yena bhagavā tenupasaṅkami;",
  "ud3.2:2.1_1": "upasaṅkamitvā bhagavantaṁ abhivādetvā ekamantaṁ nisīdi.",
  "ud3.2:2.2_0": "Ekamantaṁ nisinno kho so bhikkhu bhagavantaṁ etadavoca:",
  "ud3.2:2.3_0": "“āyasmā, bhante, nando bhagavato bhātā mātucchāputto sambahulānaṁ bhikkhūnaṁ evamāroceti:",
  "ud3.2:2.4_0": "‘anabhirato ahaṁ, āvuso,",
  "ud3.2:2.4_1": "brahmacariyaṁ carāmi,",
  "ud3.2:2.4_2": "na sakkomi brahmacariyaṁ sandhāretuṁ,",
  "ud3.2:2.4_3": "sikkhaṁ paccakkhāya hīnāyāvattissāmī’”ti.",
  "ud3.2:3.1_0": "Atha kho bhagavā aññataraṁ bhikkhuṁ āmantesi:",
  "ud3.2:3.2_0": "“ehi tvaṁ, bhikkhu, mama vacanena nandaṁ bhikkhuṁ āmantehi:",
  "ud3.2:3.3_0": "‘satthā taṁ, āvuso nanda, āmantetī’”ti.",
  "ud3.2:3.4_0": "“Evaṁ,",
  "ud3.2:3.4_1": "bhante”ti kho so bhikkhu bhagavato paṭissutvā yenāyasmā nando tenupasaṅkami;",
  "ud3.2:3.4_2": "upasaṅkamitvā āyasmantaṁ nandaṁ etadavoca:",
  "ud3.2:3.5_0": "“satthā taṁ, āvuso nanda, āmantetī”ti.",
  "ud3.2:4.1_0": "“Evamāvuso”ti kho āyasmā nando tassa bhikkhuno paṭissutvā yena bhagavā tenupasaṅkami;",
  "ud3.2:4.1_1": "upasaṅkamitvā bhagavantaṁ abhivādetvā ekamantaṁ nisīdi.",
  "ud3.2:4.2_0": "Ekamantaṁ nisinnaṁ kho āyasmantaṁ nandaṁ bhagavā etadavoca:",
  "ud3.2:5.1_0": "“Saccaṁ kira tvaṁ, nanda, sambahulānaṁ bhikkhūnaṁ evamārocesi:",
  "ud3.2:5.2_0": "‘anabhirato ahaṁ, āvuso,",
  "ud3.2:5.2_1": "brahmacariyaṁ carāmi,",
  "ud3.2:5.2_2": "na sakkomi brahmacariyaṁ sandhāretuṁ,",
  "ud3.2:5.2_3": "sikkhaṁ paccakkhāya hīnāyāvattissāmī’”ti?",
  "ud3.2:5.3_0": "“Evaṁ, bhante”ti.",
  "ud3.2:6.1_0": "“Kissa pana tvaṁ, nanda,",
  "ud3.2:6.1_1": "anabhirato brahmacariyaṁ carasi,",
  "ud3.2:6.1_2": "na sakkosi brahmacariyaṁ sandhāretuṁ,",
  "ud3.2:6.1_3": "sikkhaṁ paccakkhāya hīnāyāvattissasī”ti?",
  "ud3.2:6.2_0": "“Sākiyānī maṁ, bhante,",
  "ud3.2:6.2_1": "janapadakalyāṇī gharā nikkhamantassa upaḍḍhullikhitehi kesehi apaloketvā maṁ etadavoca:",
  "ud3.2:6.3_0": "‘tuvaṭaṁ kho, ayyaputta, āgaccheyyāsī’ti.",
  "ud3.2:6.4_0": "So kho ahaṁ, bhante,",
  "ud3.2:6.4_1": "tamanussaramāno anabhirato brahmacariyaṁ carāmi,",
  "ud3.2:6.4_2": "na sakkomi brahmacariyaṁ sandhāretuṁ,",
  "ud3.2:6.4_3": "sikkhaṁ paccakkhāya hīnāyāvattissāmī”ti.",
  "ud3.2:7.1_0": "Atha kho bhagavā āyasmantaṁ nandaṁ bāhāyaṁ gahetvā—",
  "ud3.2:7.2_0": "seyyathāpi nāma balavā puriso samiñjitaṁ vā bāhaṁ pasāreyya, pasāritaṁ vā bāhaṁ samiñjeyya;",
  "ud3.2:7.3_0": "evamevaṁ—",
  "ud3.2:7.4_0": "jetavane antarahito devesu tāvatiṁsesu pāturahosi.",
  "ud3.2:8.1_0": "Tena kho pana samayena pañcamattāni accharāsatāni sakkassa devānamindassa upaṭṭhānaṁ āgatāni honti kakuṭapādāni.",
  "ud3.2:8.2_0": "Atha kho bhagavā āyasmantaṁ nandaṁ āmantesi:",
  "ud3.2:8.3_0": "“passasi no tvaṁ, nanda, imāni pañca accharāsatāni kakuṭapādānī”ti?",
  "ud3.2:8.4_0": "“Evaṁ, bhante”ti.",
  "ud3.2:9.1_0": "“Taṁ kiṁ maññasi, nanda,",
  "ud3.2:9.1_1": "katamā nu kho abhirūpatarā vā dassanīyatarā vā pāsādikatarā vā,",
  "ud3.2:9.1_2": "sākiyānī vā janapadakalyāṇī,",
  "ud3.2:9.1_3": "imāni vā pañca accharāsatāni kakuṭapādānī”ti?",
  "ud3.2:9.2_0": "“Seyyathāpi, bhante, paluṭṭhamakkaṭī kaṇṇanāsacchinnā;",
  "ud3.2:9.3_0": "evamevaṁ kho, bhante,",
  "ud3.2:9.3_1": "sākiyānī janapadakalyāṇī imesaṁ pañcannaṁ accharāsatānaṁ upanidhāya saṅkhyampi nopeti kalabhāgampi nopeti upanidhimpi nopeti.",
  "ud3.2:9.4_0": "Atha kho imāni pañca accharāsatāni abhirūpatarāni ceva dassanīyatarāni ca pāsādikatarāni cā”ti.",
  "ud3.2:10.1_0": "“Abhirama, nanda, abhirama, nanda.",
  "ud3.2:10.2_0": "Ahaṁ te pāṭibhogo pañcannaṁ accharāsatānaṁ paṭilābhāya kakuṭapādānan”ti.",
  "ud3.2:10.3_0": "“Sace me, bhante,",
  "ud3.2:10.3_1": "bhagavā pāṭibhogo pañcannaṁ accharāsatānaṁ paṭilābhāya kakuṭapādānaṁ,",
  "ud3.2:10.3_2": "abhiramissāmahaṁ, bhante,",
  "ud3.2:10.3_3": "bhagavati brahmacariye”ti.",
  "ud3.2:11.1_0": "Atha kho bhagavā āyasmantaṁ nandaṁ bāhāyaṁ gahetvā—",
  "ud3.2:11.2_0": "seyyathāpi nāma balavā puriso samiñjitaṁ vā bāhaṁ pasāreyya, pasāritaṁ vā bāhaṁ samiñjeyya;",
  "ud3.2:11.3_0": "evamevaṁ—",
  "ud3.2:11.4_0": "devesu tāvatiṁsesu antarahito jetavane pāturahosi.",
  "ud3.2:12.1_0": "Assosuṁ kho bhikkhū:",
  "ud3.2:12.2_0": "“āyasmā kira nando bhagavato bhātā mātucchāputto accharānaṁ hetu brahmacariyaṁ carati;",
  "ud3.2:12.3_0": "bhagavā kirassa pāṭibhogo pañcannaṁ accharāsatānaṁ paṭilābhāya kakuṭapādānan”ti.",
  "ud3.2:13.1_0": "Atha kho āyasmato nandassa sahāyakā bhikkhū āyasmantaṁ nandaṁ bhatakavādena ca upakkitakavādena ca samudācaranti:",
  "ud3.2:13.2_0": "“bhatako kirāyasmā nando upakkitako kirāyasmā nando accharānaṁ hetu brahmacariyaṁ carati;",
  "ud3.2:13.3_0": "bhagavā kirassa pāṭibhogo pañcannaṁ accharāsatānaṁ paṭilābhāya kakuṭapādānan”ti.",
  "ud3.2:14.1_0": "Atha kho āyasmā nando sahāyakānaṁ bhikkhūnaṁ bhatakavādena ca upakkitakavādena ca aṭṭīyamāno harāyamāno",
  "ud3.2:14.1_1": "jigucchamāno eko vūpakaṭṭho appamatto ātāpī pahitatto viharanto nacirasseva—",
  "ud3.2:14.2_0": "yassatthāya kulaputtā sammadeva agārasmā anagāriyaṁ pabbajanti, tadanuttaraṁ—",
  "ud3.2:14.3_0": "brahmacariyapariyosānaṁ diṭṭheva dhamme sayaṁ abhiññā sacchikatvā upasampajja vihāsi.",
  "ud3.2:14.4_0": "“Khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā”ti abbhaññāsi.",
  "ud3.2:14.5_0": "Aññataro kho panāyasmā nando arahataṁ ahosi.",
  "ud3.2:15.1_0": "Atha kho aññatarā devatā abhikkantāya rattiyā abhikkantavaṇṇā kevalakappaṁ jetavanaṁ obhāsetvā yena bhagavā tenupasaṅkami;",
  "ud3.2:15.1_1": "upasaṅkamitvā bhagavantaṁ abhivādetvā ekamantaṁ aṭṭhāsi.",
  "ud3.2:15.2_0": "Ekamantaṁ ṭhitā kho sā devatā bhagavantaṁ etadavoca:",
  "ud3.2:15.3_0": "“āyasmā, bhante,",
  "ud3.2:15.3_1": "nando bhagavato bhātā mātucchāputto āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme",
  "ud3.2:15.3_2": "sayaṁ abhiññā sacchikatvā upasampajja viharatī”ti.",
  "ud3.2:15.4_0": "Bhagavatopi kho ñāṇaṁ udapādi:",
  "ud3.2:15.5_0": "“nando āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharatī”ti.",
  "ud3.2:16.1_0": "Atha kho āyasmā nando tassā rattiyā accayena yena bhagavā tenupasaṅkami;",
  "ud3.2:16.1_1": "upasaṅkamitvā bhagavantaṁ abhivādetvā ekamantaṁ nisīdi.",
  "ud3.2:16.2_0": "Ekamantaṁ nisinno kho āyasmā nando bhagavantaṁ etadavoca:",
  "ud3.2:16.3_0": "“yaṁ me, bhante,",
  "ud3.2:16.3_1": "bhagavā pāṭibhogo pañcannaṁ accharāsatānaṁ paṭilābhāya kakuṭapādānaṁ,",
  "ud3.2:16.3_2": "muñcāmahaṁ, bhante,",
  "ud3.2:16.3_3": "bhagavantaṁ etasmā paṭissavā”ti.",
  "ud3.2:16.4_0": "“Mayāpi kho tvaṁ, nanda, cetasā ceto paricca vidito:",
  "ud3.2:16.5_0": "‘nando āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharatī’ti.",
  "ud3.2:16.6_0": "Devatāpi me etamatthaṁ ārocesi:",
  "ud3.2:16.7_0": "‘āyasmā, bhante,",
  "ud3.2:16.7_1": "nando bhagavato bhātā mātucchāputto āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme",
  "ud3.2:16.7_2": "sayaṁ abhiññā sacchikatvā upasampajja viharatī’ti.",
  "ud3.2:16.8_0": "Yadeva kho te, nanda, anupādāya āsavehi cittaṁ vimuttaṁ, athāhaṁ mutto etasmā paṭissavā”ti.",
  "ud3.2:17.1_0": "Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi:",
  "ud3.2:18.1_0": "“Yassa nittiṇṇo paṅko,",
  "ud3.2:18.2_0": "Maddito kāmakaṇḍako;",
  "ud3.2:18.3_0": "Mohakkhayaṁ anuppatto,",
  "ud3.2:18.4_0": "Sukhadukkhesu na vedhatī sa bhikkhū”ti.",
  "ud3.2:18.5_0": "Dutiyaṁ."
}