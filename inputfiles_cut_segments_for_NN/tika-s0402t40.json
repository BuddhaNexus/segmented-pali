{
  "tika-s0402t40:0_0": "(7) 2. Pattakammavaggo",
  "tika-s0402t40:1_0": "1-4. Pattakammasuttādivaṇṇanā",
  "tika-s0402t40:2_0": "61-64.",
  "tika-s0402t40:2_1": "Dutiyassa paṭhame ye aniṭṭhā na honti,",
  "tika-s0402t40:2_2": "te iṭṭhāti adhippetāti āha “aniṭṭhapaṭikkhepena iṭṭhā”ti.",
  "tika-s0402t40:2_3": "Iṭṭhāti ca pariyiṭṭhā vā hotu mā vā,",
  "tika-s0402t40:2_4": "iṭṭhārammaṇabhūtāti attho.",
  "tika-s0402t40:2_5": "Gavesitampi hi iṭṭhanti vuccati,",
  "tika-s0402t40:2_6": "taṁ idha nādhippetaṁ.",
  "tika-s0402t40:2_7": "Maneti manasmiṁ.",
  "tika-s0402t40:2_8": "Kantāti vā kamanīyā,",
  "tika-s0402t40:2_9": "kāmetabbāti attho.",
  "tika-s0402t40:2_10": "Manaṁ appāyantīti iṭṭhabhāvena manaṁ vaḍḍhenti.",
  "tika-s0402t40:2_11": "Kammasādhano idha bhoga-saddoti āha “bhogāti bhuñjitabbā”tiādi.",
  "tika-s0402t40:2_12": "Dhammūpaghātaṁ katvā kusaladhammaṁ vinodetvā.",
  "tika-s0402t40:2_13": "Upanijjhāyīyantīti upajjhāyāti āha “sukhadukkhesu upanijjhāyitabbattā”ti,",
  "tika-s0402t40:2_14": "sukhadukkhesu uppannesu anussaritabbattāti attho.",
  "tika-s0402t40:2_15": "Sandiṭṭhasambhattehīti ettha tattha tattha saṅgamma diṭṭhamattā nātidaḷhamittā sandiṭṭhā,",
  "tika-s0402t40:2_16": "suṭṭhu bhattā sinehavanto daḷhamittā sambhattā.",
  "tika-s0402t40:3_0": "Visamalobhanti balavalobhaṁ.",
  "tika-s0402t40:3_1": "Sukhitanti sañjātasukhaṁ.",
  "tika-s0402t40:3_2": "Pīṇitanti dhātaṁ suhitaṁ.",
  "tika-s0402t40:3_3": "Tathābhūto pana yasmā balasampanno hoti,",
  "tika-s0402t40:3_4": "tasmā “balasampannaṁ karotī”ti vuttaṁ.",
  "tika-s0402t40:4_0": "Sobhane kāyikavācasikakamme ratoti sūrato ukārassa dīghaṁ katvā,",
  "tika-s0402t40:4_1": "tassa bhāvo soraccaṁ,",
  "tika-s0402t40:4_2": "kāyikavācasiko avītikkamo.",
  "tika-s0402t40:4_3": "So pana atthato susīlabhāvoti āha “khantisoracce niviṭṭhāti adhivāsanakkhantiyañca susīlatāya ca niviṭṭhā”ti.",
  "tika-s0402t40:4_4": "Ekamattānanti ekaṁ cittanti attho.",
  "tika-s0402t40:4_5": "Rāgādīnañhi pubbabhāgiyaṁ damanādi paccekaṁ icchitabbaṁ,",
  "tika-s0402t40:4_6": "na maggakkhaṇe viya ekajjhaṁ paṭisaṅkhānamukhena pajahanato.",
  "tika-s0402t40:4_7": "Ekamattānanti vā vivekavasena ekaṁ ekākinaṁ attānaṁ.",
  "tika-s0402t40:4_8": "Tenevāha “ekaṁ attanova attabhāva”ntiādi.",
  "tika-s0402t40:4_9": "Uparūparibhūmīsūti chakāmasaggasaṅkhātāsu uparūparikāmabhūmīsu.",
  "tika-s0402t40:4_10": "Kammassa phalaṁ aggaṁ nāma.",
  "tika-s0402t40:4_11": "Taṁ panettha uccagāmīti āha “uddhamaggamassā”ti.",
  "tika-s0402t40:4_12": "Suvagge niyuttā,",
  "tika-s0402t40:4_13": "suvaggappayojanāti vā sovaggikā.",
  "tika-s0402t40:4_14": "Dasannaṁ visesānanti dibbaāyuvaṇṇayasasukhaādhipateyyānañceva iṭṭharūpādīnañca phalavisesānaṁ.",
  "tika-s0402t40:4_15": "Vaṇṇaggahaṇena cettha sako attabhāvavaṇṇo gahito,",
  "tika-s0402t40:4_16": "rūpaggahaṇena bahiddhā rūpārammaṇaṁ.",
  "tika-s0402t40:4_17": "Dutiyatatiyacatutthāni uttānatthāneva.",
  "tika-s0402t40:5_0": "Pattakammasuttādivaṇṇanā niṭṭhitā.",
  "tika-s0402t40:6_0": "5. Rūpasuttavaṇṇanā",
  "tika-s0402t40:7_0": "65.",
  "tika-s0402t40:7_1": "Pañcame paminoti uḷāratādivisesaṁ etenāti pamāṇaṁ,",
  "tika-s0402t40:7_2": "rupakāyo pamāṇaṁ etassāti rūpappamāṇo.",
  "tika-s0402t40:7_3": "Tato eva rūpe pasannoti rūpappasanno.",
  "tika-s0402t40:7_4": "Ghosoti cettha thutighoso.",
  "tika-s0402t40:7_5": "Lūkhanti paccayalūkhatā.",
  "tika-s0402t40:7_6": "Dhammāti sīlādayo guṇadhammā adhippetā.",
  "tika-s0402t40:7_7": "Imesaṁ pana catunnaṁ puggalānaṁ nānākaraṇaṁ pāḷiyaṁyeva āgataṁ.",
  "tika-s0402t40:7_8": "Vuttañhetaṁ –",
  "tika-s0402t40:8_0": "“Katamo ca puggalo rūpappamāṇo rūpappasanno?",
  "tika-s0402t40:8_1": "Idhekacco puggalo ārohaṁ vā passitvā pariṇāhaṁ vā passitvā saṇṭhānaṁ vā passitvā pāripūriṁ vā passitvā tattha pamāṇaṁ gahetvā pasādaṁ janeti.",
  "tika-s0402t40:8_2": "Ayaṁ vuccati puggalo rūpappamāṇo rūpappasanno.",
  "tika-s0402t40:9_0": "“Katamo ca puggalo ghosappamāṇo ghosappasanno?",
  "tika-s0402t40:9_1": "Idhekacco puggalo paravaṇṇanāya parathomanāya parapasaṁsanāya paravaṇṇahārikāya tattha pamāṇaṁ gahetvā pasādaṁ janeti.",
  "tika-s0402t40:9_2": "Ayaṁ vuccati puggalo ghosappamāṇo ghosappasanno.",
  "tika-s0402t40:10_0": "“Katamo ca puggalo lūkhappamāṇo lūkhappasanno?",
  "tika-s0402t40:10_1": "Idhekacco puggalo cīvaralūkhaṁ vā passitvā pattalūkhaṁ vā passitvā senāsanalūkhaṁ vā passitvā vividhaṁ",
  "tika-s0402t40:10_2": "vā dukkarakārikaṁ passitvā tattha pamāṇaṁ gahetvā pasādaṁ janeti.",
  "tika-s0402t40:10_3": "Ayaṁ vuccati puggalo lūkhappamāṇo lūkhappasanno.",
  "tika-s0402t40:11_0": "“Katamo ca puggalo dhammappamāṇo dhammappasanno?",
  "tika-s0402t40:11_1": "Idhekacco puggalo sīlaṁ vā passitvā samādhiṁ vā passitvā paññaṁ vā passitvā tattha pamāṇaṁ gahetvā pasādaṁ janeti.",
  "tika-s0402t40:11_2": "Ayaṁ vuccati puggalo dhammappamāṇo dhammappasanno”ti.",
  "tika-s0402t40:12_0": "Tattha ārohanti uccataṁ.",
  "tika-s0402t40:12_1": "Sā ca kho tasmiṁ tasmiṁ kāle pamāṇayuttā daṭṭhabbā.",
  "tika-s0402t40:12_2": "Pariṇāhanti nātikisathūlatāvasena pīṇataṁ.",
  "tika-s0402t40:12_3": "Saṇṭhānanti tesaṁ tesaṁ aṅgapaccaṅgānaṁ susaṇṭhitataṁ dīgharassavaṭṭādiyuttaṭṭhānesu tathābhāvaṁ.",
  "tika-s0402t40:12_4": "Pāripūrinti sabbesaṁ sarīrāvayavānaṁ paripuṇṇataṁ avikalataṁ.",
  "tika-s0402t40:12_5": "Tattha pamāṇaṁ gahetvāti tasmiṁ rūpe rūpasampattiyaṁ pamāṇabhāvaṁ upādāya.",
  "tika-s0402t40:12_6": "Pasādaṁ janetīti adhimokkhaṁ janeti uppādeti.",
  "tika-s0402t40:13_0": "Paravaṇṇanāyāti “asuko ediso ca ediso cā”ti parassa guṇavacanena.",
  "tika-s0402t40:13_1": "Parathomanāyāti parammukhā parassa silāghuppādakena abhitthavanena parena thutivasena,",
  "tika-s0402t40:13_2": "gāthādiupanibandhanena vuttāya thomanāyāti vuttaṁ hoti.",
  "tika-s0402t40:13_3": "Parapasaṁsanāyāti parammukhā parassa guṇasaṁkittanena.",
  "tika-s0402t40:13_4": "Paravaṇṇahārikāyāti paramparavaṇṇahārikāya paramparāya parassa kittanasaddassa upasaṁhārena.",
  "tika-s0402t40:13_5": "Tatthāti tasmiṁ thutighose.",
  "tika-s0402t40:14_0": "Cīvaralūkhanti thūlajiṇṇabahutunnakatādicīvarassa lūkhabhāvaṁ.",
  "tika-s0402t40:14_1": "Pattalūkhanti anekaganthikāhaṭatādipattassa lūkhabhāvaṁ.",
  "tika-s0402t40:14_2": "Vividhaṁ vā dukkarakārikanti dhutaṅgādivasena pavattanānāvidhaṁ dukkaracariyaṁ.",
  "tika-s0402t40:14_3": "Sīlaṁ vā passitvāti sīlapāripūrivasena visuddhaṁ kāyavacīsucaritaṁ ñāṇacakkhunā passitvā,",
  "tika-s0402t40:14_4": "jhānādiadhigamasuddhisamādhiṁ vā vipassanābhiññāsaṅkhātaṁ paññaṁ vā passitvāti attho.",
  "tika-s0402t40:15_0": "Evametasmiṁ catuppamāṇe lokasannivāse buddhesu appasannā mandā,",
  "tika-s0402t40:15_1": "pasannā bahukā.",
  "tika-s0402t40:15_2": "Rūpappamāṇassa hi buddharūpato uttari pasādāvahaṁ rūpaṁ nāma natthi.",
  "tika-s0402t40:15_3": "Ghosappamāṇassa buddhānaṁ kittighosato uttari pasādāvaho ghoso nāma natthi.",
  "tika-s0402t40:15_4": "Lūkhappamāṇassa kāsikāni vatthāni mahārahāni kañcanabhājanāni tiṇṇaṁ utūnaṁ anucchavike sabbasampattiyutte",
  "tika-s0402t40:15_5": "pāsādavare pahāya paṁsukūlacīvaraselamayapattarukkhamūlādisenāsanasevino buddhassa bhagavato lūkhato",
  "tika-s0402t40:15_6": "uttari pasādāvahaṁ aññaṁ lūkhaṁ nāma natthi.",
  "tika-s0402t40:15_7": "Dhammappamāṇassa sadevake loke asādhāraṇasīlādiguṇassa tathāgatassa sīlādiguṇato uttari pasādāvaho añño sīlādiguṇo nāma natthi.",
  "tika-s0402t40:15_8": "Iti bhagavā imaṁ catuppamāṇikaṁ lokasannivāsaṁ muṭṭhinā gahetvā viya ṭhitoti.",
  "tika-s0402t40:16_0": "Pamāṇiṁsūti pamāṇaṁ aggahesuṁ.",
  "tika-s0402t40:16_1": "Niyakajjhatte tassa guṇaṁ na jānātīti tassa abbhantare pavattamānaṁ sīlādiguṇaṁ na jānāti.",
  "tika-s0402t40:16_2": "Sesaṁ suviññeyyameva.",
  "tika-s0402t40:17_0": "Rūpasuttavaṇṇanā niṭṭhitā.",
  "tika-s0402t40:18_0": "7. Ahirājasuttavaṇṇanā",
  "tika-s0402t40:19_0": "67.",
  "tika-s0402t40:19_1": "Sattame daṭṭhavisānevāti avadhāraṇena diṭṭhavisādayo nivatteti.",
  "tika-s0402t40:19_2": "Kaṭṭhamukhādayo hi cattāro āsīvisā daṭṭhaviso,",
  "tika-s0402t40:19_3": "diṭṭhaviso,",
  "tika-s0402t40:19_4": "phuṭṭhaviso,",
  "tika-s0402t40:19_5": "vātavisoti paccekaṁ catubbidhā hontīti visavegavikāravasena soḷasa vuttā.",
  "tika-s0402t40:19_6": "Tesu daṭṭhavisānaṁyeva idha gahaṇaṁ,",
  "tika-s0402t40:19_7": "na itaresanti dasseti.",
  "tika-s0402t40:19_8": "Sesaṁ suviññeyyameva.",
  "tika-s0402t40:20_0": "Ahirājasuttavaṇṇanā niṭṭhitā.",
  "tika-s0402t40:21_0": "8. Devadattasuttavaṇṇanā",
  "tika-s0402t40:22_0": "68.",
  "tika-s0402t40:22_1": "Aṭṭhame kāle sampatteti gabbhassa paripākagatattā vijāyanakāle sampatte.",
  "tika-s0402t40:22_2": "Potakanti assatariyā puttaṁ.",
  "tika-s0402t40:22_3": "“Phalaṁ ve kadaliṁ hantī”tiādigāthāya kukkujakeneva pattavaṭṭipasavassa ucchinnattā phaluppatti kadaliyā",
  "tika-s0402t40:22_4": "parābhavāya hotīti āha “phalaṁ ve kadaliṁ hantī”ti.",
  "tika-s0402t40:22_5": "Kukkujakaṁ nāma kadaliyā pupphanāḷaṁ.",
  "tika-s0402t40:22_6": "Tathā phalapākapariyosānattā osadhīnaṁ “phalaṁ veḷuṁ naḷa”nti vuttaṁ.",
  "tika-s0402t40:22_7": "Ayaṁ panettha piṇḍattho –",
  "tika-s0402t40:22_8": "yathā attano phalaṁ kadaliveḷunaḷe vināseti,",
  "tika-s0402t40:22_9": "gabbho ca assatariṁ,",
  "tika-s0402t40:22_10": "evaṁ attano kammabhūto sakkāro asappurisaṁ vināsetīti.",
  "tika-s0402t40:23_0": "Devadattasuttavaṇṇanā niṭṭhitā.",
  "tika-s0402t40:24_0": "9. Padhānasuttavaṇṇanā",
  "tika-s0402t40:25_0": "69.",
  "tika-s0402t40:25_1": "Navame padahati etehīti padhānāni.",
  "tika-s0402t40:25_2": "Uttamavīriyāni seṭṭhavīriyāni visiṭṭhassa atthassa sādhanato.",
  "tika-s0402t40:25_3": "Kilesānaṁ saṁvaratthāyāti yathā abhijjhādayo na uppajjanti,",
  "tika-s0402t40:25_4": "evaṁ satiyā upaṭṭhānena kilesānaṁ saṁvaraṇatthāya.",
  "tika-s0402t40:25_5": "Pajahanatthāyāti kāmavitakkādīnaṁ vinodanatthāya.",
  "tika-s0402t40:25_6": "Padhānanti tasseva pajahanassa sādhanavasena pavattavīriyaṁ.",
  "tika-s0402t40:25_7": "Kusalānaṁ dhammānaṁ brūhanatthāyāti bojjhaṅgasaṅkhātānaṁ kusaladhammānaṁ vaḍḍhanatthāya.",
  "tika-s0402t40:25_8": "Padhānanti tasseva vaḍḍhanassa sādhanavasena pavattavīriyaṁ.",
  "tika-s0402t40:26_0": "Padhānasuttavaṇṇanā niṭṭhitā.",
  "tika-s0402t40:27_0": "10. Adhammikasuttavaṇṇanā",
  "tika-s0402t40:28_0": "70.",
  "tika-s0402t40:28_1": "Dasame visamanti bhāvanapuṁsakametaṁ.",
  "tika-s0402t40:28_2": "Tenāha “visamā hutvā”ti.",
  "tika-s0402t40:28_3": "Asamayenāti akāle.",
  "tika-s0402t40:28_4": "Bhummatthe hetaṁ karaṇavacanaṁ.",
  "tika-s0402t40:28_5": "Pakaṭṭhaṁ padhānaṁ añjasaṁ etesanti pañjasā,",
  "tika-s0402t40:28_6": "añjasaṁ pagatā paṭipannāti vā pañjasā,",
  "tika-s0402t40:28_7": "pakatimaggagāmino.",
  "tika-s0402t40:28_8": "Na pañjasā apañjasā,",
  "tika-s0402t40:28_9": "amaggappaṭipannā.",
  "tika-s0402t40:28_10": "Te pana yasmā maggato apagatā nāma honti,",
  "tika-s0402t40:28_11": "tasmā vuttaṁ “maggato apagatā”tiādi.",
  "tika-s0402t40:29_0": "Gāthāsu pana evamettha sambandho veditabbo.",
  "tika-s0402t40:29_1": "Gunnaṁ ce taramānānanti gāvīsu mahoghaṁ tarantīsu.",
  "tika-s0402t40:29_2": "Jimhaṁ gacchati puṅgavoti yadi yūthapati usabho kuṭilaṁ gacchati.",
  "tika-s0402t40:29_3": "Sabbā tā jimhaṁ gacchantīti sabbā tā gāviyo kuṭilameva gacchanti. Kasmā?",
  "tika-s0402t40:29_4": "Nette jimhaṁ gate sati tassa kuṭilagatattā.",
  "tika-s0402t40:29_5": "So hi tāsaṁ paccayiko upaddavaharo ca.",
  "tika-s0402t40:29_6": "Evamevanti yathā cetaṁ,",
  "tika-s0402t40:29_7": "evameva yo manussesu padhānasammato,",
  "tika-s0402t40:29_8": "yadi so adhammacārī siyā,",
  "tika-s0402t40:29_9": "ye tassa anujīvino,",
  "tika-s0402t40:29_10": "sabbepi adhammikā honti.",
  "tika-s0402t40:29_11": "Sāmisampadā hi pakatisampadaṁ sampādeti.",
  "tika-s0402t40:29_12": "Yasmā etadevaṁ,",
  "tika-s0402t40:29_13": "tasmā sabbaṁ raṭṭhaṁ dukkhaṁ seti,",
  "tika-s0402t40:29_14": "rājā ce hoti adhammiko.",
  "tika-s0402t40:30_0": "Adhammikasuttavaṇṇanā niṭṭhitā.",
  "tika-s0402t40:31_0": "Pattakammavaggavaṇṇanā niṭṭhitā."
}