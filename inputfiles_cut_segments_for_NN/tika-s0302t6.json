{
  "tika-s0302t6:0_0": "7. Rāhulasaṁyuttaṁ",
  "tika-s0302t6:1_0": "1. Paṭhamavaggo",
  "tika-s0302t6:2_0": "1-8. Cakkhusuttādivaṇṇanā",
  "tika-s0302t6:3_0": "188-195.Ekavihārīti catūsupi iriyāpathesu ekākī hutvā viharanto.",
  "tika-s0302t6:3_1": "Vivekaṭṭhoti vivittaṭṭho,",
  "tika-s0302t6:3_2": "tenāha ‘‘nissaddo’’ti.",
  "tika-s0302t6:3_3": "Satiyā avippavasantoti satiyā avippavāsena ṭhito,",
  "tika-s0302t6:3_4": "sabbadā avijahanavasena pavatto.",
  "tika-s0302t6:3_5": "Ātāpīti vīriyasampannoti sabbaso kilesānaṁ ātāpanaparitāpanavasena pavattavīriyasamaṅgībhūto.",
  "tika-s0302t6:3_6": "Pahitattoti tasmiṁ visesādhigame pesitacitto,",
  "tika-s0302t6:3_7": "tattha ninno tappabbhāroti attho.",
  "tika-s0302t6:3_8": "Hutvā abhāvākārenāti uppattito pubbe avijjamāno paccayasamavāyena hutvā uppajjitvā bhaṅguparamasaṅkhātena abhāvākārena.",
  "tika-s0302t6:3_9": "Aniccanti niccadhuvatābhāvato.",
  "tika-s0302t6:3_10": "Uppādavayavantatāyāti khaṇe khaṇe uppajjitvā nirujjhanato.",
  "tika-s0302t6:3_11": "Tāvakālikatāyāti taṅkhaṇikatāya.",
  "tika-s0302t6:3_12": "Vipariṇāmakoṭiyāti vipariṇāmavantatāya.",
  "tika-s0302t6:3_13": "Cakkhuñhi upādāya vikārāpajjanena vipariṇamantaṁ vināsaṁ paṭipīḷaṁ pāpuṇāti.",
  "tika-s0302t6:3_14": "Niccapaṭikkhepatoti niccatāya paṭikkhipitabbato lesamattassapi anupalabbhanato.",
  "tika-s0302t6:3_15": "Dukkhamanaṭṭhenāti nirantaradukkhatāya dukkhena khamitabbato.",
  "tika-s0302t6:3_16": "Dukkhavatthukaṭṭhenāti nānappakāradukkhādhiṭṭhānato.",
  "tika-s0302t6:3_17": "Satatasampīḷanaṭṭhenāti abhiṇhatāpasabhāvato.",
  "tika-s0302t6:3_18": "Sukhapaṭikkhepenāti sukhabhāvassa paṭikkhipitabbato.",
  "tika-s0302t6:3_19": "Taṇhāgāho mamaṁkārabhāvato.",
  "tika-s0302t6:3_20": "Mānagāho ahaṁkārabhāvato.",
  "tika-s0302t6:3_21": "Diṭṭhigāho ‘‘attā me’’ti vipallāsabhāvato.",
  "tika-s0302t6:3_22": "Virāgavasenāti virāgaggahaṇena.",
  "tika-s0302t6:3_23": "Tathā vimuttivasenāti vimuttiggahaṇena.",
  "tika-s0302t6:4_0": "Pasādāva gahitā dvārabhāvappattassa adhippetattā. Sammasanacāracittaṁ dvārabhūtamanoti adhippāyo.",
  "tika-s0302t6:5_0": "Chaṭṭhe ārammaṇe tebhūmakadhammā sammasanacārassa adhippetattā.",
  "tika-s0302t6:5_1": "Yathā paṭhamasutte pañca pasādā gahitā,",
  "tika-s0302t6:5_2": "na sasambhāracakkhuādayo,",
  "tika-s0302t6:5_3": "evaṁ tatiyasutte na pasādavatthukacittameva gahitaṁ.",
  "tika-s0302t6:5_4": "Na taṁsampayuttā dhammā.",
  "tika-s0302t6:5_5": "Evañhi avadhāraṇaṁ sātthakaṁ hoti aññathā tena apanetabbassa abhāvato.",
  "tika-s0302t6:5_6": "Sabbatthāti sabbesu catutthasuttādīsu.",
  "tika-s0302t6:5_7": "Javanappattāti javanacittasaṁyuttā.",
  "tika-s0302t6:6_0": "Cakkhusuttādivaṇṇanā niṭṭhitā.",
  "tika-s0302t6:7_0": "9. Dhātusuttavaṇṇanā",
  "tika-s0302t6:8_0": "196.",
  "tika-s0302t6:8_1": "Ākāsadhātu rūpaparicchedatāya rūpapariyāpannanti adhippāyena ‘‘sesāhi rūpa’’nti vuttaṁ.",
  "tika-s0302t6:8_2": "Nāmarūpanti tebhūmakaṁ nāmaṁ rūpañca kathitaṁ.",
  "tika-s0302t6:9_0": "Dhātusuttavaṇṇanā niṭṭhitā.",
  "tika-s0302t6:10_0": "10. Khandhasuttavaṇṇanā",
  "tika-s0302t6:11_0": "197.Sabbasaṅgāhikaparicchedenāti dhammasaṅgaṇhanapariyāyena.",
  "tika-s0302t6:11_1": "Idhāti imasmiṁ sutte.",
  "tika-s0302t6:11_2": "Tebhūmakāti gahetabbā sammasanacārassa adhippetattā.",
  "tika-s0302t6:12_0": "Khandhasuttavaṇṇanā niṭṭhitā.",
  "tika-s0302t6:13_0": "Paṭhamavaggavaṇṇanā niṭṭhitā.",
  "tika-s0302t6:14_0": "2. Dutiyavaggo",
  "tika-s0302t6:15_0": "11. Anusayasuttavaṇṇanā",
  "tika-s0302t6:16_0": "200.",
  "tika-s0302t6:16_1": "Dutiyavagge attanoti āyasmā rāhulo attano saviññāṇakaṁ kāyaṁ dasseti.",
  "tika-s0302t6:16_2": "Parassāti parassa aviññāṇakakāyaṁ dasseti.",
  "tika-s0302t6:16_3": "Parasantāne vā arūpe dhamme aggahetvā rūpakāyameva gaṇhanto vadati.",
  "tika-s0302t6:16_4": "Apare ‘‘asaññasattānaṁ attabhāvaṁ sandhāya tathā vutta’’nti vadanti.",
  "tika-s0302t6:16_5": "Purimenāti ‘‘imasmiṁ saviññāṇake kāye’’ti iminā padena.",
  "tika-s0302t6:16_6": "Pacchimenāti ‘‘bahiddhā’’ti iminā padena.",
  "tika-s0302t6:16_7": "Ete kilesāti ete diṭṭhitaṇhāmānasaññitā kilesā.",
  "tika-s0302t6:16_8": "Etesu vatthūsūti ajjhattabahiddhāvatthūsu. Samma…pe…",
  "tika-s0302t6:16_9": "passatīti pubbabhāge vipassanāñāṇena sammasanavasena,",
  "tika-s0302t6:16_10": "maggakkhaṇe abhisamayavasena suṭṭhu attapaccakkhena ñāṇena passati.",
  "tika-s0302t6:17_0": "Anusayasuttavaṇṇanā niṭṭhitā.",
  "tika-s0302t6:18_0": "12. Apagatasuttavaṇṇanā",
  "tika-s0302t6:19_0": "201. ‘‘Ahameta’’nti ahaṁkārādīnaṁ anavasesappahānena accantameva apagataṁ.",
  "tika-s0302t6:20_0": "Apagatasuttavaṇṇanā niṭṭhitā.",
  "tika-s0302t6:21_0": "Dutiyavaggavaṇṇanā niṭṭhitā.",
  "tika-s0302t6:22_0": "Dvīsūti paṭhamavaggādīsu.",
  "tika-s0302t6:22_1": "Desanāya asekkhabhūmiyā desitattā asekkhabhūmi kathitā.",
  "tika-s0302t6:22_2": "Paṭhamoti paṭhamavaggo ‘‘sādhu me, bhante,",
  "tika-s0302t6:22_3": "bhagavā’’tiādinā āyācantassa,",
  "tika-s0302t6:22_4": "dutiyo anāyācantassa therassa ajjhāsayavasena kathito.",
  "tika-s0302t6:22_5": "Vimuttiparipācanīyadhammā nāma vivaṭṭasannissitā saddhindriyādayo.",
  "tika-s0302t6:22_6": "Tena pana vipassanāya kathitattā kathitā evāti.",
  "tika-s0302t6:22_7": "Taṁtaṁdesanānusārena hi thero te dhamme paripākaṁ pāpesi.",
  "tika-s0302t6:22_8": "Tathā hi bhagavā dutiyavaggaṁ anāyācitopi desesi.",
  "tika-s0302t6:23_0": "Sāratthappakāsiniyā saṁyuttanikāya-aṭṭhakathāya",
  "tika-s0302t6:24_0": "Rāhulasaṁyuttavaṇṇanāya līnatthappakāsanā samattā."
}