{
  "pli-tv-bi-vb-ss2:0.1_0": "Theravāda Vinaya",
  "pli-tv-bi-vb-ss2:0.2_0": "Bhikkhunivibhaṅga",
  "pli-tv-bi-vb-ss2:0.3_0": "Saṅghādisesakaṇḍa",
  "pli-tv-bi-vb-ss2:0.4_0": "2. Corīvuṭṭhāpikāsikkhāpada",
  "pli-tv-bi-vb-ss2:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bi-vb-ss2:1.2_0": "Tena kho pana samayena vesāliyaṁ aññatarassa licchavissa pajāpati aticārinī hoti.",
  "pli-tv-bi-vb-ss2:1.3_0": "Atha kho so licchavi taṁ itthiṁ etadavoca—",
  "pli-tv-bi-vb-ss2:1.4_0": "“sādhu viramāhi, anatthaṁ kho te karissāmī”ti.",
  "pli-tv-bi-vb-ss2:1.5_0": "Evampi vuccamānā nādiyi.",
  "pli-tv-bi-vb-ss2:1.6_0": "Tena kho pana samayena vesāliyaṁ licchavigaṇo sannipatito hoti kenacideva karaṇīyena.",
  "pli-tv-bi-vb-ss2:1.7_0": "Atha kho so licchavi te licchavayo etadavoca—",
  "pli-tv-bi-vb-ss2:1.8_0": "“ekaṁ me, ayyo, itthiṁ anujānāthā”ti.",
  "pli-tv-bi-vb-ss2:1.9_0": "“Kā nāma sā”ti?",
  "pli-tv-bi-vb-ss2:1.10_0": "“Mayhaṁ pajāpati aticarati, taṁ ghātessāmī”ti.",
  "pli-tv-bi-vb-ss2:1.11_0": "“Jānāhī”ti.",
  "pli-tv-bi-vb-ss2:1.12_0": "Assosi kho sā itthī—",
  "pli-tv-bi-vb-ss2:1.13_0": "“sāmiko kira maṁ ghātetukāmo”ti.",
  "pli-tv-bi-vb-ss2:1.14_0": "Varabhaṇḍaṁ ādāya sāvatthiṁ gantvā titthiye upasaṅkamitvā pabbajjaṁ yāci.",
  "pli-tv-bi-vb-ss2:1.15_0": "Titthiyā na icchiṁsu pabbājetuṁ.",
  "pli-tv-bi-vb-ss2:1.16_0": "Bhikkhuniyo upasaṅkamitvā pabbajjaṁ yāci.",
  "pli-tv-bi-vb-ss2:1.17_0": "Bhikkhuniyopi na icchiṁsu pabbājetuṁ.",
  "pli-tv-bi-vb-ss2:1.18_0": "Thullanandaṁ bhikkhuniṁ upasaṅkamitvā bhaṇḍakaṁ dassetvā pabbajjaṁ yāci.",
  "pli-tv-bi-vb-ss2:1.19_0": "Thullanandā bhikkhunī bhaṇḍakaṁ gahetvā pabbājesi.",
  "pli-tv-bi-vb-ss2:1.20_0": "Atha kho so licchavi taṁ itthiṁ gavesanto sāvatthiṁ gantvā bhikkhunīsu pabbajitaṁ disvāna yena rājā pasenadi kosalo tenupasaṅkami;",
  "pli-tv-bi-vb-ss2:1.21_0": "upasaṅkamitvā rājānaṁ pasenadiṁ kosalaṁ etadavoca—",
  "pli-tv-bi-vb-ss2:1.22_0": "“pajāpati me, deva, varabhaṇḍaṁ ādāya sāvatthiṁ anuppattā.",
  "pli-tv-bi-vb-ss2:1.23_0": "Taṁ devo anujānātū”ti.",
  "pli-tv-bi-vb-ss2:1.24_0": "“Tena hi, bhaṇe, vicinitvā ācikkhā”ti.",
  "pli-tv-bi-vb-ss2:1.25_0": "“Diṭṭhā, deva, bhikkhunīsu pabbajitā”ti.",
  "pli-tv-bi-vb-ss2:1.26_0": "“Sace, bhaṇe, bhikkhunīsu pabbajitā, na sā labbhā kiñci kātuṁ.",
  "pli-tv-bi-vb-ss2:1.27_0": "Svākkhāto bhagavatā dhammo, caratu brahmacariyaṁ sammā dukkhassa antakiriyāyā”ti.",
  "pli-tv-bi-vb-ss2:1.28_0": "Atha kho so licchavi ujjhāyati khiyyati vipāceti—",
  "pli-tv-bi-vb-ss2:1.29_0": "“kathañhi nāma bhikkhuniyo coriṁ pabbājessantī”ti.",
  "pli-tv-bi-vb-ss2:1.30_0": "Assosuṁ kho bhikkhuniyo tassa licchavissa ujjhāyantassa khiyyantassa vipācentassa.",
  "pli-tv-bi-vb-ss2:1.31_0": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-ss2:1.32_0": "“kathañhi nāma ayyā thullanandā coriṁ pabbājessatī”ti.",
  "pli-tv-bi-vb-ss2:1.33_0": "Atha kho tā bhikkhuniyo bhikkhūnaṁ etamatthaṁ ārocesuṁ …pe…",
  "pli-tv-bi-vb-ss2:1.34_0": "“saccaṁ kira, bhikkhave, thullanandā bhikkhunī coriṁ pabbājetī”ti?",
  "pli-tv-bi-vb-ss2:1.35_0": "“Saccaṁ, bhagavā”ti.",
  "pli-tv-bi-vb-ss2:1.36_0": "Vigarahi buddho bhagavā …pe…",
  "pli-tv-bi-vb-ss2:1.37_0": "kathañhi nāma, bhikkhave, thullanandā bhikkhunī coriṁ pabbājessati.",
  "pli-tv-bi-vb-ss2:1.38_0": "Netaṁ, bhikkhave, appasannānaṁ vā pasādāya …pe…",
  "pli-tv-bi-vb-ss2:1.39_0": "evañca pana, bhikkhave, bhikkhuniyo imaṁ sikkhāpadaṁ uddisantu—",
  "pli-tv-bi-vb-ss2:1.40.1_0": "“Yā pana bhikkhunī jānaṁ coriṁ vajjhaṁ viditaṁ anapaloketvā rājānaṁ vā saṅghaṁ vā gaṇaṁ vā pūgaṁ vā seṇiṁ vā aññatra kappā vuṭṭhāpeyya,",
  "pli-tv-bi-vb-ss2:1.40.1_1": "ayampi bhikkhunī paṭhamāpattikaṁ dhammaṁ āpannā nissāraṇīyaṁ saṅghādisesan”ti.",
  "pli-tv-bi-vb-ss2:2.1.1_0": "Yā panāti",
  "pli-tv-bi-vb-ss2:2.1.2_0": "yā yādisā …pe…",
  "pli-tv-bi-vb-ss2:2.1.3_0": "bhikkhunīti",
  "pli-tv-bi-vb-ss2:2.1.4_0": "…pe… ayaṁ imasmiṁ atthe adhippetā bhikkhunīti.",
  "pli-tv-bi-vb-ss2:2.1.5_0": "Jānāti nāma",
  "pli-tv-bi-vb-ss2:2.1.6_0": "sāmaṁ vā jānāti aññe vā tassā ārocenti, sā vā āroceti.",
  "pli-tv-bi-vb-ss2:2.1.7_0": "Corī nāma",
  "pli-tv-bi-vb-ss2:2.1.8_0": "yā pañcamāsakaṁ vā atirekapañcamāsakaṁ vā agghanakaṁ adinnaṁ theyyasaṅkhātaṁ ādiyati, esā corī nāma.",
  "pli-tv-bi-vb-ss2:2.1.9_0": "Vajjhā nāma",
  "pli-tv-bi-vb-ss2:2.1.10_0": "yaṁ katvā vajjhappattā hoti.",
  "pli-tv-bi-vb-ss2:2.1.11_0": "Viditā nāma",
  "pli-tv-bi-vb-ss2:2.1.12_0": "aññehi manussehi ñātā hoti “vajjhā esā”ti.",
  "pli-tv-bi-vb-ss2:2.1.13_0": "Anapaloketvāti",
  "pli-tv-bi-vb-ss2:2.1.14_0": "anāpucchā.",
  "pli-tv-bi-vb-ss2:2.1.15_0": "Rājā nāma",
  "pli-tv-bi-vb-ss2:2.1.16_0": "yattha rājā anusāsati, rājā apaloketabbo.",
  "pli-tv-bi-vb-ss2:2.1.17_0": "Saṅgho nāma",
  "pli-tv-bi-vb-ss2:2.1.18_0": "bhikkhunisaṅgho vuccati, bhikkhunisaṅgho apaloketabbo.",
  "pli-tv-bi-vb-ss2:2.1.19_0": "Gaṇo nāma",
  "pli-tv-bi-vb-ss2:2.1.20_0": "yattha gaṇo anusāsati, gaṇo apaloketabbo.",
  "pli-tv-bi-vb-ss2:2.1.21_0": "Pūgo nāma",
  "pli-tv-bi-vb-ss2:2.1.22_0": "yattha pūgo anusāsati, pūgo apaloketabbo.",
  "pli-tv-bi-vb-ss2:2.1.23_0": "Seṇi nāma",
  "pli-tv-bi-vb-ss2:2.1.24_0": "yattha seṇi anusāsati, seṇi apaloketabbo.",
  "pli-tv-bi-vb-ss2:2.1.25_0": "Aññatra kappāti",
  "pli-tv-bi-vb-ss2:2.1.26_0": "ṭhapetvā kappaṁ.",
  "pli-tv-bi-vb-ss2:2.1.27_0": "Kappaṁ nāma",
  "pli-tv-bi-vb-ss2:2.1.28_0": "dve kappāni— titthiyesu vā pabbajitā hoti aññāsu vā bhikkhunīsu pabbajitā.",
  "pli-tv-bi-vb-ss2:2.1.29_0": "Aññatra kappā “vuṭṭhāpessāmī”ti gaṇaṁ vā ācariniṁ vā pattaṁ vā cīvaraṁ vā pariyesati,",
  "pli-tv-bi-vb-ss2:2.1.29_1": "sīmaṁ vā sammannati,",
  "pli-tv-bi-vb-ss2:2.1.29_2": "āpatti dukkaṭassa.",
  "pli-tv-bi-vb-ss2:2.1.30_0": "Ñattiyā dukkaṭaṁ.",
  "pli-tv-bi-vb-ss2:2.1.31_0": "Dvīhi kammavācāhi thullaccayā.",
  "pli-tv-bi-vb-ss2:2.1.32_0": "Kammavācāpariyosāne upajjhāyāya āpatti saṅghādisesassa.",
  "pli-tv-bi-vb-ss2:2.1.33_0": "Gaṇassa ca ācariniyā ca āpatti dukkaṭassa.",
  "pli-tv-bi-vb-ss2:2.1.34_0": "Ayampīti",
  "pli-tv-bi-vb-ss2:2.1.35_0": "purimaṁ upādāya vuccati.",
  "pli-tv-bi-vb-ss2:2.1.36_0": "Paṭhamāpattikanti",
  "pli-tv-bi-vb-ss2:2.1.37_0": "saha vatthujjhācārā āpajjati asamanubhāsanāya.",
  "pli-tv-bi-vb-ss2:2.1.38_0": "Nissāraṇīyanti",
  "pli-tv-bi-vb-ss2:2.1.39_0": "saṅghamhā nissārīyati.",
  "pli-tv-bi-vb-ss2:2.1.40_0": "Saṅghādisesanti",
  "pli-tv-bi-vb-ss2:2.1.41_0": "…pe… tenapi vuccati saṅghādisesoti.",
  "pli-tv-bi-vb-ss2:2.2.1_0": "Coriyā corisaññā aññatra kappā vuṭṭhāpeti, āpatti saṅghādisesassa.",
  "pli-tv-bi-vb-ss2:2.2.2_0": "Coriyā vematikā aññatra kappā vuṭṭhāpeti, āpatti dukkaṭassa.",
  "pli-tv-bi-vb-ss2:2.2.3_0": "Coriyā acorisaññā aññatra kappā vuṭṭhāpeti, anāpatti.",
  "pli-tv-bi-vb-ss2:2.2.4_0": "Acoriyā corisaññā, āpatti dukkaṭassa.",
  "pli-tv-bi-vb-ss2:2.2.5_0": "Acoriyā vematikā, āpatti dukkaṭassa.",
  "pli-tv-bi-vb-ss2:2.2.6_0": "Acoriyā acorisaññā, anāpatti.",
  "pli-tv-bi-vb-ss2:2.3.1_0": "Anāpatti—",
  "pli-tv-bi-vb-ss2:2.3.2_0": "ajānantī vuṭṭhāpeti,",
  "pli-tv-bi-vb-ss2:2.3.3_0": "apaloketvā vuṭṭhāpeti,",
  "pli-tv-bi-vb-ss2:2.3.4_0": "kappakataṁ vuṭṭhāpeti,",
  "pli-tv-bi-vb-ss2:2.3.5_0": "ummattikāya,",
  "pli-tv-bi-vb-ss2:2.3.6_0": "ādikammikāyāti.",
  "pli-tv-bi-vb-ss2:2.3.7_0": "Dutiyasaṅghādisesasikkhāpadaṁ niṭṭhitaṁ."
}