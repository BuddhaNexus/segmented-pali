{
  "atk-abh03a25:0_0": "10. Dasamavaggo",
  "atk-abh03a25:1_0": "1. Nirodhakathāvaṇṇanā",
  "atk-abh03a25:2_0": "571-572.",
  "atk-abh03a25:2_1": "Idāni nirodhakathā nāma hoti.",
  "atk-abh03a25:2_2": "Tattha yesaṁ “upapattesiyanti saṅkhaṁ gatassa bhavaṅgacittassa bhaṅgakkhaṇena saheva kiriyāti saṅkhaṁ",
  "atk-abh03a25:2_3": "gatā kusalā vā akusalā vā cattāro khandhā cittasamuṭṭhānarūpañcāti pañcakkhandhā uppajjanti.",
  "atk-abh03a25:2_4": "Tesu hi anuppannesu bhavaṅge niruddhe santativicchedo bhaveyyā”ti laddhi,",
  "atk-abh03a25:2_5": "seyyathāpi andhakānaṁ;",
  "atk-abh03a25:2_6": "te sandhāya upapattesiyeti pucchā sakavādissa,",
  "atk-abh03a25:2_7": "paṭiññā itarassa.",
  "atk-abh03a25:2_8": "Tattha upapattesiyeti catūsupi padesu bahuvacanabhummatthe ekavacanabhummaṁ.",
  "atk-abh03a25:2_9": "Upapattesiyesu pañcasu khandhesu aniruddhesūti ayañhettha attho.",
  "atk-abh03a25:2_10": "Dasannanti upapattesiyakhandhānañca kiriyakhandhānañca vasena vuttaṁ.",
  "atk-abh03a25:2_11": "Tattha paṭhamapañhe khandhalakkhaṇavasena kiriyavasena ca pañceva nāma te khandhāti paṭikkhipati.",
  "atk-abh03a25:2_12": "Dutiyapañhe purimapacchimavasena upapattesiyakiriyavasena ca nānattaṁ sandhāya paṭijānāti.",
  "atk-abh03a25:2_13": "Dvinnaṁ pana phassānaṁ cittānañca samodhānaṁ puṭṭho suttalesābhāvena paṭikkhipati.",
  "atk-abh03a25:3_0": "Kiriyā cattāroti rūpena vinā kusalā akusalā vā cattāro gahitā.",
  "atk-abh03a25:3_1": "Kiriyāñāṇanti paravādinā cakkhuviññāṇasamaṅgikkhaṇe arahato anuññātaṁ anārammaṇañāṇaṁ.",
  "atk-abh03a25:3_2": "Niruddhe maggo uppajjatīti pucchā paravādissa,",
  "atk-abh03a25:3_3": "aniruddhe anuppajjanato paṭiññā sakavādissa.",
  "atk-abh03a25:3_4": "Mato maggaṁ bhāvetīti chalena pucchā paravādissa.",
  "atk-abh03a25:3_5": "Yasmā pana paṭisandhito yāva cuticittā satto jīvatiyeva nāma,",
  "atk-abh03a25:3_6": "tasmā sakavādī na hevanti paṭikkhipati.",
  "atk-abh03a25:4_0": "Nirodhakathāvaṇṇanā.",
  "atk-abh03a25:5_0": "2. Rūpaṁmaggotikathāvaṇṇanā",
  "atk-abh03a25:6_0": "573-575.",
  "atk-abh03a25:6_1": "Idāni rūpaṁ maggotikathā nāma hoti.",
  "atk-abh03a25:6_2": "Tattha yesaṁ “sammāvācākammantājīvā rūpa”nti laddhi,",
  "atk-abh03a25:6_3": "seyyathāpi mahisāsakasammitiyamahāsaṁghikānaṁ;",
  "atk-abh03a25:6_4": "te sandhāya maggasamaṅgissāti pucchā sakavādissa,",
  "atk-abh03a25:6_5": "paṭiññā itarassa.",
  "atk-abh03a25:6_6": "Atha naṁ “yadi te sammāvācādayo rūpaṁ,",
  "atk-abh03a25:6_7": "na viratiyo,",
  "atk-abh03a25:6_8": "yathā sammādiṭṭhādimaggo sārammaṇādisabhāvo,",
  "atk-abh03a25:6_9": "evaṁ tampi rūpaṁ siyā”ti codetuṁ sārammaṇotiādimāha.",
  "atk-abh03a25:6_10": "Tattha paṭikkhepo ca paṭiññā ca paravādino laddhianurūpena veditabbā.",
  "atk-abh03a25:6_11": "Sesamettha uttānatthamevāti.",
  "atk-abh03a25:7_0": "Rūpaṁ maggotikathāvaṇṇanā.",
  "atk-abh03a25:8_0": "3. Pañcaviññāṇasamaṅgissa maggakathāvaṇṇanā",
  "atk-abh03a25:9_0": "576.",
  "atk-abh03a25:9_1": "Idāni pañcaviññāṇasamaṅgissa maggakathā nāma hoti.",
  "atk-abh03a25:9_2": "Tattha yesaṁ “cakkhunā rūpaṁ disvā na nimittaggāhī hotī”ti suttaṁ nissāya “pañcaviññāṇasamaṅgissa atthi maggabhāvanā”ti laddhi,",
  "atk-abh03a25:9_3": "seyyathāpi mahāsaṁghikānaṁ,",
  "atk-abh03a25:9_4": "te sandhāya pucchā sakavādissa,",
  "atk-abh03a25:9_5": "paṭiññā itarassa.",
  "atk-abh03a25:9_6": "Atha naṁ “sace tassa maggabhāvanā atthi,",
  "atk-abh03a25:9_7": "pañcaviññāṇagatikena vā maggena,",
  "atk-abh03a25:9_8": "maggagatikehi vā pañcaviññāṇehi bhavitabbaṁ,",
  "atk-abh03a25:9_9": "na ca tāni maggagatikāni anibbānārammaṇattā alokuttarattā ca,",
  "atk-abh03a25:9_10": "na maggo pañcaviññāṇagatiko tesaṁ lakkhaṇena asaṅgahitattā”ti codetuṁ nanu pañcaviññāṇā uppannavatthukātiādimāha.",
  "atk-abh03a25:9_11": "Tatrāyaṁ adhippāyo –",
  "atk-abh03a25:9_12": "yadi pañcaviññāṇasamaṅgissa maggabhāvanā siyā,",
  "atk-abh03a25:9_13": "yena manoviññāṇena maggo sampayutto,",
  "atk-abh03a25:9_14": "tampi pañcaviññāṇasamaṅgissa siyā.",
  "atk-abh03a25:9_15": "Evaṁ sante yadidaṁ “pañcaviññāṇā uppannavatthukā”tiādi lakkhaṇaṁ vuttaṁ,",
  "atk-abh03a25:9_16": "taṁ evaṁ avatvā “cha viññāṇā”ti vattabbaṁ siyā.",
  "atk-abh03a25:9_17": "Tathā pana avatvā “pañcaviññāṇā”tveva vuttaṁ,",
  "atk-abh03a25:9_18": "tasmā na vatabbaṁ “pañcaviññāṇasamaṅgissa atthi maggabhāvanā”ti.",
  "atk-abh03a25:9_19": "Yasmā cettha ayameva adhippāyo,",
  "atk-abh03a25:9_20": "tasmā sakavādī taṁ lakkhaṇaṁ paravādiṁ sampaṭicchāpetvā no ca vata re vattabbe pañcaviññāṇasamaṅgissa atthi maggabhāvanāti āha.",
  "atk-abh03a25:10_0": "Aparo nayo –",
  "atk-abh03a25:10_1": "pañcaviññāṇā uppannavatthukā,",
  "atk-abh03a25:10_2": "maggo avatthukopi hoti.",
  "atk-abh03a25:10_3": "Te ca uppannārammaṇā,",
  "atk-abh03a25:10_4": "maggo navattabbārammaṇo.",
  "atk-abh03a25:10_5": "Te purejātavatthukāva maggo avatthukopi.",
  "atk-abh03a25:10_6": "Te purejātārammaṇā,",
  "atk-abh03a25:10_7": "maggo apurejātārammaṇo.",
  "atk-abh03a25:10_8": "Te ajjhattikavatthukāva maggo avatthukopi hoti.",
  "atk-abh03a25:10_9": "Te ca rūpādivasena bāhirārammaṇā,",
  "atk-abh03a25:10_10": "maggo nibbānārammaṇo.",
  "atk-abh03a25:10_11": "Te aniruddhaṁ vatthuṁ nissayaṁ katvā pavattanato asambhinnavatthukā,",
  "atk-abh03a25:10_12": "maggo avatthukopi.",
  "atk-abh03a25:10_13": "Te aniruddhāneva rūpādīni ārabbha pavattanato asambhinnārammaṇā,",
  "atk-abh03a25:10_14": "maggo nibbānārammaṇo.",
  "atk-abh03a25:10_15": "Te nānāvatthukā,",
  "atk-abh03a25:10_16": "maggo avatthuko vā ekavatthuko vā.",
  "atk-abh03a25:10_17": "Te nānārammaṇā maggo ekārammaṇo.",
  "atk-abh03a25:10_18": "Te attano attanova rūpādigocare pavattanato na aññamaññassa gocaravisayaṁ paccanubhonti,",
  "atk-abh03a25:10_19": "maggo rūpādīsu ekampi gocaraṁ na karoti.",
  "atk-abh03a25:10_20": "Te kiriyamanodhātuṁ purecārikaṁ katvā uppajjanato na asamannāhārā na amanasikārā uppajjanti,",
  "atk-abh03a25:10_21": "maggo nirāvajjanova.",
  "atk-abh03a25:10_22": "Te sampaṭicchanādīhi vokiṇṇā uppajjanti,",
  "atk-abh03a25:10_23": "maggassa vokāroyeva natthi.",
  "atk-abh03a25:10_24": "Te aññamaññaṁ pubbacarimabhāvena uppajjanti,",
  "atk-abh03a25:10_25": "maggassa tehi saddhiṁ purimapacchimatāva natthi,",
  "atk-abh03a25:10_26": "tesaṁ anuppattikāle tikkhavipassanāsamaye,",
  "atk-abh03a25:10_27": "tesaṁ anuppattidese āruppepi ca uppajjanato.",
  "atk-abh03a25:10_28": "Te sampaṭicchanādīhi antaritattā na aññamaññassa samanantarā uppajjanti,",
  "atk-abh03a25:10_29": "maggassa sampaṭicchanādīhi antaritabhāvova natthi.",
  "atk-abh03a25:10_30": "Tesaṁ aññatra abhinipātā ābhogamattampi kiccaṁ natthi,",
  "atk-abh03a25:10_31": "maggassa kilesasamugghātanaṁ kiccanti.",
  "atk-abh03a25:10_32": "Yasmā cettha ayampi adhippāyo,",
  "atk-abh03a25:10_33": "tasmā sakavādī imehākārehi paravādiṁ maggassa apañcaviññāṇagatikabhāvaṁ sampaṭicchāpetvā no ca vata re",
  "atk-abh03a25:10_34": "vattabbe pañcaviññāṇasamaṅgissa atthi maggabhāvanāti āha.",
  "atk-abh03a25:11_0": "577.Suññataṁ ārabbhāti “yathā lokuttaramaggo suññataṁ nibbānaṁ ārabbha,",
  "atk-abh03a25:11_1": "lokiyo suddhasaṅkhārapuñjaṁ ārabbha uppajjati,",
  "atk-abh03a25:11_2": "kiṁ te evaṁ cakkhuviññāṇa”nti pucchati.",
  "atk-abh03a25:11_3": "Itaro “cakkhuñca paṭicca rūpe cā”ti vacanato paṭikkhipati.",
  "atk-abh03a25:11_4": "Dutiyaṁ puṭṭho “na nimittaggāhī”ti vacanato yaṁ tattha animittaṁ,",
  "atk-abh03a25:11_5": "tadeva suññatanti sandhāya paṭijānāti.",
  "atk-abh03a25:11_6": "Cakkhuñca paṭiccāti pañhadvayepi eseva nayo.",
  "atk-abh03a25:12_0": "578-579.Cakkhuviññāṇaṁ atītānāgataṁ ārabbhāti ettha ayamadhippāyo –",
  "atk-abh03a25:12_1": "manoviññāṇasamaṅgissa atthi maggabhāvanā,",
  "atk-abh03a25:12_2": "manoviññāṇañca atītānāgatampi ārabbha uppajjati,",
  "atk-abh03a25:12_3": "kiṁ te evaṁ cakkhuviññāṇampīti.",
  "atk-abh03a25:12_4": "Phassaṁ ārabbhātiādīsupi eseva nayo.",
  "atk-abh03a25:12_5": "Cakkhunārūpaṁ disvā na nimittaggāhīti ettha javanakkhaṇe na nimittaggāhitā vuttā,",
  "atk-abh03a25:12_6": "na cakkhuviññāṇakkhaṇe.",
  "atk-abh03a25:12_7": "Tasmā lokiyamaggampi sandhāyetaṁ asādhakanti.",
  "atk-abh03a25:13_0": "Pañcaviññāṇasamaṅgissa maggakathāvaṇṇanā.",
  "atk-abh03a25:14_0": "4. Pañcaviññāṇā kusalāpītikathāvaṇṇanā",
  "atk-abh03a25:15_0": "580-583. Idāni pañcaviññāṇā kusalāpītikathā nāma hoti. Sā heṭṭhā vuttanayeneva atthato veditabbāti.",
  "atk-abh03a25:16_0": "Pañcaviññāṇā kusalāpītikathāvaṇṇanā.",
  "atk-abh03a25:17_0": "5. Pañcaviññāṇā sābhogātikathāvaṇṇanā",
  "atk-abh03a25:18_0": "584-586.",
  "atk-abh03a25:18_1": "Idāni pañcaviññāṇā sābhogātikathā nāma hoti.",
  "atk-abh03a25:18_2": "Tattha ābhogo nāma kusalākusalavasena hoti satthārā ca “cakkhunā rūpaṁ disvā nimittaggāhī hoti,",
  "atk-abh03a25:18_3": "na nimittaggāhī hotī”tiādi vuttaṁ,",
  "atk-abh03a25:18_4": "taṁ ayoniso gahetvā “pañcaviññāṇā sābhogā”ti yesaṁ laddhi,",
  "atk-abh03a25:18_5": "seyyathāpi mahāsaṁghikānaṁ,",
  "atk-abh03a25:18_6": "te sandhāya pucchā sakavādissa,",
  "atk-abh03a25:18_7": "paṭiññā itarassa.",
  "atk-abh03a25:18_8": "Sesamettha purimakathāsadisamevāti.",
  "atk-abh03a25:19_0": "Pañcaviññāṇā sābhogātikathāvaṇṇanā.",
  "atk-abh03a25:20_0": "6. Dvīhi sīlehītikathāvaṇṇanā",
  "atk-abh03a25:21_0": "587-589.",
  "atk-abh03a25:21_1": "Idāni dvīhi sīlehītikathā nāma hoti.",
  "atk-abh03a25:21_2": "Tattha “sīle patiṭṭhāya naro sapañño”tiādivacanato yasmā lokiyena sīlena sīlavā lokuttaraṁ maggaṁ bhāveti,",
  "atk-abh03a25:21_3": "tasmā “purimena ca lokiyena maggakkhaṇe lokuttarena cāti dvīhi sīlehi samannāgato nāma hotī”ti yesaṁ laddhi,",
  "atk-abh03a25:21_4": "seyyathāpi mahāsaṁghikānaṁyeva,",
  "atk-abh03a25:21_5": "te sandhāya maggasamaṅgīti pucchā sakavādissa,",
  "atk-abh03a25:21_6": "paṭiññā itarassa.",
  "atk-abh03a25:21_7": "Atha naṁ “yadi so ekakkhaṇe lokiyalokuttarehi dvīhi sīlehi samannāgato,",
  "atk-abh03a25:21_8": "dvīhi phassādīhipi tena samannāgatena bhavitabba”nti codetuṁ dvīhi phassehītiādimāha.",
  "atk-abh03a25:21_9": "Itaro tathārūpaṁ nayaṁ apassanto paṭikkhipati.",
  "atk-abh03a25:21_10": "Lokiyena ca lokuttarena cāti pañhe pubbe samādinnañca maggakkhaṇe uppannasammāvācādīni ca sandhāya paṭijānāti.",
  "atk-abh03a25:22_0": "Lokiye sīle niruddheti pucchā paravādissa,",
  "atk-abh03a25:22_1": "khaṇabhaṅganirodhaṁ sandhāya paṭiññā sakavādissa.",
  "atk-abh03a25:22_2": "Itaro pana taṁ vītikkamaṁ viya sallakkhento dussīlotiādimāha.",
  "atk-abh03a25:22_3": "Laddhipatiṭṭhāpanaṁ panassa pubbe abhinnasīlataṁyeva dīpeti,",
  "atk-abh03a25:22_4": "na dvīhi samannāgatataṁ.",
  "atk-abh03a25:22_5": "Tasmā appatiṭṭhitāva laddhīti.",
  "atk-abh03a25:23_0": "Dvīhi sīlehītikathāvaṇṇanā.",
  "atk-abh03a25:24_0": "7. Sīlaṁ acetasikantikathāvaṇṇanā",
  "atk-abh03a25:25_0": "590-594.",
  "atk-abh03a25:25_1": "Idāni sīlaṁ acetasikantikathā nāma hoti.",
  "atk-abh03a25:25_2": "Tattha yasmā sīle uppajjitvā niruddhepi samādānahetuko sīlopacayo nāma atthi,",
  "atk-abh03a25:25_3": "yena so sīlavāyeva nāma hoti,",
  "atk-abh03a25:25_4": "tasmā “sīlaṁ acetasika”nti yesaṁ laddhi,",
  "atk-abh03a25:25_5": "seyyathāpi mahāsaṁghikānaṁ,",
  "atk-abh03a25:25_6": "te sandhāya pucchā sakavādissa,",
  "atk-abh03a25:25_7": "paṭiññā itarassa.",
  "atk-abh03a25:25_8": "Sesamettha “dānaṁ acetasika”ntikathāyaṁ vuttanayeneva veditabbaṁ.",
  "atk-abh03a25:25_9": "Laddhipatiṭṭhāpanampi ayoniso gahitattā appatiṭṭhāpanamevāti.",
  "atk-abh03a25:26_0": "Sīlaṁ acetasikantikathāvaṇṇanā.",
  "atk-abh03a25:27_0": "8. Sīlaṁ na cittānuparivattītikathāvaṇṇanā",
  "atk-abh03a25:28_0": "595-597.",
  "atk-abh03a25:28_1": "Idāni sīlaṁ na cittānuparivattītikathā nāma hoti.",
  "atk-abh03a25:28_2": "Tattha na cittānuparivattīti bhāsantarameva nānaṁ,",
  "atk-abh03a25:28_3": "sesaṁ purimakathāsadisamevāti.",
  "atk-abh03a25:29_0": "Sīlaṁ na cittānuparivattītikathāvaṇṇanā.",
  "atk-abh03a25:30_0": "9. Samādānahetukathāvaṇṇanā",
  "atk-abh03a25:31_0": "598-600.",
  "atk-abh03a25:31_1": "Idāni samādānahetukathā nāma hoti.",
  "atk-abh03a25:31_2": "Tattha “ārāmaropā”ti gāthāya atthaṁ ayoniso gahetvā “sadā puññaṁ pavaḍḍhatī”ti vacanato “samādānahetukaṁ sīlaṁ vaḍḍhatī”ti yesaṁ laddhi,",
  "atk-abh03a25:31_3": "seyyathāpi mahāsaṁghikānaññeva,",
  "atk-abh03a25:31_4": "te sandhāya pucchā sakavādissa,",
  "atk-abh03a25:31_5": "cittavippayuttaṁ sīlopacayaṁ sandhāya paṭiññā paravādissa.",
  "atk-abh03a25:31_6": "Sesaṁ purimakathāsadisamevāti.",
  "atk-abh03a25:32_0": "Samādānahetukathāvaṇṇanā.",
  "atk-abh03a25:33_0": "10. Viññatti sīlantikathāvaṇṇanā",
  "atk-abh03a25:34_0": "601-602.",
  "atk-abh03a25:34_1": "Idāni viññatti sīlantikathā nāma hoti.",
  "atk-abh03a25:34_2": "Tattha kāyaviññatti kāyakammaṁ,",
  "atk-abh03a25:34_3": "vacīviññatti vacīkammanti gahitattā “viññatti sīla”nti yesaṁ laddhi,",
  "atk-abh03a25:34_4": "seyyathāpi mahāsaṁghikānañceva sammitiyānañca;",
  "atk-abh03a25:34_5": "te sandhāya viññattīti pucchā sakavādissa,",
  "atk-abh03a25:34_6": "paṭiññā itarassa.",
  "atk-abh03a25:34_7": "Atha naṁ yasmā sīlaṁ nāma virati,",
  "atk-abh03a25:34_8": "na rūpadhammo,",
  "atk-abh03a25:34_9": "tasmā tenatthena codetuṁ pāṇātipātā veramaṇītiādimāha.",
  "atk-abh03a25:34_10": "Abhivādanaṁ sīlantiādi yathārūpaṁ viññattiṁ so “sīla”nti maññati taṁ uddharitvā dassetuṁ vuttaṁ.",
  "atk-abh03a25:34_11": "Yasmā pana sā virati na hoti,",
  "atk-abh03a25:34_12": "tasmā puna pāṇātipātātiādimāha.",
  "atk-abh03a25:34_13": "Laddhi panassa chalena patiṭṭhitattā appatiṭṭhitāyevāti.",
  "atk-abh03a25:35_0": "Viññatti sīlantikathāvaṇṇanā.",
  "atk-abh03a25:36_0": "11. Aviññatti dussīlyantikathāvaṇṇanā",
  "atk-abh03a25:37_0": "603-604.",
  "atk-abh03a25:37_1": "Idāni aviññatti dussīlyantikathā nāma hoti.",
  "atk-abh03a25:37_2": "Tattha cittavippayuttaṁ apuññūpacayañceva āṇattiyā ca pāṇātipātādīsu aṅgapāripūriṁ sandhāya “aviññatti dussīlya”nti yesaṁ laddhi,",
  "atk-abh03a25:37_3": "seyyathāpi mahāsaṁghikānaṁ,",
  "atk-abh03a25:37_4": "te sandhāya pucchā sakavādissa,",
  "atk-abh03a25:37_5": "paṭiññā itarassa.",
  "atk-abh03a25:37_6": "Atha naṁ “sace sā dussīlyaṁ,",
  "atk-abh03a25:37_7": "pāṇātipātādīsu aññatarā siyā”ti codetuṁ pāṇātipātotiādimāha.",
  "atk-abh03a25:37_8": "Pāpakammaṁ samādiyitvāti “asukaṁ nāma ghātessāmi,",
  "atk-abh03a25:37_9": "asukaṁ bhaṇḍaṁ avaharissāmī”ti evaṁ pāpasamādānaṁ katvā.",
  "atk-abh03a25:37_10": "Ubho vaḍḍhantīti puṭṭho dānakkhaṇe pāpassa anuppattiṁ sandhāya paṭikkhipati.",
  "atk-abh03a25:37_11": "Dutiyaṁ puṭṭho cittavippayuttaṁ pāpūpacayaṁ sandhāya paṭijānāti.",
  "atk-abh03a25:37_12": "Sesamettha paribhogamayakathāyaṁ vuttanayeneva veditabbaṁ.",
  "atk-abh03a25:37_13": "Laddhipatiṭṭhāpanampissa pāpasamādinnapubbabhāgameva sādheti;",
  "atk-abh03a25:37_14": "na aviññattiyā dussīlabhāvanti.",
  "atk-abh03a25:38_0": "Aviññatti dussīlyantikathāvaṇṇanā.",
  "atk-abh03a25:39_0": "Dasamo vaggo.",
  "atk-abh03a25:40_0": "Dutiyapaṇṇāsako samatto."
}