{
  "pli-tv-bi-vb-pc6:0.1_0": "Theravāda Vinaya",
  "pli-tv-bi-vb-pc6:0.2_0": "Bhikkhunivibhaṅga",
  "pli-tv-bi-vb-pc6:0.3_0": "Pācittiyakaṇḍa",
  "pli-tv-bi-vb-pc6:0.4_0": "Lasuṇavagga",
  "pli-tv-bi-vb-pc6:0.5_0": "6. Upatiṭṭhanasikkhāpada",
  "pli-tv-bi-vb-pc6:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bi-vb-pc6:1.2_0": "Tena kho pana samayena ārohanto nāma mahāmatto bhikkhūsu pabbajito hoti.",
  "pli-tv-bi-vb-pc6:1.3_0": "Tassa purāṇadutiyikā bhikkhunīsu pabbajitā hoti.",
  "pli-tv-bi-vb-pc6:1.4_0": "Tena kho pana samayena so bhikkhu tassā bhikkhuniyā santike bhattavissaggaṁ karoti.",
  "pli-tv-bi-vb-pc6:1.5_0": "Atha kho sā bhikkhunī tassa bhikkhuno bhuñjantassa pānīyena ca vidhūpanena ca upatiṭṭhitvā accāvadati.",
  "pli-tv-bi-vb-pc6:1.6_0": "Atha kho so bhikkhu taṁ bhikkhuniṁ apasādeti—",
  "pli-tv-bi-vb-pc6:1.7_0": "“mā, bhagini, evarūpaṁ akāsi.",
  "pli-tv-bi-vb-pc6:1.8_0": "Netaṁ kappatī”ti.",
  "pli-tv-bi-vb-pc6:1.9_0": "“Pubbe maṁ tvaṁ evañca evañca karosi, idāni ettakaṁ na sahasī”ti—",
  "pli-tv-bi-vb-pc6:1.10_0": "pānīyathālakaṁ matthake āsumbhitvā vidhūpanena pahāraṁ adāsi.",
  "pli-tv-bi-vb-pc6:1.11_0": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-pc6:1.12_0": "“kathañhi nāma bhikkhunī bhikkhussa pahāraṁ dassatī”ti …pe…",
  "pli-tv-bi-vb-pc6:1.13_0": "“saccaṁ kira, bhikkhave, bhikkhunī bhikkhussa pahāraṁ adāsī”ti?",
  "pli-tv-bi-vb-pc6:1.14_0": "“Saccaṁ, bhagavā”ti.",
  "pli-tv-bi-vb-pc6:1.15_0": "Vigarahi buddho bhagavā …pe…",
  "pli-tv-bi-vb-pc6:1.16_0": "kathañhi nāma, bhikkhave, bhikkhunī bhikkhussa pahāraṁ dassati.",
  "pli-tv-bi-vb-pc6:1.17_0": "Netaṁ, bhikkhave, appasannānaṁ vā pasādāya …pe…",
  "pli-tv-bi-vb-pc6:1.18_0": "evañca pana, bhikkhave, bhikkhuniyo imaṁ sikkhāpadaṁ uddisantu—",
  "pli-tv-bi-vb-pc6:1.19.1_0": "“Yā pana bhikkhunī bhikkhussa bhuñjantassa pānīyena vā vidhūpanena vā upatiṭṭheyya, pācittiyan”ti.",
  "pli-tv-bi-vb-pc6:2.1.1_0": "Yā panāti",
  "pli-tv-bi-vb-pc6:2.1.2_0": "yā yādisā …pe…",
  "pli-tv-bi-vb-pc6:2.1.3_0": "bhikkhunīti",
  "pli-tv-bi-vb-pc6:2.1.4_0": "…pe… ayaṁ imasmiṁ atthe adhippetā bhikkhunīti.",
  "pli-tv-bi-vb-pc6:2.1.5_0": "Bhikkhussāti",
  "pli-tv-bi-vb-pc6:2.1.6_0": "upasampannassa.",
  "pli-tv-bi-vb-pc6:2.1.7_0": "Bhuñjantassāti",
  "pli-tv-bi-vb-pc6:2.1.8_0": "pañcannaṁ bhojanānaṁ aññataraṁ bhojanaṁ bhuñjantassa.",
  "pli-tv-bi-vb-pc6:2.1.9_0": "Pānīyaṁ nāma",
  "pli-tv-bi-vb-pc6:2.1.10_0": "yaṁ kiñci pānīyaṁ.",
  "pli-tv-bi-vb-pc6:2.1.11_0": "Vidhūpanaṁ nāma",
  "pli-tv-bi-vb-pc6:2.1.12_0": "yā kāci bījanī.",
  "pli-tv-bi-vb-pc6:2.1.13_0": "Upatiṭṭheyyāti",
  "pli-tv-bi-vb-pc6:2.1.14_0": "hatthapāse tiṭṭhati, āpatti pācittiyassa.",
  "pli-tv-bi-vb-pc6:2.2.1_0": "Upasampanne upasampannasaññā pānīyena vā vidhūpanena vā upatiṭṭhati, āpatti pācittiyassa.",
  "pli-tv-bi-vb-pc6:2.2.2_0": "Upasampanne vematikā pānīyena vā vidhūpanena vā upatiṭṭhati, āpatti pācittiyassa.",
  "pli-tv-bi-vb-pc6:2.2.3_0": "Upasampanne anupasampannasaññā pānīyena vā vidhūpanena vā upatiṭṭhati, āpatti pācittiyassa.",
  "pli-tv-bi-vb-pc6:2.2.4_0": "Hatthapāsaṁ vijahitvā upatiṭṭhati, āpatti dukkaṭassa.",
  "pli-tv-bi-vb-pc6:2.2.5_0": "Khādanīyaṁ khādantassa upatiṭṭhati, āpatti dukkaṭassa.",
  "pli-tv-bi-vb-pc6:2.2.6_0": "Anupasampannassa upatiṭṭhati, āpatti dukkaṭassa.",
  "pli-tv-bi-vb-pc6:2.2.7_0": "Anupasampanne upasampannasaññā, āpatti dukkaṭassa.",
  "pli-tv-bi-vb-pc6:2.2.8_0": "Anupasampanne vematikā, āpatti dukkaṭassa.",
  "pli-tv-bi-vb-pc6:2.2.9_0": "Anupasampanne anupasampannasaññā, āpatti dukkaṭassa.",
  "pli-tv-bi-vb-pc6:2.3.1_0": "Anāpatti—",
  "pli-tv-bi-vb-pc6:2.3.2_0": "deti,",
  "pli-tv-bi-vb-pc6:2.3.3_0": "dāpeti,",
  "pli-tv-bi-vb-pc6:2.3.4_0": "anupasampannaṁ āṇāpeti,",
  "pli-tv-bi-vb-pc6:2.3.5_0": "ummattikāya,",
  "pli-tv-bi-vb-pc6:2.3.6_0": "ādikammikāyāti.",
  "pli-tv-bi-vb-pc6:2.3.7_0": "Chaṭṭhasikkhāpadaṁ niṭṭhitaṁ."
}