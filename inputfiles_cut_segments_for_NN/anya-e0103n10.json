{
  "anya-e0103n10:0_0": "10. Āruppaniddesavaṇṇanā",
  "anya-e0103n10:1_0": "Paṭhamāruppavaṇṇanā",
  "anya-e0103n10:2_0": "275.Uddiṭṭhesūti ‘‘cattāro āruppā’’ti evaṁ uddiṭṭhesu,",
  "anya-e0103n10:2_1": "niddhāraṇe cetaṁ bhummaṁ.",
  "anya-e0103n10:2_2": "Tenevāha ‘‘catūsu āruppesū’’ti.",
  "anya-e0103n10:2_3": "Tattha rūpavivekena arūpaṁ,",
  "anya-e0103n10:2_4": "arūpameva āruppaṁ jhānaṁ,",
  "anya-e0103n10:2_5": "idha pana tadatthaṁ kammaṭṭhānaṁ adhippetaṁ.",
  "anya-e0103n10:2_6": "Taṁ bhāvetukāmo catutthajjhānaṁ uppādetīti sambandho.",
  "anya-e0103n10:2_7": "Rūpādhikaraṇanti rūpahetu.",
  "anya-e0103n10:2_8": "Hetuattho hi ettha adhikaraṇa-saddo ‘‘kāmādhikaraṇa’’ntiādīsu (ma. ni.",
  "anya-e0103n10:2_9": "1.168-169) viya.",
  "anya-e0103n10:2_10": "Daṇḍanaṭṭhena daṇḍo,",
  "anya-e0103n10:2_11": "muggarādi.",
  "anya-e0103n10:2_12": "Parapīḷādhippāyena tassa ādānaṁ daṇḍādānaṁ.",
  "anya-e0103n10:2_13": "Sattānaṁ sasanaṭṭhena satthaṁ, āvudhaṁ.",
  "anya-e0103n10:2_14": "Bhaṇḍanaṁ kalaho.",
  "anya-e0103n10:2_15": "Virodho viggaho.",
  "anya-e0103n10:2_16": "Nānāvādo vivādo.",
  "anya-e0103n10:2_17": "Etanti yathāvuttaṁ daṇḍādānādikaṁ.",
  "anya-e0103n10:2_18": "Sabbasoti anavasesato.",
  "anya-e0103n10:2_19": "Āruppe arūpabhāve,",
  "anya-e0103n10:2_20": "āruppe vā bhave.",
  "anya-e0103n10:2_21": "Rūpānaṁyevāti diṭṭhādīnavānaṁ rūpānaṁyeva,",
  "anya-e0103n10:2_22": "na arūpānanti adhippāyo.",
  "anya-e0103n10:2_23": "Nibbidāyāti vikkhambhanavasena nibbindanatthāya.",
  "anya-e0103n10:2_24": "Virāgāyāti virajjanatthāya.",
  "anya-e0103n10:2_25": "Nirodhāyāti nirujjhanatthāya.",
  "anya-e0103n10:2_26": "Sabbametaṁ samatikkamaṁ sandhāya vuttaṁ.",
  "anya-e0103n10:2_27": "Daṇḍādānādīnanti ādi-saddena adinnādānādikaṁ sabbaṁ rūpahetukaṁ anatthaṁ saṅgaṇhāti,",
  "anya-e0103n10:2_28": "na idha pāḷiyaṁ āgatamevāti daṭṭhabbaṁ.",
  "anya-e0103n10:2_29": "Karajarūpeti yathāvuttādīnavādhikaraṇabhāvayogyaṁ dassetuṁ vuttaṁ,",
  "anya-e0103n10:2_30": "oḷārikarūpeti attho.",
  "anya-e0103n10:2_31": "Ādīnavanti dosaṁ.",
  "anya-e0103n10:2_32": "Tassāti rūpassa.",
  "anya-e0103n10:2_33": "Ālokoti vaṇṇaviseso evāti tattha pavattaṁ paṭibhāganimittaṁ ugghāṭetvā siyā ākāsanimittaṁ uggahetuṁ,",
  "anya-e0103n10:2_34": "na pana paricchinnākāsakasiṇaṁ ugghāṭetvā.",
  "anya-e0103n10:2_35": "Tassa hi ugghāṭanā nāma rūpanimitteneva siyāti āha ‘‘ṭhapetvā paricchinnākāsakasiṇaṁ navasū’’ti.",
  "anya-e0103n10:2_36": "Keci pana ‘‘ālokakasiṇampi ṭhapetvā aṭṭhasū’’ti vadanti,",
  "anya-e0103n10:2_37": "tassa pana ṭhapane kāraṇaṁ na dissati,",
  "anya-e0103n10:2_38": "karajarūpaṁ atikkantaṁ hoti tassa anālambanato.",
  "anya-e0103n10:3_0": "Yadi evaṁ kasmā ‘‘catutthajjhānavasenā’’ti vuttaṁ.",
  "anya-e0103n10:3_1": "Nanu paṭhamajjhānādīnipi tassa anālambanavaseneva pavattanti paṭibhāganimittārammaṇattā?",
  "anya-e0103n10:3_2": "Saccametaṁ,",
  "anya-e0103n10:3_3": "oḷārikaṅgappahānato pana santasabhāvena āneñjappattena catutthajjhānena atikkantaṁ suṭṭhu atikkantaṁ nāma hotīti ‘‘catutthajjhānavasenā’’ti vuttaṁ .",
  "anya-e0103n10:3_4": "Keci ‘‘assāsapassāsānaṁ nirujjhanato,",
  "anya-e0103n10:3_5": "kāmadhātusamatikkamanato cā’’ti vadanti,",
  "anya-e0103n10:3_6": "taṁ akāraṇaṁ,",
  "anya-e0103n10:3_7": "itaresaṁ cittasamuṭṭhānarūpānaṁ sambhavato,",
  "anya-e0103n10:3_8": "heṭṭhimajjhānānañca akāmadhātusaṁvattanīyato.",
  "anya-e0103n10:3_9": "Tappaṭibhāgamevāti karajarūpapaṭibhāgameva nimittaggāhasambhavato.",
  "anya-e0103n10:3_10": "Sadisañca nāma taṁ na hoti,",
  "anya-e0103n10:3_11": "tasmā kiṁ tassa samatikkamanenāti anuyogaṁ sandhāya ‘‘kathaṁ?",
  "anya-e0103n10:3_12": "Yathā’’tiādi vuttaṁ.",
  "anya-e0103n10:3_13": "Tattha kathanti kathetukamyatāpucchā.",
  "anya-e0103n10:3_14": "Yathāti opammatthe nipāto.",
  "anya-e0103n10:3_15": "Lekhācittanti kāḷavaṇṇādinā kataparikammāya lekhāya cittaṁ.",
  "anya-e0103n10:3_16": "Phalitantaranti vivaraṁ.",
  "anya-e0103n10:3_17": "Disvāti dūrato disvā.",
  "anya-e0103n10:3_18": "Samānarūpasaddasamudācāranti sadisarūpasaṇṭhānasarappayogaṁ.",
  "anya-e0103n10:4_0": "Ārammaṇavasenāti ‘‘mama cakkhu sobhanaṁ,",
  "anya-e0103n10:4_1": "mama kāyo thiro,",
  "anya-e0103n10:4_2": "mama parikkhārā sundarā’’ti evaṁ ārammaṇakaraṇavasena.",
  "anya-e0103n10:4_3": "Karajarūpasamaṅgikāloti attano attabhāvarūpena ceva ārammaṇarūpena ca samannāgatakālo.",
  "anya-e0103n10:4_4": "Tampīti kasiṇarūpassapi.",
  "anya-e0103n10:4_5": "Sāmiatthe hi idaṁ upayogavacanaṁ.",
  "anya-e0103n10:4_6": "Bhayasantāsaadassanakāmatā viya samatikkamitukāmatāti yojanā.",
  "anya-e0103n10:4_7": "Idañca yathāvuttānaṁ nibbidāvirāganirodhānaṁ sādhāraṇavacanaṁ.",
  "anya-e0103n10:4_8": "Te hi tayo apekkhitvā bhayasantāsaadassanakāmatā vuttā.",
  "anya-e0103n10:4_9": "Eko kira sunakho vane sūkarena pahaṭamatto palāto,",
  "anya-e0103n10:4_10": "so arūpadassanavelāya bhattapacanaukkhaliṁ dūrato disvā sūkarasaññāya bhīto uttasanto palāyi,",
  "anya-e0103n10:4_11": "pisācabhīruko puriso rattibhāge aparicite dese matthakacchinnaṁ tālakkhandhaṁ disvā pisācasaññāya bhīto uttasanto mucchito papati,",
  "anya-e0103n10:4_12": "taṁ sandhāya vuttaṁ ‘‘sūkarā…pe…",
  "anya-e0103n10:4_13": "veditabbā’’ti.",
  "anya-e0103n10:5_0": "276.Evanti yathāvuttaṁ opammatthaṁ nigamento āha.",
  "anya-e0103n10:5_1": "Soti yogāvacaro.",
  "anya-e0103n10:5_2": "Tasmiṁ jhāne ādīnavaṁ passatīti sambandho.",
  "anya-e0103n10:5_3": "Rūpanti kasiṇarūpaṁ.",
  "anya-e0103n10:5_4": "Santavimokkhatoti arūpajjhānato.",
  "anya-e0103n10:5_5": "Tāni hi ‘‘ye te santā vimokkhā atikkamma rūpe āruppā’’tiādīsu (a. ni. 8.72;",
  "anya-e0103n10:5_6": "10.9) santavimokkhāti āgatā.",
  "anya-e0103n10:5_7": "Santatāsiddhi cassa anussutito daṭṭhabbā.",
  "anya-e0103n10:5_8": "Yathevāti eva-kārena yena pakārena etaṁ rūpāvacaracatutthajjhānaṁ duvaṅgikaṁ,",
  "anya-e0103n10:5_9": "evaṁ āruppānipīti upekkhācittekaggatāvasena duvaṅgikattaṁ dasseti,",
  "anya-e0103n10:5_10": "na tatiyajjhāne viya duvaṅgikatāmattaṁ.",
  "anya-e0103n10:5_11": "Nanu cetthāpi duvaṅgikatāmattameva bhūmibhedatoti?",
  "anya-e0103n10:5_12": "Nāyaṁ doso upamopameyyabhāvassa bhinnādhikaraṇato.",
  "anya-e0103n10:6_0": "Tatthāti tasmiṁ rūpāvacaracatutthajjhāne.",
  "anya-e0103n10:6_1": "Nikantinti apekkhaṁ.",
  "anya-e0103n10:6_2": "Pariyādāyāti ādīnavadassanena tasmiṁ jhāne khepetvā,",
  "anya-e0103n10:6_3": "anapekkho hutvāti attho.",
  "anya-e0103n10:6_4": "Santato manasikaraṇeneva paṇītato,",
  "anya-e0103n10:6_5": "sukhumato ca manasikāro siddho hotīti āha ‘‘santato anantato manasi karitvā’’ti.",
  "anya-e0103n10:6_6": "Pattharitvāti pageva vaḍḍhitaṁ,",
  "anya-e0103n10:6_7": "tadā vaḍḍhanavasena vā pattharitvā.",
  "anya-e0103n10:6_8": "Tenāti kasiṇarūpena.",
  "anya-e0103n10:6_9": "Ugghāṭeti kasiṇanti rūpāvacaracatutthajjhānassa ārammaṇabhūtaṁ pathavīkasiṇādikasiṇarūpaṁ apaneti.",
  "anya-e0103n10:6_10": "Ugghāṭanavidhiṁ pana dassento ‘‘ugghāṭento hī’’tiādimāha.",
  "anya-e0103n10:6_11": "Tattha saṁvelletīti paṭisaṁharati.",
  "anya-e0103n10:6_12": "Aññadatthūti ekaṁsena.",
  "anya-e0103n10:6_13": "Neva ubbaṭṭatīti neva uṭṭhahati.",
  "anya-e0103n10:6_14": "Na vivaṭṭatīti na vinivaṭṭati.",
  "anya-e0103n10:6_15": "Imassāti imassa kasiṇarūpassa.",
  "anya-e0103n10:6_16": "Amanasikāranti manasi akaraṇaṁ acintanaṁ.",
  "anya-e0103n10:6_17": "Manasikārañca paṭiccāti ‘‘ākāso ākāso’’ti bhāvanāmanasikārañca nissāya.",
  "anya-e0103n10:6_18": "Idaṁ vuttaṁ hoti –",
  "anya-e0103n10:6_19": "rūpāvacaracatutthajjhānassa ārammaṇabhūtaṁ kasiṇarūpaṁ na sabbena sabbaṁ manasi karoto,",
  "anya-e0103n10:6_20": "tena ca phuṭṭhokāsaṁ ‘‘ākāso ākāso’’ti manasi karoto yadā taṁ bhāvanānubhāvena ākāsaṁ hutvā upaṭṭhāti,",
  "anya-e0103n10:6_21": "tadā so kasiṇaṁ ugghāṭeti nāma,",
  "anya-e0103n10:6_22": "tañca tena ugghāṭitaṁ nāma hotīti.",
  "anya-e0103n10:6_23": "Tenāha ‘‘kasiṇugghāṭimākāsamattaṁ paññāyatī’’ti.",
  "anya-e0103n10:6_24": "Sabbametanti tividhampetaṁ ekameva pariyāyabhāvato.",
  "anya-e0103n10:7_0": "‘‘Nīvaraṇāni vikkhambhantī’’ti kasmā vuttaṁ?",
  "anya-e0103n10:7_1": "Nanu rūpāvacarapaṭhamajjhānassa upacārakkhaṇeyeva nīvaraṇāni vikkhambhitāni,",
  "anya-e0103n10:7_2": "tato paṭṭhāya cassa na nesaṁ pariyuṭṭhānaṁ.",
  "anya-e0103n10:7_3": "Yadi siyā,",
  "anya-e0103n10:7_4": "jhānato parihāyeyya?",
  "anya-e0103n10:7_5": "Yaṁ paneke vadanti ‘‘attheva sukhumāni arūpajjhānavikkhambhaneyyāni nīvaraṇāni,",
  "anya-e0103n10:7_6": "tāni sandhāyetaṁ vutta’’nti,",
  "anya-e0103n10:7_7": "taṁ tesaṁ matimattaṁ.",
  "anya-e0103n10:7_8": "Na hi mahaggatakusalesu lokuttarakusalesu viya odhiso pahānaṁ nāma atthi.",
  "anya-e0103n10:7_9": "Yo pana rūpāvacarehi āruppānaṁ uḷāraphalatādiviseso,",
  "anya-e0103n10:7_10": "so bhāvanāvisesena santatarapaṇītatarabhāvena tesuyeva purimapurimehi pacchimapacchimānaṁ viyāti daṭṭhabbaṁ.",
  "anya-e0103n10:7_11": "‘‘Vikkhambhantī’’ti pana vacanaṁ vaṇṇabhaṇanavasena vuttaṁ.",
  "anya-e0103n10:7_12": "Tathā hi aññatthāpi heṭṭhā pahīnānaṁ upari pahānaṁ vuccati.",
  "anya-e0103n10:7_13": "Ye pana ‘‘sabbe kusalā dhammā sabbesaṁ akusalānaṁ paṭipakkhāti katvā evaṁ vutta’’nti vadanti,",
  "anya-e0103n10:7_14": "tehi dutiyajjhānūpacārādīsu nīvaraṇavikkhambhanāvacanassa kāraṇaṁ vattabbaṁ.",
  "anya-e0103n10:7_15": "Sati santiṭṭhatīti ākāsanimittārammaṇā sati sammā sūpaṭṭhitā hutvā tiṭṭhati.",
  "anya-e0103n10:7_16": "Satisīsena cettha upacārajjhānānuguṇānaṁ saddhāpañcamānaṁ sakiccayogaṁ dasseti.",
  "anya-e0103n10:7_17": "Upacārenāti upacārajjhānena.",
  "anya-e0103n10:7_18": "Idhāpīti rūpāvacaracatutthajjhānaṁ sandhāya sampiṇḍanaṁ.",
  "anya-e0103n10:7_19": "Taṁ hi upekkhāvedanāsampayuttaṁ.",
  "anya-e0103n10:7_20": "Sesanti ‘‘sesāni kāmāvacarānī’’tiādi.",
  "anya-e0103n10:7_21": "Yaṁ idha vattabbamavuttaṁ,",
  "anya-e0103n10:7_22": "taṁ pana pathavīkasiṇaniddese (visuddhi.",
  "anya-e0103n10:7_23": "1.51 ādayo) vuttanayānusārena veditabbanti āha ‘‘pathavīkasiṇe vuttanayamevā’’ti.",
  "anya-e0103n10:8_0": "Evaṁ yaṁ tattha avisiṭṭhaṁ,",
  "anya-e0103n10:8_1": "taṁ atidisitvā idāni visiṭṭhaṁ dassetuṁ ‘‘ayaṁ pana viseso’’tiādimāha.",
  "anya-e0103n10:8_2": "Yānapputoḷi kumbhimukhādīnanti oguṇṭhanasivikādiyānānaṁ mukhaṁ yānamukhaṁ,",
  "anya-e0103n10:8_3": "putoḷiyā khuddakadvārassa mukhaṁ putoḷimukhaṁ,",
  "anya-e0103n10:8_4": "kumbhimukhanti paccekaṁ mukha-saddo sambandhitabbo.",
  "anya-e0103n10:8_5": "Ākāsaṁyeva yānamukhādiparicchinnaṁ.",
  "anya-e0103n10:8_6": "Parikammamanasikārenāti parikammabhūtena manasikārena upacārajjhānena.",
  "anya-e0103n10:8_7": "Parikammaṁ anulomaṁ upacāroti ca anatthantarañhetaṁ.",
  "anya-e0103n10:8_8": "Pekkhamāno arūpāvacarajjhānacakkhunā.",
  "anya-e0103n10:9_0": "277.Sabbākārenāti rūpanimittaṁ daṇḍādānasambhavadassanādinā sabbena rūpadhammesu,",
  "anya-e0103n10:9_1": "pathavīkasiṇādirūpanimittesu,",
  "anya-e0103n10:9_2": "tadārammaṇajjhānesu ca dosadassanākārena,",
  "anya-e0103n10:9_3": "tesu eva vā rūpādīsu nikantippahānaanāvajjitukāmatādinā.",
  "anya-e0103n10:9_4": "Rūpajjhānampi rūpanti vuccati uttarapadalopena ‘‘rūpūpapattiyā maggaṁ bhāvetī’’tiādīsu (dha. sa. 160; vibha.",
  "anya-e0103n10:9_5": "625) yathā rūpabhavo rūpaṁ.",
  "anya-e0103n10:9_6": "Rūpīti hi rūpajjhānalābhīti attho.",
  "anya-e0103n10:9_7": "Ārammaṇampi kasiṇarūpaṁ rūpanti vuccati purimapadalopena yathā ‘‘devadatto datto’’ti.",
  "anya-e0103n10:9_8": "Rūpāni passatīti kasiṇarūpāni jhānacakkhunā passatīti attho.",
  "anya-e0103n10:9_9": "Tasmāti yasmā uttarapadalopena,",
  "anya-e0103n10:9_10": "purimapadalopena ca yathākkamaṁ rūpajjhānakasiṇarūpesu rūpavohāro dissati, tasmā.",
  "anya-e0103n10:9_11": "Rūpe rūpajjhāne taṁsahagatā saññā rūpasaññā.",
  "anya-e0103n10:9_12": "Tadārammaṇassa cāti ca-saddena yathāvuttaṁ rūpāvacarajjhānaṁ sampiṇḍeti,",
  "anya-e0103n10:9_13": "tena pāḷiyaṁ ‘‘rūpasaññāna’’nti sarūpekasesena niddeso katoti dasseti.",
  "anya-e0103n10:9_14": "Virāgāti jigucchanato.",
  "anya-e0103n10:9_15": "Nirodhāti tappaṭibandhachandarāgavikkhambhanena nirodhanato.",
  "anya-e0103n10:9_16": "Vuttamevatthaṁ pākaṭataraṁ kātuṁ ‘‘kiṁ vuttaṁ hotī’’tiādi vuttaṁ.",
  "anya-e0103n10:9_17": "Tassa sabbākārena virāgā anavasesānaṁ nirodhāti evaṁ vā ettha yojanā kātabbā.",
  "anya-e0103n10:10_0": "‘‘Ārammaṇe avirattassa saññāsamatikkamo na hotī’’ti idaṁ yasmā imāni jhānāni ārammaṇātikkamena pattabbāni,",
  "anya-e0103n10:10_1": "na aṅgātikkamenāti katvā vuttaṁ.",
  "anya-e0103n10:10_2": "Yasmā panettha saññāsamatikkamo ārammaṇasamatikkamena vinā na hoti,",
  "anya-e0103n10:10_3": "tasmā ‘‘samatikkantāsu ca saññāsu ārammaṇaṁ samatikkantameva hotī’’ti āha.",
  "anya-e0103n10:10_4": "Avatvā vuttoti sambandho.",
  "anya-e0103n10:10_5": "Samāpannassātiādīsu kusalasaññāvasena samāpannaggahaṇaṁ,",
  "anya-e0103n10:10_6": "vipākasaññāvasena upapannaggahaṇaṁ,",
  "anya-e0103n10:10_7": "kiriyāsaññāvasena diṭṭhadhammasukhavihāraggahaṇaṁ.",
  "anya-e0103n10:10_8": "Arahato hi jhānāni visesato diṭṭhadhammasukhavihāro.",
  "anya-e0103n10:10_9": "Yadi saññāsamatikkamassa anunipphādiārammaṇasamatikkamo vibhaṅge ca avutto,",
  "anya-e0103n10:10_10": "atha kasmā idha gahitoti anuyogaṁ sandhāyāha ‘‘yasmā panā’’tiādi.",
  "anya-e0103n10:10_11": "Ārammaṇasamatikkamavasenāpi ayamatthavaṇṇanā katā,",
  "anya-e0103n10:10_12": "‘‘tadārammaṇassa cetaṁ adhivacana’’ntiādinā vibhaṅge viya saññāsamatikkamameva avatvāti adhippāyo.",
  "anya-e0103n10:11_0": "278.Paṭighātenāti paṭihananena visayīvisayasamodhānena.",
  "anya-e0103n10:11_1": "Atthaṅgamātiādīsu purimaṁ purimaṁ pacchimassa pacchimassa atthavacanaṁ,",
  "anya-e0103n10:11_2": "tasmā paṭighasaññānaṁ atthaṅgamo jhānasamaṅgikāle anuppattīti tassa idheva gahaṇe kāraṇaṁ anuyogamukhena dassetuṁ ‘‘kāmañcetā’’tiādi vuttaṁ.",
  "anya-e0103n10:11_3": "Ussāhajananatthaṁ paṭipajjanakānaṁ.",
  "anya-e0103n10:11_4": "Etāsaṁ paṭighasaññānaṁ.",
  "anya-e0103n10:11_5": "Ettha paṭhamāruppakathāyaṁ.",
  "anya-e0103n10:11_6": "Vacanaṁ atthaṅgamavasena.",
  "anya-e0103n10:12_0": "Kiṁ vā pasaṁsākittanena,",
  "anya-e0103n10:12_1": "paṭighasaññānaṁ pana atthaṅgamo idheva vattabbattā vuttoti dassetuṁ ‘‘atha vā’’tiādi vuttaṁ.",
  "anya-e0103n10:12_2": "Tattha sabhāvadhammassa abhāvo nāma paṭipakkhena pahīnatāya vā paccayābhāvena vā.",
  "anya-e0103n10:12_3": "Tesu rūpajjhānasamaṅgino paṭighasaññānaṁ abhāvo paccayābhāvamattena,",
  "anya-e0103n10:12_4": "na paṭipakkhādhigamenāti dassento āha ‘‘kiñcāpī’’tiādi.",
  "anya-e0103n10:12_5": "Tattha tāti paṭighasaññā .",
  "anya-e0103n10:12_6": "Rūpāvacaranti rūpāvacarajjhānaṁ.",
  "anya-e0103n10:12_7": "Samāpannassāti samāpajjitvā viharantassa.",
  "anya-e0103n10:12_8": "Kiñcāpi na santīti yojanā.",
  "anya-e0103n10:12_9": "Na pahīnattā na santīti na tadā paṭighasaññā pahīnabhāvena na santi nāma.",
  "anya-e0103n10:12_10": "Tattha kāraṇamāha ‘‘na hi rūpavirāgāya rūpāvacarabhāvanā saṁvattatī’’ti.",
  "anya-e0103n10:12_11": "Nanu ca paṭighasaññāpi arūpadhammā evāti codanaṁ sandhāyāha ‘‘rūpāyattā ca etāsaṁ pavattī’’ti.",
  "anya-e0103n10:12_12": "Ayaṁ pana bhāvanāti arūpabhāvanamāha.",
  "anya-e0103n10:12_13": "Dhāretunti avadhāretuṁ.",
  "anya-e0103n10:12_14": "Idhāti arūpajjhāne.",
  "anya-e0103n10:12_15": "Āneñjābhisaṅkhāravacanādīhi āneñjatā.",
  "anya-e0103n10:12_16": "‘‘Ye te santā vimokkhā atikkamma rūpe āruppā’’tiādinā (a. ni. 8.72;",
  "anya-e0103n10:12_17": "10.9) santavimokkhatā ca vuttā.",
  "anya-e0103n10:13_0": "279.",
  "anya-e0103n10:13_1": "Dosadassanapubbakapaṭipakkhabhāvanāvasena paṭighasaññānaṁ suppahīnattā mahatāpi saddena arūpasamāpattito na vuṭṭhāti.",
  "anya-e0103n10:13_2": "Tathā pana na suppahīnattā sabbarūpāvacarasamāpattito vuṭṭhānaṁ siyā,",
  "anya-e0103n10:13_3": "paṭhamajjhānaṁ pana appakampi saddaṁ na sahatīti taṁ samāpannassa saddo kaṇṭakoti vuttaṁ.",
  "anya-e0103n10:13_4": "Āruppabhāvanāya abhāve cutito uddhaṁ uppattirahānaṁ rūpasaññāpaṭighasaññānaṁ yāva attano vipākappavatti,",
  "anya-e0103n10:13_5": "tāva anuppattidhammatāpādanena samatikkamo,",
  "anya-e0103n10:13_6": "atthaṅgamo ca vutto.",
  "anya-e0103n10:13_7": "Nānattasaññāsu pana yā tasmiṁ bhave na uppajjanti ekantarūpanissitā,",
  "anya-e0103n10:13_8": "tā anokāsatāya na uppajjanti,",
  "anya-e0103n10:13_9": "na āruppabhāvanāya nivāritattā,",
  "anya-e0103n10:13_10": "anivāritattā ca kāci uppajjanti.",
  "anya-e0103n10:13_11": "Tasmā tāsaṁ amanasikāro anāvajjanaṁ apaccavekkhaṇaṁ,",
  "anya-e0103n10:13_12": "javanapaṭipādakena vā bhavaṅgamanassa anto akaraṇaṁ appavesanaṁ vuttaṁ.",
  "anya-e0103n10:14_0": "Tena ca nānattasaññāmanasikārahetūnaṁ rūpānaṁ samatikkamā samādhissa thirabhāvaṁ dassetuṁ ‘‘saṅkhepato’’tiādi vuttaṁ.",
  "anya-e0103n10:14_1": "Apica imehi tīhi padehi ākāsānañcāyatanasamāpattiyā vaṇṇo kathito sotūnaṁ ussāhajananatthaṁ,",
  "anya-e0103n10:14_2": "palobhanatthañca.",
  "anya-e0103n10:14_3": "Ye hi akusalā evaṁgāhino ‘‘sabbassādarahite ākāse pavattitasaññāya ko ānisaṁso’’ti,",
  "anya-e0103n10:14_4": "te tato micchāgāhato nivattetuṁ tīhi padehi jhānassa ānisaṁso kathito.",
  "anya-e0103n10:14_5": "Taṁ hi sutvā tesaṁ evaṁ bhavissati ‘‘evaṁ santā kirāyaṁ samāpatti evaṁ paṇītā,",
  "anya-e0103n10:14_6": "handassā nibbattanatthaṁ ussāhaṁ karissāmī’’ti.",
  "anya-e0103n10:15_0": "280.Assāti ākāsassa.",
  "anya-e0103n10:15_1": "Uppādo eva anto uppādanto,",
  "anya-e0103n10:15_2": "tathā vayanto.",
  "anya-e0103n10:15_3": "Sabhāvadhammo hi ahutvā sambhavato,",
  "anya-e0103n10:15_4": "hutvā ca vinassanato udayavayaparicchinno.",
  "anya-e0103n10:15_5": "Ākāso pana asabhāvadhammattā tadubhayābhāvato ananto vutto.",
  "anya-e0103n10:15_6": "Ajaṭākāsaparicchinnākāsānaṁ idha anadhippetattā ‘‘ākāsoti kasiṇugghāṭimākāso vuccatī’’ti āha.",
  "anya-e0103n10:15_7": "Kasiṇaṁ ugghāṭīyati etenāti kasiṇugghāṭo,",
  "anya-e0103n10:15_8": "tadeva kasiṇugghāṭimaṁ.",
  "anya-e0103n10:15_9": "Manasikāravasenāpīti rūpavivekamattaggahaṇena paricchedassa aggahaṇato anantapharaṇākārena pavattaparikammamanasikāravasenāpi.",
  "anya-e0103n10:15_10": "Anantaṁ pharatīti aggahitaparicchedatāya anantaṁ katvā parikammasamphassapubbakena jhānasamphassena phusati.",
  "anya-e0103n10:15_11": "Yathā bhisaggameva bhesajjaṁ,",
  "anya-e0103n10:15_12": "evaṁ ākāsānantameva ākāsānañcaṁ saṁyogaparassa ta-kārassa ca-kāraṁ katvā.",
  "anya-e0103n10:15_13": "Jhānassa pavattiṭṭhānabhāvato ārammaṇaṁ adhiṭṭhānaṭṭhena ‘‘āyatanamassā’’ti vuttaṁ,",
  "anya-e0103n10:15_14": "adhiṭṭhānaṭṭhe āyatana-saddassa dassanato.",
  "anya-e0103n10:15_15": "Kāraṇākarasañjātidesanivāsatthepi āyatana-saddo idha yujjateva.",
  "anya-e0103n10:16_0": "Viññāṇañcāyatanakathāvaṇṇanā",
  "anya-e0103n10:17_0": "281.",
  "anya-e0103n10:17_1": "Ciṇṇo carito paguṇikato āvajjanādilakkhaṇo vasībhāvo etenāti ciṇṇavasībhāvo,",
  "anya-e0103n10:17_2": "tena ciṇṇavasībhāvena.",
  "anya-e0103n10:17_3": "Rūpāvacarasaññaṁ anatikkamitvā anadhigantabbato,",
  "anya-e0103n10:17_4": "taṁsahagatasaññāmanasikārasamudācārassa hānabhāgiyabhāvāvahato,",
  "anya-e0103n10:17_5": "taṁsamatikkameneva tadaññesaṁ samatikkamitabbānaṁ samatikkamasiddhito ca vuttaṁ ‘‘āsannarūpāvacarajjhānapaccatthikā’’ti.",
  "anya-e0103n10:17_6": "Vīthipaṭipannāya bhāvanāya uparūparivisesāvahabhāvato,",
  "anya-e0103n10:17_7": "paṇītabhāvasiddhito ca paṭhamāruppato dutiyāruppaṁ santatarasabhāvanti āha ‘‘no ca viññāṇañcāyatanamiva santā’’ti vakkhati hi ‘‘suppaṇītatarā honti,",
  "anya-e0103n10:17_8": "pacchimā pacchimā idhā’’ti (visuddhi. 1.290).",
  "anya-e0103n10:17_9": "Anantaṁ anantanti kevalaṁ ‘‘anantaṁ ananta’’nti na manasi kātabbaṁ na bhāvetabbaṁ,",
  "anya-e0103n10:17_10": "‘‘anantaṁ viññāṇaṁ,",
  "anya-e0103n10:17_11": "anantaṁ viññāṇa’’nti pana manasi kātabbaṁ,",
  "anya-e0103n10:17_12": "‘‘viññāṇaṁ viññāṇa’’nti vā.",
  "anya-e0103n10:18_0": "Tasmiṁ nimitteti tasmiṁ paṭhamāruppaviññāṇasaṅkhāte viññāṇanimitte.",
  "anya-e0103n10:18_1": "Cittaṁ cārentassāti bhāvanācittaṁ pavattentassa.",
  "anya-e0103n10:18_2": "Ākāsaphuṭe viññāṇeti kasiṇugghāṭimākāsaṁ pharitvā pavatte paṭhamāruppaviññāṇe ārammaṇabhūte.",
  "anya-e0103n10:18_3": "Appetīti appanāvasena pavattati.",
  "anya-e0103n10:18_4": "Sabhāvadhammepi ārammaṇasamatikkamabhāvanābhāvato idaṁ appanāppattaṁ hoti catutthāruppaṁ viya.",
  "anya-e0103n10:18_5": "Appanānayo panettha vuttanayenevāti ettha dutiyāruppajjhāne purimabhāge tīṇi,",
  "anya-e0103n10:18_6": "cattāri vā javanāni kāmāvacarāni upekkhāvedanāsampayuttāneva honti.",
  "anya-e0103n10:18_7": "‘‘Catutthaṁ pañcamaṁ vā arūpāvacara’’ntiādinā (visuddhi.",
  "anya-e0103n10:18_8": "1.276) paṭhamāruppajjhāne vuttena nayena,",
  "anya-e0103n10:18_9": "atha vā appanānayoti sabhāvadhammepi ārammaṇe jhānassa appanānayo ārammaṇātikkamabhāvanāvasena āruppaṁ appanaṁ pāpuṇāti,",
  "anya-e0103n10:18_10": "‘‘appanāppattasseva hi jhānassa ārammaṇasamatikkamanamattaṁ tattha hotī’’ti maraṇānussatiniddese (visuddhi.",
  "anya-e0103n10:18_11": "1.177) vuttanayena veditabboti attho.",
  "anya-e0103n10:19_0": "282.Sabbasoti sabbākārena paṭhamāruppe ‘‘āsannarūpajjhānapaccatthikatā,",
  "anya-e0103n10:19_1": "asantasabhāvatā’’ti evamādinā sabbena dosadassanākārena,",
  "anya-e0103n10:19_2": "tattha vā nikantipahānaanāvajjitukāmatādiākārena,",
  "anya-e0103n10:19_3": "sabbaṁ vā kusalavipākakiriyābhedato anavasesanti attho.",
  "anya-e0103n10:19_4": "Svāyamattho heṭṭhā vuttanayena ñātuṁ sakkāti āha ‘‘sabbasoti idaṁ vuttanayamevā’’ti.",
  "anya-e0103n10:19_5": "Jhānassa ākāsānañcāyatanatā bāhiratthasamāsavasena heṭṭhā vuttāti āha ‘‘pubbe vuttanayena jhānampi ākāsānañcāyatana’’nti .",
  "anya-e0103n10:19_6": "Ārammaṇassa pana samānādhikaraṇasamāsavasenāti sandassetuṁ ‘‘ārammaṇampī’’tiādi vuttaṁ.",
  "anya-e0103n10:19_7": "Tattha ‘‘purimanayenevā’’ti idaṁ ‘‘nāssa anto’’tiādinā vuttapadasiddhiṁ sandhāya vuttaṁ.",
  "anya-e0103n10:19_8": "Yathā adhiṭṭhānaṭṭhena,",
  "anya-e0103n10:19_9": "evaṁ sañjātidesaṭṭhenapi āyatana-saddena idha attho yujjatīti dassetuṁ ‘‘tathā’’tiādi vuttaṁ.",
  "anya-e0103n10:19_10": "Tattha sañjāyati etthāti sañjāti,",
  "anya-e0103n10:19_11": "sañjāti eva deso sañjātideso.",
  "anya-e0103n10:19_12": "Jhānaṁ appavattikaraṇena.",
  "anya-e0103n10:19_13": "Ārammaṇaṁ amanasikaraṇena.",
  "anya-e0103n10:19_14": "Ubhayampi vā ubhayatā yojetabbā.",
  "anya-e0103n10:19_15": "Jhānassapi hi anāvajjanaṁ,",
  "anya-e0103n10:19_16": "javanapaṭipādakena vā bhavaṅgamanassa anto akaraṇaṁ amanasikaraṇaṁ,",
  "anya-e0103n10:19_17": "ārammaṇassa ca ārammaṇakaraṇavasena appavattanaṁ appavattikaraṇanti atthassa sambhavato ekajjhaṁ katvā sāmaññaniddesena,",
  "anya-e0103n10:19_18": "ekasesanayena vā.",
  "anya-e0103n10:20_0": "Pubbe anantassa ākāsassa ārammaṇakaraṇavasena paṭhamāruppaviññāṇaṁ attano pharaṇākāreneva ‘‘ananta’’nti",
  "anya-e0103n10:20_1": "manasi kātabbattā ‘‘anantaṁ viññāṇa’’nti vuttanti puna ‘‘manasikāravasena vā ananta’’nti vuttaṁ,",
  "anya-e0103n10:20_2": "sabbaso manasikaraṇavasenāti adhippāyo.",
  "anya-e0103n10:20_3": "Tenāha ‘‘anavasesato manasi karonto ‘ananta’nti manasi karotī’’ti.",
  "anya-e0103n10:20_4": "Jhānavibhaṅgepi ayamevattho vuttoti dassento ‘‘yaṁ pana vibhaṅge vutta’’ntiādimāha.",
  "anya-e0103n10:20_5": "Tassā pāḷiyā evaṁ vā attho veditabbo –",
  "anya-e0103n10:20_6": "taṁyeva ākāsaṁ phuṭaṁ viññāṇaṁ viññāṇañcāyatanaviññāṇena manasi karotīti.",
  "anya-e0103n10:20_7": "Ayaṁ panattho yutto viya dissati,",
  "anya-e0103n10:20_8": "taṁyeva ākāsaṁ viññāṇena phuṭaṁ tena gahitākāraṁ manasi karoti.",
  "anya-e0103n10:20_9": "Evaṁ taṁ viññāṇaṁ anantaṁ pharatīti.",
  "anya-e0103n10:20_10": "Yaṁ hi ākāsaṁ paṭhamāruppasamaṅgī viññāṇena anantaṁ pharati,",
  "anya-e0103n10:20_11": "taṁ pharaṇākārasahitameva viññāṇaṁ manasi karonto dutiyāruppasamaṅgī anantaṁ pharatīti vuccati.",
  "anya-e0103n10:21_0": "Manasikāravasena anantapharaṇākārena idha anantatā,",
  "anya-e0103n10:21_1": "na ākāsassa viya uppādantādiabhāvenāti ‘‘nāssa antoti ananta’’nti ettakamevāha.",
  "anya-e0103n10:21_2": "‘‘Ruḷhīsaddo’’ti iminā ‘‘viññāṇānañca’’nti etassa padassa atthe viññāṇañca-saddo niruḷhoti dasseti,",
  "anya-e0103n10:21_3": "yathāvuttaṁ vā viññāṇaṁ dutiyāruppajjhānena añcīyati vuttākārena ālambīyatīti viññāṇañcanti evampettha attho daṭṭhabbo.",
  "anya-e0103n10:21_4": "Sesaṁ vuttatthamevāti āha ‘‘sesaṁ purimasadisamevā’’ti.",
  "anya-e0103n10:22_0": "Ākiñcaññāyatanakathāvaṇṇanā",
  "anya-e0103n10:23_0": "283.",
  "anya-e0103n10:23_1": "Tatiyāruppakammaṭṭhāne yaṁ heṭṭhā vuttasadisaṁ,",
  "anya-e0103n10:23_2": "taṁ vuttanayānusārena veditabbaṁ,",
  "anya-e0103n10:23_3": "apubbameva vaṇṇayissāma.",
  "anya-e0103n10:23_4": "Tattha tassevāti yaṁ ārabbha viññāṇañcāyatanaṁ pavattaṁ, tasseva.",
  "anya-e0103n10:23_5": "Kiṁ pana tanti āha ‘‘ākāsānañcāyatanaviññāṇassā’’ti.",
  "anya-e0103n10:23_6": "Etena tato aññaṁ tatiyāruppajjhānassa ārammaṇaṁ natthīti dasseti.",
  "anya-e0103n10:23_7": "‘‘Ārammaṇabhūtassā’’ti iminā tassa anārammaṇabhūtaṁ dutiyāruppaviññāṇaṁ nivatteti.",
  "anya-e0103n10:23_8": "Abhāvoti natthitā.",
  "anya-e0103n10:23_9": "Suññatāti rittatā.",
  "anya-e0103n10:23_10": "Vivittākāroti viveko.",
  "anya-e0103n10:23_11": "Tīhi padehi paṭhamāruppaviññāṇassa apagamameva vadati.",
  "anya-e0103n10:23_12": "‘‘Manasi kātabbo’’ti vatvā manasikāravidhiṁ dassetuṁ ‘‘taṁ viññāṇa’’ntiādi vuttaṁ.",
  "anya-e0103n10:23_13": "Tattha amanasikaritvāti sabbena sabbaṁ manasi akatvā acintetvā.",
  "anya-e0103n10:23_14": "Vā-saddo aniyamattho,",
  "anya-e0103n10:23_15": "tena tīsu pakāresu ekenapi atthasiddhīti dasseti.",
  "anya-e0103n10:24_0": "Tasmiṁ nimitteti tasmiṁ paṭhamāruppaviññāṇassa abhāvasaṅkhāte jhānuppattinimitte.",
  "anya-e0103n10:24_1": "Ākāse phuṭeti ākāsaṁ pharitvā pavatte.",
  "anya-e0103n10:24_2": "‘‘Ākāsaphuṭe’’ti vā pāṭho.",
  "anya-e0103n10:24_3": "Suññavivittanatthibhāveti suññabhāve,",
  "anya-e0103n10:24_4": "vivittabhāve,",
  "anya-e0103n10:24_5": "natthibhāve cāti yena ākārena bhāvitaṁ,",
  "anya-e0103n10:24_6": "tassa gahaṇatthaṁ vuttaṁ.",
  "anya-e0103n10:24_7": "Atha vā suññavivittanatthibhāveti suññavivittatāsaṅkhāte natthibhāve,",
  "anya-e0103n10:24_8": "tena vināsābhāvameva dasseti,",
  "anya-e0103n10:24_9": "na pure abhāvādike.",
  "anya-e0103n10:25_0": "Tasmiṁ hi appanācitteti ākiñcaññāyatanajjhānasampayutte appanāvasena pavatte citte,",
  "anya-e0103n10:25_1": "tasmiṁ vā paṭhamāruppassa apagamasaṅkhāte natthibhāve yathāvutte appanācitte uppanne.",
  "anya-e0103n10:25_2": "So bhikkhu abhāvameva passanto viharatīti sambandho.",
  "anya-e0103n10:25_3": "Puriso katthaci gantvā āgantvā suññameva passati,",
  "anya-e0103n10:25_4": "natthibhāvameva passatīti yojanā.",
  "anya-e0103n10:25_5": "Taṁ ṭhānanti taṁ sannipātaṭṭhānaṁ.",
  "anya-e0103n10:25_6": "‘‘Parikammamanasikārena antarahite’’ti iminā ārammaṇakaraṇābhāvena tassa antaradhānaṁ na naṭṭhattāti dasseti.",
  "anya-e0103n10:25_7": "Tatridaṁ opammasaṁsandanaṁ –",
  "anya-e0103n10:25_8": "yathā so puriso tattha sannipatitaṁ bhikkhusaṅghaṁ disvā gato,",
  "anya-e0103n10:25_9": "tato sabbesu bhikkhūsu kenacideva karaṇīyena apagatesu āgantvā taṁ ṭhānaṁ bhikkhūhi suññameva passati,",
  "anya-e0103n10:25_10": "na bhikkhūnaṁ tatopi apagatakāraṇaṁ,",
  "anya-e0103n10:25_11": "evamayaṁ yogāvacaro pubbe viññāṇañcāyatanajjhānacakkhunā paṭhamāruppaviññāṇaṁ disvā pacchā natthīti parikammamanasikārena",
  "anya-e0103n10:25_12": "tasmiṁ apagate tatiyāruppajjhānacakkhunā tassa natthibhāvameva passanto viharati,",
  "anya-e0103n10:25_13": "na tassa apagamanakāraṇaṁ vīmaṁsati jhānassa tādisābhogābhāvatoti.",
  "anya-e0103n10:25_14": "Sabbaso viññāṇañcāyatanaṁ samatikkammāti ettha yaṁ vattabbaṁ,",
  "anya-e0103n10:25_15": "taṁ heṭṭhā vuttanayānusārena veditabbaṁ.",
  "anya-e0103n10:26_0": "284.",
  "anya-e0103n10:26_1": "Natthitā pariyāyāsuññavivittabhāvāti ‘‘natthī’’ti padassa atthaṁ vadantena suññavivittapadānipi gahitāni.",
  "anya-e0103n10:26_2": "Āmeḍitavacanaṁ pana bhāvanākāradassanaṁ.",
  "anya-e0103n10:26_3": "Vibhaṅgepi imassa padassa ayamevattho vuttoti dassetuṁ ‘‘yampi vibhaṅge’’tiādi vuttaṁ.",
  "anya-e0103n10:26_4": "Tattha taññeva viññāṇaṁ abhāvetīti yaṁ pubbe ‘‘anantaṁ viññāṇa’’nti manasi kataṁ paṭhamāruppaviññāṇaṁ,",
  "anya-e0103n10:26_5": "taṁyevāti attho .",
  "anya-e0103n10:26_6": "Taṁyeva hi ārammaṇabhūtaṁ paṭhamena viya rūpanimittaṁ tatiyenāruppenābhāvetīti.",
  "anya-e0103n10:26_7": "Khayato sammasananti bhaṅgānupassanamāha.",
  "anya-e0103n10:26_8": "Sā hi saṅkhatadhammānaṁ bhaṅgābhāvameva passantī ‘‘viññāṇampi abhāvetī’’tiādinā vattabbataṁ labhatīti",
  "anya-e0103n10:26_9": "adhippāyenāha ‘‘khayato sammasanaṁ viya vutta’’nti.",
  "anya-e0103n10:26_10": "Assāti pāṭhassa.",
  "anya-e0103n10:26_11": "Puna assāti viññāṇassa.",
  "anya-e0103n10:26_12": "Abhāvetīti abhāvaṁ karoti.",
  "anya-e0103n10:26_13": "Yathā ñāṇassa na upatiṭṭhati,",
  "anya-e0103n10:26_14": "evaṁ karoti amanasikaraṇato.",
  "anya-e0103n10:26_15": "Tato eva vibhāveti vigatabhāvaṁ karoti,",
  "anya-e0103n10:26_16": "vināseti vā yathā na dissati,",
  "anya-e0103n10:26_17": "tathā karaṇato.",
  "anya-e0103n10:26_18": "Teneva antaradhāpeti tirobhāvaṁ gameti.",
  "anya-e0103n10:26_19": "Na aññathāti imissā pāḷiyā evamattho,",
  "anya-e0103n10:26_20": "na ito aññathā ayujjamānakattāti adhippāyo.",
  "anya-e0103n10:27_0": "Assāti paṭhamāruppaviññāṇābhāvassa.",
  "anya-e0103n10:27_1": "Kiñcananti kiñcipi.",
  "anya-e0103n10:27_2": "Sabhāvadhammassa appāvasesatā nāma bhaṅgo eva siyāti āha ‘‘bhaṅgamattampi assa avasiṭṭhaṁ natthī’’ti.",
  "anya-e0103n10:27_3": "Sati hi bhaṅgamattepi tassa sakiñcanatā siyā.",
  "anya-e0103n10:27_4": "Akiñcananti ca viññāṇassa kiñci pakāraṁ aggahetvā sabbena sabbaṁ vibhāvanamāha.",
  "anya-e0103n10:27_5": "Sesaṁ vuttanayameva.",
  "anya-e0103n10:28_0": "Nevasaññānāsaññāyatanakathāvaṇṇanā",
  "anya-e0103n10:29_0": "285.No ca santāti yathā nevasaññānāsaññāyatanasamāpatti saṅkhārāvasesasukhumabhāvappattiyā savisesā santā,",
  "anya-e0103n10:29_1": "evamayaṁ ākiñcaññāyatanasamāpatti no ca santā tadabhāvato.",
  "anya-e0103n10:29_2": "Yā ayaṁ khandhesu paccayayāpanīyatāya,",
  "anya-e0103n10:29_3": "rogamūlatāya ca rogasarikkhatā,",
  "anya-e0103n10:29_4": "dukkhatāsūlayogādinā gaṇḍasarikkhatā,",
  "anya-e0103n10:29_5": "pīḷājananādinā sallasarikkhatā ca,",
  "anya-e0103n10:29_6": "sā saññāya sati hoti,",
  "anya-e0103n10:29_7": "nāsatīti vuttaṁ ‘‘saññā rogo,",
  "anya-e0103n10:29_8": "saññā gaṇḍo,",
  "anya-e0103n10:29_9": "saññā salla’’nti.",
  "anya-e0103n10:29_10": "Sā cettha paṭukiccā pañcavokārabhavato oḷārikasaññā veditabbā.",
  "anya-e0103n10:29_11": "Na kevalaṁ saññā eva,",
  "anya-e0103n10:29_12": "atha kho vedanācetanādīnampi saṅgaho daṭṭhabbo.",
  "anya-e0103n10:29_13": "Saññāsīsena pana niddeso kato.",
  "anya-e0103n10:29_14": "Etaṁ santanti etaṁ asantabhāvakararogādisarikkhasaññāvirahato santaṁ.",
  "anya-e0103n10:29_15": "Tato eva paṇītaṁ.",
  "anya-e0103n10:29_16": "Kiṁ pana tanti āha ‘‘nevasaññānāsaññā’’ti ?",
  "anya-e0103n10:29_17": "Tadapadesena taṁsampayuttajjhānamāha ‘‘ādīnava’’nti.",
  "anya-e0103n10:29_18": "Ettha rogādisarikkhasaññādisabbhāvopi ādīnavo daṭṭhabbo,",
  "anya-e0103n10:29_19": "na āsannaviññāṇañcāyatanapaccatthikatāva.",
  "anya-e0103n10:29_20": "Uparīti catutthāruppe.",
  "anya-e0103n10:29_21": "Sā vāti sā eva.",
  "anya-e0103n10:29_22": "Vattitāti pavattitā nibbattitā vaḷañjitā.",
  "anya-e0103n10:30_0": "Tasmiṁ nimitteti tasmiṁ tatiyāruppasamāpattisaṅkhāte jhānanimitte.",
  "anya-e0103n10:30_1": "Mānasanti cittaṁ ‘‘mano eva mānasa’’nti katvā,",
  "anya-e0103n10:30_2": "bhāvanāmanasikāraṁ vā.",
  "anya-e0103n10:30_3": "Taṁ hi manasi bhavanti mānasanti vuccati.",
  "anya-e0103n10:30_4": "Jhānasampayuttadhammānampi jhānānuguṇatāya samāpattipariyāyo labbhatīti āha ‘‘ākiñcaññāyatanasamāpattisaṅkhātesu catūsu khandhesū’’ti,",
  "anya-e0103n10:30_5": "ārammaṇabhūtesūti adhippāyo.",
  "anya-e0103n10:31_0": "286.",
  "anya-e0103n10:31_1": "Yathāvuttaṁ ākiñcaññaṁ ārammaṇapaccayabhāvato āyatanaṁ kāraṇamassāti jhānaṁ ākiñcaññāyatanaṁ,",
  "anya-e0103n10:31_2": "ākiñcaññameva ārammaṇapaccayabhūtaṁ jhānassa kāraṇanti ārammaṇaṁ ākiñcaññāyatananti evaṁ vā attho daṭṭhabbo.",
  "anya-e0103n10:31_3": "Sesamettha heṭṭhā vuttanayānusārena veditabbaṁ.",
  "anya-e0103n10:32_0": "Yāya saññāya bhāvatoti yādisāya saññāya atthibhāvena.",
  "anya-e0103n10:32_1": "Yā hi sā paṭusaññākiccassa abhāvato saññātipi na vattabbā,",
  "anya-e0103n10:32_2": "saññāsabhāvānātivattanato asaññātipi na vattabbā,",
  "anya-e0103n10:32_3": "tassā vijjamānattāti attho.",
  "anya-e0103n10:32_4": "Tanti taṁ jhānaṁ.",
  "anya-e0103n10:32_5": "Taṁ tāva dassetunti ettha tanti taṁ sasāpaṭipadaṁ,",
  "anya-e0103n10:32_6": "yathāvuttasaññaṁ,",
  "anya-e0103n10:32_7": "tassā ca adhigamupāyanti attho.",
  "anya-e0103n10:32_8": "Nevasaññīnāsaññīti hi puggalādhiṭṭhānena dhammaṁ uddharantena saññāvantamukhena saññā uddhaṭā,",
  "anya-e0103n10:32_9": "aññathā nevasaññānāsaññāyatananti uddharitabbaṁ siyā.",
  "anya-e0103n10:32_10": "Sā pana paṭipadā yattha pavattati,",
  "anya-e0103n10:32_11": "yathā ca pavattati,",
  "anya-e0103n10:32_12": "taṁ dassetuṁ ‘‘ākiñcaññāyatanaṁ santato manasi karoti,",
  "anya-e0103n10:32_13": "saṅkhārāvasesasamāpattiṁ bhāvetī’’ti vuttaṁ.",
  "anya-e0103n10:32_14": "Ākiñcaññāyatanaṁ hi catutthāruppabhāvanāya pavattiṭṭhānaṁ,",
  "anya-e0103n10:32_15": "saṅkhārāvasesasamāpatti pavattiākāroti.",
  "anya-e0103n10:32_16": "Yatra hi nāmāti yā nāma.",
  "anya-e0103n10:32_17": "Natthibhāvampīti viññāṇassa suññatampi,",
  "anya-e0103n10:32_18": "evaṁ sukhumampīti adhippāyo.",
  "anya-e0103n10:32_19": "Santārammaṇatāyāti santaṁ ārammaṇaṁ etissāti santārammaṇā,",
  "anya-e0103n10:32_20": "tabbhāvo santārammaṇatā, tāya,",
  "anya-e0103n10:32_21": "na jhānasantatāya.",
  "anya-e0103n10:32_22": "Na hi tatiyāruppasamāpatti catutthāruppajjhānato santā.",
  "anya-e0103n10:33_0": "Codako ‘‘yaṁ santato manasi karoti,",
  "anya-e0103n10:33_1": "na tattha ādīnavadassanaṁ bhaveyya.",
  "anya-e0103n10:33_2": "Asati ca ādīnavadassane samatikkamo eva na siyā’’ti dassento ‘‘santato ce manasi karoti,",
  "anya-e0103n10:33_3": "kathaṁ samatikkamohotī’’ti āha.",
  "anya-e0103n10:33_4": "Itaro ‘‘asamāpajjitukāmatāyā’’ti parihāramāha,",
  "anya-e0103n10:33_5": "tena ādīnavadassanampi atthevāti dasseti.",
  "anya-e0103n10:33_6": "So hītiādinā vuttamevatthaṁ pākaṭataraṁ karoti.",
  "anya-e0103n10:33_7": "Tattha yasmiṁ jhāne abhirati,",
  "anya-e0103n10:33_8": "tattha āvajjanasamāpajjanādipaṭipattiyā bhavitabbaṁ.",
  "anya-e0103n10:33_9": "Sā panassa tatiyāruppe sabbaso natthi,",
  "anya-e0103n10:33_10": "kevalaṁ aññābhāvato ārammaṇakaraṇamattamevāti dassento ‘‘kiñcāpī’’tiādimāha.",
  "anya-e0103n10:34_0": "Samatikkamitvāva gacchatīti tesaṁ sippīnaṁ jīvikaṁ tiṇāyapi amaññamāno te vītivattatiyeva.",
  "anya-e0103n10:34_1": "Soti yogāvacaro.",
  "anya-e0103n10:34_2": "Tanti tatiyāruppasamāpattiṁ.",
  "anya-e0103n10:34_3": "Pubbe vuttanayenāti ‘‘santā vatāyaṁ samāpattī’’tiādinā vuttena nayena santato manasi karonto.",
  "anya-e0103n10:34_4": "Tanti yāya nevasaññīnāsaññī nāma hoti,",
  "anya-e0103n10:34_5": "saṅkhārāvasesasamāpattiṁ bhāvetīti vuccati,",
  "anya-e0103n10:34_6": "taṁ saññaṁ pāpuṇātīti yojanā.",
  "anya-e0103n10:34_7": "Saññāsīsena hi desanā.",
  "anya-e0103n10:34_8": "Paramasukhumanti ukkaṁsagatasukhumabhāvaṁ.",
  "anya-e0103n10:34_9": "Saṅkhārāvasesasamāpattinti ukkaṁsagatasukhumatāya saṅkhārānaṁ sesatāmattaṁ samāpattiṁ.",
  "anya-e0103n10:34_10": "Tenāha ‘‘accantasukhumabhāvappattasaṅkhāra’’nti.",
  "anya-e0103n10:34_11": "Antamaticca accantaṁ.",
  "anya-e0103n10:34_12": "Yato sukhumatamaṁ nāma natthi,",
  "anya-e0103n10:34_13": "tathāparamukkaṁsagatasukhumasaṅkhāranti attho.",
  "anya-e0103n10:34_14": "Paṭhamajjhānūpacārato paṭṭhāya hi tacchantiyā viya pavattamānāya bhāvanāya anukkamena saṅkhārā tattha antimakoṭṭhāsataṁ pāpitā,",
  "anya-e0103n10:34_15": "tato paraṁ nirodho eva,",
  "anya-e0103n10:34_16": "na saṅkhārappavattīti.",
  "anya-e0103n10:34_17": "Tena vuccati ‘‘saṅkhārāvasesasamāpattī’’ti.",
  "anya-e0103n10:35_0": "287.Yaṁ taṁ catukkhandhaṁ.",
  "anya-e0103n10:35_1": "Atthatoti kusalādivisesavisiṭṭhaparamatthato.",
  "anya-e0103n10:35_2": "Visesato adhipaññāsikkhāya adhiṭṭhānabhūtaṁ idhādhippetanti āha ‘‘idha samāpannassa cittacetasikā dhammā adhippetā’’ti.",
  "anya-e0103n10:35_3": "Oḷārikāya saññāya abhāvatoti yadipi catutthāruppavipākasaññāya catutthāruppakusalasaññā oḷārikā,",
  "anya-e0103n10:35_4": "tathā vipassanāmaggaphalasaññāhi,",
  "anya-e0103n10:35_5": "tathāpi oḷārikasukhumatā nāma upādāyupādāya gahetabbāti pañcavokārabhavapariyāpannāya viya catuvokārepi",
  "anya-e0103n10:35_6": "heṭṭhā tīsu bhūmīsu saññāya viya oḷārikāya abhāvato.",
  "anya-e0103n10:35_7": "Sukhumāyāti saṅkhārāvasesasukhumabhāvappattiyā sukhumāya saññāya bhāvato vijjamānattā.",
  "anya-e0103n10:35_8": "Nevasaññāti ettha na-kāro abhāvattho,",
  "anya-e0103n10:35_9": "nāsaññanti ettha na-kāro aññattho,",
  "anya-e0103n10:35_10": "a-kāro abhāvatthova,",
  "anya-e0103n10:35_11": "asaññaṁ anasaññañcāti attho.",
  "anya-e0103n10:35_12": "Pariyāpannattāti ekadesabhāvena antogadhattā.",
  "anya-e0103n10:35_13": "Etthāti catutthāruppe.",
  "anya-e0103n10:35_14": "Dutiye atthavikappe nevasaññāti ettha na-kāro aññattho.",
  "anya-e0103n10:35_15": "Tathā nāsaññāti ettha na-kāro,",
  "anya-e0103n10:35_16": "a-kāro ca aññattho evāti tena dvayena saññābhāvo eva dassitoti dhammāyatanapariyāpannatāya āyatanabhāvo",
  "anya-e0103n10:35_17": "vuttovāti ‘‘adhiṭṭhānaṭṭhenā’’ti vuttaṁ nissayapaccayabhāvato.",
  "anya-e0103n10:36_0": "Kiṁ pana kāraṇaṁ,",
  "anya-e0103n10:36_1": "yenettha saññāva edisī jātāti anuyogaṁ sandhāyāha ‘‘na kevala’’ntiādi.",
  "anya-e0103n10:36_2": "Saññāsīsenāyaṁ desanā katā ‘‘nānattakāyā nānattasaññino’’tiādīsu (dī. ni. 3.341, 359; a. ni.",
  "anya-e0103n10:36_3": "9.24) viyāti daṭṭhabbaṁ.",
  "anya-e0103n10:36_4": "Evaṁ esa atthoti kañci visesaṁ upādāya sabhāvato atthīti vattabbasseva dhammassa kañci visesaṁ upādāya natthīti vattabbatāsaṅkhāto attho.",
  "anya-e0103n10:37_0": "Atithokampi yaṁ telamatthi bhanteti āha akappiyabhāvaṁ upādāya,",
  "anya-e0103n10:37_1": "tadeva natthi, bhante,",
  "anya-e0103n10:37_2": "telanti āha nāḷipūraṇaṁ upādāya.",
  "anya-e0103n10:37_3": "Tenāha ‘‘tattha yathā’’tiādi.",
  "anya-e0103n10:38_0": "Yadi ārammaṇasañjānanaṁ saññākiccaṁ,",
  "anya-e0103n10:38_1": "taṁ saññā samānā kathamayaṁ kātuṁ na sakkotīti āha ‘‘dahanakiccamivā’’tiādi.",
  "anya-e0103n10:38_2": "Saṅkhārāvasesasukhumabhāvappattiyā eva hesā paṭusaññākiccaṁ kātuṁ na sakkoti,",
  "anya-e0103n10:38_3": "tato eva ca ñāṇassa sugayhāpi na hoti.",
  "anya-e0103n10:38_4": "Tenāha ‘‘nibbidājananampi kātuṁ na sakkotī’’ti.",
  "anya-e0103n10:38_5": "Akatābhinivesoti akatavipassanābhiniveso appavattitasammasanacāro.",
  "anya-e0103n10:38_6": "Pakativipassakoti pakatiyā vipassako.",
  "anya-e0103n10:38_7": "Khandhādimukhena vipassanaṁ abhinivisitvā dvārālambanehi saddhiṁ dvārappavattadhammānaṁ vipassako sakkuṇeyya tabbisayaudayabbayañāṇaṁ uppādetuṁ,",
  "anya-e0103n10:38_8": "yathā pana sakkoti,",
  "anya-e0103n10:38_9": "taṁ dassetuṁ ‘‘sopī’’tiādi vuttaṁ.",
  "anya-e0103n10:38_10": "Kalāpasammasanavasenevāti catutthāruppacittuppādapariyāpanne phassādidhamme avinibbhujja ekato gahetvā",
  "anya-e0103n10:38_11": "kalāpato samūhato sammasanavasena nayavipassanāsaṅkhātakalāpasammasanavasena.",
  "anya-e0103n10:38_12": "Phassādidhamme vinibbhujjitvā visuṁ visuṁ sarūpato gahetvā aniccādivasena sammasanaṁ anupadadhammavipassanā.",
  "anya-e0103n10:38_13": "Evaṁ sukhumattaṁ gatā yathā dhammasenāpatināpi nāma anupadaṁ na vipassaneyyāti attho.",
  "anya-e0103n10:39_0": "Therassāti aññatarassa therassa.",
  "anya-e0103n10:39_1": "Aññāhipīti ettha ayamaparā upamā –",
  "anya-e0103n10:39_2": "eko kira brāhmaṇo aññataraṁ purisaṁ manuññaṁ mattikabhājanaṁ gahetvā ṭhitaṁ disvā yāci ‘‘dehi me imaṁ bhājana’’nti.",
  "anya-e0103n10:39_3": "So surāsittataṁ sandhāya ‘‘nāyyo sakkā dātuṁ,",
  "anya-e0103n10:39_4": "surā ettha atthī’’ti āha.",
  "anya-e0103n10:39_5": "Brāhmaṇo attano samīpe ṭhitaṁ purisaṁ uddissa āha ‘‘tena hi imassa pātuṁ dehī’’ti.",
  "anya-e0103n10:39_6": "Itaro ‘‘natthayyo’’ti āha.",
  "anya-e0103n10:39_7": "Tattha yathā brāhmaṇassa ayogyabhāvaṁ upādāya ‘‘atthī’’tipi vattabbaṁ,",
  "anya-e0103n10:39_8": "pātabbatāya tattha abhāvato ‘‘natthī’’tipi vattabbaṁ jātaṁ,",
  "anya-e0103n10:39_9": "evaṁ idhāpīti daṭṭhabbaṁ.",
  "anya-e0103n10:40_0": "Kasmā panettha yathā heṭṭhā ‘‘ananto ākāso,",
  "anya-e0103n10:40_1": "anantaṁ viññāṇaṁ,",
  "anya-e0103n10:40_2": "natthi kiñcī’’ti tattha tattha bhāvanākāro gahito,",
  "anya-e0103n10:40_3": "evaṁ koci bhāvanākāro na gahitoti?",
  "anya-e0103n10:40_4": "Keci tāva āhu –",
  "anya-e0103n10:40_5": "‘‘bhāvanākāro nāma sopacārassa jhānassa yathāsakaṁ ārammaṇe pavattiākāro,",
  "anya-e0103n10:40_6": "ārammaṇañcettha ākiñcaññāyatanadhammā.",
  "anya-e0103n10:40_7": "Te pana gayhamānā ekassa vā pubbaṅgamadhammassa vasena gahetabbā siyuṁ,",
  "anya-e0103n10:40_8": "sabbe eva vā.",
  "anya-e0103n10:40_9": "Tattha paṭhamapakkhe viññāṇassa gahaṇaṁ āpannanti ‘viññāṇaṁ viññāṇa’nti manasikāre catutthāruppassa viññāṇañcāyatanabhāvo āpajjati.",
  "anya-e0103n10:40_10": "Dutiyapakkhe pana sabbaso ākiñcaññāyatanadhammārammaṇatāya jhānassa ‘ākiñcaññaṁ ākiñcañña’nti manasikāre ākiñcaññāyatanatā vā siyā,",
  "anya-e0103n10:40_11": "abhāvārammaṇatā vā.",
  "anya-e0103n10:40_12": "Sabbathā nevasaññānāsaññāyatanabhāvo na labbhatī’’ti.",
  "anya-e0103n10:40_13": "Tadidamakāraṇaṁ tathā jhānassa appavattanato.",
  "anya-e0103n10:40_14": "Na hi catutthāruppabhāvanā viññāṇamākiñcaññaṁ vā āmasantī pavattati,",
  "anya-e0103n10:40_15": "kiñcarahi?",
  "anya-e0103n10:40_16": "Tatiyāruppassa santataṁ.",
  "anya-e0103n10:41_0": "Yadi evaṁ,",
  "anya-e0103n10:41_1": "kasmā pāḷiyaṁ ‘‘santa’’nti na gahitanti?",
  "anya-e0103n10:41_2": "Kiñcāpi na gahitataṁ sutte (dī. ni. 2.129; saṁ. ni. 2.152),",
  "anya-e0103n10:41_3": "vibhaṅge (vibha.",
  "anya-e0103n10:41_4": "606 ādayo) pana gahitameva. Yathāha –",
  "anya-e0103n10:41_5": "‘‘taññeva ākiñcaññāyatanaṁ santato manasi karoti,",
  "anya-e0103n10:41_6": "saṅkhārāvasesasamāpattiṁ bhāvetī’’ti (vibha. 619).",
  "anya-e0103n10:41_7": "Atha kasmā vibhaṅge viya sutte bhāvanākāro na gahitoti?",
  "anya-e0103n10:41_8": "Veneyyajjhāsayato,",
  "anya-e0103n10:41_9": "desanāvilāsato ca.",
  "anya-e0103n10:41_10": "Ye hi veneyyā yathā heṭṭhā tīsu āruppesu ‘‘ananto ākāso,",
  "anya-e0103n10:41_11": "anantaṁ viññāṇaṁ,",
  "anya-e0103n10:41_12": "natthi kiñcī’’ti bhāvanākāro gahito,",
  "anya-e0103n10:41_13": "evaṁ aggahite eva tasmiṁ tamatthaṁ paṭivijjhanti,",
  "anya-e0103n10:41_14": "tesaṁ vasena sutte tathā desanā katā,",
  "anya-e0103n10:41_15": "suttantagatikāva abhidhamme suttantabhājanīye (vibha.",
  "anya-e0103n10:41_16": "605 ādayo) uddesadesanā.",
  "anya-e0103n10:41_17": "Ye pana veneyyā vibhajitvā vutteyeva tasmiṁ tamatthaṁ paṭivijjhanti,",
  "anya-e0103n10:41_18": "tesaṁ vasena vibhaṅge bhāvanākāro vutto.",
  "anya-e0103n10:41_19": "Dhammissaro pana bhagavā sammāsambuddho dhammānaṁ desetabbappakāraṁ jānanto katthaci bhāvanākāraṁ gaṇhāti,",
  "anya-e0103n10:41_20": "katthaci bhāvanākāraṁ na gaṇhāti.",
  "anya-e0103n10:41_21": "Sā ca desanā yāvadeva veneyyavinayatthāti ayamettha desanāvilāso.",
  "anya-e0103n10:41_22": "Suttantadesanā vā pariyāyakathāti tattha bhāvanākāro na gahito,",
  "anya-e0103n10:41_23": "abhidhammadesanā pana nippariyāyakathāti tattha bhāvanākāro gahitoti evampettha bhāvanākārassa gahaṇe,",
  "anya-e0103n10:41_24": "aggahaṇe ca kāraṇaṁ veditabbaṁ.",
  "anya-e0103n10:42_0": "Apare pana bhaṇanti –",
  "anya-e0103n10:42_1": "‘‘catutthāruppe visesadassanatthaṁ sutte bhāvanākārassa aggahaṇaṁ,",
  "anya-e0103n10:42_2": "svāyaṁ viseso anupubbabhāvanājanito.",
  "anya-e0103n10:42_3": "Sā ca anupubbabhāvanā pahānakkamopajanitā pahātabbasamatikkamena jhānānaṁ adhigantabbato.",
  "anya-e0103n10:42_4": "Tathā hi kāmādivivekavitakkavicāravūpasamapītivirāgasomanassatthaṅgamamukhena rūpāvacarajjhānāni desitāni,",
  "anya-e0103n10:42_5": "rūpasaññādisamatikkamamukhena arūpajjhānāni.",
  "anya-e0103n10:42_6": "Na kevalañca jhānāniyeva,",
  "anya-e0103n10:42_7": "atha kho sabbampi sīlaṁ,",
  "anya-e0103n10:42_8": "sabbāpi paññā paṭipakkhadhammappahānavaseneva sampādetabbato pahātabbadhammasamatikkamadassanamukheneva desanā āruḷhā.",
  "anya-e0103n10:42_9": "Tathā hi ‘‘pāṇātipātaṁ pahāya pāṇātipātā paṭivirato’’tiādinā (dī. ni. 1.8,",
  "anya-e0103n10:42_10": "194) sīlasaṁvaro,",
  "anya-e0103n10:42_11": "‘‘cakkhunā rūpaṁ disvā na nimittaggāhī hoti nānubyañjanaggāhī’’tiādinā (dī. ni. 1.213; ma. ni. 1.411, 421; 3.15,",
  "anya-e0103n10:42_12": "75) indriyasaṁvaro,",
  "anya-e0103n10:42_13": "‘‘neva davāya na madāyā’’tiādinā (ma. ni. 1.23, 422; 2.24; 3.75; saṁ. ni. 2.63; a. ni. 6.58; mahāni. 206; vibha.",
  "anya-e0103n10:42_14": "518) bhojane mattaññutā,",
  "anya-e0103n10:42_15": "‘‘idha bhikkhu micchājīvaṁ pahāya sammāājīvena jīvikaṁ kappetī’’tiādinā (saṁ. ni.",
  "anya-e0103n10:42_16": "5.8) ājīvapārisuddhi,",
  "anya-e0103n10:42_17": "‘‘abhijjhaṁ loke pahāya vigatābhijjhena cetasā’’tiādinā (dī. ni. 1.217; ma. ni. 1.412, 425; 3.16,",
  "anya-e0103n10:42_18": "75) jāgariyānuyogo,",
  "anya-e0103n10:42_19": "‘‘aniccasaññā bhāvetabbā asmimānasamugghātāya,",
  "anya-e0103n10:42_20": "aniccasaññino, meghiya,",
  "anya-e0103n10:42_21": "anattasaññā saṇṭhāti,",
  "anya-e0103n10:42_22": "anattasaññī asmimānasamugghātaṁ gacchati,",
  "anya-e0103n10:42_23": "āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja",
  "anya-e0103n10:42_24": "viharatī’’tiādinā paññā paṭipakkhadhammappahānavaseneva desitā.",
  "anya-e0103n10:42_25": "Tasmā jhānāni desento bhagavā ‘‘vivicceva kāmehī’’tiādinā (dī. ni. 1.226; saṁ. ni. 2.152; a. ni.",
  "anya-e0103n10:42_26": "4.123) pahātabbadhammasamatikkamadassanamukheneva desesi.",
  "anya-e0103n10:42_27": "Tena vuttaṁ ‘‘kāmādivivekavitakkavicāravūpasamapītivirāgasomanassatthaṅgamamukhena rūpāvacarajjhānāni desitāni,",
  "anya-e0103n10:42_28": "rūpasaññādisamatikkamamukhena arūpajjhānānī’’ti.",
  "anya-e0103n10:42_29": "Tattha yathā rūpāvacaraṁ paṭhamaṁ jhānaṁ bhāvanāvisesādhigatehi vitakkādīhi viya saddhādīhipi tikkhavisadasūrasabhāvehi",
  "anya-e0103n10:42_30": "dhammehi samannāgatattā kāmacchandādīnaṁ nīvaraṇānaṁ,",
  "anya-e0103n10:42_31": "tadekaṭṭhānañca pāpadhammānaṁ vikkhambhanato uttarimanussadhammabhāvappattaṁ kāmāvacaradhammehi saṇhasukhumaṁ, santaṁ,",
  "anya-e0103n10:42_32": "paṇītañca hoti;",
  "anya-e0103n10:42_33": "dutiyajjhānādīni pana bhāvanāvisesena oḷārikaṅgappahānato tato sātisayaṁ saṇhasukhumasaṇhasukhumatarādibhāvappattāni honti.",
  "anya-e0103n10:42_34": "Tathā arūpāvacaraṁ paṭhamajjhānaṁ rūpavirāgabhāvanābhāvena pavattamānaṁ ārammaṇasantatāyapi aṅgasantatāyapi",
  "anya-e0103n10:42_35": "pākatikaparittadhammehi viya sabbarūpāvacaradhammehi santasukhumabhāvappattaṁ hoti.",
  "anya-e0103n10:42_36": "Ārammaṇasantabhāvenāpi hi tadārammaṇadhammā santasabhāvā honti,",
  "anya-e0103n10:42_37": "seyyathāpi lokuttaradhammārammaṇā dhammā.",
  "anya-e0103n10:43_0": "Satipi dhammato,",
  "anya-e0103n10:43_1": "mahaggatabhāvenāpi ca abhede rūpāvacaracatutthato āruppaṁ aṅgatopi santameva,",
  "anya-e0103n10:43_2": "yatassa santavimokkhatā vuttā.",
  "anya-e0103n10:43_3": "Dutiyāruppādīni pana paṭhamāruppādito aṅgato,",
  "anya-e0103n10:43_4": "ārammaṇato ca santasantatarasantatamabhāvappattāni tathā bhāvanāvisesasamāyogato,",
  "anya-e0103n10:43_5": "svāyaṁ bhāvanāviseso paṭhamajjhānūpacārato paṭṭhāya taṁtaṁpahātabbasamatikkamanavasena tassa tassa jhānassa",
  "anya-e0103n10:43_6": "santasukhumabhāvaṁ āpādento catutthāruppe saṅkhārāvasesasukhumabhāvaṁ pāpeti.",
  "anya-e0103n10:43_7": "Yato catutthāruppaṁ yathā anupadadhammavipassanāvasena vipassanāya ārammaṇabhāvaṁ upagantvā pakativipassakassāpi",
  "anya-e0103n10:43_8": "nibbiduppattiyā paccayo na hoti saṅkhārāvasesasukhumabhāvappattito,",
  "anya-e0103n10:43_9": "tathā sayaṁ tatiyāruppadhammesu pavattamānaṁ te yāthāvato vibhāvetuṁ na sakkoti,",
  "anya-e0103n10:43_10": "yathā tadaññajjhānāni attano ārammaṇaṁ.",
  "anya-e0103n10:43_11": "Kevalaṁ pana ārabbha pavattimattamevassa tattha hoti ,",
  "anya-e0103n10:43_12": "tayidaṁ ārammaṇabhāvenāpi nāma vibhūtākāratāya ṭhātuṁ appahontaṁ ārammaṇakaraṇe kiṁ pahoti.",
  "anya-e0103n10:43_13": "Tasmā tadassa avibhūtakiccataṁ disvā satthā heṭṭhā tīsu ṭhānesu bhāvanākāraṁ vatvā tādiso idha na labbhatīti",
  "anya-e0103n10:43_14": "dīpetuṁ catutthāruppadesanāyaṁ sutte bhāvanākāraṁ pariyāyadesanattā na kathesi.",
  "anya-e0103n10:44_0": "Yasmā pana sārammaṇassa dhammassa ārammaṇe pavattiākāro atthevāti atisukhumabhāvappattaṁ taṁ dassetuṁ",
  "anya-e0103n10:44_1": "‘‘taṁyeva ākiñcaññāyatanaṁ santato manasi karotī’’ti (vibha.",
  "anya-e0103n10:44_2": "619) vibhaṅge vuttaṁ yathādhammasāsanabhāvato,",
  "anya-e0103n10:44_3": "pubbabhāgavasena vā vibhaṅge ‘‘santato manasi karotī’’ti vuttaṁ tadā yogino tassa vibhūtabhāvato.",
  "anya-e0103n10:44_4": "Appanāvasena pana sutte bhāvanākāro na gahito avibhūtabhāvato.",
  "anya-e0103n10:44_5": "Kammaṭṭhānaṁ hi kiñci ādito avibhūtaṁ hoti,",
  "anya-e0103n10:44_6": "yathā taṁ?",
  "anya-e0103n10:44_7": "Buddhānussatiādi.",
  "anya-e0103n10:44_8": "Kiñci majjhe,",
  "anya-e0103n10:44_9": "yathā taṁ?",
  "anya-e0103n10:44_10": "Ānāpānassati.",
  "anya-e0103n10:44_11": "Kiñci ubhayattha,",
  "anya-e0103n10:44_12": "yathā taṁ?",
  "anya-e0103n10:44_13": "Upasamānussatiādi.",
  "anya-e0103n10:44_14": "Catutthāruppakammaṭṭhānaṁ pana pariyosāne avibhūtaṁ bhāvanāya matthakappattiyaṁ ārammaṇassa avibhūtabhāvato.",
  "anya-e0103n10:44_15": "Tasmā catutthāruppe imaṁ visesaṁ dassetuṁ satthārā sutte bhāvanākāro na gahito,",
  "anya-e0103n10:44_16": "na sabbena sabbaṁ abhāvatoti niṭṭhamettha gantabbaṁ.",
  "anya-e0103n10:45_0": "Pakiṇṇakakathāvaṇṇanā",
  "anya-e0103n10:46_0": "288.Asadisarūpoti dvattiṁsamahāpurisalakkhaṇaasītianubyañjanabyāmappabhāketumālādīhi rūpaguṇehi aññehi asādhāraṇarūpakāyo,",
  "anya-e0103n10:46_1": "sabhāvattho vā rūpa-saddo ‘‘yaṁ loke piyarūpaṁ sātarūpa’’ntiādīsu (dī. ni. 2.400; ma. ni. 1.133; vibha.",
  "anya-e0103n10:46_2": "203) viya.",
  "anya-e0103n10:46_3": "Tasmā asadisarūpoti asadisasabhāvo,",
  "anya-e0103n10:46_4": "tena dasabalacatuvesārajjādiguṇavisesasamāyogadīpanato satthu dhammakāyasampattiyāpi asadisatā dassitā hoti.",
  "anya-e0103n10:46_5": "Itīti evaṁ vuttappakārena.",
  "anya-e0103n10:46_6": "Tasminti āruppe.",
  "anya-e0103n10:46_7": "Pakiṇṇakakathāpi viññeyyāti pubbe viya asādhāraṇaṁ tattha tattha jhāne patiniyatameva atthaṁ aggahetvā",
  "anya-e0103n10:46_8": "sādhāraṇabhāvato tattha tattheva pakiṇṇakaṁ visaṭaṁ atthaṁ gahetvā pavattā pakiṇṇakakathāpi vijānitabbā.",
  "anya-e0103n10:47_0": "289.Rūpanimittātikkamatoti kasiṇarūpasaṅkhātassa paṭibhāganimittassa atikkamanato.",
  "anya-e0103n10:47_1": "Ākāsātikkamatoti kasiṇugghāṭimākāsassa atikkamanato.",
  "anya-e0103n10:47_2": "Ākāse pavattitaviññāṇātikkamatoti paṭhamāruppaviññāṇassa atikkamanato,",
  "anya-e0103n10:47_3": "na dutiyāruppaviññāṇātikkamanato.",
  "anya-e0103n10:47_4": "Tadatikkamato hi tasseva vibhāvanaṁ hoti.",
  "anya-e0103n10:47_5": "Dutiyāruppaviññāṇavibhāvane hi tadeva atikkantaṁ siyā,",
  "anya-e0103n10:47_6": "na tassa ārammaṇaṁ,",
  "anya-e0103n10:47_7": "na ca ārammaṇe dosaṁ disvā anārammaṇassa vibhāvanātikkamo yujjati.",
  "anya-e0103n10:47_8": "Pāḷiyañca ‘‘viññāṇañcāyatanaṁ sato samāpajjati…pe…",
  "anya-e0103n10:47_9": "sato vuṭṭhahitvā taṁyeva viññāṇaṁ abhāvetī’’ti vuttaṁ,",
  "anya-e0103n10:47_10": "na vuttaṁ ‘‘taṁyeva viññāṇañcāyatanaṁ abhāvetī’’ti,",
  "anya-e0103n10:47_11": "‘‘taṁyeva abhāvetī’’ti vā.",
  "anya-e0103n10:47_12": "‘‘Anantaṁ viññāṇanti viññāṇañcāyatanaṁ upasampajjā’’ti ettha pana dvayaṁ vuttaṁ ārammaṇañca viññāṇaṁ,",
  "anya-e0103n10:47_13": "viññāṇañcāyatanañca.",
  "anya-e0103n10:47_14": "Tasmiṁ dvaye yena kenaci,",
  "anya-e0103n10:47_15": "yato vā vuṭṭhito,",
  "anya-e0103n10:47_16": "teneva padhānaniddiṭṭhena taṁ-saddassa sambandhe āpanne ‘‘ayañca ārammaṇātikkamabhāvanā’’ti viññāṇañcāyatanassa nivattanatthaṁ viññāṇavacanaṁ.",
  "anya-e0103n10:47_17": "Tasmā paṭhamāruppaviññāṇasseva abhāvanātikkamo vutto.",
  "anya-e0103n10:48_0": "290.Evaṁsantepīti aṅgātikkame asatipi.",
  "anya-e0103n10:48_1": "Suppaṇītatarāti suṭṭhu paṇītatarā,",
  "anya-e0103n10:48_2": "sundarā paṇītatarā cāti vā attho.",
  "anya-e0103n10:48_3": "Satipi catunnaṁ pāsādatalānaṁ,",
  "anya-e0103n10:48_4": "sāṭikānañca tabbhāvato,",
  "anya-e0103n10:48_5": "pamāṇato ca samabhāve uparūpari pana kāmaguṇānaṁ,",
  "anya-e0103n10:48_6": "sukhasamphassādīnañca visesena paṇītatarādibhāvo viya etāsaṁ catunnaṁ samāpattīnaṁ āruppabhāvato,",
  "anya-e0103n10:48_7": "aṅgato ca satipi samabhāve bhāvanāvisesasiddho pana sātisayo uparūpari paṇītatarādibhāvoti imamatthaṁ dasseti ‘‘yathā hī’’tiādinā.",
  "anya-e0103n10:49_0": "291.Nissitoti nissāya ṭhito.",
  "anya-e0103n10:49_1": "Duṭṭhitāti na sammā ṭhitā,",
  "anya-e0103n10:49_2": "dukkhaṁ vā ṭhitā.",
  "anya-e0103n10:49_3": "Tannissitanti tena nissitaṁ,",
  "anya-e0103n10:49_4": "ṭhānanti attho.",
  "anya-e0103n10:49_5": "Tannissitanti vā taṁ maṇḍapalaggaṁ purisaṁ nissāya ṭhitaṁ purisanti attho.",
  "anya-e0103n10:49_6": "Maṇḍapalaggañhi anissāya tena vinābhūte vivitte bahi okāse ṭhānaṁ viya ākāsalaggaviññāṇassa viveke tadapagame tatiyāruppassa ṭhānanti.",
  "anya-e0103n10:50_0": "292.Ārammaṇaṁkaroteva,",
  "anya-e0103n10:50_1": "aññābhāvena taṁ idanti ‘‘āsannaviññāṇañcāyatanapaccatthikarūpāsannākāsārammaṇaviññāṇāpagamārammaṇaṁ,",
  "anya-e0103n10:50_2": "no ca santa’’nti ca diṭṭhādīnavampi taṁ ākiñcaññāyatanaṁ idaṁ nevasaññānāsaññāyatanajjhānaṁ aññassa tādisassa",
  "anya-e0103n10:50_3": "ārammaṇabhāvayogyassa abhāvena alābhena ārammaṇaṁ karoti eva.",
  "anya-e0103n10:50_4": "‘‘Sabbadisampati’’nti idaṁ janassa agatikabhāvadassanatthaṁ vuttaṁ.",
  "anya-e0103n10:50_5": "Vuttinti jīvikaṁ.",
  "anya-e0103n10:50_6": "Vattatīti jīvati.",
  "anya-e0103n10:51_0": "293.Āruḷhotiādīsu ayaṁ saṅkhepattho –",
  "anya-e0103n10:51_1": "yathā koci puriso anekaporisaṁ dīghanisseṇiṁ āruḷho tassa uparimapade ṭhito tassā nisseṇiyā bāhumeva olubbhati aññassa alābhato,",
  "anya-e0103n10:51_2": "yathā ca paṁsupabbatassa,",
  "anya-e0103n10:51_3": "missakapabbatassa vā aggakoṭiṁ āruḷho tassa matthakameva olubbhati,",
  "anya-e0103n10:51_4": "yathā ca giriṁ silāpabbataṁ āruḷho paripphandamāno aññābhāvato attano jaṇṇukameva olubbhati,",
  "anya-e0103n10:51_5": "tathā etaṁ catutthāruppajjhānaṁ taṁ tatiyāruppaṁ olubbhitvā pavattatīti.",
  "anya-e0103n10:51_6": "Yaṁ panettha atthato avibhattaṁ,",
  "anya-e0103n10:51_7": "taṁ uttānameva.",
  "anya-e0103n10:52_0": "Āruppaniddesavaṇṇanā niṭṭhitā.",
  "anya-e0103n10:53_0": "Iti dasamaparicchedavaṇṇanā."
}