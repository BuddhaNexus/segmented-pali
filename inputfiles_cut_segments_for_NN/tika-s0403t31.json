{
  "tika-s0403t31:0_0": "9. Sītivaggo",
  "tika-s0403t31:1_0": "1. Sītibhāvasuttavaṇṇanā",
  "tika-s0403t31:2_0": "85.",
  "tika-s0403t31:2_1": "Navamassa paṭhame sītibhāvanti nibbānaṁ, kilesavūpasamaṁ vā.",
  "tika-s0403t31:2_2": "Niggaṇhātīti accāraddhavīriyatādīhi uddhataṁ cittaṁ uddhaccapakkhato rakkhaṇavasena niggaṇhāti.",
  "tika-s0403t31:2_3": "Paggaṇhātīti atisithilavīriyatādīhi līnaṁ cittaṁ kosajjapātato rakkhaṇavasena paggaṇhāti.",
  "tika-s0403t31:2_4": "Sampahaṁsetīti samappavattacittaṁ tathāpavattiyaṁ paññāya toseti uttejeti vā.",
  "tika-s0403t31:2_5": "Yadā vā paññāpayogamandatāya upasamasukhānadhigamena vā nirassādaṁ cittaṁ bhāvanāya na pakkhandati,",
  "tika-s0403t31:2_6": "tadā jātiādīni saṁvegavatthūni paccavekkhitvā sampahaṁseti samuttejeti.",
  "tika-s0403t31:2_7": "Ajjhupekkhatīti yadā pana cittaṁ alīnaṁ anuddhataṁ anirassādaṁ ārammaṇe samappavattaṁ sammadeva bhāvanāvītiṁ otiṇṇaṁ hoti,",
  "tika-s0403t31:2_8": "tadā paggahaniggahasampahaṁsanesu kiñci byāpāraṁ akatvā samappavattesu assesu sārathī viya ajjhupekkhati, upekkhakova hoti.",
  "tika-s0403t31:2_9": "Paṇītādhimuttikoti paṇīte uttame maggaphale adhimutto ninnapoṇapabbhāro.",
  "tika-s0403t31:3_0": "Sītibhāvasuttavaṇṇanā niṭṭhitā.",
  "tika-s0403t31:4_0": "2-11. Āvaraṇasuttādivaṇṇanā",
  "tika-s0403t31:5_0": "86-95.",
  "tika-s0403t31:5_1": "Dutiye acchandikoti kattukamyatākusalacchandarahito.",
  "tika-s0403t31:5_2": "Uttarakurukā manussā acchandikaṭṭhānaṁ paviṭṭhā.",
  "tika-s0403t31:5_3": "Duppaññoti bhavaṅgapaññāya parihīno .",
  "tika-s0403t31:5_4": "Bhavaṅgapaññāya pana paripuṇṇāyapi yassa bhavaṅgaṁ lokuttarassa paccayo na hoti, sopi duppañño eva nāma.",
  "tika-s0403t31:5_5": "Abhabbo niyāmaṁ okkamituṁ kusalesu dhammesu sammattanti kusalesu dhammesu sammattaniyāmasaṅkhātaṁ ariyamaggaṁ okkamituṁ adhigantuṁ abhabbo.",
  "tika-s0403t31:5_6": "Na kammāvaraṇatāyātiādīsu abhabbavipariyāyena attho veditabbo. Catutthādīni uttānatthāni.",
  "tika-s0403t31:6_0": "Āvaraṇasuttādivaṇṇanā niṭṭhitā.",
  "tika-s0403t31:7_0": "Sītivaggavaṇṇanā niṭṭhitā."
}