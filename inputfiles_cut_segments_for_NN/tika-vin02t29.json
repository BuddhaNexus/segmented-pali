{
  "tika-vin02t29:0_0": "10. Bhikkhunikkhandhakaṁ",
  "tika-vin02t29:1_0": "Mahāpajāpatigotamīvatthukathāvaṇṇanā",
  "tika-vin02t29:2_0": "402.",
  "tika-vin02t29:2_1": "Bhikkhunikkhandhake sakkesu viharatīti paṭhamagamanena gantvā viharati.",
  "tika-vin02t29:2_2": "Mahāpajāpati gotamīti ettha gotamīti gottaṁ.",
  "tika-vin02t29:2_3": "Nāmakaraṇadivase panassā laddhasakkārā brāhmaṇā lakkhaṇasampattiṁ disvā “sace ayaṁ dhītaraṁ labhissati,",
  "tika-vin02t29:2_4": "cakkavattirañño mahesī bhavissati.",
  "tika-vin02t29:2_5": "Sace puttaṁ labhissati,",
  "tika-vin02t29:2_6": "cakkavattirājā bhavissatīti ubhayathāpi mahatīyevassā pajā bhavissatī”ti byākariṁsu,",
  "tika-vin02t29:2_7": "tasmā puttapajāya ceva dhītupajāya ca mahantatāya “mahāpajāpatī”ti nāmaṁ akaṁsu,",
  "tika-vin02t29:2_8": "idha pana gottena saddhiṁ saṁsanditvā “mahāpajāpati gotamī”ti vuttaṁ.",
  "tika-vin02t29:2_9": "Yena bhagavā tenupasaṅkamīti bhagavā kapilapuraṁ gantvā paṭhamameva nandaṁ pabbājesi,",
  "tika-vin02t29:2_10": "sattame divase rāhulakumāraṁ.",
  "tika-vin02t29:2_11": "Cumbaṭakakalahe pana ubhayanagaravāsikesu yuddhatthāya nikkhantesu satthā gantvā te rājāno saññāpetvā attadaṇḍasuttaṁ kathesi.",
  "tika-vin02t29:2_12": "Rājāno pasīditvā aḍḍhateyyasate aḍḍhateyyasate dārake adaṁsu.",
  "tika-vin02t29:2_13": "Tāni pañca kumārasatāni satthu santike pabbajiṁsu.",
  "tika-vin02t29:2_14": "Atha nesaṁ pajāpatiyo sāsanaṁ pesetvā anabhiratiṁ uppādayiṁsu.",
  "tika-vin02t29:2_15": "Satthā tesaṁ anabhiratiyā uppannabhāvaṁ ñatvā te pañcasate daharabhikkhū kuṇāladahaṁ netvā attano kuṇālakāle",
  "tika-vin02t29:2_16": "nisinnapubbe pāsāṇatale nisīditvā kuṇālajātakakathāya tesaṁ anabhiratiṁ vinodetvā sabbepi te sotāpattiphale",
  "tika-vin02t29:2_17": "patiṭṭhāpesi,",
  "tika-vin02t29:2_18": "puna mahāvanaṁ ānetvā arahattaphale.",
  "tika-vin02t29:2_19": "Tesaṁ cittajānanatthaṁ punapi pajāpatiyo sāsanaṁ pahiṇiṁsu.",
  "tika-vin02t29:2_20": "Te “abhabbā mayaṁ gharāvāsassā”ti paṭisāsanaṁ pahiṇiṁsu.",
  "tika-vin02t29:2_21": "Tā “na dāni amhākaṁ paragharaṁ gantuṁ yuttaṁ,",
  "tika-vin02t29:2_22": "mahāpajāpatiyā santikaṁ gantvā pabbajjaṁ anujānāpetvā pabbajissāmā”ti pañcasatāpi mahāpajāpatiṁ upasaṅkamitvā “ayye,",
  "tika-vin02t29:2_23": "amhākaṁ pabbajjaṁ anujānāpethā”ti āhaṁsu.",
  "tika-vin02t29:2_24": "Mahāpajāpati ca tā itthiyo gahetvā yena bhagavā tenupasaṅkami,",
  "tika-vin02t29:2_25": "setacchattassa heṭṭhā rañño parinibbutakāle upasaṅkamītipi vadantiyeva.",
  "tika-vin02t29:2_26": "Pakkāmīti puna kapilapurameva pāvisi.",
  "tika-vin02t29:3_0": "Yathābhirantaṁviharitvāti bodhaneyyasattānaṁ upanissayaṁ olokento yathājjhāsayena viharitvā.",
  "tika-vin02t29:3_1": "Cārikaṁ pakkāmīti mahājanasaṅgahaṁ karonto uttamāya buddhasiriyā anopamena buddhavilāsena aturitacārikaṁ pakkāmi.",
  "tika-vin02t29:3_2": "Sambahulāhi sākiyānīhi saddhinti antonivesanasmiṁyeva dasabalaṁ uddissa pabbajjāvesaṁ gahetvā tāpi pañcasatā",
  "tika-vin02t29:3_3": "sākiyāniyo pabbajjāvesaṁyeva gāhāpetvā sabbāhipi tāhi sambahulāhi sākiyānīhi saddhiṁ.",
  "tika-vin02t29:3_4": "Pakkāmīti gamanaṁ abhinīhari.",
  "tika-vin02t29:3_5": "Gamanābhinīharaṇakāle panassā “sukumārā rājitthiyo padasā gantuṁ na sakkhissantī”ti sākiyakoliyarājāno suvaṇṇasivikāyo upaṭṭhāpayiṁsu,",
  "tika-vin02t29:3_6": "tā pana “yāne āruyha gacchantīhi satthari agāravo kato hotī”ti ekapaṇṇāsayojanikaṁ maggaṁ padasāva paṭipajjiṁsu.",
  "tika-vin02t29:3_7": "Rājānopi purato ca pacchato ca ārakkhaṁ saṁvidahāpetvā taṇḍulasappitelādīnaṁ sakaṭāni pūretvā “gatagataṭṭhāne āhāraṁ paṭiyādethā”ti purise pesayiṁsu.",
  "tika-vin02t29:3_8": "Sūnehi pādehīti tāsañhi sukhumālattā pādesu eko phoṭo uṭṭheti,",
  "tika-vin02t29:3_9": "eko bhijjati,",
  "tika-vin02t29:3_10": "ubho pādā kaṭakaṭṭhisamparikiṇṇā viya hutvā uddhumātā.",
  "tika-vin02t29:3_11": "Tena vuttaṁ “sūnehi pādehī”ti.",
  "tika-vin02t29:3_12": "Bahidvārakoṭṭhaketi dvārakoṭṭhakassa bahi.",
  "tika-vin02t29:3_13": "Kasmā panevaṁ ṭhitāti?",
  "tika-vin02t29:3_14": "Evaṁ kirassā ahosi “ahaṁ tathāgatena anuññātā sayameva pabbajjāvesaṁ aggahesiṁ,",
  "tika-vin02t29:3_15": "evaṁ gahitabhāvo ca pana me sakalajambudīpe pākaṭo jāto,",
  "tika-vin02t29:3_16": "sace satthā pabbajjaṁ anujānissati,",
  "tika-vin02t29:3_17": "iccetaṁ kusalaṁ.",
  "tika-vin02t29:3_18": "Sace nānujānissati,",
  "tika-vin02t29:3_19": "mahatī garahā bhavissatī”ti vihāraṁ pavisituṁ asakkontī rodamānā aṭṭhāsi.",
  "tika-vin02t29:3_20": "Kiṁ nu tvaṁ gotamīti kiṁ nu rājakulānaṁ vipatti uppannā,",
  "tika-vin02t29:3_21": "kena nu tvaṁ kāraṇena evaṁ vivaṇṇabhāvaṁ pattā sūnehi pādehi…pe… ṭhitāti.",
  "tika-vin02t29:4_0": "Aññenapi pariyāyenāti aññenapi kāraṇena.",
  "tika-vin02t29:4_1": "Āpādikāti saṁvaḍḍhikā,",
  "tika-vin02t29:4_2": "tumhākaṁ hatthapādesu hatthapādakiccaṁ asādhentesu hatthe ca pāde ca vaḍḍhetvā paṭijaggikāti attho.",
  "tika-vin02t29:4_3": "Posikāti divasassa dve tayo vāre nahāpetvā bhojetvā pāyetvā tumhe posesi.",
  "tika-vin02t29:4_4": "Thaññaṁ pāyesīti nandakumāro kira bodhisattato katipāheneva daharataro.",
  "tika-vin02t29:4_5": "Tasmiṁ jāte mahāpajāpati attano puttaṁ dhātīnaṁ datvā sayaṁ bodhisattassa dhātikiccaṁ sādhayamānā attano thaññaṁ pāyesi.",
  "tika-vin02t29:4_6": "Taṁ sandhāya thero evamāha.",
  "tika-vin02t29:4_7": "Sādhu bhanteti “bahukārā”tiādīhi tassā guṇaṁ kathetvā puna pabbajjaṁ yācanto evamāha.",
  "tika-vin02t29:5_0": "Mahāpajāpatigotamīvatthukathāvaṇṇanā niṭṭhitā.",
  "tika-vin02t29:6_0": "Aṭṭhagarudhammakathāvaṇṇanā",
  "tika-vin02t29:7_0": "403.",
  "tika-vin02t29:7_1": "Satthāpi “itthiyo nāma parittasaddhā,",
  "tika-vin02t29:7_2": "ekāyācitamatteyeva pabbajjāya anuññātāya na mama sāsanaṁ garuṁ katvā gaṇhissantī”ti tikkhattuṁ paṭikkhipitvā",
  "tika-vin02t29:7_3": "idāni garuṁ katvā gāhāpetukāmatāya “sace, ānanda,",
  "tika-vin02t29:7_4": "mahāpajāpati gotamī aṭṭha garudhamme paṭiggaṇhāti,",
  "tika-vin02t29:7_5": "sāvassā hotu upasampadā”tiādimāha.",
  "tika-vin02t29:7_6": "Tattha sāvassāti sā eva assā pabbajjāpi upasampadāpi hotu.",
  "tika-vin02t29:8_0": "Tadahupasampannassāti taṁ divasampi upasampannassa.",
  "tika-vin02t29:8_1": "Abhivādanaṁ paccuṭṭhānaṁ añjalikammaṁ sāmīcikammaṁ kātabbanti mānātimānaṁ akatvā pañcapatiṭṭhitena abhivādanaṁ,",
  "tika-vin02t29:8_2": "āsanā uṭṭhāya paccuggamanavasena paccuṭṭhānaṁ,",
  "tika-vin02t29:8_3": "dasanakhe samodhānetvā añjalikammaṁ,",
  "tika-vin02t29:8_4": "āsanapaññāpanabījanādikaṁ anucchavikakammasaṅkhātaṁ sāmīcikammañca kattabbaṁ.",
  "tika-vin02t29:8_5": "Abhikkhuke āvāseti yattha vasantiyā anantarāyena ovādatthāya upasaṅkamanārahe ṭhāne ovādadāyako ācariyo natthi,",
  "tika-vin02t29:8_6": "ayaṁ abhikkhuko āvāso nāma,",
  "tika-vin02t29:8_7": "evarūpe āvāse vassaṁ na upagantabbaṁ.",
  "tika-vin02t29:8_8": "Anvaddhamāsanti anuposathikaṁ.",
  "tika-vin02t29:8_9": "Ovādūpasaṅkamananti ovādatthāya upasaṅkamanaṁ.",
  "tika-vin02t29:8_10": "Diṭṭhenāti cakkhunā diṭṭhena.",
  "tika-vin02t29:8_11": "Sutenāti sotena sutena.",
  "tika-vin02t29:8_12": "Parisaṅkāyāti diṭṭhasutavasena parisaṅkitena.",
  "tika-vin02t29:8_13": "Garudhammanti garukaṁ saṅghādisesāpattiṁ.",
  "tika-vin02t29:8_14": "Pakkhamānattanti anūnāni pannarasa divasāni mānattaṁ.",
  "tika-vin02t29:8_15": "Chasu dhammesūti vikālabhojanacchaṭṭhesu sikkhāpadesu.",
  "tika-vin02t29:8_16": "Sikkhitasikkhāyāti ekasikkhampi akhaṇḍaṁ katvā pūritasikkhāya.",
  "tika-vin02t29:9_0": "Na akkositabbo na paribhāsitabboti dasannaṁ akkosavatthūnaṁ aññatarena akkosavatthunā na akkositabbo,",
  "tika-vin02t29:9_1": "bhayupadaṁsanāya kāyaci paribhāsāya na paribhāsitabbo.",
  "tika-vin02t29:9_2": "Ovaṭo bhikkhunīnaṁ bhikkhūsu vacanapathoti ovādānusāsanidhammakathāsaṅkhāto vacanapatho bhikkhunīnaṁ bhikkhūsu ovaṭo pihito,",
  "tika-vin02t29:9_3": "na bhikkhuniyā koci bhikkhu ovaditabbo vā anusāsitabbo vā,",
  "tika-vin02t29:9_4": "“bhante porāṇakattherā idañcidañca vattaṁ pūrayiṁsū”ti evaṁ pana paveṇivasena kathetuṁ vaṭṭati.",
  "tika-vin02t29:9_5": "Anovaṭo bhikkhūnaṁ bhikkhunīsūti bhikkhūnaṁ pana bhikkhunīsu vacanapatho anivārito,",
  "tika-vin02t29:9_6": "yathāruciyā ovadantu anusāsantu dhammakathaṁ kathentūti ayamettha saṅkhepo,",
  "tika-vin02t29:9_7": "vitthārato panesā garudhammakathā mahāvibhaṅge vuttanayeneva veditabbā.",
  "tika-vin02t29:10_0": "Ime pana aṭṭha garudhamme satthu santike uggahetvā therena attano ārociyamāne sutvā mahāpajāpatiyā tāvamahantaṁ domanassaṁ khaṇena paṭippassambhi.",
  "tika-vin02t29:10_1": "Anotattadahato āhaṭena sītudakassa ghaṭasatena matthake parisittā viya vigatapariḷāhā attamanā hutvā",
  "tika-vin02t29:10_2": "garudhammapaṭiggahaṇena uppannapītipāmojjaṁ āvi karontī “seyyathāpi,",
  "tika-vin02t29:10_3": "bhante”tiādikaṁ udānaṁ udānesi.",
  "tika-vin02t29:10_4": "Tattha daharoti taruṇo.",
  "tika-vin02t29:10_5": "Yuvāti yobbaññabhāve ṭhito.",
  "tika-vin02t29:10_6": "Maṇḍanakajātikoti alaṅkārasabhāvo.",
  "tika-vin02t29:10_7": "Tattha koci taruṇopi yuvā na hoti yathā atitaruṇo.",
  "tika-vin02t29:10_8": "Koci yuvāpi maṇḍanakajātiko na hoti yathā upasantasabhāvo ālasiyabyasanādīhi vā abhibhūto,",
  "tika-vin02t29:10_9": "idha pana daharo ceva yuvā ca maṇḍanakajātiko ca adhippeto,",
  "tika-vin02t29:10_10": "tasmā evamāha.",
  "tika-vin02t29:10_11": "Uppalādīni lokasammatattā vuttāni.",
  "tika-vin02t29:10_12": "Ito paraṁ yaṁ yaṁ vattabbaṁ,",
  "tika-vin02t29:10_13": "taṁ taṁ aṭṭhakathāyaṁ dassitameva.",
  "tika-vin02t29:11_0": "Tattha mātugāmassa pabbajitattāti idaṁ pañcavassasatato uddhaṁ aṭṭhatvā pañcasuyeva vassasatesu saddhammaṭṭhitiyā kāraṇanidassanaṁ.",
  "tika-vin02t29:11_1": "Paṭisambhidāpabhedappattakhīṇāsavavaseneva vuttanti ettha “paṭisambhidāpattakhīṇāsavaggahaṇena jhānānipi gahitāneva honti.",
  "tika-vin02t29:11_2": "Na hi nijjhānakānaṁ sabbappakārasampatti ijjhatī”ti gaṇṭhipadesu vuttaṁ.",
  "tika-vin02t29:11_3": "Sukkhavipassakakhīṇāsavavasena vassasahassantiādinā ca yaṁ vuttaṁ.",
  "tika-vin02t29:11_4": "Taṁ khandhakabhāṇakānaṁ matena vuttanti veditabbaṁ.",
  "tika-vin02t29:11_5": "Dīghanikāyaṭṭhakathāyaṁ pana evaṁ vuttaṁ –",
  "tika-vin02t29:12_0": "“Paṭisambhidāpattehi vassasahassaṁ aṭṭhāsi,",
  "tika-vin02t29:12_1": "chaḷabhiññehi vassasahassaṁ,",
  "tika-vin02t29:12_2": "tevijjehi vassasahassaṁ,",
  "tika-vin02t29:12_3": "sukkhavipassakehi vassasahassaṁ,",
  "tika-vin02t29:12_4": "pātimokkhena vassasahassaṁ aṭṭhāsī”ti.",
  "tika-vin02t29:13_0": "Aṅguttaranikāyaṭṭhakathāyampi –",
  "tika-vin02t29:14_0": "“Buddhānañhi parinibbānato vassasahassameva paṭisambhidā nibbattetuṁ sakkonti,",
  "tika-vin02t29:14_1": "tato paraṁ cha abhiññā,",
  "tika-vin02t29:14_2": "tato tāpi nibbattetuṁ asakkontā tisso vijjā nibbattenti,",
  "tika-vin02t29:14_3": "gacchante gacchante kāle tāpi nibbattetuṁ asakkontā sukkhavipassakā honti.",
  "tika-vin02t29:14_4": "Eteneva upāyena anāgāmino sakadāgāmino sotāpannā”ti –",
  "tika-vin02t29:15_0": "Vuttaṁ.",
  "tika-vin02t29:16_0": "Saṁyuttanikāyaṭṭhakathāyaṁ pana –",
  "tika-vin02t29:17_0": "“Paṭhamabodhiyañhi bhikkhū paṭisambhidāpattā ahesuṁ.",
  "tika-vin02t29:17_1": "Atha kāle gacchante paṭisambhidā pāpuṇituṁ na sakkhiṁsu,",
  "tika-vin02t29:17_2": "chaḷabhiññā ahesuṁ,",
  "tika-vin02t29:17_3": "tato cha abhiññā pattuṁ asakkontā tisso vijjā pāpuṇiṁsu.",
  "tika-vin02t29:17_4": "Idāni kāle gacchante tisso vijjā pāpuṇituṁ asakkontā āsavakkhayamattaṁ pāpuṇissanti,",
  "tika-vin02t29:17_5": "tampi asakkontā anāgāmiphalaṁ,",
  "tika-vin02t29:17_6": "tampi asakkontā sakadāgāmiphalaṁ,",
  "tika-vin02t29:17_7": "tampi asakkontā sotāpattiphalaṁ,",
  "tika-vin02t29:17_8": "gacchante kāle sotāpattiphalampi pattuṁ na sakkhissantī”ti –",
  "tika-vin02t29:18_0": "Vuttaṁ.",
  "tika-vin02t29:19_0": "Yasmā cetaṁ sabbaṁ aññamaññapaṭiviruddhaṁ,",
  "tika-vin02t29:19_1": "tasmā tesaṁ tesaṁ bhāṇakānaṁ matameva ācariyena tattha tattha dassitanti gahetabbaṁ.",
  "tika-vin02t29:19_2": "Aññathā hi ācariyasseva pubbāparavirodhappasaṅgo siyāti.",
  "tika-vin02t29:20_0": "Tāniyevāti tāniyeva pañca vassasahassāni.",
  "tika-vin02t29:20_1": "Pariyattimūlakaṁ sāsananti āha “na hi pariyattiyā asati paṭivedho atthī”tiādi.",
  "tika-vin02t29:20_2": "Pariyattiyā hi antarahitāya paṭipatti antaradhāyati,",
  "tika-vin02t29:20_3": "paṭipattiyā antarahitāya adhigamo antaradhāyati.",
  "tika-vin02t29:20_4": "Kiṁkāraṇā?",
  "tika-vin02t29:20_5": "Ayañhi pariyatti paṭipattiyā paccayo hoti,",
  "tika-vin02t29:20_6": "paṭipatti adhigamassa,",
  "tika-vin02t29:20_7": "iti paṭipattitopi pariyattiyeva pamāṇaṁ.",
  "tika-vin02t29:20_8": "Tattha paṭivedho ca paṭipatti ca hotipi na hotipi.",
  "tika-vin02t29:20_9": "Ekasmiñhi kāle paṭivedhakarā bhikkhū bahū honti,",
  "tika-vin02t29:20_10": "“esa bhikkhu puthujjano”ti aṅguliṁ pasāretvā dassetabbo hoti,",
  "tika-vin02t29:20_11": "imasmiṁyeva dīpe ekavāraṁ puthujjanabhikkhu nāma nāhosi.",
  "tika-vin02t29:20_12": "Paṭipattipūrakāpi kadāci bahū honti,",
  "tika-vin02t29:20_13": "kadāci appā,",
  "tika-vin02t29:20_14": "iti paṭivedho ca paṭipatti ca hotipi na hotipi.",
  "tika-vin02t29:20_15": "Sāsanaṭṭhitiyā pana pariyattiyeva pamāṇaṁ.",
  "tika-vin02t29:20_16": "Paṇḍito hi tepiṭakaṁ sutvā dvepi pūreti.",
  "tika-vin02t29:20_17": "Yathā amhākaṁ bodhisatto āḷārassa santike pañcābhiññā satta ca samāpattiyo nibbattetvā nevasaññānāsaññāyatanasamāpattiyā parikammaṁ pucchi,",
  "tika-vin02t29:20_18": "so “na jānāmī”ti āha,",
  "tika-vin02t29:20_19": "tato udakassa santikaṁ gantvā adhigatavisesaṁ saṁsanditvā nevasaññānāsaññāyatanassa parikammaṁ pucchi,",
  "tika-vin02t29:20_20": "so ācikkhi,",
  "tika-vin02t29:20_21": "tassa vacanasamanantarameva mahāsatto taṁ sampādesi,",
  "tika-vin02t29:20_22": "evameva paññavā bhikkhu pariyattiṁ sutvā dvepi pūreti,",
  "tika-vin02t29:20_23": "tasmā pariyattiyā ṭhitāya sāsanaṁ ṭhitaṁ hoti.",
  "tika-vin02t29:20_24": "Yathāpi mahato taḷākassa pāḷiyā thirāya udakaṁ na ṭhassatīti na vattabbaṁ,",
  "tika-vin02t29:20_25": "udake sati padumādīni pupphāni na pupphissantīti na vattabbaṁ,",
  "tika-vin02t29:20_26": "evameva mahātaḷākassa thirapāḷisadise tepiṭake buddhavacane sati mahātaḷāke udakasadisā paṭipattipūrakā kulaputtā natthīti na vattabbaṁ,",
  "tika-vin02t29:20_27": "tesu sati mahātaḷāke padumādīni pupphāni viya sotāpannādayo ariyapuggalā natthīti na vattabbaṁ.",
  "tika-vin02t29:20_28": "Evaṁ ekantato pariyattiyeva pamāṇaṁ.",
  "tika-vin02t29:21_0": "Pariyattiyā antarahitāyāti ettha pariyattīti tepiṭakaṁ buddhavacanaṁ sāṭṭhakathā pāḷi.",
  "tika-vin02t29:21_1": "Yāva sā tiṭṭhati,",
  "tika-vin02t29:21_2": "tāva pariyatti paripuṇṇā nāma hoti.",
  "tika-vin02t29:21_3": "Gacchante gacchante kāle kaliyugarājāno adhammikā honti,",
  "tika-vin02t29:21_4": "tesu adhammikesu tesampi amaccādayo adhammikā honti,",
  "tika-vin02t29:21_5": "tato raṭṭhajanapadavāsinoti tesaṁ adhammikatāya na devo sammā vassati,",
  "tika-vin02t29:21_6": "tato sassāni na sampajjanti,",
  "tika-vin02t29:21_7": "tesu asampajjantesu paccayadāyakā bhikkhusaṅghassa paccaye dātuṁ na sakkonti,",
  "tika-vin02t29:21_8": "bhikkhū paccayehi kilamantā antevāsike saṅgahetuṁ na sakkonti.",
  "tika-vin02t29:21_9": "Gacchante gacchante kāle pariyatti parihāyati,",
  "tika-vin02t29:21_10": "atthavasena dhāretuṁ na sakkonti,",
  "tika-vin02t29:21_11": "pāḷivaseneva dhārenti.",
  "tika-vin02t29:21_12": "Tato kāle gacchante pāḷimpi sakalaṁ dhāretuṁ na sakkonti,",
  "tika-vin02t29:21_13": "paṭhamaṁ abhidhammapiṭakaṁ parihāyati,",
  "tika-vin02t29:21_14": "parihāyamānaṁ matthakato paṭṭhāya parihāyati.",
  "tika-vin02t29:21_15": "Paṭhamameva hi mahāpakaraṇaṁ parihāyati,",
  "tika-vin02t29:21_16": "tasmiṁ parihīne yamakaṁ,",
  "tika-vin02t29:21_17": "kathāvatthu,",
  "tika-vin02t29:21_18": "puggalapaññatti,",
  "tika-vin02t29:21_19": "dhātukathā, vibhaṅgo,",
  "tika-vin02t29:21_20": "dhammasaṅgahoti.",
  "tika-vin02t29:22_0": "Evaṁ abhidhammapiṭake parihīne matthakato paṭṭhāya suttantapiṭakaṁ parihāyati.",
  "tika-vin02t29:22_1": "Paṭhamañhi aṅguttaranikāyo parihāyati,",
  "tika-vin02t29:22_2": "tasmimpi paṭhamaṁ ekādasakanipāto…pe…",
  "tika-vin02t29:22_3": "tato ekakanipātoti.",
  "tika-vin02t29:22_4": "Evaṁ aṅguttaranikāye parihīne matthakato paṭṭhāya saṁyuttanikāyo parihāyati.",
  "tika-vin02t29:22_5": "Paṭhamañhi mahāvaggo parihāyati,",
  "tika-vin02t29:22_6": "tato saḷāyatanavaggo,",
  "tika-vin02t29:22_7": "khandhakavaggo,",
  "tika-vin02t29:22_8": "nidānavaggo,",
  "tika-vin02t29:22_9": "sagāthāvaggoti.",
  "tika-vin02t29:22_10": "Evaṁ saṁyuttanikāye parihīne matthakato paṭṭhāya majjhimanikāyo parihāyati.",
  "tika-vin02t29:22_11": "Paṭhamañhi uparipaṇṇāsako parihāyati,",
  "tika-vin02t29:22_12": "tato majjhimapaṇṇāsako,",
  "tika-vin02t29:22_13": "tato mūlapaṇṇāsakoti.",
  "tika-vin02t29:22_14": "Evaṁ majjhimanikāye parihīne matthakato paṭṭhāya dīghanikāyo parihāyati.",
  "tika-vin02t29:22_15": "Paṭhamañhi pāthikavaggo parihāyati,",
  "tika-vin02t29:22_16": "tato mahāvaggo,",
  "tika-vin02t29:22_17": "tato sīlakkhandhavaggoti.",
  "tika-vin02t29:22_18": "Evaṁ dīghanikāye parihīne suttantapiṭakaṁ parihīnaṁ nāma hoti.",
  "tika-vin02t29:22_19": "Vinayapiṭakena saddhiṁ jātakameva dhārenti.",
  "tika-vin02t29:22_20": "Vinayapiṭakañhi lajjino dhārenti,",
  "tika-vin02t29:22_21": "lābhakāmā pana “suttante kathitepi sallakkhentā natthī”ti jātakameva dhārenti.",
  "tika-vin02t29:22_22": "Gacchante kāle jātakampi dhāretuṁ na sakkonti.",
  "tika-vin02t29:22_23": "Atha nesaṁ paṭhamaṁ vessantarajātakaṁ parihāyati,",
  "tika-vin02t29:22_24": "tato paṭilomakkamena puṇṇakajātakaṁ,",
  "tika-vin02t29:22_25": "mahānāradajātakanti pariyosāne apaṇṇakajātakaṁ parihāyati,",
  "tika-vin02t29:22_26": "vinayapiṭakameva dhārenti.",
  "tika-vin02t29:23_0": "Gacchante kāle tampi matthakato paṭṭhāya parihāyati.",
  "tika-vin02t29:23_1": "Paṭhamañhi parivāro parihāyati,",
  "tika-vin02t29:23_2": "tato khandhako,",
  "tika-vin02t29:23_3": "bhikkhunīvibhaṅgo,",
  "tika-vin02t29:23_4": "mahāvibhaṅgoti anukkamena uposathakkhandhakamattameva dhārenti.",
  "tika-vin02t29:23_5": "Tadāpi pariyatti anantarahitāva hoti.",
  "tika-vin02t29:23_6": "Yāva pana manussesu catuppadikagāthāpi pavattati,",
  "tika-vin02t29:23_7": "tāva pariyatti anantarahitāva hoti.",
  "tika-vin02t29:23_8": "Yadā saddho pasanno rājā hatthikkhandhe suvaṇṇacaṅkoṭakamhi sahassatthavikaṁ ṭhapāpetvā “buddhehi kathitaṁ",
  "tika-vin02t29:23_9": "catuppadikaṁ gāthaṁ jānanto imaṁ sahassaṁ gaṇhatū”ti nagare bheriṁ carāpetvā gaṇhanakaṁ alabhitvā “ekavāraṁ",
  "tika-vin02t29:23_10": "carāpite nāmaṁ suṇantāpi honti asuṇantāpī”ti yāvatatiyaṁ carāpetvā gaṇhanakaṁ alabhitvā rājapurisā sahassatthavikaṁ",
  "tika-vin02t29:23_11": "puna rājakulaṁ pavesenti,",
  "tika-vin02t29:23_12": "tadā pariyatti antarahitā nāma hoti.",
  "tika-vin02t29:24_0": "Ciraṁ pavattissatīti pariyattiyā antarahitāyapi liṅgamattaṁ addhānaṁ pavattissati. Kathaṁ?",
  "tika-vin02t29:24_1": "Gacchante gacchante hi kāle cīvaraggahaṇaṁ pattaggahaṇaṁ samiñjanapasāraṇaṁ ālokitavilokitaṁ na pāsādikaṁ hoti,",
  "tika-vin02t29:24_2": "nigaṇṭhasamaṇā viya alābupattaṁ bhikkhū pattaṁ aggabāhāya parikkhipitvā ādāya vicaranti,",
  "tika-vin02t29:24_3": "ettāvatāpi liṅgaṁ anantarahitameva hoti.",
  "tika-vin02t29:24_4": "Gacchante pana kāle aggabāhato otāretvā hatthena vā sikkāya vā olambetvā vicaranti,",
  "tika-vin02t29:24_5": "cīvarampi rajanasāruppaṁ akatvā oṭṭhaṭṭhivaṇṇaṁ katvā rajanti.",
  "tika-vin02t29:24_6": "Gacchante kāle rajanampi na hoti,",
  "tika-vin02t29:24_7": "dasacchindanaṁ ovaṭṭikāvijjhanaṁ kappamattañca katvā vaḷañjanti,",
  "tika-vin02t29:24_8": "puna ovaṭṭikaṁ vijjhitvā kappaṁ na karonti.",
  "tika-vin02t29:24_9": "Tato ubhayampi akatvā dasā chetvā paribbājakā viya caranti.",
  "tika-vin02t29:24_10": "Gacchante kāle “ko iminā amhākaṁ attho”ti khuddakaṁ kāsāvakhaṇḍaṁ hatthe vā gīvāyaṁ vā bandhanti,",
  "tika-vin02t29:24_11": "kesesu vā allīyāpenti,",
  "tika-vin02t29:24_12": "dārabharaṇaṁ karontā kasitvā vapitvā jīvikaṁ kappetvā vicaranti,",
  "tika-vin02t29:24_13": "tadā dakkhiṇaṁ dento jano saṅghaṁ uddissa etesampi deti.",
  "tika-vin02t29:24_14": "Idaṁ sandhāya bhagavatā vuttaṁ “bhavissanti kho panānanda,",
  "tika-vin02t29:24_15": "anāgatamaddhānaṁ gotrabhuno kāsāvakaṇṭhā dussīlā pāpadhammā,",
  "tika-vin02t29:24_16": "tesu dussīlesu saṅghaṁ uddissa dānaṁ dassanti,",
  "tika-vin02t29:24_17": "tadāpāhaṁ, ānanda,",
  "tika-vin02t29:24_18": "saṅghagataṁ dakkhiṇaṁ asaṅkhyeyyaṁ appameyyaṁ vadāmī”ti.",
  "tika-vin02t29:24_19": "Tato gacchante kāle nānāvidhāni kammāni karontā “papañco esa,",
  "tika-vin02t29:24_20": "kiṁ iminā amhāka”nti kāsāvakhaṇḍaṁ chinditvā araññe khipanti,",
  "tika-vin02t29:24_21": "tasmiṁ kāle liṅgaṁ antarahitaṁ nāma hoti.",
  "tika-vin02t29:24_22": "Kassapadasabalassa kira kālato paṭṭhāya yonakānaṁ setavatthāni pārupitvā caraṇacārittaṁ jātaṁ.",
  "tika-vin02t29:24_23": "Evaṁ pariyattiyā antarahitāyapi liṅgamattaṁ ciraṁ pavattissatīti veditabbaṁ.",
  "tika-vin02t29:25_0": "Aṭṭhagarudhammakathāvaṇṇanā niṭṭhitā.",
  "tika-vin02t29:26_0": "Bhikkhunīupasampannānujānanakathāvaṇṇanā",
  "tika-vin02t29:27_0": "404-405.Yadaggenāti yaṁ divasaṁ ādiṁ katvā.",
  "tika-vin02t29:27_1": "Tadevāti tasmiññeva divase.",
  "tika-vin02t29:27_2": "Anuññattiyāti anuññāya. Ekāhaṁ,",
  "tika-vin02t29:27_3": "bhante ānanda,",
  "tika-vin02t29:27_4": "bhagavantaṁ varaṁ yācāmīti “evameva kho ahaṁ,",
  "tika-vin02t29:27_5": "bhante ānanda,",
  "tika-vin02t29:27_6": "ime aṭṭha garudhamme paṭiggaṇhāmi yāvajīvaṁ anatikkamanīye”ti paṭijānitvā idāni kasmā varaṁ yācatīti ce?",
  "tika-vin02t29:27_7": "Parūpavādavivajjanatthaṁ.",
  "tika-vin02t29:27_8": "Evañhi keci vadeyyuṁ “mahāpajāpatiyā paṭhamaṁ sampaṭicchitattā bhikkhūnaṁ bhikkhunīnañca yathāvuḍḍhaṁ abhivādanaṁ nāhosi,",
  "tika-vin02t29:27_9": "sā ce varaṁ yāceyya,",
  "tika-vin02t29:27_10": "bhagavā anujāneyyā”ti.",
  "tika-vin02t29:28_0": "406.Sarāgāyāti sarāgabhāvāya kāmarāgabhavarāgaparibrūhanāya.",
  "tika-vin02t29:28_1": "Saññogāyāti vaṭṭe saṁyojanatthāya.",
  "tika-vin02t29:28_2": "Ācayāyāti vaṭṭassa vaḍḍhanatthāya.",
  "tika-vin02t29:28_3": "Mahicchatāyāti mahicchabhāvāya.",
  "tika-vin02t29:28_4": "Asantuṭṭhiyāti asantuṭṭhibhāvāya.",
  "tika-vin02t29:28_5": "Saṅgaṇikāyāti kilesasaṅgaṇagaṇasaṅgaṇavihārāya.",
  "tika-vin02t29:28_6": "Kosajjāyāti kusītabhāvāya.",
  "tika-vin02t29:28_7": "Dubbharatāyāti dupposatāya.",
  "tika-vin02t29:28_8": "Virāgāyāti sakalavaṭṭato virajjanatthāya.",
  "tika-vin02t29:28_9": "Visaññogāyāti kāmarāgādīhi visaṁyujjanatthāya.",
  "tika-vin02t29:28_10": "Apacayāyāti sabbassapi vaṭṭassa apacayatthāya,",
  "tika-vin02t29:28_11": "nibbānāyāti attho.",
  "tika-vin02t29:28_12": "Appicchatāyāti paccayappicchatādivasena sabbaso icchāpagamāya.",
  "tika-vin02t29:28_13": "Santuṭṭhiyāti dvādasavidhasantuṭṭhibhāvāya.",
  "tika-vin02t29:28_14": "Pavivekāyāti pavivittabhāvāya kāyavivekāditadaṅgavivekādivivekasiddhiyā.",
  "tika-vin02t29:28_15": "Vīriyārambhāyāti kāyikassa ceva cetasikassa ca vīriyassa paggaṇhanatthāya.",
  "tika-vin02t29:28_16": "Subharatāyāti sukhaposanatthāya.",
  "tika-vin02t29:28_17": "Evaṁ yo pariyattidhammo uggahaṇadhāraṇaparipucchāmanasikāravasena yoniso paṭipajjantassa sarāgādibhāvaparivajjanassa",
  "tika-vin02t29:28_18": "kāraṇaṁ hutvā virāgādibhāvāya saṁvattati,",
  "tika-vin02t29:28_19": "ekaṁsato eso dhammo,",
  "tika-vin02t29:28_20": "eso vinayo sammadeva apāyādīsu apatanavasena dhāraṇato kilesānaṁ vinayanato,",
  "tika-vin02t29:28_21": "satthu sammāsambuddhassa ovādānusiṭṭhibhāvato etaṁ satthusāsananti dhāreyyāsi jāneyyāsi,",
  "tika-vin02t29:28_22": "avabujjheyyāsīti attho.",
  "tika-vin02t29:28_23": "Imasmiṁ sutte paṭhamavārena vaṭṭaṁ,",
  "tika-vin02t29:28_24": "dutiyavārena vivaṭṭaṁ kathitaṁ.",
  "tika-vin02t29:29_0": "409-410.Vimānetvāti aparajjhitvā.",
  "tika-vin02t29:29_1": "Kammappattāyopīti kammārahāpi.",
  "tika-vin02t29:29_2": "Āpattigāminiyopīti āpattiāpannāyopi.",
  "tika-vin02t29:29_3": "Vuttanayeneva kāretabbataṁ āpajjantīti tathākaraṇassa paṭikkhittattā dukkaṭena kāretabbataṁ āpajjanti.",
  "tika-vin02t29:30_0": "413-5.Dve tisso bhikkhuniyoti dvīhi tīhi bhikkhunīhi.",
  "tika-vin02t29:30_1": "Na ārocentīti pātimokkhuddesakassa na ārocenti.",
  "tika-vin02t29:30_2": "Na paccāharantīti bhikkhunīnaṁ na paccāharanti.",
  "tika-vin02t29:30_3": "Visesakanti vattabhaṅgaṁ.",
  "tika-vin02t29:31_0": "420.Tena ca bhikkhu nimantetabboti sāmīcidassanametaṁ, na pana animantiyā āpatti.",
  "tika-vin02t29:32_0": "425.Tayo nissayeti senāsananissayaṁ apanetvā apare tayo nissaye.",
  "tika-vin02t29:32_1": "Rukkhamūlasenāsanañhi sā na labhati.",
  "tika-vin02t29:33_0": "428.Anuvādaṁ paṭṭhapentīti issariyaṁ pavattenti.",
  "tika-vin02t29:34_0": "430.Bhikkhudūtena upasampādentīti bhikkhuyeva dūto bhikkhudūto,",
  "tika-vin02t29:34_1": "tena bhikkhudūtena,",
  "tika-vin02t29:34_2": "bhikkhudūtaṁ katvā upasampādentīti attho.",
  "tika-vin02t29:35_0": "431.Na sammatīti nappahoti.",
  "tika-vin02t29:35_1": "Navakammanti navakammaṁ katvā “ettakāni vassāni vasatū”ti apaloketvā saṅghikabhūmidānaṁ.",
  "tika-vin02t29:36_0": "432.Sannisinnagabbhāti patiṭṭhitagabbhā.",
  "tika-vin02t29:37_0": "434.Pabbajjampi na labhatīti titthāyatanasaṅkantāya abhabbabhāvūpagamanato na labhati.",
  "tika-vin02t29:37_1": "Idaṁ odissa anuññātaṁ vaṭṭatīti ekato vā ubhato vā avassave satipi odissa anuññātattā vaṭṭati.",
  "tika-vin02t29:37_2": "Sesamettha pāḷito aṭṭhakathāto ca suviññeyyamevāti.",
  "tika-vin02t29:38_0": "Bhikkhunīupasampannānujānanakathāvaṇṇanā niṭṭhitā.",
  "tika-vin02t29:39_0": "Bhikkhunikkhandhakavaṇṇanā niṭṭhitā."
}