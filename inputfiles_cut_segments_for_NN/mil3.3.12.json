{
  "mil3.3.12:0.1_0": "Milindapañha",
  "mil3.3.12:0.2_0": "Vicāravagga",
  "mil3.3.12:0.3_0": "12. Viññāṇalakkhaṇapañha",
  "mil3.3.12:1.1_0": "“Bhante nāgasena, kiṁlakkhaṇaṁ viññāṇan”ti?",
  "mil3.3.12:1.2_0": "“Vijānanalakkhaṇaṁ, mahārāja, viññāṇan”ti.",
  "mil3.3.12:2.1_0": "“Opammaṁ karohī”ti.",
  "mil3.3.12:2.2_0": "“Yathā, mahārāja,",
  "mil3.3.12:2.2_1": "nagaraguttiko majjhe nagarasiṅghāṭake nisinno passeyya puratthimadisato purisaṁ āgacchantaṁ,",
  "mil3.3.12:2.2_2": "passeyya dakkhiṇadisato purisaṁ āgacchantaṁ,",
  "mil3.3.12:2.2_3": "passeyya pacchimadisato purisaṁ āgacchantaṁ,",
  "mil3.3.12:2.2_4": "passeyya uttaradisato purisaṁ āgacchantaṁ;",
  "mil3.3.12:2.3_0": "evameva kho, mahārāja,",
  "mil3.3.12:2.3_1": "yañca puriso cakkhunā rūpaṁ passati, taṁ viññāṇena vijānāti.",
  "mil3.3.12:2.4_0": "Yañca sotena saddaṁ suṇāti, taṁ viññāṇena vijānāti.",
  "mil3.3.12:2.5_0": "Yañca ghānena gandhaṁ ghāyati, taṁ viññāṇena vijānāti.",
  "mil3.3.12:2.6_0": "Yañca jivhāya rasaṁ sāyati, taṁ viññāṇena vijānāti.",
  "mil3.3.12:2.7_0": "Yañca kāyena phoṭṭhabbaṁ phusati, taṁ viññāṇena vijānāti,",
  "mil3.3.12:2.7_1": "yañca manasā dhammaṁ vijānāti, taṁ viññāṇena vijānāti.",
  "mil3.3.12:2.8_0": "Evaṁ kho, mahārāja, vijānanalakkhaṇaṁ viññāṇan”ti.",
  "mil3.3.12:3.1_0": "“Kallosi, bhante nāgasenā”ti.",
  "mil3.3.12:4.1_0": "Viññāṇalakkhaṇapañho dvādasamo."
}