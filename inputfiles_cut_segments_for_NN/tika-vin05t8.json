{
  "tika-vin05t8:0_0": "8. Adhiṭṭhānavikappanavinicchayakathā",
  "tika-vin05t8:1_0": "44.Adhiṭṭhānavikappanesu pana –",
  "tika-vin05t8:1_1": "anujānāmi,",
  "tika-vin05t8:1_2": "bhikkhave,",
  "tika-vin05t8:1_3": "ticīvaraṁ adhiṭṭhātuṁ na vikappetuṁ,",
  "tika-vin05t8:1_4": "vassikasāṭikaṁ vassānaṁ cātumāsaṁ adhiṭṭhātuṁ tato paraṁ vikappetuṁ,",
  "tika-vin05t8:1_5": "nisīdanaṁ adhiṭṭhātuṁ na vikappetuṁ,",
  "tika-vin05t8:1_6": "paccattharaṇaṁ adhiṭṭhātuṁ na vikappetuṁ,",
  "tika-vin05t8:1_7": "kaṇḍuppaṭicchādiṁ yāva ābādhā adhiṭṭhātuṁ tato paraṁ vikappetuṁ,",
  "tika-vin05t8:1_8": "mukhapuñchanacoḷaṁ adhiṭṭhātuṁ na vikappetuṁ,",
  "tika-vin05t8:1_9": "parikkhāracoḷaṁ adhiṭṭhātuṁ na vikappetu’’nti (mahāva.",
  "tika-vin05t8:1_10": "358) vacanato ticīvarādiniyāmeneva adhiṭṭhahitvā paribhuñjitukaāmena ‘‘imaṁ saṅghāṭiṁ adhiṭṭhāmī’’tiādinā nāmaṁ vatvā adhiṭṭhātabbaṁ.",
  "tika-vin05t8:1_11": "Vikappentena pana nāmaṁ aggahetvāva ‘‘imaṁ cīvaraṁ tuyhaṁ vikappemī’’ti vatvā vikappetabbaṁ.",
  "tika-vin05t8:1_12": "Tattha (pārā. aṭṭha.",
  "tika-vin05t8:1_13": "2.469) ticīvaraṁ adhiṭṭhahantena rajitvā kappabinduṁ datvā pamāṇayuttameva adhiṭṭhātabbaṁ.",
  "tika-vin05t8:1_14": "Assa pamāṇaṁ ukkaṭṭhaparicchedena sugatacīvarato ūnakaṁ vaṭṭati,",
  "tika-vin05t8:1_15": "lāmakaparicchedena saṅghāṭiyā uttarāsaṅgassa ca dīghato muṭṭhipañcakaṁ,",
  "tika-vin05t8:1_16": "tiriyaṁ muṭṭhittikaṁ pamāṇaṁ vaṭṭati.",
  "tika-vin05t8:1_17": "Antaravāsako dīghaso muṭṭhipañcako,",
  "tika-vin05t8:1_18": "tiriyaṁ dvihatthopi vaṭṭati.",
  "tika-vin05t8:1_19": "Pārupanenapi hi sakkā nābhiṁ paṭicchādetunti.",
  "tika-vin05t8:1_20": "Vuttappamāṇato pana atirekañca ūnakañca ‘‘parikkhāracoḷaka’’nti adhiṭṭhātabbaṁ.",
  "tika-vin05t8:2_0": "Tattha yasmā ‘‘dve cīvarassa adhiṭṭhānā kāyena vā adhiṭṭheti,",
  "tika-vin05t8:2_1": "vācāya vā adhiṭṭhetī’’ti (pari.",
  "tika-vin05t8:2_2": "322) vuttaṁ,",
  "tika-vin05t8:2_3": "tasmā purāṇasaṅghāṭiṁ ‘‘imaṁ saṅghāṭiṁ paccuddharāmī’’ti paccuddharitvā navaṁ saṅghāṭiṁ hatthena gahetvā",
  "tika-vin05t8:2_4": "‘‘imaṁ saṅghāṭiṁ adhiṭṭhāmī’’ti cittena ābhogaṁ katvā kāyavikāraṁ karontena kāyena adhiṭṭhātabbā.",
  "tika-vin05t8:2_5": "Idaṁ kāyena adhiṭṭhānaṁ,",
  "tika-vin05t8:2_6": "taṁ yena kenaci sarīrāvayavena aphusantassa na vaṭṭati.",
  "tika-vin05t8:2_7": "Vācāya adhiṭṭhāne pana vacībhedaṁ katvā vācāya adhiṭṭhātabbā.",
  "tika-vin05t8:2_8": "Tatra duvidhaṁ adhiṭṭhānaṁ –",
  "tika-vin05t8:2_9": "sace hatthapāse hoti,",
  "tika-vin05t8:2_10": "‘‘imaṁ saṅghāṭiṁ adhiṭṭhāmī’’ti vācā bhinditabbā.",
  "tika-vin05t8:2_11": "Atha antogabbhe vā uparipāsāde vā sāmantavihāre vā hoti,",
  "tika-vin05t8:2_12": "ṭhapitaṭṭhānaṁ sallakkhetvā ‘‘etaṁ saṅghāṭiṁ adhiṭṭhāmī’’ti vācā bhinditabbā.",
  "tika-vin05t8:2_13": "Esa nayo uttarāsaṅge antaravāsake ca.",
  "tika-vin05t8:2_14": "Nāmamattameva hi viseso,",
  "tika-vin05t8:2_15": "tasmā sabbāni saṅghāṭiṁ uttarāsaṅgaṁ antaravāsakanti evaṁ attano nāmeneva adhiṭṭhātabbāni.",
  "tika-vin05t8:2_16": "Sace adhiṭṭhahitvā ṭhapitavatthehi saṅghāṭiādīni karoti,",
  "tika-vin05t8:2_17": "niṭṭhite rajane ca kappe ca ‘‘imaṁ paccuddharāmī’’ti paccuddharitvā puna adhiṭṭhātabbāni.",
  "tika-vin05t8:2_18": "Adhiṭṭhitena pana saddhiṁ mahantatarameva dutiyapaṭṭaṁ vā khaṇḍaṁ vā sibbantena puna adhiṭṭhātabbaṁ.",
  "tika-vin05t8:2_19": "Same vā khuddake vā adhiṭṭhānakiccaṁ natthi.",
  "tika-vin05t8:3_0": "Ticīvaraṁ pana parikkhāracoḷaṁ adhiṭṭhātuṁ vaṭṭati,",
  "tika-vin05t8:3_1": "na vaṭṭatīti?",
  "tika-vin05t8:3_2": "Mahāpadumatthero kirāha ‘‘ticīvaraṁ ticīvarameva adhiṭṭhātabbaṁ,",
  "tika-vin05t8:3_3": "sace parikkhāracoḷādhiṭṭhānaṁ labheyya,",
  "tika-vin05t8:3_4": "udositasikkhāpade parihāro niratthako bhaveyyā’’ti.",
  "tika-vin05t8:3_5": "Evaṁ vutte kira avasesā bhikkhū āhaṁsu ‘‘parikkhāracoḷampi bhagavatāva ‘adhiṭṭhātabba’nti vuttaṁ,",
  "tika-vin05t8:3_6": "tasmā vaṭṭatī’’ti.",
  "tika-vin05t8:3_7": "Mahāpaccariyampi vuttaṁ ‘‘parikkhāracoḷaṁ nāma pāṭekkaṁ nidhānamukhametaṁ.",
  "tika-vin05t8:3_8": "Ticīvaraṁ ‘parikkhāracoḷa’nti adhiṭṭhahitvā paribhuñjituṁ vaṭṭati,",
  "tika-vin05t8:3_9": "udositasikkhāpade (pārā.",
  "tika-vin05t8:3_10": "471 ādayo) pana ticīvaraṁ adhiṭṭhahitvā pariharantassa parihāro vutto’’ti.",
  "tika-vin05t8:3_11": "Ubhatovibhaṅgabhāṇako puṇṇavālikavāsī mahātissattheropi kirāha ‘‘mayaṁ pubbe mahātherānaṁ assumhā ‘araññavāsino",
  "tika-vin05t8:3_12": "bhikkhū rukkhasusirādīsu cīvaraṁ ṭhapetvā padhānaṁ padahanatthāya gacchanti,",
  "tika-vin05t8:3_13": "sāmantavihāre dhammassavanatthāya gatānañca tesaṁ sūriye uṭṭhite sāmaṇerā vā daharabhikkhū vā pattacīvaraṁ gahetvā gacchanti,",
  "tika-vin05t8:3_14": "tasmā sukhaparibhogatthaṁ ticīvaraṁ parikkhāracoḷaṁ adhiṭṭhātuṁ vaṭṭatī’’’ti.",
  "tika-vin05t8:3_15": "Mahāpaccariyampi vuttaṁ ‘‘pubbe āraññikā bhikkhū abaddhasīmāya dupparihāranti ticīvaraṁ parikkhāracoḷameva adhiṭṭhahitvā paribhuñjiṁsū’’ti.",
  "tika-vin05t8:4_0": "45.Vassikasāṭikā anatirittappamāṇā nāmaṁ gahetvā vuttanayeneva cattāro vassike māse adhiṭṭhātabbā,",
  "tika-vin05t8:4_1": "tato paraṁ paccuddharitvā vikappetabbā.",
  "tika-vin05t8:4_2": "Vaṇṇabhedamattarattāpi cesā vaṭṭati,",
  "tika-vin05t8:4_3": "dve pana na vaṭṭanti.",
  "tika-vin05t8:4_4": "Nisīdanaṁ vuttanayena adhiṭṭhātabbameva,",
  "tika-vin05t8:4_5": "tañca kho pamāṇayuttaṁ ekameva,",
  "tika-vin05t8:4_6": "dve na vaṭṭanti.",
  "tika-vin05t8:4_7": "Paccattharaṇampi adhiṭṭhātabbameva,",
  "tika-vin05t8:4_8": "taṁ pana mahantampi vaṭṭati,",
  "tika-vin05t8:4_9": "ekampi vaṭṭati,",
  "tika-vin05t8:4_10": "bahūnipi vaṭṭanti,",
  "tika-vin05t8:4_11": "nīlampi pītakampi sadasampi pupphadasampīti sabbappakāraṁ vaṭṭati.",
  "tika-vin05t8:4_12": "Kaṇḍuppaṭicchādi yāva ābādho atthi,",
  "tika-vin05t8:4_13": "tāva pamāṇikā adhiṭṭhātabbā.",
  "tika-vin05t8:4_14": "Ābādhe vūpasante paccuddharitvā vikappetabbā,",
  "tika-vin05t8:4_15": "ekāva vaṭṭati.",
  "tika-vin05t8:4_16": "Mukhapuñchanacoḷaṁ adhiṭṭhātabbameva,",
  "tika-vin05t8:4_17": "yāva ekaṁ dhovīyati,",
  "tika-vin05t8:4_18": "tāva aññaṁ paribhogatthāya icchitabbanti dvepi vaṭṭanti.",
  "tika-vin05t8:4_19": "Apare pana therā ‘‘nidhānamukhametaṁ,",
  "tika-vin05t8:4_20": "bahūnipi vaṭṭantī’’ti vadanti.",
  "tika-vin05t8:4_21": "Parikkhāracoḷe gaṇanā natthi,",
  "tika-vin05t8:4_22": "yattakaṁ icchati,",
  "tika-vin05t8:4_23": "tattakaṁ adhiṭṭhātabbameva.",
  "tika-vin05t8:4_24": "Thavikāpi parissāvanampi vikappanūpagapacchimacīvarappamāṇaṁ ‘‘parikkhāracoḷa’’nti adhiṭṭhātabbameva.",
  "tika-vin05t8:4_25": "Tassa pamāṇaṁ dīghato dve vidatthiyo tiriyaṁ vidatthi,",
  "tika-vin05t8:4_26": "taṁ pana dīghato vaḍḍhakīhatthappamāṇaṁ,",
  "tika-vin05t8:4_27": "vitthārato tato upaḍḍhappamāṇaṁ hoti.",
  "tika-vin05t8:4_28": "Tatrāyaṁ pāḷi ‘‘anujānāmi,",
  "tika-vin05t8:4_29": "bhikkhave,",
  "tika-vin05t8:4_30": "āyāmena aṭṭhaṅgulaṁ sugataṅgulena caturaṅgulavitthataṁ pacchimaṁ cīvaraṁ vikappetu’’nti (mahāva. 358).",
  "tika-vin05t8:4_31": "Bahūnipi ekato katvā ‘‘imāni cīvarāni parikkhāracoḷāni adhiṭṭhāmī’’ti adhiṭṭhātumpi vaṭṭatiyeva.",
  "tika-vin05t8:4_32": "Bhesajjanavakammamātāpituādīnaṁ atthāya ṭhapentena anadhiṭṭhitepi natthi āpatti.",
  "tika-vin05t8:4_33": "Mañcabhisi pīṭhabhisi bimbohanaṁ pāvāro kojavoti etesu pana senāsanaparikkhāratthāya dinnapaccattharaṇe ca adhiṭṭhānakiccaṁ natthiyeva.",
  "tika-vin05t8:5_0": "Sace pana (pārā. aṭṭha.",
  "tika-vin05t8:5_1": "2.636-38) ñātakapavāritaṭṭhānato suttaṁ labhitvā ñātakapavāriteneva tantavāyena aññena vā mūlaṁ datvā cīvaraṁ vāyāpeti,",
  "tika-vin05t8:5_2": "vāyāpanapaccayā anāpatti.",
  "tika-vin05t8:5_3": "Dasāhātikkamanapaccayā pana āpattiṁ rakkhantena vikappanupagappamāṇamatte vīte tante ṭhitaṁyeva adhiṭṭhātabbaṁ.",
  "tika-vin05t8:5_4": "Dasāhātikkamena niṭṭhāpiyamānañhi nissaggiyaṁ bhaveyyāti.",
  "tika-vin05t8:5_5": "Ñātakādīhi tantaṁ āropāpetvā ‘‘tumhākaṁ, bhante,",
  "tika-vin05t8:5_6": "idaṁ cīvaraṁ gaṇheyyāthā’’ti niyyātitepi eseva nayo.",
  "tika-vin05t8:6_0": "Sace tantavāyo evaṁ payojito vā sayaṁ dātukāmo vā hutvā ‘‘ahaṁ, bhante,",
  "tika-vin05t8:6_1": "tumhākaṁ cīvaraṁ asukadivase nāma vāyitvā ṭhapessāmī’’ti vadati,",
  "tika-vin05t8:6_2": "bhikkhu ca tena paricchinnadivasato paṭṭhāya dasāhaṁ atikkāmeti,",
  "tika-vin05t8:6_3": "nissaggiyaṁ pācittiyaṁ.",
  "tika-vin05t8:6_4": "Sace pana tantavāyo ‘‘ahaṁ tumhākaṁ cīvaraṁ vāyitvā sāsanaṁ pesessāmī’’ti vatvā tatheva karoti,",
  "tika-vin05t8:6_5": "tena pesitabhikkhu pana tassa bhikkhuno na āroceti,",
  "tika-vin05t8:6_6": "añño disvā vā sutvā vā ‘‘tumhākaṁ, bhante,",
  "tika-vin05t8:6_7": "cīvaraṁ niṭṭhita’’nti āroceti,",
  "tika-vin05t8:6_8": "etassa ārocanaṁ na pamāṇaṁ.",
  "tika-vin05t8:6_9": "Yadā pana tena pesitoyeva āroceti,",
  "tika-vin05t8:6_10": "tassa vacanaṁ sutadivasato paṭṭhāya dasāhaṁ atikkāmayato nissaggiyaṁ pācittiyaṁ.",
  "tika-vin05t8:7_0": "Sace tantavāyo ‘‘ahaṁ tumhākaṁ cīvaraṁ vāyitvā kassaci hatthe pahiṇissāmī’’ti vatvā tatheva karoti,",
  "tika-vin05t8:7_1": "cīvaraṁ gahetvā gatabhikkhu pana attano pariveṇe ṭhapetvā tassa na āroceti,",
  "tika-vin05t8:7_2": "añño koci bhaṇati ‘‘api, bhante,",
  "tika-vin05t8:7_3": "adhunā ābhataṁ cīvaraṁ sundara’’nti. Kuhiṁ, āvuso,",
  "tika-vin05t8:7_4": "cīvaranti.",
  "tika-vin05t8:7_5": "Itthannāmassa hatthe pesitanti.",
  "tika-vin05t8:7_6": "Etassapi vacanaṁ na pamāṇaṁ.",
  "tika-vin05t8:7_7": "Yadā pana so bhikkhu cīvaraṁ deti,",
  "tika-vin05t8:7_8": "laddhadivasato paṭṭhāya dasāhaṁ atikkāmayato nissaggiyaṁ pācittiyaṁ.",
  "tika-vin05t8:7_9": "Sace pana vāyāpanamūlaṁ adinnaṁ hoti,",
  "tika-vin05t8:7_10": "yāva kākaṇikamattampi avasiṭṭhaṁ,",
  "tika-vin05t8:7_11": "tāva rakkhati.",
  "tika-vin05t8:8_0": "46.",
  "tika-vin05t8:8_1": "Adhiṭṭhitacīvaraṁ (pārā. aṭṭha.",
  "tika-vin05t8:8_2": "2.469) pana paribhuñjato kathaṁ adhiṭṭhānaṁ vijahatīti ?",
  "tika-vin05t8:8_3": "Aññassa dānena acchinditvā gahaṇena vissāsaggāhena hīnāyāvattanena sikkhāpaccakkhānena kālakiriyāya liṅgaparivattanena",
  "tika-vin05t8:8_4": "paccuddharaṇena chiddabhāvenāti imehi navahi kāraṇehi vijahati.",
  "tika-vin05t8:8_5": "Tattha purimehi aṭṭhahi sabbacīvarāni adhiṭṭhānaṁ vijahanti,",
  "tika-vin05t8:8_6": "chiddabhāvena pana ticīvarasseva sabbaṭṭhakathāsu adhiṭṭhānavijahanaṁ vuttaṁ,",
  "tika-vin05t8:8_7": "tañca nakhapiṭṭhippamāṇena chiddena.",
  "tika-vin05t8:8_8": "Tattha nakhapiṭṭhippamāṇaṁ kaniṭṭhaṅgulinakhavasena veditabbaṁ,",
  "tika-vin05t8:8_9": "chiddañca vinividdhachiddameva.",
  "tika-vin05t8:8_10": "Chiddassa hi abbhantare ekatantu cepi acchinno hoti, rakkhati.",
  "tika-vin05t8:8_11": "Tattha saṅghāṭiyā ca uttarāsaṅgassa ca dīghantato vidatthippamāṇassa,",
  "tika-vin05t8:8_12": "tiriyantato aṭṭhaṅgulappamāṇassa padesassa orato chiddaṁ adhiṭṭhānaṁ bhindati,",
  "tika-vin05t8:8_13": "antaravāsakassa pana dīghantato vidatthippamāṇasseva,",
  "tika-vin05t8:8_14": "tiriyantato caturaṅgulappamāṇassa padesassa orato chiddaṁ adhiṭṭhānaṁ bhindati,",
  "tika-vin05t8:8_15": "parato na bhindati,",
  "tika-vin05t8:8_16": "tasmā jāte chidde ticīvaraṁ atirekacīvaraṭṭhāne tiṭṭhati,",
  "tika-vin05t8:8_17": "sūcikammaṁ katvā puna adhiṭṭhātabbaṁ.",
  "tika-vin05t8:8_18": "Yo pana dubbalaṭṭhāne paṭhamaṁ aggaḷaṁ datvā pacchā dubbalaṭṭhānaṁ chinditvā apaneti,",
  "tika-vin05t8:8_19": "adhiṭṭhānaṁ na bhijjati.",
  "tika-vin05t8:8_20": "Maṇḍalaparivattanepi eseva nayo.",
  "tika-vin05t8:8_21": "Dupaṭṭassa ekasmiṁ paṭale chidde vā jāte gaḷite vā adhiṭṭhānaṁ na bhijjati,",
  "tika-vin05t8:8_22": "khuddakaṁ cīvaraṁ mahantaṁ karoti,",
  "tika-vin05t8:8_23": "mahantaṁ vā khuddakaṁ karoti,",
  "tika-vin05t8:8_24": "adhiṭṭhānaṁ na bhijjati.",
  "tika-vin05t8:8_25": "Ubho koṭiyo majjhe karonto sace paṭhamaṁ chinditvā pacchā ghaṭeti,",
  "tika-vin05t8:8_26": "adhiṭṭhānaṁ bhijjati.",
  "tika-vin05t8:8_27": "Atha ghaṭetvā chindati,",
  "tika-vin05t8:8_28": "na bhijjati.",
  "tika-vin05t8:8_29": "Rajakehi dhovāpetvā setaṁ kārāpentassapi adhiṭṭhānaṁ adhiṭṭhānamevāti.",
  "tika-vin05t8:8_30": "Ayaṁ tāva adhiṭṭhāne vinicchayo.",
  "tika-vin05t8:9_0": "47.Vikappane pana dve vikappanā sammukhāvikappanā parammukhāvikappanā ca.",
  "tika-vin05t8:9_1": "Kathaṁ sammukhāvikappanā hoti?",
  "tika-vin05t8:9_2": "Cīvarānaṁ ekabahubhāvaṁ sannihitāsannihitabhāvañca ñatvā ‘‘imaṁ cīvara’’nti vā ‘‘imāni cīvarānī’’ti vā",
  "tika-vin05t8:9_3": "‘‘etaṁ cīvara’’nti vā ‘‘etāni cīvarānī’’ti vā vatvā ‘‘tuyhaṁ vikappemī’’ti vattabbaṁ,",
  "tika-vin05t8:9_4": "ayamekā sammukhāvikappanā.",
  "tika-vin05t8:9_5": "Ettāvatā nidhetuṁ vaṭṭati,",
  "tika-vin05t8:9_6": "paribhuñjituṁ pana vissajjetuṁ vā adhiṭṭhātuṁ vā na vaṭṭati.",
  "tika-vin05t8:9_7": "‘‘Mayhaṁ santakaṁ,",
  "tika-vin05t8:9_8": "mayhaṁ santakāni paribhuñja vā vissajjehi vā yathāpaccayaṁ vā karohī’’ti evaṁ pana vutte paccuddhāro nāma hoti,",
  "tika-vin05t8:9_9": "tato pabhuti paribhogādayopi vaṭṭanti.",
  "tika-vin05t8:10_0": "Aparo nayo –",
  "tika-vin05t8:10_1": "tatheva cīvarānaṁ ekabahubhāvaṁ sannihitāsannihitabhāvañca ñatvā tasseva bhikkhuno santike ‘‘imaṁ cīvara’’nti",
  "tika-vin05t8:10_2": "vā ‘‘imāni cīvarānī’’ti vā ‘‘etaṁ cīvara’’nti vā ‘‘etāni cīvarānī’’ti vā vatvā pañcasu sahadhammikesu",
  "tika-vin05t8:10_3": "aññatarassa attanā abhirucitassa yassa kassaci nāmaṁ gahetvā ‘‘tissassa bhikkhuno vikappemī’’ti vā ‘‘tissāya",
  "tika-vin05t8:10_4": "bhikkhuniyā,",
  "tika-vin05t8:10_5": "tissāya sikkhamānāya,",
  "tika-vin05t8:10_6": "tissassa sāmaṇerassa,",
  "tika-vin05t8:10_7": "tissāya sāmaṇeriyā vikappemī’’ti vā vattabbaṁ,",
  "tika-vin05t8:10_8": "ayaṁ aparāpi sammukhāvikappanā.",
  "tika-vin05t8:10_9": "Ettāvatā nidhetuṁ vaṭṭati,",
  "tika-vin05t8:10_10": "paribhogādīsu pana ekampi na vaṭṭati.",
  "tika-vin05t8:10_11": "Tena pana bhikkhunā ‘‘tissassa bhikkhuno santakaṁ…pe…",
  "tika-vin05t8:10_12": "tissāya sāmaṇeriyā santakaṁ paribhuñja vā vissajjehi vā yathāpaccayaṁ vā karohī’’ti vutte paccuddhāro nāma hoti,",
  "tika-vin05t8:10_13": "tato pabhuti paribhogādayopi vaṭṭanti.",
  "tika-vin05t8:11_0": "Kathaṁ parammukhāvikappanā hoti?",
  "tika-vin05t8:11_1": "Cīvarānaṁ tatheva ekabahubhāvaṁ sannihitāsannihitabhāvañca ñatvā ‘‘imaṁ cīvara’’nti vā ‘‘imāni cīvarānī’’ti",
  "tika-vin05t8:11_2": "vā ‘‘etaṁ cīvara’’nti vā ‘‘etāni cīvarānī’’ti vā vatvā ‘‘tuyhaṁ vikappanatthāya dammī’’ti vattabbaṁ.",
  "tika-vin05t8:11_3": "Tena vattabbo ‘‘ko te mitto vā sandiṭṭho vā’’ti.",
  "tika-vin05t8:11_4": "Tato itarena purimanayeneva ‘‘tisso bhikkhū’’ti vā…pe…",
  "tika-vin05t8:11_5": "‘‘tissā sāmaṇerī’’ti vā vattabbaṁ.",
  "tika-vin05t8:11_6": "Puna tena bhikkhunā ‘‘ahaṁ tissassa bhikkhuno dammī’’ti vā…pe…",
  "tika-vin05t8:11_7": "‘‘tissāya sāmaṇeriyā dammī’’ti vā vattabbaṁ,",
  "tika-vin05t8:11_8": "ayaṁ parammukhāvikappanā.",
  "tika-vin05t8:11_9": "Ettāvatā nidhetuṁ vaṭṭati,",
  "tika-vin05t8:11_10": "paribhogādīsu pana ekampi na vaṭṭati.",
  "tika-vin05t8:11_11": "Tena pana bhikkhunā dutiyasammukhāvikappanāyaṁ vuttanayeneva ‘‘itthannāmassa santakaṁ paribhuñja vā vissajjehi",
  "tika-vin05t8:11_12": "vā yathāpaccayaṁ vā karohī’’ti vutte paccuddhāro nāma hoti,",
  "tika-vin05t8:11_13": "tato pabhuti paribhogādayopi vaṭṭanti.",
  "tika-vin05t8:12_0": "Dvinnaṁ vikappanānaṁ kiṁ nānākaraṇaṁ?",
  "tika-vin05t8:12_1": "Sammukhāvikappanāyaṁ sayaṁ vikappetvā parena paccuddharāpeti,",
  "tika-vin05t8:12_2": "parammukhāvikappanāyaṁ pareneva vikappāpetvā pareneva paccuddharāpeti,",
  "tika-vin05t8:12_3": "idamettha nānākaraṇaṁ.",
  "tika-vin05t8:12_4": "Sace pana yassa vikappeti,",
  "tika-vin05t8:12_5": "so paññattikovido na hoti,",
  "tika-vin05t8:12_6": "na jānāti paccuddharituṁ,",
  "tika-vin05t8:12_7": "taṁ cīvaraṁ gahetvā aññassa byattassa santikaṁ gantvā puna vikappetvā parena paccuddharāpetabbaṁ.",
  "tika-vin05t8:12_8": "Vikappitavikappanā nāmesā vaṭṭati.",
  "tika-vin05t8:12_9": "Evaṁ tāva cīvare adhiṭṭhānavikappanānayo veditabbo.",
  "tika-vin05t8:13_0": "48.Patte pana ayaṁ nayo –",
  "tika-vin05t8:13_1": "pattaṁ adhiṭṭhahantena ukkaṭṭhamajjhimomakānaṁ aññataro pamāṇayuttova adhiṭṭhātabbo.",
  "tika-vin05t8:13_2": "Tassa pamāṇaṁ ‘‘aḍḍhāḷhakodanaṁ gaṇhātī’’tiādinā (pārā.",
  "tika-vin05t8:13_3": "602) nayena pāḷiyaṁ vuttaṁ.",
  "tika-vin05t8:13_4": "Tatrāyaṁ vinicchayo (pārā. aṭṭha.",
  "tika-vin05t8:13_5": "2.602 ādayo) –",
  "tika-vin05t8:13_6": "anupahatapurāṇasālitaṇḍulānaṁ sukoṭṭitaparisuddhānaṁ dve magadhanāḷiyo gahetvā tehi taṇḍulehi anuttaṇḍulamakilinnamapiṇḍitaṁ",
  "tika-vin05t8:13_7": "suvisadaṁ kundamakuḷarāsisadisaṁ avassāvitodanaṁ pacitvā niravasesaṁ patte pakkhipitvā tassa odanassa",
  "tika-vin05t8:13_8": "catutthabhāgappamāṇo nātighano nātitanuko hatthahāriyo sabbasambhārasaṅkhato muggasūpo pakkhipitabbo,",
  "tika-vin05t8:13_9": "tato ālopassa ālopassa anurūpaṁ yāvacarimālopappahonakaṁ macchamaṁsādibyañjanaṁ pakkhipitabbaṁ,",
  "tika-vin05t8:13_10": "sappitelatakkarasakañjikādīni pana gaṇanūpagāni na honti.",
  "tika-vin05t8:13_11": "Tāni hi odanagatikāni honti,",
  "tika-vin05t8:13_12": "neva hāpetuṁ,",
  "tika-vin05t8:13_13": "na vaḍḍhetuṁ sakkonti.",
  "tika-vin05t8:13_14": "Evametaṁ sabbampi pakkhittaṁ sace pattassa mukhavaṭṭiyā heṭṭhimarājisamaṁ tiṭṭhati,",
  "tika-vin05t8:13_15": "suttena vā hīrena vā chindantassa suttassa vā hīrassa vā heṭṭhimantaṁ phusati,",
  "tika-vin05t8:13_16": "ayaṁ ukkaṭṭho nāma patto.",
  "tika-vin05t8:13_17": "Sace taṁ rājiṁ atikkamma thūpīkataṁ tiṭṭhati,",
  "tika-vin05t8:13_18": "ayaṁ ukkaṭṭhomako nāma patto.",
  "tika-vin05t8:13_19": "Sace taṁ rājiṁ na sampāpuṇāti antogadhameva hoti,",
  "tika-vin05t8:13_20": "ayaṁ ukkaṭṭhukkaṭṭho nāma patto.",
  "tika-vin05t8:14_0": "Ukkaṭṭhato upaḍḍhappamāṇo majjhimo nāma patto.",
  "tika-vin05t8:14_1": "Majjhimato upaḍḍhappamāṇo omako.",
  "tika-vin05t8:14_2": "Tasmā sace magadhanāḷiyā nāḷikodanādisabbampi pakkhittaṁ vuttanayeneva heṭṭhimarājisamaṁ tiṭṭhati,",
  "tika-vin05t8:14_3": "ayaṁ majjhimo nāma patto.",
  "tika-vin05t8:14_4": "Sace taṁ rājiṁ atikkamma thūpīkataṁ tiṭṭhati,",
  "tika-vin05t8:14_5": "ayaṁ majjhimomako nāma patto.",
  "tika-vin05t8:14_6": "Sace taṁ rājiṁ na sampāpuṇāti antogadhameva hoti,",
  "tika-vin05t8:14_7": "ayaṁ majjhimukkaṭṭho nāma patto.",
  "tika-vin05t8:14_8": "Sace magadhanāḷiyā upaḍḍhanāḷikodanādisabbampi pakkhittaṁ heṭṭhimarājisamaṁ tiṭṭhati,",
  "tika-vin05t8:14_9": "ayaṁ omako nāma patto.",
  "tika-vin05t8:14_10": "Sace taṁ rājiṁ atikkamma thūpīkataṁ tiṭṭhati,",
  "tika-vin05t8:14_11": "ayaṁ omakomako nāma patto.",
  "tika-vin05t8:14_12": "Sace taṁ rājiṁ na sampāpuṇāti antogadhameva hoti,",
  "tika-vin05t8:14_13": "ayaṁ omakukkaṭṭho nāma patto.",
  "tika-vin05t8:14_14": "Evamete nava pattā.",
  "tika-vin05t8:14_15": "Tesu dve apattā ukkaṭṭhukkaṭṭho ca omakomako cāti.",
  "tika-vin05t8:14_16": "Tasmā ete bhājanaparibhogena paribhuñjitabbā,",
  "tika-vin05t8:14_17": "na adhiṭṭhānūpagā na vikappanūpagā.",
  "tika-vin05t8:14_18": "Itare pana satta adhiṭṭhahitvā vā vikappetvā vā paribhuñjitabbā.",
  "tika-vin05t8:15_0": "Pamāṇayuttānampi etesaṁ adhiṭṭhānavikappanūpagattaṁ evaṁ veditabbaṁ –",
  "tika-vin05t8:15_1": "ayopatto pañcahi pākehi,",
  "tika-vin05t8:15_2": "mattikāpatto dvīhi pākehi pakko adhiṭṭhānūpago.",
  "tika-vin05t8:15_3": "Ubhopi yaṁ mūlaṁ dātabbaṁ,",
  "tika-vin05t8:15_4": "tasmiṁ dinneyeva.",
  "tika-vin05t8:15_5": "Sace ekopi pāko ūno hoti,",
  "tika-vin05t8:15_6": "kākaṇikamattampi vā mūlaṁ adinnaṁ,",
  "tika-vin05t8:15_7": "na adhiṭṭhānūpago.",
  "tika-vin05t8:15_8": "Sace pattasāmiko vadati ‘‘yadā tumhākaṁ mūlaṁ bhavissati,",
  "tika-vin05t8:15_9": "tadā dassatha adhiṭṭhahitvā paribhuñjathā’’ti,",
  "tika-vin05t8:15_10": "neva adhiṭṭhānūpago hoti,",
  "tika-vin05t8:15_11": "pākassa hi ūnattā pattasaṅkhyaṁ na gacchati,",
  "tika-vin05t8:15_12": "mūlassa sakalassa vā ekadesassa vā adinnattā sakabhāvaṁ na upeti,",
  "tika-vin05t8:15_13": "aññasseva santako hoti,",
  "tika-vin05t8:15_14": "tasmā pāke ca mūle ca suniṭṭhiteyeva adhiṭṭhānūpago hoti.",
  "tika-vin05t8:15_15": "Yo adhiṭṭhānūpago,",
  "tika-vin05t8:15_16": "sveva vikappanūpago.",
  "tika-vin05t8:15_17": "So hatthaṁ āgatopi anāgatopi adhiṭṭhātabbo vikappetabbo vā.",
  "tika-vin05t8:15_18": "Yadi hi pattakārako mūlaṁ labhitvā sayaṁ vā dātukāmo hutvā ‘‘ahaṁ bhante tumhākaṁ pattaṁ katvā asukadivase nāma pacitvā ṭhapessāmī’’ti vadati,",
  "tika-vin05t8:15_19": "bhikkhu ca tena paricchinnadivasato paṭṭhāya dasāhaṁ atikkāmeti,",
  "tika-vin05t8:15_20": "nissaggiyaṁ pācittiyaṁ.",
  "tika-vin05t8:15_21": "Sace pana pattakārako ‘‘ahaṁ tumhākaṁ pattaṁ katvā pacitvā sāsanaṁ pesessāmī’’ti vatvā tatheva karoti,",
  "tika-vin05t8:15_22": "tena pesitabhikkhu pana tassa bhikkhuno na āroceti,",
  "tika-vin05t8:15_23": "añño disvā vā sutvā vā ‘‘tumhākaṁ, bhante,",
  "tika-vin05t8:15_24": "patto niṭṭhito’’ti āroceti,",
  "tika-vin05t8:15_25": "etassa ārocanaṁ na pamāṇaṁ.",
  "tika-vin05t8:15_26": "Yadā pana tena pesitoyeva āroceti,",
  "tika-vin05t8:15_27": "tassa vacanaṁ sutadivasato paṭṭhāya dasāhaṁ atikkāmayato nissaggiyaṁ pācittiyaṁ.",
  "tika-vin05t8:15_28": "Sace pana pattakārako ‘‘ahaṁ tumhākaṁ pattaṁ katvā pacitvā kassaci hatthe pahiṇissāmī’’ti vatvā tatheva karoti,",
  "tika-vin05t8:15_29": "pattaṁ gahetvā āgatabhikkhu pana attano pariveṇe ṭhapetvā tassa na āroceti,",
  "tika-vin05t8:15_30": "añño koci bhaṇati ‘‘api, bhante,",
  "tika-vin05t8:15_31": "adhunā ābhato patto sundaro’’ti. ‘‘Kuhiṁ, āvuso,",
  "tika-vin05t8:15_32": "patto’’ti?",
  "tika-vin05t8:15_33": "‘‘Itthannāmassa hatthe pesito’’ti.",
  "tika-vin05t8:15_34": "Etassapi vacanaṁ na pamāṇaṁ.",
  "tika-vin05t8:15_35": "Yadā pana so bhikkhu pattaṁ deti,",
  "tika-vin05t8:15_36": "laddhadivasato paṭṭhāya dasāhaṁ atikkāmayato nissaggiyaṁ pācittiyaṁ,",
  "tika-vin05t8:15_37": "tasmā dasāhaṁ anatikkāmetvāva adhiṭṭhātabbo vikappetabbo vā.",
  "tika-vin05t8:16_0": "Tattha dve pattassa adhiṭṭhānā kāyena vā adhiṭṭhāti,",
  "tika-vin05t8:16_1": "vācāya vā adhiṭṭhāti.",
  "tika-vin05t8:16_2": "Tesaṁ vasena adhiṭṭhahantena ‘‘imaṁ pattaṁ paccuddharāmī’’ti vā ‘‘etaṁ pattaṁ paccuddharāmī’’ti vā vatvā",
  "tika-vin05t8:16_3": "evaṁ sammukhe vā parammukhe vā ṭhitaṁ purāṇapattaṁ paccuddharitvā aññassa vā datvā navaṁ pattaṁ yattha",
  "tika-vin05t8:16_4": "katthaci ṭhitaṁ hatthena parāmasitvā ‘‘idaṁ pattaṁ adhiṭṭhāmī’’ti cittena ābhogaṁ katvā kāyavikāraṁ karontena",
  "tika-vin05t8:16_5": "kāyena vā adhiṭṭhātabbo.",
  "tika-vin05t8:16_6": "Vacībhedaṁ katvā vācāya vā adhiṭṭhābhabbo.",
  "tika-vin05t8:16_7": "Tatra duvidhaṁ adhiṭṭhānaṁ –",
  "tika-vin05t8:16_8": "sace hatthapāse hoti,",
  "tika-vin05t8:16_9": "‘‘imaṁ pattaṁ adhiṭṭhāmī’’ti vācā bhinditabbā,",
  "tika-vin05t8:16_10": "atha antogabbhe vā uparipāsāde vā sāmantavihāre vā hoti,",
  "tika-vin05t8:16_11": "ṭhapitaṭṭhānaṁ sallakkhetvā ‘‘etaṁ pattaṁ adhiṭṭhāmī’’ti vācā bhinditabbā.",
  "tika-vin05t8:16_12": "Adhiṭṭhahantena pana ekakena adhiṭṭhātumpi vaṭṭati,",
  "tika-vin05t8:16_13": "aññassa santike adhiṭṭhātumpi vaṭṭati.",
  "tika-vin05t8:16_14": "Aññassa santike ayamānisaṁso –",
  "tika-vin05t8:16_15": "sacassa ‘‘adhiṭṭhito nu kho me,",
  "tika-vin05t8:16_16": "no’’ti vimati uppajjati,",
  "tika-vin05t8:16_17": "itaro sāretvā vimatiṁ chindissatīti.",
  "tika-vin05t8:16_18": "Sace koci dasa patte labhitvā sabbe attanāva paribhuñjitukāmo hoti,",
  "tika-vin05t8:16_19": "na sabbe adhiṭṭhātabbā,",
  "tika-vin05t8:16_20": "ekaṁ pattaṁ adhiṭṭhāya punadivase taṁ paccuddharitvā añño adhiṭṭhātabbo.",
  "tika-vin05t8:16_21": "Eteneva upāyena vassasatampi pariharituṁ sakkā.",
  "tika-vin05t8:17_0": "Evaṁ appamattassa siyā adhiṭṭhānavijahananti? Siyā.",
  "tika-vin05t8:17_1": "Sace hi sayaṁ pattaṁ aññassa deti,",
  "tika-vin05t8:17_2": "vibbhamati vā,",
  "tika-vin05t8:17_3": "sikkhaṁ vā paccakkhāti,",
  "tika-vin05t8:17_4": "kālaṁ vā karoti,",
  "tika-vin05t8:17_5": "liṅgaṁ vāssa parivattati,",
  "tika-vin05t8:17_6": "paccuddharati vā,",
  "tika-vin05t8:17_7": "patte vā chiddaṁ hoti,",
  "tika-vin05t8:17_8": "adhiṭṭhānaṁ vijahati.",
  "tika-vin05t8:17_9": "Vuttañcetaṁ –",
  "tika-vin05t8:18_0": "‘‘Dinnavibbhantapaccakkhā , kālakiriyākatena ca;",
  "tika-vin05t8:19_0": "Liṅgapaccuddharā ceva, chiddena bhavati sattama’’nti. (pārā. aṭṭha. 2.608) –",
  "tika-vin05t8:20_0": "Coragahaṇavissāsaggāhehipi vijahatiyeva.",
  "tika-vin05t8:20_1": "Kittakena chiddena adhiṭṭhānaṁ bhijjati?",
  "tika-vin05t8:20_2": "Yena kaṅgusitthaṁ nikkhamati ceva pavisati ca.",
  "tika-vin05t8:20_3": "Idañhi sattannaṁ dhaññānaṁ lāmakadhaññasitthaṁ.",
  "tika-vin05t8:20_4": "Tasmiṁ chidde ayacuṇṇena vā āṇiyā vā paṭipākatike kate dasāhabbhantare puna adhiṭṭhātabbo.",
  "tika-vin05t8:20_5": "Ayaṁ tāvettha adhiṭṭhāne vinicchayo.",
  "tika-vin05t8:21_0": "49.Vikappane pana dve vikappanā sammukhāvikappanā ceva parammukhāvikappanā ca.",
  "tika-vin05t8:21_1": "Kathaṁ sammukhāvikappanā hoti?",
  "tika-vin05t8:21_2": "Pattānaṁ ekabahubhāvaṁ sannihitāsannihitabhāvañca ñatvā ‘‘imaṁ patta’’nti vā ‘‘ime patte’’ti vā ‘‘etaṁ",
  "tika-vin05t8:21_3": "patta’’nti vā ‘‘ete patte’’ti vā vatvā ‘‘tuyhaṁ vikappemī’’ti vattabbaṁ,",
  "tika-vin05t8:21_4": "ayamekā sammukhāvikappanā.",
  "tika-vin05t8:21_5": "Ettāvatā nidhetuṁ vaṭṭati,",
  "tika-vin05t8:21_6": "paribhuñjituṁ pana vissajjetuṁ vā adhiṭṭhātuṁ vā na vaṭṭati.",
  "tika-vin05t8:21_7": "‘‘Mayhaṁ santakaṁ paribhuñja vā vissajjehi vā yathāpaccayaṁ vā karohī’’ti evaṁ pana vutte paccuddhāro nāma hoti,",
  "tika-vin05t8:21_8": "tato pabhuti paribhogādayopi vaṭṭanti.",
  "tika-vin05t8:22_0": "Aparo nayo –",
  "tika-vin05t8:22_1": "tatheva pattānaṁ ekabahubhāvaṁ sannihitāsannihitabhāvañca ñatvā tasseva bhikkhuno santike ‘‘imaṁ patta’’nti",
  "tika-vin05t8:22_2": "vā ‘‘ime patte’’ti vā ‘‘etaṁ patta’’nti vā ‘‘ete patte’’ti vā vatvā pañcasu sahadhammikesu aññatarassa",
  "tika-vin05t8:22_3": "attanā abhirucitassa yassa kassaci nāmaṁ gahetvā ‘‘tissassa bhikkhuno vikappemī’’ti vā ‘‘tissāya bhikkhuniyā,",
  "tika-vin05t8:22_4": "sikkhamānāya,",
  "tika-vin05t8:22_5": "sāmaṇerassa,",
  "tika-vin05t8:22_6": "tissāya sāmaṇeriyā vikappemī’’ti vā vattabbaṁ,",
  "tika-vin05t8:22_7": "ayaṁ aparāpi sammukhāvikappanā.",
  "tika-vin05t8:22_8": "Ettāvatā nidhetuṁ vaṭṭati.",
  "tika-vin05t8:22_9": "Paribhogādīsu pana ekampi na vaṭṭati.",
  "tika-vin05t8:22_10": "Tena pana bhikkhunā tissassa bhikkhuno santakaṁ…pe…",
  "tika-vin05t8:22_11": "tissāya sāmaṇeriyā santakaṁ paribhuñja vā vissajjehi vā yathāpaccayaṁ vā karohīti vutte paccuddhāro nāma hoti,",
  "tika-vin05t8:22_12": "tato pabhuti paribhogādayopi vaṭṭanti.",
  "tika-vin05t8:23_0": "Kathaṁ parammukhāvikappanā hoti?",
  "tika-vin05t8:23_1": "Pattānaṁ tatheva ekabahubhāvaṁ sannihitāsannihitabhāvañca ñatvā ‘‘imaṁ patta’’nti vā ‘‘ime patte’’ti",
  "tika-vin05t8:23_2": "vā ‘‘etaṁ patta’’nti vā ‘‘ete patte’’ti vā vatvā ‘‘tuyhaṁ vikappanatthāya dammī’’ti vattabbaṁ.",
  "tika-vin05t8:23_3": "Tena vattabbo ‘‘ko te mitto vā sandiṭṭho vā’’ti .",
  "tika-vin05t8:23_4": "Tato itarena purimanayena ‘‘tisso bhikkhū’’ti vā…pe…",
  "tika-vin05t8:23_5": "‘‘tissā sāmaṇerī’’ti vā vattabbaṁ.",
  "tika-vin05t8:23_6": "Puna tena bhikkhunā ‘‘ahaṁ tissassa bhikkhuno dammī’’ti vā…pe…",
  "tika-vin05t8:23_7": "‘‘tissāya sāmaṇeriyā dammī’’ti vā vattabbaṁ,",
  "tika-vin05t8:23_8": "ayaṁ parammukhāvikappanā.",
  "tika-vin05t8:23_9": "Ettāvatā nidhetuṁ vaṭṭati,",
  "tika-vin05t8:23_10": "paribhogādīsu pana ekampi na vaṭṭati.",
  "tika-vin05t8:23_11": "Tena pana bhikkhunā dutiyasammukhāvikappanāyaṁ vuttanayeneva ‘‘itthannāmassa santakaṁ paribhuñja vā vissajjehi",
  "tika-vin05t8:23_12": "vā yathāpaccayaṁ vā karohī’’ti vutte paccuddhāro nāma hoti,",
  "tika-vin05t8:23_13": "tato pabhuti paribhogādayopi vaṭṭanti.",
  "tika-vin05t8:23_14": "Ayaṁ vikappane nayo.",
  "tika-vin05t8:24_0": "50.",
  "tika-vin05t8:24_1": "Evaṁ adhiṭṭhahitvā vikappetvā ca paribhuñjantena patte bhinne kiṁ kātabbanti?",
  "tika-vin05t8:24_2": "Yassa patte rājimukhavaṭṭito heṭṭhā dvaṅgulappamāṇā na hoti tena na kiñci kātabbaṁ.",
  "tika-vin05t8:24_3": "Yassa (pārā. aṭṭha.",
  "tika-vin05t8:24_4": "2.612-3) pana tādisā ekāpi rāji hoti,",
  "tika-vin05t8:24_5": "tena tassā rājiyā heṭṭhimapariyante pattavedhakena vijjhitvā pacitvā suttarajjukamakacirajjukādīhi vā",
  "tika-vin05t8:24_6": "tipusuttakena vā bandhitvā taṁ bandhanaṁ āmisassa alagganatthaṁ tipupaṭṭena vā kenaci vā baddhasilesena",
  "tika-vin05t8:24_7": "paṭicchādetabbaṁ.",
  "tika-vin05t8:24_8": "So ca patto adhiṭṭhahitvā paribhuñjitabbo.",
  "tika-vin05t8:24_9": "Sukhumaṁ vā chiddaṁ katvā bandhitabbo.",
  "tika-vin05t8:24_10": "Suddhehi pana madhukasitthakalākhāsajjurasādīhi bandhituṁ na vaṭṭati,",
  "tika-vin05t8:24_11": "phāṇitaṁ jhāpetvā pāsāṇacuṇṇena bandhituṁ vaṭṭati.",
  "tika-vin05t8:24_12": "Mukhavaṭṭisamīpe pana pattavedhakena vijjhiyamāno kapālassa bahalattā bhijjati,",
  "tika-vin05t8:24_13": "tasmā heṭṭhā vijjhitabbo.",
  "tika-vin05t8:24_14": "Yassa pana dve rājiyo,",
  "tika-vin05t8:24_15": "ekāyeva vā caturaṅgulā,",
  "tika-vin05t8:24_16": "tassa dve bandhanāni dātabbāni.",
  "tika-vin05t8:24_17": "Yassa tisso,",
  "tika-vin05t8:24_18": "ekāyeva vā chaḷaṅgulā,",
  "tika-vin05t8:24_19": "tassa tīṇi.",
  "tika-vin05t8:24_20": "Yassa catasso,",
  "tika-vin05t8:24_21": "ekāyeva vā aṭṭhaṅgulā,",
  "tika-vin05t8:24_22": "tassa cattāri.",
  "tika-vin05t8:24_23": "Yassa pañca,",
  "tika-vin05t8:24_24": "ekāyeva vā dasaṅgulā,",
  "tika-vin05t8:24_25": "so baddhopi abaddhopi apattoyeva,",
  "tika-vin05t8:24_26": "añño viññāpetabbo.",
  "tika-vin05t8:24_27": "Esa tāva mattikāpatte vinicchayo.",
  "tika-vin05t8:25_0": "Ayopatte pana sacepi pañca vā atirekāni vā chiddāni honti,",
  "tika-vin05t8:25_1": "tāni ca ayacuṇṇena vā āṇiyā vā lohamaṇḍalakena vā baddhāni maṭṭhāni honti,",
  "tika-vin05t8:25_2": "sveva patto paribhuñjitabbo,",
  "tika-vin05t8:25_3": "añño na viññāpetabbo.",
  "tika-vin05t8:25_4": "Atha pana ekampi chiddaṁ mahantaṁ hoti,",
  "tika-vin05t8:25_5": "lohamaṇḍalakena baddhampi maṭṭhaṁ na hoti,",
  "tika-vin05t8:25_6": "patte āmisaṁ laggati,",
  "tika-vin05t8:25_7": "akappiyo hoti,",
  "tika-vin05t8:25_8": "ayaṁ apatto,",
  "tika-vin05t8:25_9": "añño viññāpetabbo.",
  "tika-vin05t8:25_10": "Viññāpentena ca saṅghavasena pavāritaṭṭhāne pañcabandhaneneva pattena aññaṁ pattaṁ viññāpetuṁ vaṭṭati,",
  "tika-vin05t8:25_11": "puggalavasena pana pavāritaṭṭhāne ūnapañcabandhanenāpi vaṭṭati.",
  "tika-vin05t8:25_12": "Pattaṁ labhitvā paribhuñjantena ca yāgurandhanarajanapacanādinā aparibhogena na paribhuñjitabbo,",
  "tika-vin05t8:25_13": "antarāmagge pana byādhimhi uppanne aññasmiṁ bhājane asati mattikāya limpetvā yāguṁ vā pacituṁ udakaṁ vā tāpetuṁ vaṭṭati.",
  "tika-vin05t8:25_14": "Mañcapīṭhachattanāgadantakādike adesepi na nikkhipitabbo.",
  "tika-vin05t8:25_15": "Pattassa hi nikkhipanadeso ‘‘anujānāmi,",
  "tika-vin05t8:25_16": "bhikkhave,",
  "tika-vin05t8:25_17": "pattādhāraka’’ntiādinā (cūḷava.",
  "tika-vin05t8:25_18": "254) nayena khandhake vuttoyeva.",
  "tika-vin05t8:26_0": "Iti pāḷimuttakavinayavinicchayasaṅgahe",
  "tika-vin05t8:27_0": "Adhiṭṭhānavikappanavinicchayakathā samattā."
}