{
  "tika-s0103t5:0_0": "6. Pāsādikasuttavaṇṇanā",
  "tika-s0103t5:1_0": "Nigaṇṭhanāṭaputtakālaṅkiriyavaṇṇanā",
  "tika-s0103t5:2_0": "164.",
  "tika-s0103t5:2_1": "Lakkhassa saravedhaṁ avirajjhitvāna vijjhanavidhiṁ jānantīti vedhaññā.",
  "tika-s0103t5:2_2": "Tenāha “dhanumhi katasikkhā”ti.",
  "tika-s0103t5:2_3": "Sippaṁ uggahaṇatthāyāti dhanusippādisippassa uggahaṇatthāya.",
  "tika-s0103t5:2_4": "Majjhimena pamāṇena sarapātayogyatāvasena katattā dīghapāsādo.",
  "tika-s0103t5:3_0": "Sampati kālaṁ katoti acirakālaṁ kato.",
  "tika-s0103t5:3_1": "Dvedhikajātāti jātadvedhikā sañjātabhedā.",
  "tika-s0103t5:3_2": "Dvejjhajātāti duvidhabhāvappattā.",
  "tika-s0103t5:3_3": "Bhaṇḍanti paribhāsanti etenāti bhaṇḍanaṁ,",
  "tika-s0103t5:3_4": "viruddhacittaṁ.",
  "tika-s0103t5:3_5": "Tanti bhaṇḍanaṁ.",
  "tika-s0103t5:3_6": "“Idaṁ nahānādi na kattabba”nti paññattavattaṁ paṇṇatti.",
  "tika-s0103t5:3_7": "Dhammavinayanti pāvacanaṁ siddhantaṁ.",
  "tika-s0103t5:3_8": "Vijjhantā mukhasattīhi.",
  "tika-s0103t5:3_9": "Sahitaṁ meti mayhaṁ vacanaṁ sahitaṁ siliṭṭhaṁ pubbāparasambandhaṁ atthayuttaṁ kāraṇayuttaṁ.",
  "tika-s0103t5:3_10": "Tenāha “atthasaṁhita”nti.",
  "tika-s0103t5:3_11": "Adhiciṇṇanti āciṇṇaṁ.",
  "tika-s0103t5:3_12": "Viparāvattanti virodhadassanavasena parāvattitaṁ,",
  "tika-s0103t5:3_13": "parāvattaṁ dūsitanti attho.",
  "tika-s0103t5:3_14": "Tenāha “cirakālavasena paguṇaṁ,",
  "tika-s0103t5:3_15": "taṁ mama vādaṁ āgamma nivatta”nti.",
  "tika-s0103t5:3_16": "Pariyesamāno vicara tattha gantvā sikkhāti attho.",
  "tika-s0103t5:3_17": "Sace sakkosi,",
  "tika-s0103t5:3_18": "idāniyeva mayā veṭhitaṁ dosaṁ nibbeṭhehi.",
  "tika-s0103t5:3_19": "Maraṇamevāti aññamaññaghātanavasena maraṇameva.",
  "tika-s0103t5:3_20": "Nāṭaputtassa imeti nāṭaputtiyā,",
  "tika-s0103t5:3_21": "te pana tassa sissāti āha “antevāsikesū”ti.",
  "tika-s0103t5:3_22": "Purimapaṭipattito paṭinivattanaṁ paṭivānaṁ,",
  "tika-s0103t5:3_23": "taṁ rūpaṁ sabhāvo etesanti paṭivānarūpā.",
  "tika-s0103t5:3_24": "Tenāha “nivattanasabhāvā”ti.",
  "tika-s0103t5:3_25": "Kathanaṁ atthassa ācikkhanaṁ.",
  "tika-s0103t5:3_26": "Pavedanaṁ hetudāharaṇāni āharitvā bodhanaṁ.",
  "tika-s0103t5:3_27": "Tenāha “duppavediteti duviññāpite”ti.",
  "tika-s0103t5:3_28": "Na upasamāya saṁvattatīti anupasamasaṁvattanaṁ,",
  "tika-s0103t5:3_29": "tadeva anupasamasaṁvattanikaṁ, tasmiṁ.",
  "tika-s0103t5:3_30": "Samussitaṁ hutvā patiṭṭhāhetubhāvato thūpaṁ,",
  "tika-s0103t5:3_31": "patiṭṭhāti āha “bhinnathūpeti bhinnapatiṭṭhe”ti,",
  "tika-s0103t5:3_32": "thūpoti vā dhammassa niyyānabhāvo veditabbo aññe dhamme abhibhuyya samussitaṭṭhena,",
  "tika-s0103t5:3_33": "so nigaṇṭhassa samaye.",
  "tika-s0103t5:3_34": "Kehici abhinnasammatopi bhinno vinaṭṭho eva sabbena sabbaṁ abhāvatoti so bhinnathūpo,",
  "tika-s0103t5:3_35": "so eva niyyānabhāvo vaṭṭadukkhato muccitukāmānaṁ paṭisaraṇaṁ,",
  "tika-s0103t5:3_36": "tamettha natthīti appaṭisaraṇo,",
  "tika-s0103t5:3_37": "tasmiṁ bhinnathūpe appaṭisaraṇeti evamettha attho veditabbo.",
  "tika-s0103t5:4_0": "Ācariyappamāṇanti ācariyamuṭṭhi hutvā pamāṇabhūtaṁ. Nānānīhārenāti nānākārena.",
  "tika-s0103t5:5_0": "165.Tatheva samudācariṁsu bhūtapubbagatiyā. Sāmākānanti sāmākadhaññānaṁ.",
  "tika-s0103t5:6_0": "“Yenassa upajjhāyo”ti vatvā yathāssa āyasmato cundassa dhammabhaṇḍāgāriko upajjhāyo ahosi,",
  "tika-s0103t5:6_1": "taṁ vitthārena dassetuṁ “buddhakāle kirā”tiādi vuttaṁ.",
  "tika-s0103t5:6_2": "Tattha buddhakāleti bhūtakathanametaṁ,",
  "tika-s0103t5:6_3": "na visesanaṁ.",
  "tika-s0103t5:6_4": "Satthu parinibbānato puretarameva hi dhammasenāpati parinibbuto.",
  "tika-s0103t5:7_0": "Dhammaratanapūjāvaṇṇanā",
  "tika-s0103t5:8_0": "Saddhivihārikaṁadāsīti saddhivihārikaṁ katvā adāsi.",
  "tika-s0103t5:9_0": "Kathāya mūlanti bhagavato santikā labhitabbadhammakathāya kāraṇaṁ.",
  "tika-s0103t5:9_1": "Samuṭṭhāpetīti uṭṭhāpeti,",
  "tika-s0103t5:9_2": "dāliddiyapaṅkato uddharatīti adhippāyo.",
  "tika-s0103t5:9_3": "Sandhamanti sammadeva dhamanto.",
  "tika-s0103t5:9_4": "Ekekasmiṁ pahāreyeva tayo tayo vāre katvā divā navavāre rattiṁ navavāre.Upaṭṭhānameva gacchati buddhupaṭṭhānavasena,",
  "tika-s0103t5:9_5": "pañhāpucchanādivasena pana antarantarāpi gacchateva,",
  "tika-s0103t5:9_6": "gacchanto ca divasassa…pe… gacchati.",
  "tika-s0103t5:9_7": "Ñātuṁ icchitassa atthassa uddharaṇabhāvato pañhova pañhuddhāro,",
  "tika-s0103t5:9_8": "taṁ gahetvāva gacchati attano mahāpaññatāya,",
  "tika-s0103t5:9_9": "satthu ca dhammadesanāyaṁ akilāsubhāvato.",
  "tika-s0103t5:10_0": "Asammāsambuddhappaveditadhammavinayavaṇṇanā",
  "tika-s0103t5:11_0": "166.Ārocitepi tasmiṁ atthe.",
  "tika-s0103t5:11_1": "Sāmiko hoti,",
  "tika-s0103t5:11_2": "tassa sāmikabhāvaṁ dassetuṁ “sova tassā ādimajjhapariyosānaṁ jānātī”ti āha.",
  "tika-s0103t5:11_3": "Evanti vacanasampaṭicchanaṁ.",
  "tika-s0103t5:11_4": "Cundattherena hi ānītaṁ kathāpābhataṁ bhagavā sampaṭicchanto “eva”nti āha.",
  "tika-s0103t5:11_5": "“Eva”nti durakkhāte dhammavinaye sāvakānaṁ dvedhikādibhāvena viharaṇakiriyāparāmasanañhetaṁ.",
  "tika-s0103t5:12_0": "Yasmā…pe…",
  "tika-s0103t5:12_1": "pākaṭaṁ hoti byatirekamukhena ca neyyassa atthassa vibhūtabhāvāpattito.",
  "tika-s0103t5:12_2": "Atha vā yasmā…pe…",
  "tika-s0103t5:12_3": "pākaṭaṁ hoti dosesu ādīnavadassanena tappaṭipakkhesu guṇesu ānisaṁsassa vibhūtabhāvāpattito.",
  "tika-s0103t5:12_4": "Vokkammāti apasakketvā.",
  "tika-s0103t5:12_5": "Āmeḍitalopena cāyaṁ niddeso,",
  "tika-s0103t5:12_6": "vokkamma vokkammāti vuttaṁ hoti,",
  "tika-s0103t5:12_7": "tena tassa vokkamanassa antarantarāti ayamattho labbhatīti āha “na nirantara”ntiādi.",
  "tika-s0103t5:12_8": "Dhammānudhammapaṭipattiādayoti tena satthārā vuttamuttidhammassa anudhammaṁ appaṭipajjanādayo.",
  "tika-s0103t5:12_9": "Ādi-saddena pāḷiyaṁ āgatā asāmīcipaṭipadādayo ca saṅgayhanti.",
  "tika-s0103t5:12_10": "Manussattampīti pi-saddena “vicāraṇapaññāya asambhavo,",
  "tika-s0103t5:12_11": "dosesu anabhinivesitā,",
  "tika-s0103t5:12_12": "asandiṭṭhiparāmāsitā”ti evamādīnaṁ saṅgaho daṭṭhabbo.",
  "tika-s0103t5:12_13": "“Tathā eva”nti padehi yathākkamaṁ pakārassa kāmaṁ tirokkhatā,",
  "tika-s0103t5:12_14": "paccakkhatā vuccati,",
  "tika-s0103t5:12_15": "tathāpi yathā “tathā paṭipajjatū”ti padena paṭipajjanākāro niyametvā vihito,",
  "tika-s0103t5:12_16": "tathā “evaṁ paṭipajjatū”ti imināpīti idaṁ tassa atthadassanabhāvena vuttaṁ.",
  "tika-s0103t5:12_17": "Samādapitattā micchāpaṭipadāya apuññaṁ pasavati.",
  "tika-s0103t5:13_0": "167.",
  "tika-s0103t5:13_1": "Ñāyati muttidhammo etenāti ñāyo,",
  "tika-s0103t5:13_2": "tena satthārā vutto dhammānudhammo,",
  "tika-s0103t5:13_3": "taṁ paṭipannoti ñāyappaṭipanno,",
  "tika-s0103t5:13_4": "so pana yasmā tassa muttidhammassa adhigame kāraṇasammato,",
  "tika-s0103t5:13_5": "tasmā vuttaṁ “kāraṇappaṭipanno”ti.",
  "tika-s0103t5:13_6": "Nipphādessatīti sādhessati,",
  "tika-s0103t5:13_7": "siddhiṁ gamissatīti vuttaṁ hoti.",
  "tika-s0103t5:13_8": "Dukkhanibbattakanti sampati,",
  "tika-s0103t5:13_9": "āyatiñca dukkhassa nibbattakaṁ.",
  "tika-s0103t5:13_10": "Vīriyaṁ karoti micchāpaṭipannattā.",
  "tika-s0103t5:14_0": "Sammāsambuddhappaveditadhammavinayādivaṇṇanā",
  "tika-s0103t5:15_0": "168.Niyyātīti vattati, saṁvattatīti vā attho.",
  "tika-s0103t5:16_0": "170.",
  "tika-s0103t5:16_1": "Idha sāvakassa sammāpaṭipattiyā ekantikaapassayadassanatthaṁ satthu sammāsambuddhatā,",
  "tika-s0103t5:16_2": "dhammassa ca svākkhātatā kittitāti “sammāpaṭipannassa kulaputtassa pasaṁsaṁ dassetvā”ti vuttaṁ.",
  "tika-s0103t5:16_3": "Evañhi imissā desanāya saṁkilesabhāgiyabhāvena uṭṭhitāya vodānabhāgiyabhāvena yathānusandhinā pavatti dīpitā hoti.",
  "tika-s0103t5:16_4": "Abodhitatthāti appaveditatthā,",
  "tika-s0103t5:16_5": "paramatthaṁ catutthasaccapaṭivedhaṁ apāpitāti attho.",
  "tika-s0103t5:16_6": "Pāḷiyaṁ “assā”ti padaṁ “sāvakā saddhamme”ti dvīhi padehi yojetabbaṁ “assa sammāsambuddhassa sāvakā,",
  "tika-s0103t5:16_7": "assa saddhamme”ti.",
  "tika-s0103t5:16_8": "Sabbasaṅgahapadehi katanti sabbassa sāsanatthassa saṅgaṇhanapadehi ekajjhaṁ kataṁ.",
  "tika-s0103t5:16_9": "Tenāha “sabbasaṅgāhikaṁ kataṁ na hotīti attho”ti.",
  "tika-s0103t5:16_10": "Pubbenāparaṁ sambandhatthabhāvena saṅgahetabbatāya vā saṅgahāni padāni katāni etassāti saṅgahapadakataṁ,",
  "tika-s0103t5:16_11": "brahmacariyaṁ.",
  "tika-s0103t5:16_12": "Tappaṭikkhepena na ca saṅgahapadakatanti yojanā.",
  "tika-s0103t5:16_13": "Rāgādipaṭipakkhaharaṇaṁ,",
  "tika-s0103t5:16_14": "yathānusiṭṭhaṁ vā paṭipajjamānānaṁ vaṭṭadukkhato paṭiharaṇaṁ nibbānapāpanaṁ paṭihāro,",
  "tika-s0103t5:16_15": "so eva ā-kārassa i-kāraṁ katvā paṭihiro,",
  "tika-s0103t5:16_16": "paṭihiro eva pāṭihiro,",
  "tika-s0103t5:16_17": "saha pāṭihirenāti sappāṭihiraṁ,",
  "tika-s0103t5:16_18": "tathā suppaveditatāya sappāṭihiraṁ katanti sappāṭihirakataṁ.",
  "tika-s0103t5:16_19": "Tādisaṁ pana vaṭṭato niyyāne niyuttaṁ,",
  "tika-s0103t5:16_20": "niyyānappayojanañca hotīti āha “niyyānika”nti.",
  "tika-s0103t5:16_21": "Devalokatoti devalokato paṭṭhāya rūpīdevanikāyato pabhuti.",
  "tika-s0103t5:16_22": "Suppakāsitanti suṭṭhu pakāsitaṁ.",
  "tika-s0103t5:16_23": "Yāva devamanussehīti vā yāva devamanussehi yattakā devā manussā ca,",
  "tika-s0103t5:16_24": "tāva te sabbe abhibyāpetvā suppakāsitaṁ.",
  "tika-s0103t5:16_25": "Anutāpāya hotīti anutappo,",
  "tika-s0103t5:16_26": "so pana anutāpaṁ karonto viya hotīti vuttaṁ “anutāpakaro hotī”ti.",
  "tika-s0103t5:17_0": "172.Thiroti ṭhitadhammo kenaci asaṁhāriyo, asekkhā sīlakkhandhādayo therakārakā dhammā.",
  "tika-s0103t5:18_0": "173.Yogehi khemattāti yogehi anupaddutattā.",
  "tika-s0103t5:18_1": "Saddhammassāti assa saddhammassa.",
  "tika-s0103t5:18_2": "Assāti ca assa satthuno.",
  "tika-s0103t5:19_0": "174.",
  "tika-s0103t5:19_1": "Upāsakā brahmacārino nāma visesato anāgāmino.",
  "tika-s0103t5:19_2": "Sotāpannasakadāgāminopi tādisā tathā vuccantīti “brahmacariyavāsaṁ vasamānā ariyasāvakā” icceva vuttaṁ.",
  "tika-s0103t5:20_0": "176.Sabbakāraṇasampannanti yattakehi kāraṇehi sampannaṁ nāma hoti,",
  "tika-s0103t5:20_1": "tehi sabbehi kāraṇehi sampannaṁ sampattaṁ upagataṁ paripuṇṇaṁ,",
  "tika-s0103t5:20_2": "samannāgataṁ vā.",
  "tika-s0103t5:20_3": "Imameva dhammanti imameva sāsanadhammaṁ.",
  "tika-s0103t5:21_0": "Udakena padesaññunā attano paññāveyyattiyataṁ dassetuṁ aniyyānike atthe payuttaṁ paheḷikasadisaṁ vacanaṁ,",
  "tika-s0103t5:21_1": "bhagavatā attano sabbaññutāya niyyānike atthe yojetvā dassetuṁ “udako suda”ntiādi vuttanti taṁ dassetuṁ “so kirā”tiādimāha.",
  "tika-s0103t5:22_0": "Saṅgāyitabbadhammādivaṇṇanā",
  "tika-s0103t5:23_0": "177.Saṅgamma samāgammāti tasmiṁyeva ṭhāne labbhamānānaṁ gativasena saṅgamma ṭhānantarato pakkosanena samāgatānaṁ vasena samāgamma.",
  "tika-s0103t5:23_1": "Tenāha “saṅgantvā samāgantvā”ti.",
  "tika-s0103t5:23_2": "Atthena atthanti padantare āgataatthena saha tattha tattha āgatamatthaṁ.",
  "tika-s0103t5:23_3": "Byañjanena byañjananti etthāpi eseva nayo.",
  "tika-s0103t5:23_4": "Samānentehīti samānaṁ karontehi,",
  "tika-s0103t5:23_5": "opammaṁ vā ānentehi.",
  "tika-s0103t5:23_6": "Saṅgāyitabbanti sammadeva gāyitabbaṁ kathetabbaṁ,",
  "tika-s0103t5:23_7": "taṁ pana saṅgāyanaṁ vācanāmaggoti āha “vācetabba”nti.",
  "tika-s0103t5:24_0": "178.Tassa vā bhāsiteti tassa bhikkhuno bhāsite atthe ceva byañjane ca.",
  "tika-s0103t5:24_1": "Atthamicchāgahaṇaropanāni yathā honti,",
  "tika-s0103t5:24_2": "taṁ dassetuṁ “cattāro satipaṭṭhānā”tiādi vuttaṁ.",
  "tika-s0103t5:24_3": "Ārammaṇaṁ “satipaṭṭhāna”nti gaṇhāti,",
  "tika-s0103t5:24_4": "na satiyeva “satipaṭṭhāna”nti.",
  "tika-s0103t5:24_5": "“Satipaṭṭhānānī”tibyañjanaṁ ropeti tasmiṁ atthe,",
  "tika-s0103t5:24_6": "na “satipaṭṭhānā”ti.",
  "tika-s0103t5:24_7": "Upapannatarānīti yuttatarāni.",
  "tika-s0103t5:24_8": "Allīnatarānīti siliṭṭhatarāni.",
  "tika-s0103t5:24_9": "Yā cevāti liṅgavipallāsena vuttaṁ,",
  "tika-s0103t5:24_10": "vibhattilopena vā.",
  "tika-s0103t5:24_11": "Puna yā cevāti liṅgavipallāseneva niddeso.",
  "tika-s0103t5:24_12": "Neva ussādetabboti na ukkaṁsetabbo virajjhitvā vuttattā.",
  "tika-s0103t5:24_13": "Na apasādetabboti na santajjetabbo vivādapariharaṇatthaṁ.",
  "tika-s0103t5:24_14": "Dhāraṇatthanti upadhāraṇatthaṁ sallakkhaṇatthaṁ.",
  "tika-s0103t5:25_0": "181.Atthena upetanti aviparītena atthena upetaṁ taṁ “ayamettha attho”ti upecca paṭijānitvā ṭhitaṁ.",
  "tika-s0103t5:25_1": "Tathārūpo ca tassa bujjhitā nāma hotīti āha “atthassa viññātāra”nti.",
  "tika-s0103t5:25_2": "Evametaṁ bhikkhuṁ pasaṁsathāti vuttanayena dhammabhāṇakaṁ amuṁ bhikkhuṁ “evaṁ lābhā no āvuso”tiādiākārena pasaṁsatha.",
  "tika-s0103t5:25_3": "Idānissa pasaṁsabhāvaṁ dassetuṁ “eso hī”tiādi vuttaṁ.",
  "tika-s0103t5:25_4": "Esāti pariyattidhammassa satthukiccakaraṇato,",
  "tika-s0103t5:25_5": "tattha cassa sammadeva avaṭṭhitabhāvato “buddho nāma esā”ti vutto.",
  "tika-s0103t5:25_6": "“Lābhā no”tiādinā cassa bhikkhūnaṁ piyagarubhāvaṁ vibhāvento satthā taṁ attano ṭhāne ṭhapesīti vutto.",
  "tika-s0103t5:26_0": "Paccayānuññātakāraṇādivaṇṇanā",
  "tika-s0103t5:27_0": "182.Tatopi uttaritaranti yā pubbe sammāpaṭipannassa bhikkhuno pasaṁsanavasena “idha pana cunda satthā",
  "tika-s0103t5:27_1": "ca hoti sammāsambuddho”tiādinā pavattitadesanāya upari “idha cunda satthā ca loke udapādī”tiādinā desanā vaḍḍhitā.",
  "tika-s0103t5:27_2": "Tatopi uttaritaraṁ savisesaṁ desanaṁ vaḍḍhento “paccayahetū”tiādimāha.",
  "tika-s0103t5:27_3": "Tattha paccayahetūti paccayasaṁvattanahetu.",
  "tika-s0103t5:27_4": "Uppajjanakā āsavāti paccayānaṁ pariyesanahetu ceva paribhogahetu ca uppajjanakā kāmāsavādayo.",
  "tika-s0103t5:27_5": "Tesaṁ diṭṭhadhammikānaṁ āsavānaṁ “idha,",
  "tika-s0103t5:27_6": "bhikkhave,",
  "tika-s0103t5:27_7": "ariyasāvako micchāājīvaṁ pahāya sammāājīvena jīvitaṁ kappetī”ti “idha,",
  "tika-s0103t5:27_8": "bhikkhave,",
  "tika-s0103t5:27_9": "bhikkhu paṭisaṅkhā yoniso cīvaraṁ paṭisevatī”tiādinā ca sammāpaṭipattiṁ upadisanto bhagavā paṭighātāya dhammaṁ deseti nāma.",
  "tika-s0103t5:27_10": "“Yo tumhesu pāḷiyā atthabyañjanāni micchā gaṇhāti,",
  "tika-s0103t5:27_11": "so neva ussādetabbo,",
  "tika-s0103t5:27_12": "na apasādetabbo,",
  "tika-s0103t5:27_13": "sādhukaṁ saññāpetabbo tasseva atthassa nisantiyā”ti evaṁ pariyattidhamme micchāpaṭipanne sammāpaṭipattiyaṁ",
  "tika-s0103t5:27_14": "bhikkhū niyojento bhagavā bhaṇḍanahetu uppajjanakānaṁ samparāyikānaṁ āsavānaṁ paṭighātāya dhammaṁ deseti nāma.",
  "tika-s0103t5:27_15": "Yathā te na pavisantīti te āsavā attano cittasantānaṁ yathā na otaranti.",
  "tika-s0103t5:27_16": "Mūlaghātena paṭihananāyāti yathā mūlaghāto hoti,",
  "tika-s0103t5:27_17": "evaṁ mūlaghātavasena pajahanāya.",
  "tika-s0103t5:27_18": "Tanti cīvaraṁ.",
  "tika-s0103t5:27_19": "Yathā cīvaraṁ idamatthikatameva upādāya anuññātaṁ,",
  "tika-s0103t5:27_20": "evaṁ piṇḍapātādayopi.",
  "tika-s0103t5:28_0": "Sukhallikānuyogādivaṇṇanā",
  "tika-s0103t5:29_0": "183.Sukhitanti sañjātasukhaṁ.",
  "tika-s0103t5:29_1": "Pīṇitanti dhātaṁ suhitaṁ.",
  "tika-s0103t5:29_2": "Tathābhūto pana yasmā thūlasarīro hoti,",
  "tika-s0103t5:29_3": "tasmā “thūlaṁ karotī”ti vuttaṁ.",
  "tika-s0103t5:30_0": "186.Naṭhitasabhāvāti anavaṭṭhitasabhāvā,",
  "tika-s0103t5:30_1": "evarūpāya kathāya anavaṭṭhānabhāvato sabhāvopi tesaṁ anavaṭṭhitoti adhippāyo.",
  "tika-s0103t5:30_2": "Tenāha “jivhā no atthī”tiādi.",
  "tika-s0103t5:30_3": "Kāmaṁ “pañcahi cakkhūhī”ti vuttaṁ,",
  "tika-s0103t5:30_4": "aggahitaggahaṇena pana cattāri cakkhūni veditabbāni.",
  "tika-s0103t5:30_5": "Sabbaññutaññāṇañhi samantacakkhūti.",
  "tika-s0103t5:30_6": "Tassa vā ñeyyadhammesu jānanavasena pavattiṁ upādāya “jānatā”ti vuttaṁ.",
  "tika-s0103t5:30_7": "Hatthāmalakaṁ viya paccakkhato dassanavasena pavattiṁ upādāya “passatā”ti vuttaṁ.",
  "tika-s0103t5:30_8": "Nemaṁ vuccati thambhādīhi anupaviṭṭhabhūmippedesoti āha “gambhīrabhūmiṁ anupaviṭṭho”ti.",
  "tika-s0103t5:30_9": "Suṭṭhu nikhātoti bhūmiṁ nikhanitvā sammadeva ṭhapito.",
  "tika-s0103t5:30_10": "Tasminti khīṇāsave.",
  "tika-s0103t5:30_11": "Anajjhācāro acalo asampavedhī,",
  "tika-s0103t5:30_12": "yasmā ajjhācāro setughāto khīṇāsavānaṁ.",
  "tika-s0103t5:30_13": "Sotāpannādayoti ettha ādi-saddena gahitesu anāgāmino tāva navasupi ṭhānesu khīṇāsavā viya abhabbā,",
  "tika-s0103t5:30_14": "sotāpannasakadāgāmino pana “tatiyapañcamaṭṭhānesu abhabbā”ti na vattabbā,",
  "tika-s0103t5:30_15": "itaresu sattasu ṭhānesu abhabbāva.",
  "tika-s0103t5:31_0": "Pañhabyākaraṇavaṇṇanā",
  "tika-s0103t5:32_0": "187.Gihibyañjanenāti gihiliṅgena.",
  "tika-s0103t5:32_1": "Khīṇāsavo pana gihibyañjanena arahattaṁ pattopi na tiṭṭhati vivekaṭṭhānassa abhāvāti adhippāyo.",
  "tika-s0103t5:32_2": "Tassa vasenāti bhummadevattabhāve ṭhatvā arahattappattassa vasena.",
  "tika-s0103t5:32_3": "Ayaṁ pañhoti “abhabbo so nava ṭhānāni ajjhācaritu”nti ayaṁ pañho āgato itarassa pabbajjāya,",
  "tika-s0103t5:32_4": "parinibbānena vā abhabbatāya avuttasiddhattā.",
  "tika-s0103t5:32_5": "Yadi evaṁ kathaṁ bhikkhugahaṇanti āha “bhinnadosattā”tiādi.",
  "tika-s0103t5:32_6": "Aparicchedanti apariyantaṁ,",
  "tika-s0103t5:32_7": "tayidaṁ suvipulanti āha “mahanta”nti.",
  "tika-s0103t5:32_8": "Ñeyyassa hi vipulatāya ñāṇassa vipulatā veditabbā,",
  "tika-s0103t5:32_9": "etena “apariccheda”nti vuccamānampi ñeyyaṁ satthu ñāṇassa vasena paricchedamevāti dassitaṁ hoti.",
  "tika-s0103t5:32_10": "Vuttañhetaṁ “ñāṇapariyantikaṁ neyya”nti anāgateapaññāpananti anāgate visaye ñāṇassa apaññāpanaṁ.",
  "tika-s0103t5:32_11": "“Paccakkhaṁ viya katvā”ti kasmā viya-saddaggahaṇaṁ kataṁ,",
  "tika-s0103t5:32_12": "nanu buddhānaṁ sabbampi ñāṇaṁ attano visayaṁ paccakkhameva katvā pavattati ekappamāṇabhāvatoti?",
  "tika-s0103t5:32_13": "Saccametaṁ,",
  "tika-s0103t5:32_14": "“akkha”nti pana cakkhādiindriyaṁ vuccati,",
  "tika-s0103t5:32_15": "taṁ akkhaṁ pati vattatīti cakkhādinissitaṁ viññāṇaṁ,",
  "tika-s0103t5:32_16": "tassa ca ārammaṇaṁ “paccakkha”nti loke niruḷhametanti taṁ nidassanaṁ katvā dassento “paccakkhaṁ viya katvā”ti avoca,",
  "tika-s0103t5:32_17": "na pana bhagavato ñāṇassa appaccakkhākārena pavattanato.",
  "tika-s0103t5:32_18": "Tathā hi vadanti –",
  "tika-s0103t5:33_0": "“Āvibhūtaṁ pakāsanaṁ, anupaddutacetasaṁ;",
  "tika-s0103t5:34_0": "Atītānāgate ñāṇaṁ, paccakkhānaṁ vasissatī”ti.",
  "tika-s0103t5:35_0": "Aññattha vihitakenāti aññasmiṁ visaye pavattitena.",
  "tika-s0103t5:35_1": "Saṅgāhetabbanti samaṁ katvā kathayitabbaṁ,",
  "tika-s0103t5:35_2": "kathanaṁ pana paññāpanaṁ nāma hotīti paññāpetabbanti attho vutto.",
  "tika-s0103t5:35_3": "Tādisanti satataṁ samitaṁ pavattakaṁ.",
  "tika-s0103t5:35_4": "Ñāṇaṁ nāma natthīti āvajjanena vinā ñāṇuppattiyā asambhavato.",
  "tika-s0103t5:35_5": "Ekākārena ca ñāṇe pavattamāne nānākārassa visayassa avabodho na siyā.",
  "tika-s0103t5:35_6": "Athāpi siyā,",
  "tika-s0103t5:35_7": "anirupitarūpeneva avabodho siyā,",
  "tika-s0103t5:35_8": "tena ca ñāṇaṁ ñeyyaṁ aññātasadisameva siyā.",
  "tika-s0103t5:35_9": "Na hi “idaṁ ta”nti vivekena anavabuddho attho ñāto nāma hoti,",
  "tika-s0103t5:35_10": "tasmā “carato ca tiṭṭhato cā”tiādi bālalāpanamattaṁ.",
  "tika-s0103t5:35_11": "Tenāha “yathariva bālā abyattā,",
  "tika-s0103t5:35_12": "evaṁ maññantī”ti.",
  "tika-s0103t5:36_0": "Satiṁ anussaratīti satānusāri,",
  "tika-s0103t5:36_1": "satiyānuvattanavasena pavattañāṇaṁ.",
  "tika-s0103t5:36_2": "Tenāha “pubbenivāsānussatisampayuttaka”nti.",
  "tika-s0103t5:36_3": "Ñāṇaṁ pesesīti ñāṇaṁ pavattesi.",
  "tika-s0103t5:36_4": "Sabbatthakameva ñeyyāvaraṇassa suppahīnattā appaṭihataṁ anivāritaṁ ñāṇaṁ gacchati pavattaticceva attho.",
  "tika-s0103t5:36_5": "“Bodhi vuccati catūsu maggesu ñāṇa”nti vacanato catumaggañāṇaṁ bodhi,",
  "tika-s0103t5:36_6": "tato tassa adhigatattā uppajjanakaṁ paccavekkhaṇañāṇaṁ “bodhijaṁ ñāṇaṁ uppajjatī”ti vuttaṁ.",
  "tika-s0103t5:36_7": "Bodhijaṁ bodhimūle jātaṁ catumaggañāṇaṁ,",
  "tika-s0103t5:36_8": "tañca kho anāgataṁ ārabbha uddissa tassa appavattiatthaṁ tathāgatassa uppajjati tassa uppannattā āyatiṁ punabbhavābhāvato.",
  "tika-s0103t5:36_9": "Kathaṁ tathāgato anāgatamaddhānaṁ ārabbha atīrakaṁ ñāṇadassanaṁ paññāpetīti?",
  "tika-s0103t5:36_10": "Atītassa pana addhuno mahantatāya atīrakaṁ ñāṇadassanaṁ tattha paññāpetīti ko ettha virodho.",
  "tika-s0103t5:36_11": "Titthiyā pana imamatthaṁ yāthāvato ajānantā –",
  "tika-s0103t5:36_12": "“tayidaṁ kiṁ su,",
  "tika-s0103t5:36_13": "tayidaṁ kathaṁsū”ti attano aññāṇameva pākaṭaṁ karonti.",
  "tika-s0103t5:36_14": "Tasmā bhagavatā sasantatipariyāpannadhammappavattiṁ sandhāya “aññavihitakaṁ ñāṇadassana”ntiādi vuttaṁ.",
  "tika-s0103t5:36_15": "Itaraṁ pana sandhāya vuccamāne sati tathārūpe payojane anāgatampi addhānaṁ ārabbha atīrakameva ñāṇadassanaṁ",
  "tika-s0103t5:36_16": "paññāpeyya bhagavāti anatthasaṁhitanti ayamettha atthoti āha “na idhalokatthaṁ vā paralokatthaṁ vā nissita”nti.",
  "tika-s0103t5:36_17": "Yaṁ pana sattānaṁ anatthāvahattā anatthasaṁhitaṁ,",
  "tika-s0103t5:36_18": "tattha setughāto tathāgatassa.",
  "tika-s0103t5:36_19": "“Bhāratayuddhasītāharaṇasadisa”nti iminā tassā kathāya yebhuyyena abhūtatthataṁ dīpeti.",
  "tika-s0103t5:36_20": "Sahetukanti ñāpakena hetunā sahetukaṁ.",
  "tika-s0103t5:36_21": "So pana hetu yena nidassanena sādhīyati,",
  "tika-s0103t5:36_22": "taṁ tassa kāraṇanti tena sakāraṇaṁ katvā.",
  "tika-s0103t5:36_23": "Yathā hi paṭiññātatthasādhanato hetu,",
  "tika-s0103t5:36_24": "evaṁ sādhakaṁ nidassananti.",
  "tika-s0103t5:36_25": "Yuttapattakāleyevāti yuttānaṁ pattakāle eva.",
  "tika-s0103t5:36_26": "Ye hi veneyyā tassā kathāya yuttā anucchavikā,",
  "tika-s0103t5:36_27": "tesaṁyeva yojane sandhāya vā kathāya patto upakārāvaho kālo,",
  "tika-s0103t5:36_28": "tadā eva kathetīti attho.",
  "tika-s0103t5:37_0": "188.“Tathā tatheva gadanato”ti iminā “tathāgato”ti āmeḍitalopenāyaṁ niddesoti dasseti.",
  "tika-s0103t5:37_1": "Tathā tathevāti ca dhammaatthasabhāvānurūpaṁ,",
  "tika-s0103t5:37_2": "veneyyajjhāsayānurūpañcāti adhippāyo.",
  "tika-s0103t5:37_3": "Diṭṭhanti rūpāyatanaṁ daṭṭhabbato,",
  "tika-s0103t5:37_4": "tena yaṁ diṭṭhaṁ,",
  "tika-s0103t5:37_5": "yaṁ dissati,",
  "tika-s0103t5:37_6": "yaṁ dakkhati,",
  "tika-s0103t5:37_7": "yaṁ sati samavāye passeyyaṁ,",
  "tika-s0103t5:37_8": "taṁ sabbaṁ “diṭṭhaṁ” tveva gahitaṁ kālavisesassa anāmaṭṭhabhāvato.",
  "tika-s0103t5:37_9": "“Suta”ntiādīsupi eseva nayo.",
  "tika-s0103t5:37_10": "Sutanti saddāyatanaṁ sotabbato.",
  "tika-s0103t5:37_11": "Mutanti sanissayena ghānādiindriyena sayaṁ patvā pāpuṇitvā gahetabbaṁ.",
  "tika-s0103t5:37_12": "Tenāha “patvā gahetabbato”ti.",
  "tika-s0103t5:37_13": "Viññātanti vijānitabbaṁ,",
  "tika-s0103t5:37_14": "taṁ pana diṭṭhādivinimuttaṁ viññeyyanti āha “sukhadukkhādidhammāyatana”nti.",
  "tika-s0103t5:37_15": "Pattanti yathā tathā pattaṁ,",
  "tika-s0103t5:37_16": "hatthagataṁ adhigatanti attho.",
  "tika-s0103t5:37_17": "Tenāha “pariyesitvā vā apariyesitvā vā”ti.",
  "tika-s0103t5:37_18": "Pariyesitanti pattiyāmatthaṁ pariyiṭṭhaṁ,",
  "tika-s0103t5:37_19": "taṁ pana pattaṁ vā siyā appattaṁ vā ubhayathāpi pariyesitamevāti āha “pattaṁ vā appattaṁ vā”ti.",
  "tika-s0103t5:37_20": "Padadvayenāpi dvippakārampi pattaṁ,",
  "tika-s0103t5:37_21": "dvippakārampi pariyesitaṁ,",
  "tika-s0103t5:37_22": "tena tena pakārena tathāgatena abhisambuddhanti dasseti.",
  "tika-s0103t5:37_23": "Cittena anusañcaritanti copanaṁ apāpetvā citteneva anusaṁcaritaṁ,",
  "tika-s0103t5:37_24": "parivitakkitanti attho.",
  "tika-s0103t5:37_25": "Pītakanti ādīti ādi-saddena lohitakaodātādi sabbaṁ rūpārammaṇavibhāgaṁ saṅgaṇhāti.",
  "tika-s0103t5:37_26": "Sumanoti rāgavasena,",
  "tika-s0103t5:37_27": "lobhavasena,",
  "tika-s0103t5:37_28": "saddhādivasena vā sumano.",
  "tika-s0103t5:37_29": "Dummanoti byāpādavitakkavasena,",
  "tika-s0103t5:37_30": "vihiṁsāvitakkavasena vā dummano.",
  "tika-s0103t5:37_31": "Majjhattoti aññāṇavasena vā ñāṇavasena vā majjhatto.",
  "tika-s0103t5:37_32": "Eseva nayo sabbattha.",
  "tika-s0103t5:37_33": "Tattha tattha ādi-saddena saṅkhasaddo paṇavasaddo,",
  "tika-s0103t5:37_34": "pattagandho pupphagandho,",
  "tika-s0103t5:37_35": "pattaraso phalaraso,",
  "tika-s0103t5:37_36": "upādinnaṁ anupādinnaṁ,",
  "tika-s0103t5:37_37": "majjhattavedanā kusalakammaṁ akusalakammanti evaṁ ādīnaṁ saṅgaho daṭṭhabbo.",
  "tika-s0103t5:38_0": "Appattanti ñāṇena asampattaṁ,",
  "tika-s0103t5:38_1": "aviditanti attho.",
  "tika-s0103t5:38_2": "Tenāha “ñāṇena asacchikata”nti.",
  "tika-s0103t5:38_3": "Tatheva gatattāti tatheva ñātattā abhisambuddhattā.",
  "tika-s0103t5:38_4": "Gata-saddena ekatthaṁ buddhiatthanti attho.",
  "tika-s0103t5:38_5": "“Gatiatthā hi dhātavo buddhiatthā bhavantī”ti akkharacintakā.",
  "tika-s0103t5:39_0": "Abyākataṭṭhānādivaṇṇanā",
  "tika-s0103t5:40_0": "189.",
  "tika-s0103t5:40_1": "“Asamataṁ kathetvā”ti vatvā samopi nāma koci natthi,",
  "tika-s0103t5:40_2": "kuto uttaritaroti dassetuṁ “anuttarata”nti vuttaṁ.",
  "tika-s0103t5:40_3": "Sā panāyaṁ asamatā,",
  "tika-s0103t5:40_4": "anuttaratā ca sabbaññutaṁ pūretvā ṭhitāti dassetuṁ “sabbaññuta”nti vuttaṁ.",
  "tika-s0103t5:40_5": "Sā sabbaññutā saddhammavaracakkavattibhāvena loke pākaṭā jātāti dassetuṁ “dhammarājabhāvaṁ kathetvā”ti vuttaṁ.",
  "tika-s0103t5:40_6": "Tathā sabbaññubhāvena ca satthā imesu diṭṭhigatavipallāsesu evaṁ paṭipajjatīti dassento “idānī”tiādimāha.",
  "tika-s0103t5:40_7": "Tattha sīhanādanti abhītanādaṁ seṭṭhanādaṁ.",
  "tika-s0103t5:40_8": "Seṭṭhanādo hesa,",
  "tika-s0103t5:40_9": "yadidaṁ ṭhapanīyassa pañhassa ṭhapanīyabhāvadassanaṁ.",
  "tika-s0103t5:40_10": "Ṭhapanīyatā cassa pāḷiāruḷhā eva “na heta”ntiādinā.",
  "tika-s0103t5:40_11": "Yathā upacitakammakilesena itthattaṁ āgantabbaṁ,",
  "tika-s0103t5:40_12": "tathā naṁ āgatoti tathāgato, satto.",
  "tika-s0103t5:40_13": "Tathā hi so rūpādīsu satto visattoti katvā “satto”ti ca vuccati.",
  "tika-s0103t5:40_14": "Itthattanti ca paṭiladdhattā tathā paccakkhabhūto attabhāvoti veditabbo.",
  "tika-s0103t5:41_0": "“Atthasaṁhitaṁ na hotī”ti iminā ubhayattha vidhuratādassanena niratthakavippalāpataṁ tassa vādassa vibhāveti,",
  "tika-s0103t5:41_1": "ubhayalokatthavidhurampi samānaṁ “kiṁ nu kho vivaṭṭanissita”nti koci āsaṅkeyyāti tadāsaṅkānivattanatthaṁ “na ca dhammasaṁhita”nti vuttaṁ.",
  "tika-s0103t5:41_2": "Tenāha “navalokuttaradhammanissitaṁ na hotī”ti.",
  "tika-s0103t5:41_3": "Yadipi taṁ na vivaṭṭogataṁ hoti,",
  "tika-s0103t5:41_4": "vivaṭṭassa pana adhiṭṭhānabhūtaṁ nu khoti koci āsaṅkeyyāti tadāsaṅkānivattanatthaṁ “na ādibrahmacariyaka”ntiādi vuttaṁ.",
  "tika-s0103t5:42_0": "190.",
  "tika-s0103t5:42_1": "Kāmaṁ taṇhāpi dukkhasabhāvattā “dukkha”nti byākātabbā,",
  "tika-s0103t5:42_2": "pabhavabhāvena pana sā tato visuṁ kātabbāti “taṇhaṁ ṭhapetvā”ti vuttaṁ.",
  "tika-s0103t5:42_3": "Tenāha “tasseva dukkhassa pabhāvikā”tiādi.",
  "tika-s0103t5:42_4": "Nanu ca avijjādayopi dukkhassa samudayoti?",
  "tika-s0103t5:42_5": "Saccaṁ samudayo,",
  "tika-s0103t5:42_6": "tassā pana kammassa vicittabhāvahetuto,",
  "tika-s0103t5:42_7": "dukkhuppādane visesapaccayabhāvato ca sātisayo samudayaṭṭhoti sā eva suttesu tathā vuttā.",
  "tika-s0103t5:42_8": "Tenāha “taṇhā dukkhasamudayotibyākata”nti.",
  "tika-s0103t5:42_9": "Ubhinnaṁ appavattīti dukkhasamudayānaṁ appavattinimittaṁ.",
  "tika-s0103t5:42_10": "“Dukkhaparijānano”tiādi maggakiccadassanaṁ,",
  "tika-s0103t5:42_11": "tena maggassa bhāvanatthopi atthato dassitovāti daṭṭhabbaṁ.",
  "tika-s0103t5:42_12": "Na hi bhāvanābhisamayena vinā pariññābhisamayādayo sambhavantīti.",
  "tika-s0103t5:42_13": "Saccavavatthāpanaṁ appamādapaṭipattibhāvato asammohakalyāṇakittisaddādinimittatāya yathā sātisayaṁ idhalokatthāvahaṁ,",
  "tika-s0103t5:42_14": "evaṁ yāva ñāṇassa tikkhavisadabhāvappattiyā abhāvena navalokuttaradhammasampāpakaṁ na hoti,",
  "tika-s0103t5:42_15": "tāva tattha tattha sampattibhave abbhudayasampatti anugatameva siyāti vuttaṁ “etaṁ idhalokaparalokatthanissita”nti.",
  "tika-s0103t5:42_16": "Navalokuttaradhammanissitanti navavidhampi lokuttaradhammaṁ nissāya pavattaṁ tadadhigamūpāyabhāvato.",
  "tika-s0103t5:42_17": "Yasmā saccasambodhaṁ uddissa sāsanabrahmacariyaṁ vussati,",
  "tika-s0103t5:42_18": "na aññadatthaṁ,",
  "tika-s0103t5:42_19": "tasmā etaṁ saccavavatthāpanaṁ “ādipadhāna”nti vuttaṁ paṭhamataraṁ citte ādātabbato.",
  "tika-s0103t5:43_0": "Pubbantasahagatadiṭṭhinissayavaṇṇanā",
  "tika-s0103t5:44_0": "191.Taṁ mayā byākatamevāti taṁ mayā tathā byākatameva,",
  "tika-s0103t5:44_1": "byākātabbaṁ nāma mayā abyākataṁ natthīti byākaraṇāvekallena attano dhammasudhammatāya buddhasubuddhataṁ vibhāveti.",
  "tika-s0103t5:44_2": "Tenāha “sīhanādaṁ nadanto”ti.",
  "tika-s0103t5:44_3": "Purimuppannā diṭṭhiyo aparāparuppannānaṁ diṭṭhīnaṁ avassayā hontīti “diṭṭhiyova diṭṭhinissayā”ti vuttaṁ.",
  "tika-s0103t5:44_4": "Diṭṭhigatikāti diṭṭhigatiyo,",
  "tika-s0103t5:44_5": "diṭṭhippavattiyoti attho.",
  "tika-s0103t5:44_6": "Idameva dassanaṁ saccanti “sassato attā ca loko cā”ti idameva dassanaṁ saccaṁ amoghaṁ aviparītaṁ.",
  "tika-s0103t5:44_7": "Aññesaṁ vacanaṁ moghanti “asassato attā ca loko cā”ti evamādikaṁ aññesaṁ samaṇabrāhmaṇānaṁ vacanaṁ moghaṁ tucchaṁ,",
  "tika-s0103t5:44_8": "micchāti attho.",
  "tika-s0103t5:44_9": "Na sayaṁ kātabboti asayaṁkāroti āha “asayaṁkato”ti,",
  "tika-s0103t5:44_10": "yādicchikattāti adhippāyo.",
  "tika-s0103t5:45_0": "192.Atthikhoti ettha kho-saddo pucchāyaṁ,",
  "tika-s0103t5:45_1": "atthi nūti ayamettha atthoti āha “atthikho idaṁ āvuso vuccatī”tiādi.",
  "tika-s0103t5:45_2": "Āvuso yaṁ tumhehi “sassato attā ca loko cā”ti vuccati,",
  "tika-s0103t5:45_3": "idamatthi kho idaṁ vācāmattaṁ,",
  "tika-s0103t5:45_4": "no natthi,",
  "tika-s0103t5:45_5": "tasmā vācāvatthumattato tassa yaṁ kho te evamāhaṁsu “idameva saccaṁ moghaṁ añña”nti,",
  "tika-s0103t5:45_6": "taṁ tesaṁ nānujānāmīti evamettha attho ca yojanā ca veditabbā.",
  "tika-s0103t5:45_7": "Yaṁ panettha vattabbaṁ,",
  "tika-s0103t5:45_8": "taṁ brahmajālaṭīkāyaṁ vuttameva.",
  "tika-s0103t5:45_9": "Diṭṭhipaññattiyāti diṭṭhiyā paññāpane “evaṁ esā diṭṭhi uppannā”ti tassā diṭṭhiyā samudayato,",
  "tika-s0103t5:45_10": "atthaṅgamato, assādato,",
  "tika-s0103t5:45_11": "ādīnavato,",
  "tika-s0103t5:45_12": "nissaraṇato ca yāthāvato paññāpane.",
  "tika-s0103t5:45_13": "Aviparītavuttiyā samena ñāṇena samaṁ kañci neva samanupassāmi.",
  "tika-s0103t5:45_14": "Adhipaññattīti abhiññeyyadhammapaññāpanā.",
  "tika-s0103t5:45_15": "Yaṁ ajānantā bāhirakā diṭṭhipaññattiyeva allīnāti tañca paññattito ajānantā thāmasā parāmāsā abhinivissa voharanti.",
  "tika-s0103t5:45_16": "Ettha ca yāyaṁ “diṭṭhipaññatti nāmā”ti vuttā diṭṭhiyā diṭṭhigatikehi evaṁ gahitatāya vibhāvanā,",
  "tika-s0103t5:45_17": "tattha ca bhagavato uttaritaro nāma koci natthi,",
  "tika-s0103t5:45_18": "svāyamattho brahmajāle vibhāvito eva.",
  "tika-s0103t5:45_19": "“Adhipaññattī”ti vuttā pana vibhāviyamānā lokassa nibbidāhetubhāvena bahulīkārāti tassā vasena bhagavā",
  "tika-s0103t5:45_20": "anuttarabhāvaṁ pavedento ‘neva attanā samasamaṁ samanupassāmī’ti sīhanādaṁ nadī”ti keci.",
  "tika-s0103t5:45_21": "Aṭṭhakathāyaṁ pana “yañca vuttaṁ ‘paññattiyā’ti yañca ‘adhipaññattī’ti,",
  "tika-s0103t5:45_22": "ubhayametaṁ atthato eka”nti “idha pana paññattiyāti etthāpi paññatti ceva adhipaññatti ca adhippetā,",
  "tika-s0103t5:45_23": "adhipaññattīti etthāpī”ti ca vuttā,",
  "tika-s0103t5:45_24": "ubhayassapi vasenettha bhagavā sīhanādaṁ nadīti viññāyati.",
  "tika-s0103t5:45_25": "Ubhayaṁ petaṁ atthato ekanti ca paññattibhāvasāmaññaṁ sandhāya vuttaṁ,",
  "tika-s0103t5:45_26": "na bhedābhāvato.",
  "tika-s0103t5:45_27": "Tenāha “bhedato hī”tiādi.",
  "tika-s0103t5:45_28": "Khandhapaññattīti khandhānaṁ “khandhā”ti paññāpanā dassanā pakāsanā ṭhapanā nikkhipanā.",
  "tika-s0103t5:45_29": "“Ācikkhati dasseti paññāpeti paṭṭhapetī”ti āgataṭṭhāne hi paññāpanā dassanā pakāsanā paññatti nāma,",
  "tika-s0103t5:45_30": "“supaññattaṁ mañcapīṭha”nti āgataṭṭhāne ṭhapanā nikkhipanā paññatti nāma,",
  "tika-s0103t5:45_31": "idha ubhayampi yujjati.",
  "tika-s0103t5:46_0": "Diṭṭhinissayappahānavaṇṇanā",
  "tika-s0103t5:47_0": "196.Pajahanatthanti accantāya paṭinissajjanatthaṁ.",
  "tika-s0103t5:47_1": "Yasmā tena pajahanena sabbe diṭṭhinissayā sammadeva atikkantā honti vītikkantā,",
  "tika-s0103t5:47_2": "tasmā “samatikkamāyāti tasseva vevacana”nti avoca.",
  "tika-s0103t5:47_3": "Na kevalaṁ satipaṭṭhānā kathitamattā,",
  "tika-s0103t5:47_4": "atha kho veneyyasantāne patiṭṭhāpitāti dassetuṁ “desitā”ti vatvā “paññattā”ti vuttanti āha “desitāti kathitā.",
  "tika-s0103t5:47_5": "Paññattāti ṭhapitā”ti.",
  "tika-s0103t5:47_6": "Idāni satipaṭṭhānadesanāya diṭṭhinissayānaṁ ekantikaṁ pahānāvahabhāvaṁ dassetuṁ “satipaṭṭhānabhāvanāya hī”tiādi vuttaṁ.",
  "tika-s0103t5:47_7": "Tattha satipaṭṭhānabhāvanāyāti iminā tesaṁ bhāvanāya eva nesaṁ pahānaṁ,",
  "tika-s0103t5:47_8": "desanā pana tadupanissayabhāvato tathā vuttāti dasseti.",
  "tika-s0103t5:47_9": "Sesaṁ sabbaṁ suviññeyyamevāti.",
  "tika-s0103t5:48_0": "Pāsādikasuttavaṇṇanāya līnatthappakāsanā."
}