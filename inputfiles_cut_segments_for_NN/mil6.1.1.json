{
  "mil6.1.1:0.1_0": "Milindapañha",
  "mil6.1.1:0.2_0": "Anumānapañha",
  "mil6.1.1:0.3_0": "Buddhavagga",
  "mil6.1.1:0.4_0": "1 Dvinnaṁbuddhānaṁanuppajjamānapañha",
  "mil6.1.1:1.1_0": "“Bhante nāgasena, bhāsitampetaṁ bhagavatā—",
  "mil6.1.1:1.2_0": "‘aṭṭhānametaṁ,",
  "mil6.1.1:1.2_1": "bhikkhave,",
  "mil6.1.1:1.2_2": "anavakāso,",
  "mil6.1.1:1.2_3": "yaṁ ekissā lokadhātuyā dve arahanto sammāsambuddhā apubbaṁ acarimaṁ uppajjeyyuṁ,",
  "mil6.1.1:1.2_4": "netaṁ ṭhānaṁ vijjatī’ti.",
  "mil6.1.1:1.3_0": "Desentā ca,",
  "mil6.1.1:1.3_1": "bhante nāgasena,",
  "mil6.1.1:1.3_2": "sabbepi tathāgatā sattatiṁsa bodhipakkhiyadhamme desenti,",
  "mil6.1.1:1.3_3": "kathayamānā ca cattāri ariyasaccāni kathenti,",
  "mil6.1.1:1.3_4": "sikkhāpentā ca tīsu sikkhāsu sikkhāpenti,",
  "mil6.1.1:1.3_5": "anusāsamānā ca appamādappaṭipattiyaṁ anusāsanti.",
  "mil6.1.1:1.4_0": "Yadi,",
  "mil6.1.1:1.4_1": "bhante nāgasena,",
  "mil6.1.1:1.4_2": "sabbesampi tathāgatānaṁ ekā desanā ekā kathā ekā sikkhā ekā anusiṭṭhi,",
  "mil6.1.1:1.4_3": "kena kāraṇena dve tathāgatā ekakkhaṇe nuppajjanti?",
  "mil6.1.1:1.5_0": "Ekenapi tāva buddhuppādena ayaṁ loko obhāsajāto,",
  "mil6.1.1:1.5_1": "yadi dutiyo buddho bhaveyya,",
  "mil6.1.1:1.5_2": "dvinnaṁ pabhāya ayaṁ loko bhiyyoso mattāya obhāsajāto bhaveyya,",
  "mil6.1.1:1.5_3": "ovadamānā ca dve tathāgatā sukhaṁ ovadeyyuṁ,",
  "mil6.1.1:1.5_4": "anusāsamānā ca sukhaṁ anusāseyyuṁ,",
  "mil6.1.1:1.5_5": "tattha me kāraṇaṁ brūhi,",
  "mil6.1.1:1.5_6": "yathāhaṁ nissaṁsayo bhaveyyan”ti.",
  "mil6.1.1:2.1_0": "“Ayaṁ, mahārāja,",
  "mil6.1.1:2.1_1": "dasasahassī lokadhātu ekabuddhadhāraṇī,",
  "mil6.1.1:2.1_2": "ekasseva tathāgatassa guṇaṁ dhāreti,",
  "mil6.1.1:2.1_3": "yadi dutiyo buddho uppajjeyya,",
  "mil6.1.1:2.1_4": "nāyaṁ dasasahassī lokadhātu dhāreyya,",
  "mil6.1.1:2.1_5": "caleyya kampeyya nameyya onameyya vinameyya vikireyya vidhameyya viddhaṁseyya,",
  "mil6.1.1:2.1_6": "na ṭhānamupagaccheyya.",
  "mil6.1.1:3.1_0": "Yathā, mahārāja,",
  "mil6.1.1:3.1_1": "nāvā ekapurisasandhāraṇī bhaveyya,",
  "mil6.1.1:3.1_2": "ekasmiṁ purise abhirūḷhe sā nāvā samupādikā bhaveyya.",
  "mil6.1.1:3.2_0": "Atha dutiyo puriso āgaccheyya tādiso āyunā vaṇṇena vayena pamāṇena kisathūlena sabbaṅgapaccaṅgena,",
  "mil6.1.1:3.2_1": "so taṁ nāvaṁ abhirūheyya,",
  "mil6.1.1:3.2_2": "api nu sā, mahārāja,",
  "mil6.1.1:3.2_3": "nāvā dvinnampi dhāreyyā”ti?",
  "mil6.1.1:3.3_0": "“Na hi, bhante,",
  "mil6.1.1:3.3_1": "caleyya kampeyya nameyya onameyya vinameyya vikireyya vidhameyya viddhaṁseyya,",
  "mil6.1.1:3.3_2": "na ṭhānamupagaccheyya,",
  "mil6.1.1:3.3_3": "osīdeyya udake”ti.",
  "mil6.1.1:3.4_0": "“Evameva kho, mahārāja,",
  "mil6.1.1:3.4_1": "ayaṁ dasasahassī lokadhātu ekabuddhadhāraṇī,",
  "mil6.1.1:3.4_2": "ekasseva tathāgatassa guṇaṁ dhāreti,",
  "mil6.1.1:3.4_3": "yadi dutiyo buddho uppajjeyya,",
  "mil6.1.1:3.4_4": "nāyaṁ dasasahassī lokadhātu dhāreyya,",
  "mil6.1.1:3.4_5": "caleyya kampeyya nameyya onameyya vinameyya vikireyya vidhameyya viddhaṁseyya,",
  "mil6.1.1:3.4_6": "na ṭhānamupagaccheyya.",
  "mil6.1.1:4.1_0": "Yathā vā pana, mahārāja,",
  "mil6.1.1:4.1_1": "puriso yāvadatthaṁ bhojanaṁ bhuñjeyya chādentaṁ yāva kaṇṭhamabhipūrayitvā,",
  "mil6.1.1:4.1_2": "so dhāto pīṇito paripuṇṇo nirantaro tandikato anonamitadaṇḍajāto punadeva tattakaṁ bhojanaṁ bhuñjeyya,",
  "mil6.1.1:4.1_3": "api nu kho so, mahārāja,",
  "mil6.1.1:4.1_4": "puriso sukhito bhaveyyā”ti?",
  "mil6.1.1:4.2_0": "“Na hi, bhante, sakiṁ bhuttova mareyyā”ti.",
  "mil6.1.1:4.3_0": "“Evameva kho, mahārāja,",
  "mil6.1.1:4.3_1": "ayaṁ dasasahassī lokadhātu ekabuddhadhāraṇī,",
  "mil6.1.1:4.3_2": "ekasseva tathāgatassa guṇaṁ dhāreti,",
  "mil6.1.1:4.3_3": "yadi dutiyo buddho uppajjeyya,",
  "mil6.1.1:4.3_4": "nāyaṁ dasasahassī lokadhātu dhāreyya,",
  "mil6.1.1:4.3_5": "caleyya kampeyya nameyya onameyya vinameyya vikireyya vidhameyya viddhaṁseyya,",
  "mil6.1.1:4.3_6": "na ṭhānamupagaccheyyā”ti.",
  "mil6.1.1:5.1_0": "“Kiṁ nu kho, bhante nāgasena, atidhammabhārena pathavī calatī”ti?",
  "mil6.1.1:5.2_0": "“Idha, mahārāja,",
  "mil6.1.1:5.2_1": "dve sakaṭā ratanaparipūritā bhaveyyuṁ yāva mukhasamā,",
  "mil6.1.1:5.2_2": "ekasmā sakaṭato ratanaṁ gahetvā ekasmiṁ sakaṭe ākireyyuṁ,",
  "mil6.1.1:5.2_3": "api nu kho taṁ, mahārāja,",
  "mil6.1.1:5.2_4": "sakaṭaṁ dvinnampi sakaṭānaṁ ratanaṁ dhāreyyā”ti?",
  "mil6.1.1:5.3_0": "“Na hi, bhante,",
  "mil6.1.1:5.3_1": "nābhipi tassa phaleyya,",
  "mil6.1.1:5.3_2": "arāpi tassa bhijjeyyuṁ,",
  "mil6.1.1:5.3_3": "nemipi tassa opateyya,",
  "mil6.1.1:5.3_4": "akkhopi tassa bhijjeyyā”ti.",
  "mil6.1.1:5.4_0": "“Kiṁ nu kho, mahārāja, atiratanabhārena sakaṭaṁ bhijjatī”ti?",
  "mil6.1.1:5.5_0": "“Āma, bhante”ti.",
  "mil6.1.1:5.6_0": "“Evameva kho, mahārāja, atidhammabhārena pathavī calati.",
  "mil6.1.1:6.1_0": "Api ca, mahārāja, imaṁ kāraṇaṁ buddhabalaparidīpanāya osāritaṁ.",
  "mil6.1.1:6.2_0": "Aññampi tattha abhirūpaṁ kāraṇaṁ suṇohi, yena kāraṇena dve sammāsambuddhā ekakkhaṇe nuppajjanti.",
  "mil6.1.1:6.3_0": "Yadi, mahārāja,",
  "mil6.1.1:6.3_1": "dve sammāsambuddhā ekakkhaṇe uppajjeyyuṁ,",
  "mil6.1.1:6.3_2": "tesaṁ parisāya vivādo uppajjeyya ‘tumhākaṁ buddho,",
  "mil6.1.1:6.3_3": "amhākaṁ buddho’ti,",
  "mil6.1.1:6.3_4": "ubhato pakkhajātā bhaveyyuṁ, yathā, mahārāja,",
  "mil6.1.1:6.3_5": "dvinnaṁ balavāmaccānaṁ parisāya vivādo uppajjeyya ‘tumhākaṁ amacco,",
  "mil6.1.1:6.3_6": "amhākaṁ amacco’ti,",
  "mil6.1.1:6.3_7": "ubhato pakkhajātā honti;",
  "mil6.1.1:6.4_0": "evameva kho, mahārāja,",
  "mil6.1.1:6.4_1": "yadi dve sammāsambuddhā ekakkhaṇe uppajjeyyuṁ,",
  "mil6.1.1:6.4_2": "tesaṁ parisāya vivādo uppajjeyya ‘tumhākaṁ buddho,",
  "mil6.1.1:6.4_3": "amhākaṁ buddho’ti,",
  "mil6.1.1:6.4_4": "ubhato pakkhajātā bhaveyyuṁ.",
  "mil6.1.1:6.5_0": "Idaṁ tāva, mahārāja, ekaṁ kāraṇaṁ, yena kāraṇena dve sammāsambuddhā ekakkhaṇe nuppajjanti.",
  "mil6.1.1:7.1_0": "Aparampi, mahārāja, uttariṁ kāraṇaṁ suṇohi, yena kāraṇena dve sammāsambuddhā ekakkhaṇe nuppajjanti.",
  "mil6.1.1:7.2_0": "Yadi, mahārāja,",
  "mil6.1.1:7.2_1": "dve sammāsambuddhā ekakkhaṇe uppajjeyyuṁ,",
  "mil6.1.1:7.2_2": "‘aggo buddho’ti yaṁ vacanaṁ,",
  "mil6.1.1:7.2_3": "taṁ micchā bhaveyya,",
  "mil6.1.1:7.2_4": "‘jeṭṭho buddho’ti yaṁ vacanaṁ,",
  "mil6.1.1:7.2_5": "taṁ micchā bhaveyya,",
  "mil6.1.1:7.2_6": "‘seṭṭho buddho’ti,",
  "mil6.1.1:7.2_7": "‘visiṭṭho buddho’ti,",
  "mil6.1.1:7.2_8": "‘uttamo buddho’ti,",
  "mil6.1.1:7.2_9": "‘pavaro buddho’ti,",
  "mil6.1.1:7.2_10": "‘asamo buddho’ti,",
  "mil6.1.1:7.2_11": "‘asamasamo buddho’ti,",
  "mil6.1.1:7.2_12": "‘appaṭimo buddho’ti,",
  "mil6.1.1:7.2_13": "‘appaṭibhāgo buddho’ti,",
  "mil6.1.1:7.2_14": "‘appaṭipuggalo buddho’ti yaṁ vacanaṁ,",
  "mil6.1.1:7.2_15": "taṁ micchā bhaveyya.",
  "mil6.1.1:7.3_0": "Idampi kho tvaṁ, mahārāja,",
  "mil6.1.1:7.3_1": "kāraṇaṁ atthato sampaṭiccha,",
  "mil6.1.1:7.3_2": "yena kāraṇena dve sammāsambuddhā ekakkhaṇe nuppajjanti.",
  "mil6.1.1:8.1_0": "Api ca kho, mahārāja, buddhānaṁ bhagavantānaṁ sabhāvapakati esāyaṁ, ekoyeva buddho loke uppajjati.",
  "mil6.1.1:8.2_0": "Kasmā kāraṇā?",
  "mil6.1.1:8.3_0": "Mahantatāya sabbaññubuddhaguṇānaṁ.",
  "mil6.1.1:8.4_0": "Aññampi, mahārāja, yaṁ loke mahantaṁ, taṁ ekaṁyeva hoti.",
  "mil6.1.1:8.5_0": "Pathavī, mahārāja, mahantī, sā ekā yeva.",
  "mil6.1.1:8.6_0": "Sāgaro mahanto, so ekoyeva.",
  "mil6.1.1:8.7_0": "Sineru girirājā mahanto, so ekoyeva.",
  "mil6.1.1:8.8_0": "Ākāso mahanto, so ekoyeva.",
  "mil6.1.1:8.9_0": "Sakko mahanto, so ekoyeva.",
  "mil6.1.1:8.10_0": "Māro mahanto, so ekoyeva.",
  "mil6.1.1:8.11_0": "Mahābrahmā mahanto, so ekoyeva.",
  "mil6.1.1:8.12_0": "Tathāgato arahaṁ sammāsambuddho mahanto, so eko yeva lokasmiṁ.",
  "mil6.1.1:8.13_0": "Yattha te uppajjanti,",
  "mil6.1.1:8.13_1": "tattha aññassa okāso na hoti, tasmā, mahārāja,",
  "mil6.1.1:8.13_2": "tathāgato arahaṁ sammāsambuddho ekoyeva lokasmiṁ uppajjatī”ti.",
  "mil6.1.1:9.1_0": "“Sukathito, bhante nāgasena, pañho opammehi kāraṇehi.",
  "mil6.1.1:9.2_0": "Anipuṇopetaṁ sutvā attamano bhaveyya, kiṁ pana mādiso mahāpañño.",
  "mil6.1.1:9.3_0": "Sādhu, bhante nāgasena, evametaṁ tathā sampaṭicchāmī”ti.",
  "mil6.1.1:10.1_0": "Dvinnaṁ buddhānaṁ anuppajjamānapañho paṭhamo."
}