{
  "anya-e0501n13:0_0": "14. Vipākapaccayo",
  "anya-e0501n13:1_0": "Chattiṁsavidhā vipākabhūtā sahajātacittacetasikā dhammā vipāka paccayo.",
  "anya-e0501n13:1_1": "Teyeva aññamaññañca paṭisandhikkhaṇe kammajarūpāni ca pavattikkhaṇe vipāka cittajātāni cittajarūpāni ca vipākapaccayuppannā.",
  "anya-e0501n13:2_0": "Kenaṭṭhena vipākoti. Vipaccanaṭṭhena vipāko.",
  "anya-e0501n13:2_1": "Vipaccanaṁ nāma mudutaruṇabhāvaṁ atikkamma vipakkabhāvaṁ āpajjanaṁ.",
  "anya-e0501n13:2_2": "Kassa pana dhammassa mudutaruṇabhāvo, kassa vipakkabhāvoti.",
  "anya-e0501n13:2_3": "Nānākkhaṇikakammapaccaya saṅkhātassa atītakammassa mudutaruṇabhāvo,",
  "anya-e0501n13:2_4": "tasseva kammassa vipakkabhāvo.",
  "anya-e0501n13:3_0": "Tattha ekassa kammassa catasso avatthāyo honti cetanā vatthā kammāvatthā nimittāvatthā vipākāvatthāti.",
  "anya-e0501n13:4_0": "Tattha tāya cetanāya niruddhāyapi tassā kiriyā viseso na nirujjhati,",
  "anya-e0501n13:4_1": "taṁ cittasantānaṁ anugacchatiyeva. Ayaṁ kammāvatthā nāma.",
  "anya-e0501n13:5_0": "Nimittāvatthāti taṁ kammaṁ yadā vipaccituṁ okāsaṁ labhati,",
  "anya-e0501n13:5_1": "tadā maraṇāsannakāle tassa puggalassa tameva kammaṁ vā paccupaṭṭhāti,",
  "anya-e0501n13:5_2": "so puggalo tadā dānaṁ dento viya sīlaṁ rakkhanto viya pāṇaghātaṁ vā karonto viya hoti.",
  "anya-e0501n13:5_3": "Kammanimittaṁ vā paccupaṭṭhāti,",
  "anya-e0501n13:5_4": "dāna vatthuādikaṁ vā satthādikaṁ vā aññaṁ vāpi pubbe tassa kammassa upakaraṇabhūtaṁ ārammaṇaṁ tadā tassa puggalassa hatthagataṁ viya hoti.",
  "anya-e0501n13:5_5": "Gatinimittaṁ vā paccupaṭṭhāti,",
  "anya-e0501n13:5_6": "dibbavimānādikaṁ vā nirayaggijālādikaṁ vā uppajjamānabhave upalabhitabbaṁ vā anubhavitabbaṁ vā ārammaṇaṁ tadā dissamānaṁ hoti. Ayaṁ nimittā vatthā nāma.",
  "anya-e0501n13:6_0": "Vipākāvatthāti sace so puggalo tathā paccupaṭṭhitaṁ taṁ kammaṁ vā kammanimittaṁ vā gatinimittaṁ vā ekaṁ ārammaṇaṁ amuñcamāno marati,",
  "anya-e0501n13:6_1": "tadā taṁ kammaṁ tasmiṁbhave vipaccati,",
  "anya-e0501n13:6_2": "taṁ kammaṁ tasmiṁbhave eko attabhāvo hutvā pātubhavati .",
  "anya-e0501n13:6_3": "Tattha purimāsu tīsu avatthāsu taṁ kammaṁ mudutaruṇabhūtaṁ hoti,",
  "anya-e0501n13:6_4": "pacchimaṁ pana vipākāvatthaṁ patvā vipakkabhūtaṁ hoti.",
  "anya-e0501n13:6_5": "Tena vuttaṁ vipaccanaṁ nāma mudutaruṇabhāvaṁ atikkamma vipakkabhāvaṁ āpajjananti.",
  "anya-e0501n13:6_6": "Evaṁ vipakkabhāvaṁ āpanno citta cetasikadhammasamūho vipāko nāma.",
  "anya-e0501n13:7_0": "Tattha yathā ambapphalāni nāma yadā vipakkabhāvaṁ āpajjanti,",
  "anya-e0501n13:7_1": "tadā sabbaso siniddharūpāni honti.",
  "anya-e0501n13:7_2": "Evamevaṁ vipākadhammā nāma nirussāhā nibyāpārā hutvā sabbaso santarūpā honti.",
  "anya-e0501n13:7_3": "Tesaṁ santarūpattāyeva bhavaṅgacittānaṁ ārammaṇaṁ avibhūtaṁ hoti,",
  "anya-e0501n13:7_4": "bhavaṅgato vuṭṭhānakāle taṁ ārammaṇaṁ na jānāti.",
  "anya-e0501n13:7_5": "Tathāhi rattiyaṁ niddāyantassa purimabhave maraṇāsannakāle yathāgahitaṁ kammādikaṁ ārammaṇaṁ ārabbha bhavaṅgasotaṁ pavattamānaṁpi tassa bhavaṅgasotassa taṁ ārammaṇaṁ ārabbha idaṁ nāma me purimabhave ārammaṇaṁ diṭṭhanti kassaci jānanavīthicittassa uppattiyā paccayo na hoti.",
  "anya-e0501n13:7_6": "So puggalo niddāyanakālepi uṭṭhānakālepi purimabhavasiddhaṁ taṁ nimittaṁ na jānāti.",
  "anya-e0501n13:7_7": "Evaṁ nirussāhanibyāpārasantarūpa bhāvena upakārakatā vipākapaccayatā nāmāti.",
  "anya-e0501n13:7_8": "Vipāka paccayadīpanā niṭṭhitā."
}