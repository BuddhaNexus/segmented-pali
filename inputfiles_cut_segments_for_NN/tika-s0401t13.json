{
  "tika-s0401t13:0_0": "15. Aṭṭhānapāḷi (dutiyavagga)",
  "tika-s0401t13:1_0": "(15) 2. Aṭṭhānapāḷi-dutiyavaggavaṇṇanā",
  "tika-s0401t13:2_0": "278.Vivādupacchedatoti vivādupacchedakāraṇā.",
  "tika-s0401t13:2_1": "Dvīsu uppannesu yo vivādo bhaveyya,",
  "tika-s0401t13:2_2": "tassa anuppādoyevettha vivādupacchedo.",
  "tika-s0401t13:2_3": "Ekasmiṁ dīpetiādinā dīpantarepi ekajjhaṁ na uppajjati,",
  "tika-s0401t13:2_4": "pageva ekadīpeti dasseti.",
  "tika-s0401t13:2_5": "Sopi parihāyethāti cakkavāḷassa padese eva pavattitabbattā parihāyeyya.",
  "tika-s0401t13:3_0": "279-280.Manussattanti manussabhāvo tasseva pabbajjādiguṇānaṁ yoggabhāvato.",
  "tika-s0401t13:3_1": "Liṅgasampattīti purisabhāvo.",
  "tika-s0401t13:3_2": "Hetūti manovacīpaṇidhānapubbikā hetusampadā.",
  "tika-s0401t13:3_3": "Satthāradassananti satthusammukhībhāvo.",
  "tika-s0401t13:3_4": "Pabbajjāti kammakiriyavādīsu tāpasesu,",
  "tika-s0401t13:3_5": "bhikkhūsu vā pabbajjā.",
  "tika-s0401t13:3_6": "Guṇasampattīti abhiññādiguṇasampadā.",
  "tika-s0401t13:3_7": "Adhikāroti buddhe uddissa adhiko kāro,",
  "tika-s0401t13:3_8": "savisesā upakārakiriyā adhiko sakkāroti vuttaṁ hoti.",
  "tika-s0401t13:3_9": "Chandova chandatā,",
  "tika-s0401t13:3_10": "sammāsambodhiṁ uddissa sātisayo kattukamyatākusalacchando.",
  "tika-s0401t13:3_11": "Aṭṭhadhammasamodhānāti etesaṁ aṭṭhannaṁ dhammānaṁ samāyogena.",
  "tika-s0401t13:3_12": "Abhinīhāroti kāyapaṇidhānaṁ.",
  "tika-s0401t13:3_13": "Samijjhatīti nipphajjati.",
  "tika-s0401t13:3_14": "Ayamettha saṅkhepo,",
  "tika-s0401t13:3_15": "vitthāro pana paramatthadīpaniyā cariyāpiṭakavaṇṇanāya (cariyā. aṭṭha.",
  "tika-s0401t13:3_16": "pakiṇṇakakathā) vuttanayena veditabbo.",
  "tika-s0401t13:3_17": "Sabbākāraparipūramevāti paripuṇṇalakkhaṇatāya sattuttamādīhi sabbākārena sampannameva.",
  "tika-s0401t13:3_18": "Na hi itthiyā kosohitavatthaguyhatādi sambhavati.",
  "tika-s0401t13:3_19": "Dutiyapakati ca nāma paṭhamapakatito nihīnā eva.",
  "tika-s0401t13:3_20": "Tenevāha –",
  "tika-s0401t13:3_21": "anantaravāre ‘‘yasmā’’tiādi.",
  "tika-s0401t13:4_0": "281.Idha purisassa tattha nibbattanatoti imasmiṁ manussaloke purisabhūtassa tattha brahmaloke brahmattabhāvena nibbattanato.",
  "tika-s0401t13:4_1": "Tena asatipi purisaliṅge purisākārā brahmāno hontīti dasseti.",
  "tika-s0401t13:4_2": "Taṁyeva ca purisākāraṁ sandhāya vuttaṁ bhagavatā ‘‘yaṁ puriso brahmattaṁ kāreyyā’’ti.",
  "tika-s0401t13:4_3": "Tenevāha –",
  "tika-s0401t13:4_4": "‘‘samānepī’’tiādi.",
  "tika-s0401t13:4_5": "Yadi evaṁ itthiyo brahmaloke na uppajjeyyunti āha –",
  "tika-s0401t13:4_6": "‘‘brahmatta’’ntiādi.",
  "tika-s0401t13:5_0": "290-295.",
  "tika-s0401t13:5_1": "‘‘Kāyaduccaritassā’’tiādipāḷiyā kammaniyāmo nāma kathito.",
  "tika-s0401t13:5_2": "Samañjanaṁ samaṅgo,",
  "tika-s0401t13:5_3": "samannāgamo,",
  "tika-s0401t13:5_4": "so etassa atthīti samaṅgī,",
  "tika-s0401t13:5_5": "samannāgato,",
  "tika-s0401t13:5_6": "samañjanasīlo vā samaṅgī,",
  "tika-s0401t13:5_7": "pubbabhāge upakaraṇasamudāyato pabhuti āyūhanavasena āyūhanasamaṅgītā,",
  "tika-s0401t13:5_8": "sanniṭṭhāpakacetanāvasena cetanāsamaṅgitā.",
  "tika-s0401t13:5_9": "Cetanāsantativasena vā āyūhanasamaṅgitā,",
  "tika-s0401t13:5_10": "taṁtaṁcetanākkhaṇavasena cetanāsamaṅgītā.",
  "tika-s0401t13:5_11": "Katūpacitassa avipakkavipākassa kammassa vasena kammasamaṅgitā.",
  "tika-s0401t13:5_12": "Kamme pana vipaccituṁ āraddhe vipākappavattivasena vipākasamaṅgitā.",
  "tika-s0401t13:5_13": "Kammādīnaṁ upaṭṭhānakālavasena upaṭṭhānasamaṅgitā.",
  "tika-s0401t13:5_14": "Kusalākusalakammāyūhanakkhaṇeti kusalakammassa akusalakammassa ca samīhanakkhaṇe.",
  "tika-s0401t13:5_15": "Tathāti iminā kusalākusalakammapadaṁ ākaḍḍhati.",
  "tika-s0401t13:5_16": "Yathā kataṁ kammaṁ phaladānasamatthaṁ hoti,",
  "tika-s0401t13:5_17": "tathā kataṁ upacitaṁ.",
  "tika-s0401t13:5_18": "Vipākārahanti dutiyabhavādīsu vipaccanārahaṁ.",
  "tika-s0401t13:5_19": "Uppajjamānānaṁ upapattinimittaṁ upaṭṭhātīti yojanā.",
  "tika-s0401t13:5_20": "Upapattiyā uppajjanassa nimittaṁ kāraṇanti upapattinimittaṁ, kammaṁ,",
  "tika-s0401t13:5_21": "kammanimittaṁ,",
  "tika-s0401t13:5_22": "gatinimittañca.",
  "tika-s0401t13:5_23": "Aṭṭhakathāyaṁ pana gatinimittavaseneva yojanā dassitā.",
  "tika-s0401t13:5_24": "Kammakammanimittānampi upaṭṭhānaṁ yathārahaṁ daṭṭhabbaṁ.",
  "tika-s0401t13:5_25": "‘‘Yānissa tāni pubbe katāni kammāni,",
  "tika-s0401t13:5_26": "tānissa tasmiṁ samaye olambanti ajjholambanti abhilambanti’’ti (ma. ni.",
  "tika-s0401t13:5_27": "3.248) vacanato sāyanhe mahantānaṁ pabbatakūṭānaṁ chāyā viya āsannamaraṇassa sattassa citte supine viya vipaccituṁ katokāsaṁ kammaṁ,",
  "tika-s0401t13:5_28": "tassa nimittaṁ gatinimittaṁ upatiṭṭhateva.",
  "tika-s0401t13:5_29": "Calatīti parivattati.",
  "tika-s0401t13:5_30": "Ekena hi kammunā tajje nimitte upaṭṭhite paccayavisesavasena tato aññena kammunā tadaññassa nimittassa upaṭṭhānaṁ parivattanaṁ.",
  "tika-s0401t13:5_31": "Sesā niccalā avasesā catubbidhāpi samaṅgitā niccalā aparivattanato.",
  "tika-s0401t13:6_0": "Sunakhavājikoti sunakhehi migavājavasena vajanasīlo,",
  "tika-s0401t13:6_1": "sunakhaluddakoti attho.",
  "tika-s0401t13:6_2": "Talasantharaṇapūjanti bhūmitalassa pupphehi santharaṇapūjaṁ.",
  "tika-s0401t13:6_3": "Āyūhanacetanā kammasamaṅgitāvasenāti kāyaduccaritassa aparāparaṁ āyūhanena sanniṭṭhāpakacetanāya tasseva",
  "tika-s0401t13:6_4": "pakappane kammakkhayakarañāṇena akhepitattā yathūpacitakammunā ca samaṅgibhāvassa vasena.",
  "tika-s0401t13:7_0": "Kammanti akusalakammaṁ.",
  "tika-s0401t13:7_1": "Tasmiṁyeva khaṇeti āyūhanakkhaṇeyeva.",
  "tika-s0401t13:7_2": "Tassāti kammasamaṅgino puggalassa saggo vārito,",
  "tika-s0401t13:7_3": "tañce kammaṁ vipākavāraṁ labheyyāti adhippāyo.",
  "tika-s0401t13:7_4": "Saggo vāritoti ca nidassanamattaṁ.",
  "tika-s0401t13:7_5": "Manussalokopissa vāritovāti.",
  "tika-s0401t13:7_6": "Apare pana purimehi vipākāvaraṇassa anuddhaṭattā ‘‘tasmiṁyeva khaṇe’’ti ca avisesena vuttattā taṁ dosaṁ pariharituṁ ‘‘āyūhitakammaṁ nāmā’’tiādimāha.",
  "tika-s0401t13:7_7": "Yadā kammaṁ vipākavāraṁ labhatīti idaṁ katokāsassa appaṭibāhiyattā vuttaṁ .",
  "tika-s0401t13:7_8": "Tathā hi bhagavā tatiyapārājikavatthusmiṁ (pārā.",
  "tika-s0401t13:7_9": "162 ādayo) paṭisallīyi,",
  "tika-s0401t13:7_10": "imasmiṁ sutte ‘‘kāyaduccaritasamaṅgī’’ti āgatattā vipākūpaṭṭhānasamaṅgitā na labbhanti.",
  "tika-s0401t13:8_0": "(Dutiyavaggavaṇṇanā niṭṭhitā.)",
  "tika-s0401t13:9_0": "Aṭṭhānapāḷivaṇṇanāyaṁ anuttānatthadīpanā niṭṭhitā."
}