{
  "anya-e0102n11:0_0": "23. Paññābhāvanānisaṁsaniddeso",
  "anya-e0102n11:1_0": "Ānisaṁsapakāsanā",
  "anya-e0102n11:2_0": "854.",
  "anya-e0102n11:2_1": "Yaṁ pana vuttaṁ ‘‘paññābhāvanāya ko ānisaṁso’’ti, tattha vadāma.",
  "anya-e0102n11:2_2": "Ayañhi paññābhāvanā nāma anekasatānisaṁsā.",
  "anya-e0102n11:2_3": "Tassā dīghenāpi addhunā na sukaraṁ vitthārato ānisaṁsaṁ pakāsetuṁ.",
  "anya-e0102n11:2_4": "Saṅkhepato panassā nānākilesaviddhaṁsanaṁ, ariyaphalarasānubhavanaṁ,",
  "anya-e0102n11:2_5": "nirodhasamāpattisamāpajjanasamatthatā,",
  "anya-e0102n11:2_6": "āhuneyyabhāvādisiddhīti ayamānisaṁso veditabbo.",
  "anya-e0102n11:3_0": "Nānākilesaviddhaṁsanakathā",
  "anya-e0102n11:4_0": "855.",
  "anya-e0102n11:4_1": "Tattha yaṁ nāmarūpaparicchedato paṭṭhāya sakkāyadiṭṭhādīnaṁ vasena nānākilesaviddhaṁsanaṁ vuttaṁ,",
  "anya-e0102n11:4_2": "ayaṁ lokikāya paññābhāvanāya ānisaṁso.",
  "anya-e0102n11:4_3": "Yaṁ ariyamaggakkhaṇe saṁyojanādīnaṁ vasena nānākilesaviddhaṁsanaṁ vuttaṁ,",
  "anya-e0102n11:4_4": "ayaṁ lokuttarāya paññābhāvanāya ānisaṁsoti veditabbo.",
  "anya-e0102n11:5_0": "Bhīmavegānupatitā, asanīva siluccaye;",
  "anya-e0102n11:6_0": "Vāyuvegasamuṭṭhito, araññamiva pāvako.",
  "anya-e0102n11:7_0": "Andhakāraṁ viya ravi, satejujjalamaṇḍalo;",
  "anya-e0102n11:8_0": "Dīgharattānupatitaṁ, sabbānatthavidhāyakaṁ.",
  "anya-e0102n11:9_0": "Kilesajālaṁ paññā hi, viddhaṁsayati bhāvitā;",
  "anya-e0102n11:10_0": "Sandiṭṭhikamato jaññā, ānisaṁsamimaṁ idha.",
  "anya-e0102n11:11_0": "Phalasamāpattikathā",
  "anya-e0102n11:12_0": "856.Ariyaphalarasānubhavananti na kevalañca kilesaviddhaṁsanaññeva,",
  "anya-e0102n11:12_1": "ariyaphalarasānubhavanampi paññābhāvanāya ānisaṁso.",
  "anya-e0102n11:12_2": "Ariyaphalanti hi sotāpattiphalādi sāmaññaphalaṁ vuccati.",
  "anya-e0102n11:12_3": "Tassa dvīhākārehi rasānubhavanaṁ hoti.",
  "anya-e0102n11:12_4": "Maggavīthiyañca phalasamāpattivasena ca pavattiyaṁ.",
  "anya-e0102n11:12_5": "Tatrāssa maggavīthiyaṁ pavatti dassitāyeva.",
  "anya-e0102n11:13_0": "857.",
  "anya-e0102n11:13_1": "Apica ye ‘‘saṁyojanappahānamattameva phalaṁ nāma,",
  "anya-e0102n11:13_2": "na koci añño dhammo atthī’’ti vadanti,",
  "anya-e0102n11:13_3": "tesaṁ anunayatthaṁ idaṁ suttampi dassetabbaṁ – ‘‘kathaṁ payogapaṭippassaddhipaññā phale ñāṇaṁ?",
  "anya-e0102n11:13_4": "Sotāpattimaggakkhaṇe dassanaṭṭhena sammādiṭṭhi micchādiṭṭhiyā vuṭṭhāti,",
  "anya-e0102n11:13_5": "tadanuvattakakilesehi ca khandhehi ca vuṭṭhāti,",
  "anya-e0102n11:13_6": "bahiddhā ca sabbanimittehi vuṭṭhāti.",
  "anya-e0102n11:13_7": "Tampayogapaṭippassaddhattā uppajjati sammādiṭṭhi, maggassetaṁ phala’’nti (paṭi. ma. 1.63) vitthāretabbaṁ.",
  "anya-e0102n11:14_0": "‘‘Cattāro maggā apariyāpannā, cattāri ca sāmaññaphalāni,",
  "anya-e0102n11:14_1": "ime dhammā appamāṇārammaṇā’’ (dha. sa. 1422).",
  "anya-e0102n11:14_2": "‘‘Mahaggato dhammo appamāṇassa dhammassa anantarapaccayena paccayo’’ti (paṭṭhā.",
  "anya-e0102n11:14_3": "2.12.62) evamādīnipi cettha sādhakāni.",
  "anya-e0102n11:15_0": "858.",
  "anya-e0102n11:15_1": "Phalasamāpattiyaṁ pavattidassanatthaṁ panassa idaṁ pañhākammaṁ – kā phalasamāpatti, ke taṁ samāpajjanti, ke na samāpajjanti, kasmā samāpajjanti,",
  "anya-e0102n11:15_2": "kathañcassā samāpajjanaṁ hoti, kathaṁ ṭhānaṁ, kathaṁ vuṭṭhānaṁ, kiṁ phalassa anantaraṁ, kassa ca phalaṁ anantaranti?",
  "anya-e0102n11:16_0": "859.",
  "anya-e0102n11:16_1": "Tattha kā phalasamāpattīti yā ariyaphalassa nirodhe appanā.",
  "anya-e0102n11:17_0": "860.Ke taṁ samāpajjanti,",
  "anya-e0102n11:17_1": "ke na samāpajjantīti sabbepi puthujjanā na samāpajjanti. Kasmā? Anadhigatattā.",
  "anya-e0102n11:17_2": "Ariyā pana sabbepi samāpajjanti. Kasmā? Adhigatattā.",
  "anya-e0102n11:17_3": "Uparimā pana heṭṭhimaṁ na samāpajjanti,",
  "anya-e0102n11:17_4": "puggalantarabhāvupagamanena paṭippassaddhattā. Heṭṭhimā ca uparimaṁ, anadhigatattā.",
  "anya-e0102n11:17_5": "Attano attanoyeva pana phalaṁ samāpajjantīti idamettha sanniṭṭhānaṁ.",
  "anya-e0102n11:18_0": "Keci pana ‘‘sotāpannasakadāgāminopi na samāpajjanti.",
  "anya-e0102n11:18_1": "Uparimā dveyeva samāpajjantī’’ti vadanti. Idañca tesaṁ kāraṇaṁ,",
  "anya-e0102n11:18_2": "ete hi samādhismiṁ paripūrakārinoti.",
  "anya-e0102n11:18_3": "Taṁ puthujjanassāpi attanā paṭiladdhalokiyasamādhisamāpajjanato akāraṇameva.",
  "anya-e0102n11:18_4": "Kiñcettha kāraṇākāraṇacintāya.",
  "anya-e0102n11:18_5": "Nanu pāḷiyaṁyeva vuttaṁ – ‘‘katame dasa gotrabhudhammā vipassanāvasena uppajjanti?",
  "anya-e0102n11:18_6": "Sotāpattimaggapaṭilābhatthāya uppādaṁ pavattaṁ…pe… upāyāsaṁ bahiddhā saṅkhāranimittaṁ abhibhuyyatīti gotrabhu.",
  "anya-e0102n11:18_7": "Sotāpattiphalasamāpattatthāya sakadāgāmimaggaṁ …pe… arahattaphalasamāpattatthāya… suññatavihārasamāpattatthāya… animittavihārasamāpattatthāya uppādaṁ…pe… bahiddhā saṅkhāranimittaṁ abhibhuyyatīti gotrabhū’’ti (paṭi. ma. 1.60).",
  "anya-e0102n11:18_8": "Tasmā sabbepi ariyā attano attano phalaṁ samāpajjantīti niṭṭhamettha gantabbaṁ.",
  "anya-e0102n11:19_0": "861.Kasmā samāpajjantīti diṭṭhadhammasukhavihāratthaṁ. Yathā hi rājā rajjasukhaṁ,",
  "anya-e0102n11:19_1": "devatā dibbasukhaṁ anubhavanti,",
  "anya-e0102n11:19_2": "evaṁ ariyā ‘‘ariyaṁ lokuttarasukhaṁ anubhavissāmā’’ti addhānapparicchedaṁ katvā icchiticchitakkhaṇe phalasamāpattiṁ samāpajjanti.",
  "anya-e0102n11:20_0": "862.Kathañcassā samāpajjanaṁ hoti, kathaṁ ṭhānaṁ,",
  "anya-e0102n11:20_1": "kathaṁ vuṭṭhānanti dvīhi tāva ākārehi assā samāpajjanaṁ hoti – nibbānato aññassa ārammaṇassa amanasikārā nibbānassa ca manasikārā. Yathāha – ‘‘dve kho, āvuso,",
  "anya-e0102n11:20_2": "paccayā animittāya cetovimuttiyā samāpattiyā sabbanimittānañca amanasikāro,",
  "anya-e0102n11:20_3": "animittāya ca dhātuyā manasikāro’’ti (ma. ni. 1.458).",
  "anya-e0102n11:21_0": "863.",
  "anya-e0102n11:21_1": "Ayampanettha samāpajjanakkamo.",
  "anya-e0102n11:21_2": "Phalasamāpattatthikena hi ariyasāvakena rahogatena paṭisallīnena udayabbayādivasena saṅkhārā vipassitabbā.",
  "anya-e0102n11:21_3": "Tassa pavattānupubbavipassanassa saṅkhārārammaṇagotrabhuñāṇānantarā phalasamāpattivasena nirodhe cittaṁ appeti.",
  "anya-e0102n11:21_4": "Phalasamāpattininnatāya cettha sekkhassāpi phalameva uppajjati, na maggo.",
  "anya-e0102n11:22_0": "Ye pana vadanti ‘‘sotāpanno ‘phalasamāpattiṁ samāpajjissāmī’ti vipassanaṁ paṭṭhapetvā sakadāgāmī hoti. Sakadāgāmī ca anāgāmī’’ti,",
  "anya-e0102n11:22_1": "te vattabbā ‘‘evaṁ sati anāgāmī arahā bhavissati, arahā paccekabuddho, paccekabuddho ca buddho. Tasmā na kiñci etaṁ,",
  "anya-e0102n11:22_2": "pāḷivaseneva ca paṭikkhitta’’ntipi na gahetabbaṁ.",
  "anya-e0102n11:22_3": "Idameva pana gahetabbaṁ – sekkhassāpi phalameva uppajjati, na maggo.",
  "anya-e0102n11:22_4": "Phalañcassa sace anena paṭhamajjhāniko maggo adhigato hoti.",
  "anya-e0102n11:22_5": "Paṭhamajjhānikameva uppajjati.",
  "anya-e0102n11:22_6": "Sace dutiyādīsu aññatarajjhāniko,",
  "anya-e0102n11:22_7": "dutiyādīsu aññatarajjhānikamevāti.",
  "anya-e0102n11:22_8": "Evaṁ tāvassā samāpajjanaṁ hoti.",
  "anya-e0102n11:23_0": "864. ‘‘Tayo kho, āvuso,",
  "anya-e0102n11:23_1": "paccayā animittāya cetovimuttiyā ṭhitiyā sabbanimittānañca amanasikāro,",
  "anya-e0102n11:23_2": "animittāya ca dhātuyā manasikāro,",
  "anya-e0102n11:23_3": "pubbe ca abhisaṅkhāro’’ti (ma. ni.",
  "anya-e0102n11:23_4": "1.458) vacanato panassā tīhākārehi ṭhānaṁ hoti.",
  "anya-e0102n11:23_5": "Tattha pubbe ca abhisaṅkhāroti samāpattito pubbe kālaparicchedo.",
  "anya-e0102n11:23_6": "‘‘Asukasmiṁ nāma kāle vuṭṭhahissāmī’’ti paricchinnattā hissā yāva so kālo nāgacchati, tāva ṭhānaṁ hoti. Evamassā ṭhānaṁ hotīti.",
  "anya-e0102n11:24_0": "865. ‘‘Dve kho, āvuso,",
  "anya-e0102n11:24_1": "paccayā animittāya cetovimuttiyā vuṭṭhānāya sabbanimittānañca manasikāro,",
  "anya-e0102n11:24_2": "animittāya ca dhātuyā amanasikāro’’ti (ma. ni.",
  "anya-e0102n11:24_3": "1.458) vacanato panassā dvīhākārehi vuṭṭhānaṁ hoti.",
  "anya-e0102n11:24_4": "Tattha sabbanimittānanti rūpanimittavedanāsaññāsaṅkhāraviññāṇanimittānaṁ.",
  "anya-e0102n11:24_5": "Kāmañca na sabbānevetāni ekato manasikaroti sabbasaṅgāhikavasena panetaṁ vuttaṁ.",
  "anya-e0102n11:24_6": "Tasmā yaṁ bhavaṅgassa ārammaṇaṁ hoti,",
  "anya-e0102n11:24_7": "taṁ manasikaroto phalasamāpattivuṭṭhānaṁ hotīti evamassā vuṭṭhānaṁ veditabbaṁ.",
  "anya-e0102n11:25_0": "866.Kiṁ phalassa anantaraṁ,",
  "anya-e0102n11:25_1": "kassa ca phalaṁ anantaranti phalassa tāva phalameva vā anantaraṁ hoti, bhavaṅgaṁ vā.",
  "anya-e0102n11:25_2": "Phalaṁ pana atthi maggānantaraṁ, atthi phalānantaraṁ, atthi gotrabhuanantaraṁ,",
  "anya-e0102n11:25_3": "atthi nevasaññānāsaññāyatanānantaraṁ.",
  "anya-e0102n11:25_4": "Tattha maggavīthiyaṁ maggānantaraṁ,",
  "anya-e0102n11:25_5": "purimassa purimassa pacchimaṁ pacchimaṁ phalānantaraṁ.",
  "anya-e0102n11:25_6": "Phalasamāpattīsu purimaṁ purimaṁ gotrabhuanantaraṁ.",
  "anya-e0102n11:25_7": "Gotrabhūti cettha anulomaṁ veditabbaṁ.",
  "anya-e0102n11:25_8": "Vuttañhetaṁ paṭṭhāne – ‘‘arahato anulomaṁ phalasamāpattiyā anantarapaccayena paccayo.",
  "anya-e0102n11:25_9": "Sekkhānaṁ anulomaṁ phalasamāpattiyā anantarapaccayena paccayo’’ti (paṭṭhā. 1.1.417).",
  "anya-e0102n11:25_10": "Yena phalena nirodhā vuṭṭhānaṁ hoti,",
  "anya-e0102n11:25_11": "taṁ nevasaññānāsaññāyatanānantaranti.",
  "anya-e0102n11:25_12": "Tattha ṭhapetvā maggavīthiyaṁ uppannaṁ phalaṁ avasesaṁ sabbaṁ phalasamāpattivasena pavattaṁ nāma.",
  "anya-e0102n11:25_13": "Evametaṁ maggavīthiyaṁ phalasamāpattiyaṁ vā uppajjanavasena,",
  "anya-e0102n11:26_0": "Paṭippassaddhadarathaṁ , amatārammaṇaṁ subhaṁ;",
  "anya-e0102n11:27_0": "Vantalokāmisaṁ santaṁ, sāmaññaphalamuttamaṁ.",
  "anya-e0102n11:28_0": "Ojavantena sucinā, sukhena abhisanditaṁ;",
  "anya-e0102n11:29_0": "Yena sātātisātena, amatena madhuṁ viya.",
  "anya-e0102n11:30_0": "Taṁ sukhaṁ tassa ariyassa, rasabhūtamanuttaraṁ;",
  "anya-e0102n11:31_0": "Phalassa paññaṁ bhāvetvā, yasmā vindati paṇḍito.",
  "anya-e0102n11:32_0": "Tasmā ariyaphalassetaṁ, rasānubhavanaṁ idha;",
  "anya-e0102n11:33_0": "Vipassanābhāvanāya, ānisaṁsoti vuccati.",
  "anya-e0102n11:34_0": "Nirodhasamāpattikathā",
  "anya-e0102n11:35_0": "867.Nirodhasamāpattisamāpajjanasamatthatāti na kevalañca ariyaphalarasānubhavanaṁyeva,",
  "anya-e0102n11:35_1": "ayaṁ pana nirodhasamāpattiyā samāpajjanasamatthatāpi imissā paññābhāvanāya ānisaṁsoti veditabbo.",
  "anya-e0102n11:36_0": "Tatridaṁ nirodhasamāpattiyā vibhāvanatthaṁ pañhākammaṁ – kā nirodhasamāpatti, ke taṁ samāpajjanti, ke na samāpajjanti, kattha samāpajjanti, kasmā samāpajjanti,",
  "anya-e0102n11:36_1": "kathañcassā samāpajjanaṁ hoti, kathaṁ ṭhānaṁ, kathaṁ vuṭṭhānaṁ,",
  "anya-e0102n11:36_2": "vuṭṭhitassa kiṁninnaṁ cittaṁ hoti,",
  "anya-e0102n11:36_3": "matassa ca samāpannassa ca ko viseso,",
  "anya-e0102n11:36_4": "nirodhasamāpatti kiṁ saṅkhatā asaṅkhatā lokiyā lokuttarā nipphannā anipphannāti?",
  "anya-e0102n11:37_0": "868.",
  "anya-e0102n11:37_1": "Tattha kā nirodhasamāpattīti yā anupubbanirodhavasena cittacetasikānaṁ dhammānaṁ appavatti. Ke taṁ samāpajjanti,",
  "anya-e0102n11:37_2": "ke na samāpajjantīti sabbepi puthujjanā, sotāpannā, sakadāgāmino,",
  "anya-e0102n11:37_3": "sukkhavipassakā ca anāgāmino, arahanto na samāpajjanti.",
  "anya-e0102n11:37_4": "Aṭṭhasamāpattilābhino pana anāgāmino, khīṇāsavā ca samāpajjanti.",
  "anya-e0102n11:37_5": "‘‘Dvīhi balehi samannāgatattā ,",
  "anya-e0102n11:37_6": "tayo ca saṅkhārānaṁ paṭippassaddhiyā, soḷasahi ñāṇacariyāhi,",
  "anya-e0102n11:37_7": "navahi samādhicariyāhi vasībhāvatā paññā nirodhasamāpattiyā ñāṇa’’nti (paṭi. ma. mātikā 1.34) hi vuttaṁ.",
  "anya-e0102n11:37_8": "Ayañca sampadā ṭhapetvā aṭṭhasamāpattilābhino anāgāmikhīṇāsave aññesaṁ natthi. Tasmā teyeva samāpajjanti, na aññe.",
  "anya-e0102n11:38_0": "869.",
  "anya-e0102n11:38_1": "Katamāni panettha dve balāni…pe… katamā vasībhāvatāti?",
  "anya-e0102n11:38_2": "Na ettha kiñci amhehi vattabbaṁ atthi.",
  "anya-e0102n11:38_3": "Sabbamidaṁ etassa uddesassa niddese vuttameva. Yathāha –",
  "anya-e0102n11:39_0": "‘‘Dvīhibalehīti dve balāni samathabalaṁ vipassanābalaṁ. Katamaṁ samathabalaṁ?",
  "anya-e0102n11:39_1": "Nekkhammavasena cittassa ekaggatā avikkhepo samathabalaṁ.",
  "anya-e0102n11:39_2": "Abyāpādavasena… ālokasaññāvasena… avikkhepavasena…pe… paṭinissaggānupassiassāsavasena… paṭinissaggānupassipassāsavasena cittassa ekaggatā avikkhepo samathabalanti. Kenaṭṭhena samathabalaṁ?",
  "anya-e0102n11:39_3": "Paṭhamajjhānena nīvaraṇe na kampatīti samathabalaṁ.",
  "anya-e0102n11:39_4": "Dutiyajjhānena vitakkavicāre…pe… nevasaññānāsaññāyatanasamāpattiyā ākiñcaññāyatanasaññāya na kampatīti samathabalaṁ.",
  "anya-e0102n11:39_5": "Uddhacce ca uddhaccasahagatakilese ca khandhe ca na kampati na calati na vedhatīti samathabalaṁ. Idaṁ samathabalaṁ.",
  "anya-e0102n11:40_0": "‘‘Katamaṁ vipassanābalaṁ?",
  "anya-e0102n11:40_1": "Aniccānupassanā vipassanābalaṁ.",
  "anya-e0102n11:40_2": "Dukkhānupassanā… anattānupassanā… nibbidānupassanā… virāgānupassanā… nirodhānupassanā… paṭinissaggānupassanā vipassanābalaṁ.",
  "anya-e0102n11:40_3": "Rūpe aniccānupassanā…pe… rūpe paṭinissaggānupassanā vipassanābalaṁ.",
  "anya-e0102n11:40_4": "Vedanāya… saññāya… saṅkhāresu… viññāṇe… cakkhusmiṁ…pe… jarāmaraṇe aniccānupassanā.",
  "anya-e0102n11:40_5": "Jarāmaraṇe paṭinissaggānupassanā vipassanābalanti. Kenaṭṭhena vipassanābalaṁ?",
  "anya-e0102n11:40_6": "Aniccānupassanāya niccasaññāya na kampatīti vipassanābalaṁ.",
  "anya-e0102n11:40_7": "Dukkhānupassanāya sukhasaññāya na kampatīti… anattānupassanāya attasaññāya na kampatīti… nibbidānupassanāya nandiyā na kampatīti… virāgānupassanāya rāge na kampatīti… nirodhānupassanāya samudaye na kampatīti… paṭinissaggānupassanāya ādāne na kampatīti vipassanābalaṁ.",
  "anya-e0102n11:40_8": "Avijjāya ca avijjāsahagatakilese ca khandhe ca na kampati na calati na vedhatīti vipassanābalaṁ. Idaṁ vipassanābalaṁ.",
  "anya-e0102n11:41_0": "‘‘Tayo ca saṅkhārānaṁ paṭippassaddhiyāti katamesaṁ tiṇṇannaṁ saṅkhārānaṁ paṭippassaddhiyā?",
  "anya-e0102n11:41_1": "Dutiyajjhānaṁ samāpannassa vitakkavicārā vacīsaṅkhārā paṭippassaddhā honti.",
  "anya-e0102n11:41_2": "Catutthaṁ jhānaṁ samāpannassa assāsapassāsā kāyasaṅkhārā paṭippassaddhā honti.",
  "anya-e0102n11:41_3": "Saññāvedayitanirodhaṁ samāpannassa saññā ca vedanā ca cittasaṅkhārā paṭippassaddhā honti.",
  "anya-e0102n11:41_4": "Imesaṁ tiṇṇannaṁ saṅkhārānaṁ paṭippassaddhiyā.",
  "anya-e0102n11:42_0": "‘‘Soḷasahiñāṇacariyāhīti katamāhi soḷasahi ñāṇacariyāhi? Aniccānupassanā ñāṇacariyā.",
  "anya-e0102n11:42_1": "Dukkhā… anattā… nibbidā… virāgā… nirodhā… paṭinissaggā… vivaṭṭānupassanā ñāṇacariyā. Sotāpattimaggo ñāṇacariyā.",
  "anya-e0102n11:42_2": "Sotāpattiphalasamāpatti ñāṇacariyā.",
  "anya-e0102n11:42_3": "Sakadāgāmimaggo…pe… arahattaphalasamāpatti ñāṇacariyā. Imāhi soḷasahi ñāṇacariyāhi.",
  "anya-e0102n11:43_0": "‘‘Navahi samādhicariyāhīti katamāhi navahi samādhicariyāhi? Paṭhamajjhānaṁ samādhicariyā.",
  "anya-e0102n11:43_1": "Dutiyajjhānaṁ…pe… nevasaññānāsaññāyatanasamāpatti samādhicariyā.",
  "anya-e0102n11:43_2": "Paṭhamajjhānapaṭilābhatthāya vitakko ca vicāro ca pīti ca sukhañca cittekaggatā ca…pe… nevasaññānāsaññāyatanasamāpattiṁ paṭilābhatthāya vitakko ca vicāro ca pīti ca sukhañca cittekaggatā ca. Imāhi navahi samādhicariyāhi.",
  "anya-e0102n11:44_0": "‘‘Vasīti pañca vasiyo – āvajjanavasī, samāpajjanavasī, adhiṭṭhānavasī, vuṭṭhānavasī, paccavekkhaṇavasī.",
  "anya-e0102n11:44_1": "Paṭhamajjhānaṁ yatthicchakaṁ yadicchakaṁ yāvaticchakaṁ āvajjati,",
  "anya-e0102n11:44_2": "āvajjanāya dandhāyitattaṁ natthīti āvajjanavasī.",
  "anya-e0102n11:44_3": "Paṭhamajjhānaṁ yatthicchakaṁ yadicchakaṁ yāvaticchakaṁ samāpajjati,",
  "anya-e0102n11:44_4": "samāpajjanāya dandhāyitattaṁ natthīti samāpajjanavasī…pe… adhiṭṭhāti adhiṭṭhāne…pe… vuṭṭhāti vuṭṭhāne…pe… paccavekkhati paccavekkhaṇāya dandhāyitattaṁ natthīti paccavekkhaṇavasī.",
  "anya-e0102n11:44_5": "Dutiyaṁ…pe… nevasaññānāsaññāyatanasamāpattiṁ yatthicchakaṁ yadicchakaṁ yāvaticchakaṁ āvajjati …pe… paccavekkhati.",
  "anya-e0102n11:44_6": "Paccavekkhaṇāya dandhāyitattaṁ natthīti paccavekkhaṇavasī. Imā pañca vasiyo’’ti (paṭi. ma. 1.83).",
  "anya-e0102n11:45_0": "870.",
  "anya-e0102n11:45_1": "Ettha ca ‘‘soḷasahi ñāṇacariyāhī’’ti ukkaṭṭhaniddeso esa.",
  "anya-e0102n11:45_2": "Anāgāmino pana cuddasahi ñāṇacariyāhi hoti.",
  "anya-e0102n11:45_3": "Yadi evaṁ sakadāgāmino dvādasahi sotāpannassa ca dasahi kiṁ na hotīti? Na hoti,",
  "anya-e0102n11:45_4": "samādhipāribandhikassa pañca kāmaguṇikarāgassa appahīnattā. Tesaṁ hi so appahīno.",
  "anya-e0102n11:45_5": "Tasmā samathabalaṁ na paripuṇṇaṁ hoti,",
  "anya-e0102n11:45_6": "tasmiṁ aparipūre dvīhi balehi samāpajjitabbaṁ nirodhasamāpattiṁ balavekallena samāpajjituṁ na sakkonti. Anāgāmissa pana so pahīno, tasmā esa paripuṇṇabalo hoti. Paripuṇṇabalattā sakkoti.",
  "anya-e0102n11:45_7": "Tenāha bhagavā – ‘‘nirodhā vuṭṭhahantassa nevasaññānāsaññāyatanakusalaṁ phalasamāpattiyā anantarapaccayena paccayo’’ti (paṭṭhā. 1.1.417).",
  "anya-e0102n11:45_8": "Idañhi paṭṭhāne mahāpakaraṇe anāgāminova nirodhā vuṭṭhānaṁ sandhāya vuttanti.",
  "anya-e0102n11:46_0": "871.Kattha samāpajjantīti pañcavokārabhave. Kasmā? Anupubbasamāpattisabbhāvato.",
  "anya-e0102n11:46_1": "Catuvokārabhave pana paṭhamajjhānādīnaṁ uppatti natthi.",
  "anya-e0102n11:46_2": "Tasmā na sakkā tattha samāpajjitunti.",
  "anya-e0102n11:46_3": "Keci pana ‘‘vatthussa abhāvā’’ti vadanti.",
  "anya-e0102n11:47_0": "872.Kasmā samāpajjantīti saṅkhārānaṁ pavattibhede ukkaṇṭhitvā diṭṭheva dhamme acittakā hutvā ‘‘nirodhaṁ nibbānaṁ patvā sukhaṁ viharissāmā’’ti samāpajjanti.",
  "anya-e0102n11:48_0": "873.Kathañcassā samāpajjanaṁ hotīti samathavipassanāvasena ussakkitvā katapubbakiccassa nevasaññānāsaññāyatanaṁ nirodhayato, evamassa samāpajjanaṁ hoti.",
  "anya-e0102n11:48_1": "Yo hi samathavaseneva ussakkati,",
  "anya-e0102n11:48_2": "so nevasaññānāsaññāyatanasamāpattiṁ patvā tiṭṭhati.",
  "anya-e0102n11:48_3": "Yo pana vipassanāvaseneva ussakkati,",
  "anya-e0102n11:48_4": "so phalasamāpattiṁ patvā tiṭṭhati.",
  "anya-e0102n11:48_5": "Yo pana ubhayavaseneva ussakkitvā pubbakiccaṁ katvā nevasaññānāsaññāyatanaṁ nirodheti,",
  "anya-e0102n11:48_6": "so taṁ samāpajjatīti ayamettha saṅkhepo.",
  "anya-e0102n11:49_0": "874.",
  "anya-e0102n11:49_1": "Ayaṁ pana vitthāro – idha bhikkhu nirodhaṁ samāpajjitukāmo katabhattakicco sudhotahatthapādo vivitte okāse supaññattamhi āsane nisīdati pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ upaṭṭhapetvā,",
  "anya-e0102n11:49_2": "so paṭhamaṁ jhānaṁ samāpajjitvā vuṭṭhāya tattha saṅkhāre aniccato dukkhato anattato vipassati.",
  "anya-e0102n11:50_0": "Vipassanā panesā tividhā hoti – saṅkhāraparigaṇhanakavipassanā, phalasamāpattivipassanā, nirodhasamāpattivipassanāti.",
  "anya-e0102n11:50_1": "Tattha saṅkhāraparigaṇhanakavipassanā mandā vā hotu tikkhā vā,",
  "anya-e0102n11:50_2": "maggassa padaṭṭhānaṁ hotiyeva.",
  "anya-e0102n11:50_3": "Phalasamāpattivipassanā tikkhāva vaṭṭati maggabhāvanāsadisā.",
  "anya-e0102n11:50_4": "Nirodhasamāpattivipassanā pana nātimandanātitikkhā vaṭṭati.",
  "anya-e0102n11:50_5": "Tasmā esa nātimandāya nātitikkhāya vipassanāya te saṅkhāre vipassati.",
  "anya-e0102n11:51_0": "Tato dutiyaṁ jhānaṁ samāpajjitvā vuṭṭhāya tattha saṅkhāre tatheva vipassati.",
  "anya-e0102n11:51_1": "Tato tatiyaṁ jhānaṁ…pe… tato viññāṇañcāyatanaṁ samāpajjitvā vuṭṭhāya tattha saṅkhāre tatheva vipassati.",
  "anya-e0102n11:51_2": "Tathā ākiñcaññāyatanaṁ samāpajjitvā vuṭṭhāya catubbidhaṁ pubbakiccaṁ karoti – nānābaddhaavikopanaṁ, saṅghapaṭimānanaṁ, satthupakkosanaṁ, addhānaparicchedanti.",
  "anya-e0102n11:52_0": "875.",
  "anya-e0102n11:52_1": "Tattha nānābaddhaavikopananti yaṁ iminā bhikkhunā saddhiṁ ekābaddhaṁ na hoti,",
  "anya-e0102n11:52_2": "nānābaddhaṁ hutvā ṭhitaṁ pattacīvaraṁ vā mañcapīṭhaṁ vā nivāsagehaṁ vā aññaṁ vā pana kiñci parikkhārajātaṁ, taṁ yathā na vikuppati,",
  "anya-e0102n11:52_3": "aggiudakavātacoraundūrādīnaṁ vasena na vinassati, evaṁ adhiṭṭhātabbaṁ.",
  "anya-e0102n11:53_0": "Tatridaṁ adhiṭṭhānavidhānaṁ ‘‘idañca idañca imasmiṁ sattāhabbhantare mā agginā jhāyatu, mā udakena vuyhatu, mā vātena viddhaṁsatu, mā corehi hariyatu, mā undūrādīhi khajjatū’’ti.",
  "anya-e0102n11:53_1": "Evaṁ adhiṭṭhite taṁ sattāhaṁ tassa na koci parissayo hoti.",
  "anya-e0102n11:54_0": "Anadhiṭṭhahato pana aggiādīhi vinassati mahānāgattherassa viya.",
  "anya-e0102n11:54_1": "Thero kira mātuupāsikāya gāmaṁ piṇḍāya pāvisi.",
  "anya-e0102n11:54_2": "Upāsikā yāguṁ datvā āsanasālāya nisīdāpesi.",
  "anya-e0102n11:54_3": "Thero nirodhaṁ samāpajjitvā nisīdi.",
  "anya-e0102n11:54_4": "Tasmiṁ nisinne āsanasālāya agginā gahitāya sesabhikkhū attano attano nisinnāsanaṁ gahetvā palāyiṁsu.",
  "anya-e0102n11:54_5": "Gāmavāsikā sannipatitvā theraṁ disvā ‘‘alasasamaṇo’’ti āhaṁsu.",
  "anya-e0102n11:54_6": "Aggi tiṇaveṇukaṭṭhāni jhāpetvā theraṁ parikkhipitvā aṭṭhāsi.",
  "anya-e0102n11:54_7": "Manussā ghaṭehi udakaṁ āharitvā nibbāpetvā chārikaṁ apanetvā paribhaṇḍaṁ katvā pupphāni vikiritvā namassamānā aṭṭhaṁsu.",
  "anya-e0102n11:54_8": "Thero paricchinnakālavasena vuṭṭhāya te disvā ‘‘pākaṭomhi jāto’’ti vehāsaṁ uppatitvā piyaṅgudīpaṁ agamāsi.",
  "anya-e0102n11:54_9": "Idaṁ nānābaddhaavikopanaṁ nāma.",
  "anya-e0102n11:55_0": "Yaṁ ekābaddhaṁ hoti nivāsanapāvuraṇaṁ vā nisinnāsanaṁ vā,",
  "anya-e0102n11:55_1": "tattha visuṁ adhiṭṭhānakiccaṁ natthi.",
  "anya-e0102n11:55_2": "Samāpattivaseneva naṁ rakkhati āyasmato sañjīvassa viya .",
  "anya-e0102n11:55_3": "Vuttampi cetaṁ ‘‘āyasmato sañjīvassa samādhivipphārā iddhi,",
  "anya-e0102n11:55_4": "āyasmato sāriputtassa samādhivipphārā iddhī’’ti.",
  "anya-e0102n11:56_0": "876.Saṅghapaṭimānananti saṅghassa paṭimānanaṁ udikkhanaṁ. Yāva eso bhikkhu āgacchati,",
  "anya-e0102n11:56_1": "tāva saṅghakammassa akaraṇanti attho.",
  "anya-e0102n11:56_2": "Ettha ca na paṭimānanaṁ etassa pubbakiccaṁ,",
  "anya-e0102n11:56_3": "paṭimānanāvajjanaṁ pana pubbakiccaṁ.",
  "anya-e0102n11:56_4": "Tasmā evaṁ āvajjitabbaṁ ‘‘sace mayi sattāhaṁ nirodhaṁ samāpajjitvā nisinne saṅgho uttikammādīsu kiñcideva kammaṁ kattukāmo hoti,",
  "anya-e0102n11:56_5": "yāva maṁ koci bhikkhu āgantvā na pakkosati, tāvadeva vuṭṭhahissāmī’’ti.",
  "anya-e0102n11:56_6": "Evaṁ katvā samāpanno hi tasmiṁ samaye vuṭṭhātiyeva.",
  "anya-e0102n11:57_0": "Yo pana evaṁ na karoti,",
  "anya-e0102n11:57_1": "saṅgho ca sannipatitvā taṁ apassanto ‘‘asuko bhikkhu kuhi’’nti ‘‘nirodhasamāpanno’’ti vutte saṅgho kañci bhikkhuṁ peseti ‘‘gaccha naṁ saṅghassa vacanena pakkosāhī’’ti.",
  "anya-e0102n11:57_2": "Athassa tena bhikkhunā savanūpacāre ṭhatvā ‘‘saṅgho taṁ āvuso paṭimānetī’’ti vuttamatteva vuṭṭhānaṁ hoti.",
  "anya-e0102n11:57_3": "Evaṁ garukā hi saṅghassa āṇā nāma.",
  "anya-e0102n11:57_4": "Tasmā taṁ āvajjitvā yathā sayameva vuṭṭhāti, evaṁ samāpajjitabbaṁ.",
  "anya-e0102n11:58_0": "877.Satthupakkosananti idhāpi satthupakkosanāvajjanameva imassa kiccaṁ.",
  "anya-e0102n11:58_1": "Tasmā tampi evaṁ āvajjitabbaṁ ‘‘sace mayi sattāhaṁ nirodhaṁ samāpajjitvā nisinne satthā otiṇṇavatthusmiṁ sikkhāpadaṁ vā paññapeti,",
  "anya-e0102n11:58_2": "tathārūpāya vā atthuppattiyā dhammaṁ deseti,",
  "anya-e0102n11:58_3": "yāva maṁ koci āgantvā na pakkosati, tāvadeva vuṭṭhahissāmī’’ti.",
  "anya-e0102n11:58_4": "Evaṁ katvā nisinno hi tasmiṁ samaye vuṭṭhātiyeva.",
  "anya-e0102n11:59_0": "Yo pana evaṁ na karoti,",
  "anya-e0102n11:59_1": "satthā ca saṅghe sannipatite taṁ apassanto ‘‘asuko bhikkhu kuhi’’nti ‘‘nirodhasamāpanno’’ti vutte kañci bhikkhuṁ peseti ‘‘gaccha naṁ mama vacanena pakkosā’’ti.",
  "anya-e0102n11:59_2": "Athassa tena bhikkhunā savanūpacāre ṭhatvā ‘‘satthā āyasmantaṁ āmantetī’’ti vuttamatteva vuṭṭhānaṁ hoti.",
  "anya-e0102n11:59_3": "Evaṁ garukaṁ hi satthupakkosanaṁ,",
  "anya-e0102n11:59_4": "tasmā taṁ āvajjitvā yathā sayameva vuṭṭhāti, evaṁ samāpajjitabbaṁ.",
  "anya-e0102n11:60_0": "878.Addhānaparicchedoti jīvitaddhānassa paricchedo.",
  "anya-e0102n11:60_1": "Iminā bhikkhunā addhānaparicchede sukusalena bhavitabbaṁ.",
  "anya-e0102n11:60_2": "Attano ‘‘āyusaṅkhārā sattāhaṁ pavattissanti na pavattissantī’’ti āvajjitvāva samāpajjitabbaṁ.",
  "anya-e0102n11:60_3": "Sace hi sattāhabbhantare nirujjhanake āyusaṅkhāre anāvajjitvāva samāpajjati,",
  "anya-e0102n11:60_4": "nāssa nirodhasamāpatti maraṇaṁ paṭibāhituṁ sakkoti.",
  "anya-e0102n11:60_5": "Antonirodhe maraṇassa natthitāya antarāva samāpattito vuṭṭhāti.",
  "anya-e0102n11:60_6": "Tasmā etaṁ āvajjitvāva samāpajjitabbaṁ.",
  "anya-e0102n11:60_7": "Avasesaṁ hi anāvajjitumpi vaṭṭati.",
  "anya-e0102n11:60_8": "Idaṁ pana āvajjitabbamevāti vuttaṁ.",
  "anya-e0102n11:61_0": "879.",
  "anya-e0102n11:61_1": "So evaṁ ākiñcaññāyatanaṁ samāpajjitvā vuṭṭhāya imaṁ pubbakiccaṁ katvā nevasaññānāsaññāyatanaṁ samāpajjati.",
  "anya-e0102n11:61_2": "Athekaṁ vā dve vā cittavāre atikkamitvā acittako hoti, nirodhaṁ phusati.",
  "anya-e0102n11:61_3": "Kasmā panassa dvinnaṁ cittānaṁ uparicittāni na pavattantīti? Nirodhassa payogattā.",
  "anya-e0102n11:61_4": "Idañhi imassa bhikkhuno dve samathavipassanādhamme yuganaddhe katvā aṭṭha samāpattiārohanaṁ anupubbanirodhassa payogo,",
  "anya-e0102n11:61_5": "na nevasaññānāsaññāyatanasamāpattiyāti nirodhassa payogattā dvinnaṁ cittānaṁ upari na pavattanti.",
  "anya-e0102n11:62_0": "Yo pana bhikkhu ākiñcaññāyatanato vuṭṭhāya idaṁ pubbakiccaṁ akatvā nevasaññānāsaññāyatanaṁ samāpajjati,",
  "anya-e0102n11:62_1": "so parato acittako bhavituṁ na sakkoti,",
  "anya-e0102n11:62_2": "paṭinivattitvā puna ākiñcaññāyataneyeva patiṭṭhāti.",
  "anya-e0102n11:62_3": "Maggaṁ agatapubbapurisūpamā cettha vattabbā –",
  "anya-e0102n11:63_0": "Eko kira puriso ekaṁ maggaṁ agatapubbo antarā udakakandaraṁ vā gambhīraṁ udakacikkhallaṁ atikkamitvā ṭhapitaṁ caṇḍātapasantattapāsāṇaṁ vā āgamma taṁ nivāsanapāvuraṇaṁ asaṇṭhapetvāva kandaraṁ orūḷho parikkhāratemanabhayena punadeva tīre patiṭṭhāti.",
  "anya-e0102n11:63_1": "Pāsāṇaṁ akkamitvāpi santattapādo punadeva orabhāge patiṭṭhāti.",
  "anya-e0102n11:63_2": "Tattha yathā so puriso asaṇṭhapitanivāsanapāvuraṇattā kandaraṁ otiṇṇamattova,",
  "anya-e0102n11:63_3": "tattapāsāṇaṁ akkantamatto eva ca paṭinivattitvā oratova patiṭṭhāti,",
  "anya-e0102n11:63_4": "evaṁ yogāvacaropi pubbakiccassa akatattā nevasaññānāsaññāyatanaṁ samāpannamattova paṭinivattitvā ākiñcaññāyatane patiṭṭhāti.",
  "anya-e0102n11:64_0": "Yathā pana pubbepi taṁ maggaṁ gatapubbapuriso taṁ ṭhānaṁ āgamma ekaṁ sāṭakaṁ daḷhaṁ nivāsetvā aparaṁ hatthena gahetvā kandaraṁ uttaritvā tattapāsāṇaṁ vā akkantamattakameva karitvā parato gacchati,",
  "anya-e0102n11:64_1": "evamevaṁ katapubbakicco bhikkhu nevasaññānāsaññāyatanaṁ samāpajjitvāva parato acittako hutvā nirodhaṁ phusitvā viharati.",
  "anya-e0102n11:65_0": "880.Kathaṁ ṭhānanti evaṁ samāpannāya panassā kālaparicchedavasena ceva antarāāyukkhayasaṅghapaṭimānanasatthupakkosanābhāvena ca ṭhānaṁ hoti.",
  "anya-e0102n11:66_0": "881.Kathaṁ vuṭṭhānanti anāgāmissa anāgāmiphaluppattiyā,",
  "anya-e0102n11:66_1": "arahato arahattaphaluppattiyāti evaṁ dvedhā vuṭṭhānaṁ hoti.",
  "anya-e0102n11:67_0": "882.Vuṭṭhitassa kiṁninnaṁ cittaṁ hotīti nibbānaninnaṁ.",
  "anya-e0102n11:67_1": "Vuttaṁ hetaṁ ‘‘saññāvedayitanirodhasamāpattiyā vuṭṭhitassa kho, āvuso visākha,",
  "anya-e0102n11:67_2": "bhikkhuno vivekaninnaṁ cittaṁ hoti vivekapoṇaṁ vivekapabbhāra’’nti (ma. ni. 1.464).",
  "anya-e0102n11:68_0": "883.Matassa ca samāpannassa ca ko visesoti ayampi attho sutte vuttoyeva. Yathāha – ‘‘yvāyaṁ, āvuso, mato kālaṅkato,",
  "anya-e0102n11:68_1": "tassa kāyasaṅkhārā niruddhā paṭippassaddhā,",
  "anya-e0102n11:68_2": "vacīsaṅkhārā… cittasaṅkhārā niruddhā paṭippassaddhā, āyu parikkhīṇo, usmā vūpasantā, indriyāni paribhinnāni.",
  "anya-e0102n11:68_3": "Yo cāyaṁ bhikkhu saññāvedayitanirodhaṁ samāpanno,",
  "anya-e0102n11:68_4": "tassapi kāyasaṅkhārā niruddhā paṭippassaddhā,",
  "anya-e0102n11:68_5": "vacīsaṅkhārā… cittasaṅkhārā niruddhā paṭippassaddhā, āyu aparikkhīṇo, usmā avūpasantā,",
  "anya-e0102n11:68_6": "indriyāni aparibhinnānī’’ti (ma. ni. 1.457).",
  "anya-e0102n11:69_0": "884.Nirodhasamāpatti saṅkhatātiādipucchāyaṁ pana saṅkhatātipi asaṅkhatātipi lokiyātipi lokuttarātipi na vattabbā. Kasmā? Sabhāvato natthitāya.",
  "anya-e0102n11:69_1": "Yasmā panassā samāpajjantassa vasena samāpannā nāma hoti,",
  "anya-e0102n11:69_2": "tasmā nipphannāti vattuṁ vaṭṭati, no anipphannā.",
  "anya-e0102n11:70_0": "Iti santaṁ samāpattiṁ, imaṁ ariyanisevitaṁ;",
  "anya-e0102n11:71_0": "Diṭṭheva dhamme nibbānamitisaṅkhaṁ upāgataṁ;",
  "anya-e0102n11:72_0": "Bhāvetvā ariyaṁ paññaṁ, samāpajjanti paṇḍitā.",
  "anya-e0102n11:73_0": "Yasmā tasmā imissāpi, samāpattisamatthatā;",
  "anya-e0102n11:74_0": "Ariyamaggesu paññāya, ānisaṁsoti vuccatīti.",
  "anya-e0102n11:75_0": "Āhuneyyabhāvādisiddhikathā",
  "anya-e0102n11:76_0": "885.Āhuneyyabhāvādisiddhīti na kevalañca nirodhasamāpattiyā samāpajjanasamatthatāva,",
  "anya-e0102n11:76_1": "ayaṁ pana āhuneyyabhāvādisiddhipi imissā lokuttarapaññābhāvanāya ānisaṁsoti veditabbo.",
  "anya-e0102n11:76_2": "Avisesena hi catubbidhāyapi etissā bhāvitattā bhāvitapañño puggalo sadevakassa lokassa āhuneyyo hoti pāhuneyyo dakkhiṇeyyo añjalīkaraṇīyo anuttaraṁ puññakkhettaṁ lokassa.",
  "anya-e0102n11:77_0": "886.",
  "anya-e0102n11:77_1": "Visesato panettha paṭhamamaggapaññaṁ tāva bhāvetvā mandāya vipassanāya āgato mudindriyopi sattakkhattuparamo nāma hoti,",
  "anya-e0102n11:77_2": "sattasugatibhave saṁsaritvā dukkhassantaṁ karoti.",
  "anya-e0102n11:77_3": "Majjhimāya vipassanāya āgato majjhimindriyo kolaṁkolo nāma hoti,",
  "anya-e0102n11:77_4": "dve vā tīṇi vā kulāni sandhāvitvā saṁsaritvā dukkhassantaṁ karoti.",
  "anya-e0102n11:77_5": "Tikkhāya vipassanāya āgato tikkhindriyo ekabījī nāma hoti,",
  "anya-e0102n11:77_6": "ekaññeva mānusakaṁ bhavaṁ nibbattetvā dukkhassantaṁ karoti.",
  "anya-e0102n11:78_0": "887.",
  "anya-e0102n11:78_1": "Dutiyamaggapaññaṁ bhāvetvā sakadāgāmī nāma hoti,",
  "anya-e0102n11:78_2": "sakideva imaṁ lokaṁ āgantvā dukkhassantaṁ karoti.",
  "anya-e0102n11:79_0": "888.",
  "anya-e0102n11:79_1": "Tatiyamaggapaññaṁ bhāvetvā anāgāmī nāma hoti.",
  "anya-e0102n11:79_2": "So indriyavemattatāvasena antarāparinibbāyī, upahaccaparinibbāyī, asaṅkhāraparinibbāyī, sasaṅkhāraparinibbāyī,",
  "anya-e0102n11:79_3": "uddhaṁsoto akaniṭṭhagāmīti pañcadhā. Idha vihāyaniṭṭho hoti.",
  "anya-e0102n11:79_4": "Tattha antarāparinibbāyīti yattha katthaci suddhāvāsabhave upapajjitvā āyuvemajjhaṁ appatvāva parinibbāyati.",
  "anya-e0102n11:79_5": "Upahaccaparinibbāyīti āyuvemajjhaṁ atikkamitvā parinibbāyati.",
  "anya-e0102n11:79_6": "Asaṅkhāraparinibbāyīti asaṅkhārena appayogena uparimaggaṁ nibbatteti.",
  "anya-e0102n11:79_7": "Sasaṅkhāraparinibbāyīti sasaṅkhārena sappayogena uparimaggaṁ nibbatteti.",
  "anya-e0102n11:79_8": "Uddhaṁsoto akaniṭṭhagāmīti yatthupapanno,",
  "anya-e0102n11:79_9": "tato uddhaṁ yāva akaniṭṭhabhavā āruyha tattha parinibbāyati.",
  "anya-e0102n11:80_0": "889.",
  "anya-e0102n11:80_1": "Catutthamaggapaññaṁ bhāvetvā koci saddhāvimutto hoti, koci paññāvimutto hoti,",
  "anya-e0102n11:80_2": "koci ubhatobhāgavimutto hoti, koci tevijjo, koci chaḷabhiñño,",
  "anya-e0102n11:80_3": "koci paṭisambhidappabhedappatto mahākhīṇāsavo.",
  "anya-e0102n11:80_4": "Yaṁ sandhāya vuttaṁ ‘‘maggakkhaṇe panesa taṁ jaṭaṁ vijaṭeti nāma .",
  "anya-e0102n11:80_5": "Phalakkhaṇe vijaṭitajaṭo sadevakassa lokassa aggadakkhiṇeyyo hotī’’ti.",
  "anya-e0102n11:81_0": "Evaṁ anekānisaṁsā, ariyapaññāya bhāvanā;",
  "anya-e0102n11:82_0": "Yasmā tasmā kareyyātha, ratiṁ tattha vicakkhaṇo.",
  "anya-e0102n11:83_0": "890. Ettāvatā ca –",
  "anya-e0102n11:84_0": "Sīle patiṭṭhāya naro sapañño, cittaṁ paññañca bhāvayaṁ;",
  "anya-e0102n11:85_0": "Ātāpī nipako bhikkhu, so imaṁ vijaṭaye jaṭanti. –",
  "anya-e0102n11:86_0": "Imissā gāthāya sīlasamādhipaññāmukhena desite visuddhimagge sānisaṁsā paññābhāvanā paridīpitā hotīti.",
  "anya-e0102n11:87_0": "Iti sādhujanapāmojjatthāya kate visuddhimagge",
  "anya-e0102n11:88_0": "Paññābhāvanādhikāre",
  "anya-e0102n11:89_0": "Paññābhāvanānisaṁsaniddeso nāma",
  "anya-e0102n11:90_0": "Tevīsatimo paricchedo.",
  "anya-e0102n11:91_0": "Nigamanakathā",
  "anya-e0102n11:92_0": "891. Ettāvatā ca –",
  "anya-e0102n11:93_0": "‘‘Sīle patiṭṭhāya naro sapañño, cittaṁ paññañca bhāvayaṁ;",
  "anya-e0102n11:94_0": "Ātāpī nipako bhikkhu, so imaṁ vijaṭaye jaṭa’’nti. –",
  "anya-e0102n11:95_0": "Imaṁ gāthaṁ nikkhipitvā yadavocumha –",
  "anya-e0102n11:96_0": "‘‘Imissā dāni gāthāya, kathitāya mahesinā;",
  "anya-e0102n11:97_0": "Vaṇṇayanto yathābhūtaṁ, atthaṁ sīlādibhedanaṁ.",
  "anya-e0102n11:98_0": "‘‘Sudullabhaṁ labhitvāna, pabbajjaṁ jinasāsane;",
  "anya-e0102n11:99_0": "Sīlādisaṅgahaṁ khemaṁ, ujuṁ maggaṁ visuddhiyā.",
  "anya-e0102n11:100_0": "‘‘Yathābhūtaṁ ajānantā, suddhikāmāpi ye idha;",
  "anya-e0102n11:101_0": "Visuddhiṁ nādhigacchanti, vāyamantāpi yogino.",
  "anya-e0102n11:102_0": "‘‘Tesaṁ pāmojjakaraṇaṁ, suvisuddhavinicchayaṁ;",
  "anya-e0102n11:103_0": "Mahāvihāravāsīnaṁ, desanānayanissitaṁ.",
  "anya-e0102n11:104_0": "‘‘Visuddhimaggaṁ bhāsissaṁ, taṁ me sakkacca bhāsato;",
  "anya-e0102n11:105_0": "Visuddhikāmā sabbepi, nisāmayatha sādhavo’’ti.",
  "anya-e0102n11:106_0": "Svāyaṁ bhāsito hoti.",
  "anya-e0102n11:107_0": "892. Tattha ca –",
  "anya-e0102n11:108_0": "Tesaṁ sīlādibhedānaṁ, atthānaṁ yo vinicchayo;",
  "anya-e0102n11:109_0": "Pañcannampi nikāyānaṁ, vutto aṭṭhakathānaye.",
  "anya-e0102n11:110_0": "Samāharitvā taṁ sabbaṁ, yebhuyyena sanicchayo;",
  "anya-e0102n11:111_0": "Sabbasaṅkaradosehi, mutto yasmā pakāsito.",
  "anya-e0102n11:112_0": "Tasmā visuddhikāmehi, suddhapaññehi yogihi;",
  "anya-e0102n11:113_0": "Visuddhimagge etasmiṁ, karaṇīyova ādaroti.",
  "anya-e0102n11:114_0": "893.",
  "anya-e0102n11:115_0": " Vibhajjavādiseṭṭhānaṁ , theriyānaṁ yasassinaṁ;",
  "anya-e0102n11:116_0": "Mahāvihāravāsīnaṁ, vaṁsajassa vibhāvino.",
  "anya-e0102n11:117_0": "Bhadantasaṅghapālassa, sucisallekhavuttino;",
  "anya-e0102n11:118_0": "Vinayācārayuttassa, yuttassa paṭipattiyaṁ.",
  "anya-e0102n11:119_0": "Khantisoraccamettādi-guṇabhūsitacetaso;",
  "anya-e0102n11:120_0": "Ajjhesanaṁ gahetvāna, karontena imaṁ mayā.",
  "anya-e0102n11:121_0": "Saddhammaṭṭhitikāmena , yo patto puññasañcayo;",
  "anya-e0102n11:122_0": "Tassa tejena sabbepi, sukhamedhantu pāṇino.",
  "anya-e0102n11:123_0": "894.",
  "anya-e0102n11:124_0": " Visuddhimaggo eso ca, antarāyaṁ vinā idha;",
  "anya-e0102n11:125_0": "Niṭṭhito aṭṭhapaññāsa-bhāṇavārāya pāḷiyā.",
  "anya-e0102n11:126_0": "Yathā tatheva lokassa, sabbe kalyāṇanissitā;",
  "anya-e0102n11:127_0": "Anantarāyā ijjhantu, sīghaṁ sīghaṁ manorathāti.",
  "anya-e0102n11:128_0": "895.",
  "anya-e0102n11:128_1": "Parama visuddha saddhā buddhi vīriya paṭimaṇḍitena sīlācārajjava maddavādiguṇasamudayasamuditena sakasamaya samayantaragahanajjhogāhaṇasamatthena paññāveyyattiyasamannāgatena tipiṭakapariyattibhede sāṭṭhakathe satthusāsane appaṭihatañāṇappabhāvena mahāveyyākaraṇena karaṇasampattijanitasukhaviniggatamadhurodāravacanalāvaṇṇayuttena yuttamuttavādinā vādīvarena mahākavinā chaḷabhiññāpaṭisambhidādi bhedaguṇapaṭimaṇḍite uttarimanussadhamme appaṭihatabuddhīnaṁ theravaṁsappadīpānaṁ therānaṁ mahāvihāravāsīnaṁ vaṁsālaṅkārabhūtena vipulavisuddhabuddhinā buddhaghosoti garūhi gahitanāmadheyyena therena mudantakhedakavattabbena kato visuddhimaggo nāma.",
  "anya-e0102n11:129_0": "896.",
  "anya-e0102n11:130_0": " Tāva tiṭṭhatu lokasmiṁ, lokanittharaṇesinaṁ;",
  "anya-e0102n11:131_0": "Dassento kulaputtānaṁ, nayaṁ sīlādisuddhiyā.",
  "anya-e0102n11:132_0": "Yāva buddhoti nāmampi, suddhacittassa tādino;",
  "anya-e0102n11:133_0": "Lokamhi lokajeṭṭhassa, pavattati mahesinoti.",
  "anya-e0102n11:134_0": "Iti sādhujanapāmojjatthāya katā visuddhimaggakathā,",
  "anya-e0102n11:135_0": "Pāḷigaṇanāya pana sā aṭṭhapaññāsabhāṇavārā hotīti.",
  "anya-e0102n11:136_0": "Visuddhimaggapakaraṇaṁ niṭṭhitaṁ."
}