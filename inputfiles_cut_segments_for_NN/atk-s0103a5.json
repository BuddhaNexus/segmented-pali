{
  "atk-s0103a5:0_0": "6. Pāsādikasuttavaṇṇanā",
  "atk-s0103a5:1_0": "Nigaṇṭhanāṭaputtakālaṅkiriyavaṇṇanā",
  "atk-s0103a5:2_0": "164.Evaṁme sutanti pāsādikasuttaṁ.",
  "atk-s0103a5:2_1": "Tatrāyamanuttānapadavaṇṇanā –",
  "atk-s0103a5:2_2": "vedhaññā nāma sakyāti dhanumhi katasikkhā vedhaññanāmakā eke sakyā.",
  "atk-s0103a5:2_3": "Tesaṁ ambavane pāsādeti tesaṁ ambavane sippaṁ uggaṇhatthāya kato dīghapāsādo atthi,",
  "atk-s0103a5:2_4": "tattha viharati.",
  "atk-s0103a5:2_5": "Adhunā kālaṅkatoti sampati kālaṅkato.",
  "atk-s0103a5:2_6": "Dvedhikajātāti dvejjhajātā,",
  "atk-s0103a5:2_7": "dvebhāgā jātā.",
  "atk-s0103a5:2_8": "Bhaṇḍanādīsu bhaṇḍanaṁ pubbabhāgakalaho,",
  "atk-s0103a5:2_9": "taṁ daṇḍādānādivasena paṇṇattivītikkamavasena ca vaḍḍhitaṁ kalaho.",
  "atk-s0103a5:2_10": "‘‘Na tvaṁ imaṁ dhammavinayaṁ ājānāsī’’tiādinā nayena viruddhavacanaṁ vivādo.",
  "atk-s0103a5:2_11": "Vitudantāti vijjhantā.",
  "atk-s0103a5:2_12": "Sahitaṁ meti mama vacanaṁ atthasañhitaṁ.",
  "atk-s0103a5:2_13": "Adhiciṇṇaṁ te viparāvattanti yaṁ tava adhiciṇṇaṁ cirakālāsevanavasena paguṇaṁ,",
  "atk-s0103a5:2_14": "taṁ mama vādaṁ āgamma nivattaṁ.",
  "atk-s0103a5:2_15": "Āropito te vādoti tuyhaṁ upari mayā doso āropito.",
  "atk-s0103a5:2_16": "Cara vādappamokkhāyāti bhattapuṭaṁ ādāya taṁ taṁ upasaṅkamitvā vādappamokkhatthāya uttari pariyesamāno vicara.",
  "atk-s0103a5:2_17": "Nibbeṭhehi vāti atha vā mayā āropitadosato attānaṁ mocehi.",
  "atk-s0103a5:2_18": "Sace pahosīti sace sakkosi.",
  "atk-s0103a5:2_19": "Vadhoyevāti maraṇameva.",
  "atk-s0103a5:2_20": "Nāṭaputtiyesūti nāṭaputtassa antevāsikesu.",
  "atk-s0103a5:2_21": "Nibbinnarūpāti ukkaṇṭhitasabhāvā abhivādanādīnipi na karonti.",
  "atk-s0103a5:2_22": "Virattarūpāti vigatapemā.",
  "atk-s0103a5:2_23": "Paṭivānarūpāti tesaṁ sakkaccakiriyato nivattanasabhāvā.",
  "atk-s0103a5:2_24": "Yathā tanti yathā durakkhātādisabhāve dhammavinaye nibbinnavirattappaṭivānarūpehi bhavitabbaṁ,",
  "atk-s0103a5:2_25": "tatheva jātāti attho.",
  "atk-s0103a5:2_26": "Durakkhāteti dukkathite.",
  "atk-s0103a5:2_27": "Duppavediteti duviññāpite.",
  "atk-s0103a5:2_28": "Anupasamasaṁvattaniketi rāgādīnaṁ upasamaṁ kātuṁ asamatthe.",
  "atk-s0103a5:2_29": "Bhinnathūpeti bhindappatiṭṭhe.",
  "atk-s0103a5:2_30": "Ettha hi nāṭaputtova nesaṁ patiṭṭhaṭṭhena thūpo.",
  "atk-s0103a5:2_31": "So pana bhinno mato.",
  "atk-s0103a5:2_32": "Tena vuttaṁ ‘‘bhinnathūpe’’ti.",
  "atk-s0103a5:2_33": "Appaṭisaraṇeti tasseva abhāvena paṭisaraṇavirahite.",
  "atk-s0103a5:3_0": "Nanu cāyaṁ nāṭaputto nāḷandavāsiko,",
  "atk-s0103a5:3_1": "so kasmā pāvāyaṁ kālaṅkatoti?",
  "atk-s0103a5:3_2": "So kira upālinā gahapatinā paṭividdhasaccena dasahi gāthāhi bhāsite buddhaguṇe sutvā uṇhaṁ lohitaṁ chaḍḍesi.",
  "atk-s0103a5:3_3": "Atha naṁ aphāsukaṁ gahetvā pāvaṁ agamaṁsu.",
  "atk-s0103a5:3_4": "So tattha kālamakāsi.",
  "atk-s0103a5:3_5": "Kālaṁ kurumāno ca cintesi –",
  "atk-s0103a5:3_6": "‘‘mama laddhi aniyyānikā sāravirahitā,",
  "atk-s0103a5:3_7": "mayaṁ tāva naṭṭhā,",
  "atk-s0103a5:3_8": "avasesajanopi mā apāyapūrako ahosi,",
  "atk-s0103a5:3_9": "sace panāhaṁ ‘mama sāsanaṁ aniyyānika’nti vakkhāmi,",
  "atk-s0103a5:3_10": "na saddahissanti,",
  "atk-s0103a5:3_11": "yaṁnūnāhaṁ dvepi jane na ekanīhārena uggaṇhāpeyyaṁ,",
  "atk-s0103a5:3_12": "te mamaccayena aññamaññaṁ vivadissanti,",
  "atk-s0103a5:3_13": "satthā taṁ vivādaṁ paṭicca ekaṁ dhammakathaṁ kathessati,",
  "atk-s0103a5:3_14": "tato te sāsanassa mahantabhāvaṁ jānissantī’’ti.",
  "atk-s0103a5:4_0": "Atha naṁ eko antevāsiko upasaṅkamitvā āha –",
  "atk-s0103a5:4_1": "‘‘bhante tumhe dubbalā,",
  "atk-s0103a5:4_2": "mayhampi imasmiṁ dhamme sāraṁ ācikkhatha,",
  "atk-s0103a5:4_3": "ācariyappamāṇa’’nti. ‘‘Āvuso,",
  "atk-s0103a5:4_4": "tvaṁ mamaccayena sassatanti gaṇheyyāsī’’ti.",
  "atk-s0103a5:4_5": "Aparopi upasaṅkami,",
  "atk-s0103a5:4_6": "taṁ ucchedaṁ gaṇhāpesi.",
  "atk-s0103a5:4_7": "Evaṁ dvepi jane ekaladdhike akatvā bahū nānānīhārena uggaṇhāpetvā kālamakāsi.",
  "atk-s0103a5:4_8": "Te tassa sarīrakiccaṁ katvā sannipatitvā aññamaññaṁ pucchiṁsu –",
  "atk-s0103a5:4_9": "‘‘kassāvuso,",
  "atk-s0103a5:4_10": "ācariyo sāraṁ ācikkhī’’ti?",
  "atk-s0103a5:4_11": "Eko uṭṭhahitvā mayhanti āha.",
  "atk-s0103a5:4_12": "Kiṁ ācikkhīti?",
  "atk-s0103a5:4_13": "Sassatanti.",
  "atk-s0103a5:4_14": "Aparo taṁ paṭibāhitvā ‘‘mayhaṁ sāraṁ ācikkhī’’ti āha.",
  "atk-s0103a5:4_15": "Evaṁ sabbe ‘‘mayhaṁ sāraṁ ācikkhi,",
  "atk-s0103a5:4_16": "ahaṁ jeṭṭhako’’ti aññamaññaṁ vivādaṁ vaḍḍhetvā akkose ceva paribhāse ca hatthapādappahārādīni ca pavattetvā",
  "atk-s0103a5:4_17": "ekamaggena dve agacchantā nānādisāsu pakkamiṁsu.",
  "atk-s0103a5:5_0": "165.Atha kho cundo samaṇuddesoti ayaṁ thero dhammasenāpatissa kaniṭṭhabhātiko.",
  "atk-s0103a5:5_1": "Taṁ bhikkhū anupasampannakāle ‘‘cundo samaṇuddeso’’ti samudācaritvā therakālepi tatheva samudācariṁsu.",
  "atk-s0103a5:5_2": "Tena vuttaṁ –",
  "atk-s0103a5:5_3": "‘‘cundo samaṇuddeso’’ti.",
  "atk-s0103a5:6_0": "‘‘Pāvāyaṁ vassaṁvuṭṭho yena sāmagāmo,",
  "atk-s0103a5:6_1": "yenāyasmā ānando tenupasaṅkamī’’ti kasmā upasaṅkami?",
  "atk-s0103a5:6_2": "Nāṭaputte kira kālaṅkate jambudīpe manussā tattha tattha kathaṁ pavattayiṁsu ‘‘nigaṇṭho nāṭaputto eko satthāti paññāyittha,",
  "atk-s0103a5:6_3": "tassa kālaṅkiriyāya sāvakānaṁ evarūpo vivādo jāto.",
  "atk-s0103a5:6_4": "Samaṇo pana gotamo jambudīpe cando viya sūriyo viya ca pākaṭo,",
  "atk-s0103a5:6_5": "sāvakāpissa pākaṭāyeva.",
  "atk-s0103a5:6_6": "Kīdiso nu kho samaṇe gotame parinibbute sāvakānaṁ vivādo bhavissatī’’ti .",
  "atk-s0103a5:6_7": "Thero taṁ kathaṁ sutvā cintesi –",
  "atk-s0103a5:6_8": "‘‘imaṁ kathaṁ gahetvā dasabalassa ārocessāmi,",
  "atk-s0103a5:6_9": "satthā etaṁ aṭṭhuppattiṁ katvā ekaṁ desanaṁ kathessatī’’ti.",
  "atk-s0103a5:6_10": "So nikkhamitvā yena sāmagāmo,",
  "atk-s0103a5:6_11": "yenāyasmā ānando tenupasaṅkami.",
  "atk-s0103a5:7_0": "Sāmagāmoti sāmākānaṁ ussannattā tassa gāmassa nāmaṁ.",
  "atk-s0103a5:7_1": "Yenāyasmā ānandoti ujumeva bhagavato santikaṁ agantvā yenassa upajjhāyo āyasmā ānando tenupasaṅkami.",
  "atk-s0103a5:8_0": "Buddhakāle kira sāriputtatthero ca ānandatthero ca aññamaññaṁ mamāyiṁsu.",
  "atk-s0103a5:8_1": "Sāriputtatthero ‘‘mayā kātabbaṁ satthu upaṭṭhānaṁ karotī’’ti ānandattheraṁ mamāyi.",
  "atk-s0103a5:8_2": "Ānandatthero ‘‘bhagavato sāvakānaṁ aggo’’ti sāriputtattheraṁ mamāyi.",
  "atk-s0103a5:8_3": "Kuladārake ca pabbājetvā sāriputtattherassa santike upajjhaṁ gaṇhāpesi.",
  "atk-s0103a5:8_4": "Sāriputtattheropi tatheva akāsi.",
  "atk-s0103a5:8_5": "Evaṁ ekamekena attano pattacīvaraṁ datvā pabbājetvā upajjhaṁ gaṇhāpitāni pañca pañca bhikkhusatāni ahesuṁ.",
  "atk-s0103a5:8_6": "Āyasmā ānando paṇītāni cīvarādīnipi labhitvā therassa adāsi.",
  "atk-s0103a5:9_0": "Dhammaratanapūjā",
  "atk-s0103a5:10_0": "Eko kira brāhmaṇo cintesi –",
  "atk-s0103a5:10_1": "‘‘buddharatanassa ca saṅgharatanassa ca pūjā paññāyati,",
  "atk-s0103a5:10_2": "kathaṁ nu kho dhammaratanaṁ pūjitaṁ hotī’’ti?",
  "atk-s0103a5:10_3": "So bhagavantaṁ upasaṅkamitvā etamatthaṁ pucchi.",
  "atk-s0103a5:10_4": "Bhagavā āha –",
  "atk-s0103a5:10_5": "‘‘sacepi brāhmaṇa dhammaratanaṁ pūjetukāmo,",
  "atk-s0103a5:10_6": "ekaṁ bahussutaṁ pūjehī’’ti.",
  "atk-s0103a5:10_7": "Bahussutaṁ, bhante,",
  "atk-s0103a5:10_8": "ācikkhathāti.",
  "atk-s0103a5:10_9": "Bhikkhusaṅghaṁ pucchāti.",
  "atk-s0103a5:10_10": "So bhikkhusaṅghaṁ upasaṅkamitvā ‘‘bahussutaṁ, bhante,",
  "atk-s0103a5:10_11": "ācikkhathā’’ti āha.",
  "atk-s0103a5:10_12": "Ānandatthero brāhmaṇāti.",
  "atk-s0103a5:10_13": "Brāhmaṇo theraṁ sahassagghanikena ticīvarena pūjesi.",
  "atk-s0103a5:10_14": "Thero taṁ gahetvā bhagavato santikaṁ agamāsi.",
  "atk-s0103a5:10_15": "Bhagavā ‘‘kuto, ānanda,",
  "atk-s0103a5:10_16": "laddha’’nti āha? Ekena, bhante,",
  "atk-s0103a5:10_17": "brāhmaṇena dinnaṁ,",
  "atk-s0103a5:10_18": "idaṁ panāhaṁ āyasmato sāriputtassa dātukāmoti. Dehi, ānandāti.",
  "atk-s0103a5:10_19": "Cārikaṁ pakkanto bhanteti.",
  "atk-s0103a5:10_20": "Āgatakāle dehīti,",
  "atk-s0103a5:10_21": "sikkhāpadaṁ bhante,",
  "atk-s0103a5:10_22": "paññattanti.",
  "atk-s0103a5:10_23": "Kadā pana sāriputto āgamissatīti?",
  "atk-s0103a5:10_24": "Dasāhamattena bhanteti.",
  "atk-s0103a5:10_25": "‘‘Anujānāmi, ānanda,",
  "atk-s0103a5:10_26": "dasāhaparamaṁ atirekacīvaraṁ nikkhipitu’’nti sikkhāpadaṁ paññāpesi.",
  "atk-s0103a5:11_0": "Sāriputtattheropi tatheva yaṁkiñci manāpaṁ labhati,",
  "atk-s0103a5:11_1": "taṁ ānandattherassa deti.",
  "atk-s0103a5:11_2": "So imampi attano kaniṭṭhabhātikaṁ therasseva saddhivihārikaṁ adāsi.",
  "atk-s0103a5:11_3": "Tena vuttaṁ –",
  "atk-s0103a5:11_4": "‘‘yenassa upajjhāyo āyasmā ānando tenupasaṅkamī’’ti.",
  "atk-s0103a5:11_5": "Evaṁ kirassa ahosi –",
  "atk-s0103a5:11_6": "‘‘upajjhāyo me mahāpañño,",
  "atk-s0103a5:11_7": "so imaṁ kathaṁ satthu ārocessati,",
  "atk-s0103a5:11_8": "atha satthā tadanurūpaṁ dhammaṁ desessatī’’ti.",
  "atk-s0103a5:11_9": "Kathāpābhatanti kathāya mūlaṁ.",
  "atk-s0103a5:11_10": "Mūlañhi ‘‘pābhata’’nti vuccati. Yathāha –",
  "atk-s0103a5:12_0": "‘‘Appakenāpi medhāvī, pābhatena vicakkhaṇo;",
  "atk-s0103a5:13_0": "Samuṭṭhāpeti attānaṁ, aṇuṁ aggiṁva sandhama’’nti. (jā. 1.1.4);",
  "atk-s0103a5:14_0": "Bhagavantaṁ dassanāyāti bhagavantaṁ dassanatthāya.",
  "atk-s0103a5:14_1": "Kiṁ panānena bhagavā na diṭṭhapubboti?",
  "atk-s0103a5:14_2": "No na diṭṭhapubbo.",
  "atk-s0103a5:14_3": "Ayañhi āyasmā divā nava vāre,",
  "atk-s0103a5:14_4": "rattiṁ nava vāreti ekāhaṁ aṭṭhārasa vāre upaṭṭhānameva gacchati.",
  "atk-s0103a5:14_5": "Divasassa pana satavāraṁ vā sahassavāraṁ vā gantukāmo samānopi na akāraṇā gacchati,",
  "atk-s0103a5:14_6": "ekaṁ pañhuddhāraṁ gahetvāva gacchati.",
  "atk-s0103a5:14_7": "So taṁ divasaṁ tena kathāpābhatena gantukāmo evamāha.",
  "atk-s0103a5:15_0": "Asammāsambuddhappaveditadhammavinayavaṇṇanā",
  "atk-s0103a5:16_0": "166.Evañhetaṁ, cunda,",
  "atk-s0103a5:16_1": "hotīti bhagavā ānandattherena ārocitepi yasmā na ānandatthero imissā kathāya sāmiko,",
  "atk-s0103a5:16_2": "cundatthero pana sāmiko.",
  "atk-s0103a5:16_3": "Sova tassā ādimajjhapariyosānaṁ jānāti.",
  "atk-s0103a5:16_4": "Tasmā bhagavā tena saddhiṁ kathento ‘‘evañhetaṁ, cunda,",
  "atk-s0103a5:16_5": "hotī’’tiādimāha .",
  "atk-s0103a5:16_6": "Tassattho –",
  "atk-s0103a5:16_7": "cunda evañhetaṁ hoti durakkhātādisabhāve dhammavinaye sāvakā dvedhikajātā bhaṇḍanādīni katvā mukhasattīhi vitudantā viharanti.",
  "atk-s0103a5:17_0": "Idāni yasmā aniyyānikasāsaneneva niyyānikasāsanaṁ pākaṭaṁ hoti,",
  "atk-s0103a5:17_1": "tasmā ādito aniyyānikasāsanameva dassento idha cunda satthā ca hoti asammāsambuddhotiādimāha.",
  "atk-s0103a5:17_2": "Tattha vokkamma ca tamhā dhammā vattatīti na nirantaraṁ pūreti,",
  "atk-s0103a5:17_3": "okkamitvā okkamitvā antarantaraṁ katvā vattatīti attho. Tassa te, āvuso,",
  "atk-s0103a5:17_4": "lābhāti tassa tuyhaṁ ete dhammānudhammappaṭipattiādayo lābhā.",
  "atk-s0103a5:17_5": "Suladdhanti manussattampi te suladdhaṁ.",
  "atk-s0103a5:17_6": "Tathā paṭipajjatūti evaṁ paṭipajjatu.",
  "atk-s0103a5:17_7": "Yathā te satthārā dhammo desitoti yena te ākārena satthārā dhammo kathito.",
  "atk-s0103a5:17_8": "Yo ca samādapetīti yo ca ācariyo samādapeti.",
  "atk-s0103a5:17_9": "Yañca samādapetīti yaṁ antevāsiṁ samādapeti.",
  "atk-s0103a5:17_10": "Yo ca samādapitoti yo ca evaṁ samādapito antevāsiko.",
  "atk-s0103a5:17_11": "Yathā ācariyena samādapitaṁ,",
  "atk-s0103a5:17_12": "tathatthāya paṭipajjati.",
  "atk-s0103a5:17_13": "Sabbe teti tayopi te.",
  "atk-s0103a5:17_14": "Ettha hi ācariyo samādapitattā apuññaṁ pasavati,",
  "atk-s0103a5:17_15": "samādinnantevāsiko samādinnattā,",
  "atk-s0103a5:17_16": "paṭipannako paṭipannattā.",
  "atk-s0103a5:17_17": "Tena vuttaṁ –",
  "atk-s0103a5:17_18": "‘‘sabbe te bahuṁ apuññaṁ pasavantī’’ti.",
  "atk-s0103a5:17_19": "Etenupāyena sabbavāresu attho veditabbo.",
  "atk-s0103a5:18_0": "167.",
  "atk-s0103a5:18_1": "Apicettha ñāyappaṭipannoti kāraṇappaṭipanno.",
  "atk-s0103a5:18_2": "Ñāyamārādhessatīti kāraṇaṁ nipphādessati.",
  "atk-s0103a5:18_3": "Vīriyaṁ ārabhatīti attano dukkhanibbattakaṁ vīriyaṁ karoti.",
  "atk-s0103a5:18_4": "Vuttañhetaṁ ‘‘durakkhāte,",
  "atk-s0103a5:18_5": "bhikkhave,",
  "atk-s0103a5:18_6": "dhammavinaye yo āraddhavīriyo,",
  "atk-s0103a5:18_7": "so dukkhaṁ viharati.",
  "atk-s0103a5:18_8": "Yo kusīto,",
  "atk-s0103a5:18_9": "so sukhaṁ viharatī’’ti (a. ni. 1.318).",
  "atk-s0103a5:19_0": "Sammāsambuddhappaveditadhammavinayādivaṇṇanā",
  "atk-s0103a5:20_0": "168.",
  "atk-s0103a5:20_1": "Evaṁ aniyyānikasāsanaṁ dassetvā idāni niyyānikasāsanaṁ dassento idha pana, cunda,",
  "atk-s0103a5:20_2": "satthā ca hoti sammāsambuddhotiādimāha.",
  "atk-s0103a5:20_3": "Tattha niyyānikoti maggatthāya phalatthāya ca niyyāti.",
  "atk-s0103a5:21_0": "169.Vīriyaṁ ārabhatīti attano sukhanipphādakaṁ vīriyaṁ ārabhati.",
  "atk-s0103a5:21_1": "Vuttañhetaṁ ‘‘svākkhāte,",
  "atk-s0103a5:21_2": "bhikkhave,",
  "atk-s0103a5:21_3": "dhammavinaye yo kusīto,",
  "atk-s0103a5:21_4": "so dukkhaṁ viharati.",
  "atk-s0103a5:21_5": "Yo āraddhavīriyo,",
  "atk-s0103a5:21_6": "so sukhaṁ viharatī’’ti (a. ni. 1.319).",
  "atk-s0103a5:22_0": "170.",
  "atk-s0103a5:22_1": "Iti bhagavā niyyānikasāsane sammāpaṭipannassa kulaputtassa pasaṁsaṁ dassetvā puna desanaṁ vaḍḍhento idha, cunda,",
  "atk-s0103a5:22_2": "satthā ca loke udapādītiādimāha.",
  "atk-s0103a5:22_3": "Tattha aviññāpitatthāti abodhitatthā.",
  "atk-s0103a5:22_4": "Sabbasaṅgāhapadakatanti sabbasaṅgahapadehi kataṁ,",
  "atk-s0103a5:22_5": "sabbasaṅgāhikaṁ kataṁ na hotīti attho.",
  "atk-s0103a5:22_6": "‘‘Sabbasaṅgāhapadagata’’ntipi pāṭho,",
  "atk-s0103a5:22_7": "na sabbasaṅgāhapadesu gataṁ,",
  "atk-s0103a5:22_8": "na ekasaṅgahajātanti attho.",
  "atk-s0103a5:22_9": "Sappāṭihīrakatanti niyyānikaṁ.",
  "atk-s0103a5:22_10": "Yāvadevamanussehīti devalokato yāva manussalokā suppakāsitaṁ.",
  "atk-s0103a5:22_11": "Anutappo hotīti anutāpakaro hoti.",
  "atk-s0103a5:22_12": "Satthā ca no loketi idaṁ tesaṁ anutāpakāradassanatthaṁ vuttaṁ.",
  "atk-s0103a5:22_13": "Nānutappo hotīti satthāraṁ āgamma sāvakehi yaṁ pattabbaṁ,",
  "atk-s0103a5:22_14": "tassa pattattā anutāpakaro na hoti.",
  "atk-s0103a5:23_0": "172.Theroti thiro therakārakehi dhammehi samannāgato.",
  "atk-s0103a5:23_1": "‘‘Rattaññū’’tiādīni vuttatthāneva.",
  "atk-s0103a5:23_2": "Etehi ce pīti etehi heṭṭhā vuttehi.",
  "atk-s0103a5:24_0": "173.Pattayogakkhemāti catūhi yogehi khemattā arahattaṁ idha yogakkhemaṁ nāma,",
  "atk-s0103a5:24_1": "taṁ pattāti attho.",
  "atk-s0103a5:24_2": "Alaṁ samakkhātuṁ saddhammassāti sammukhā gahitattā assa saddhammaṁ sammā ācikkhituṁ samatthā.",
  "atk-s0103a5:25_0": "174.Brahmacārinoti brahmacariyavāsaṁ vasamānā ariyasāvakā.",
  "atk-s0103a5:25_1": "Kāmabhoginoti gihisotāpannā.",
  "atk-s0103a5:25_2": "‘‘Iddhañcevā’’tiādīni mahāparinibbāne vitthāritāneva.",
  "atk-s0103a5:25_3": "Lābhaggayasaggapattanti lābhaggañceva yasaggañca pattaṁ.",
  "atk-s0103a5:26_0": "175.Santi kho pana me, cunda,",
  "atk-s0103a5:26_1": "etarahi therā bhikkhū sāvakāti sāriputtamoggallānādayo therā.",
  "atk-s0103a5:26_2": "Bhikkhuniyoti khemātherīuppalavaṇṇatherīādayo.",
  "atk-s0103a5:26_3": "Upāsakā sāvakā gihī odātavatthavasanā brahmacārinoti cittagahapatihatthakaāḷavakādayo.",
  "atk-s0103a5:26_4": "Kāmabhoginoti cūḷaanāthapiṇḍikamahāanāthapiṇḍikādayo.",
  "atk-s0103a5:26_5": "Brahmacāriniyoti nandamātādayo.",
  "atk-s0103a5:26_6": "Kāmabhoginiyoti khujjuttarādayo.",
  "atk-s0103a5:27_0": "176.Sabbākārasampannanti sabbakāraṇasampannaṁ.",
  "atk-s0103a5:27_1": "Idamevatanti idameva brahmacariyaṁ,",
  "atk-s0103a5:27_2": "imameva dhammaṁ sammā hetunā nayena vadamāno vadeyya.",
  "atk-s0103a5:27_3": "Udakāssudanti udako sudaṁ.",
  "atk-s0103a5:27_4": "Passaṁ na passatīti passanto na passati.",
  "atk-s0103a5:27_5": "So kira imaṁ pañhaṁ mahājanaṁ pucchi.",
  "atk-s0103a5:27_6": "Tehi ‘‘na jānāma, ācariya,",
  "atk-s0103a5:27_7": "kathehi no’’ti vutto so āha –",
  "atk-s0103a5:27_8": "‘‘gambhīro ayaṁ pañho āhārasappāye sati thokaṁ cintetvā sakkā kathetu’’nti.",
  "atk-s0103a5:27_9": "Tato tehi cattāro māse mahāsakkāre kate taṁ pañhaṁ kathento kiñca passaṁ na passatītiādimāha.",
  "atk-s0103a5:27_10": "Tattha sādhunisitassāti suṭṭhunisitassa tikhiṇassa,",
  "atk-s0103a5:27_11": "sunisitakhurassa kira talaṁ paññāyati,",
  "atk-s0103a5:27_12": "dhārā na paññāyatīti ayamettha attho.",
  "atk-s0103a5:28_0": "Saṅgāyitabbadhammādivaṇṇanā",
  "atk-s0103a5:29_0": "177.Saṅgamma samāgammāti saṅgantvā samāgantvā.",
  "atk-s0103a5:29_1": "Atthena atthaṁ,",
  "atk-s0103a5:29_2": "byañjanena byañjananti atthena saha atthaṁ,",
  "atk-s0103a5:29_3": "byañjanenapi saha byañjanaṁ samānentehīti attho.",
  "atk-s0103a5:29_4": "Saṅgāyitabbanti vācetabbaṁ sajjhāyitabbaṁ.",
  "atk-s0103a5:29_5": "Yathayidaṁ brahmacariyanti yathā idaṁ sakalaṁ sāsanabrahmacariyaṁ.",
  "atk-s0103a5:30_0": "178.Tatra ceti tatra saṅghamajjhe,",
  "atk-s0103a5:30_1": "tassa vā bhāsite.",
  "atk-s0103a5:30_2": "Atthañceva micchā gaṇhāti,",
  "atk-s0103a5:30_3": "byañjanāni ca micchā ropetīti ‘‘cattāro satipaṭṭhānā’’ti ettha ārammaṇaṁ ‘‘satipaṭṭhāna’’nti atthaṁ gaṇhāti.",
  "atk-s0103a5:30_4": "‘‘Satipaṭṭhānānī’’ti byañjanaṁ ropeti.",
  "atk-s0103a5:30_5": "Imassa nu kho, āvuso,",
  "atk-s0103a5:30_6": "atthassāti ‘‘satiyeva satipaṭṭhāna’’nti.",
  "atk-s0103a5:30_7": "Atthassa ‘‘cattāro satipaṭṭhānā’’ti kiṁ nu kho imāni byañjanāni,",
  "atk-s0103a5:30_8": "udāhu cattāri satipaṭṭhānānī’’ti etāni vā byañjanāni.",
  "atk-s0103a5:30_9": "Katamāni opāyikatarānīti imassa atthassa katamāni byañjanāni upapannatarāni allīnatarāni.",
  "atk-s0103a5:30_10": "Imesañcabyañjanānanti ‘‘cattāro satipaṭṭhānā’’ti byañjanānaṁ ‘‘satiyeva satipaṭṭhāna’’nti kiṁ nu kho ayaṁ attho,",
  "atk-s0103a5:30_11": "udāhu ‘‘ārammaṇaṁ satipaṭṭhāna’’nti eso atthoti?",
  "atk-s0103a5:30_12": "Imassa kho, āvuso,",
  "atk-s0103a5:30_13": "atthassāti ‘‘ārammaṇaṁ satipaṭṭhāna’’nti imassa atthassa.",
  "atk-s0103a5:30_14": "Yā ceva etānīti yāni ceva etāni mayā vuttāni.",
  "atk-s0103a5:30_15": "Yā ceva esoti yo ceva esa mayā vutto.",
  "atk-s0103a5:30_16": "So neva ussādetabboti tumhehi tāva sammā atthe ca sammā byañjane ca ṭhātabbaṁ.",
  "atk-s0103a5:30_17": "So pana neva ussādetabbo,",
  "atk-s0103a5:30_18": "na apasādetabbo.",
  "atk-s0103a5:30_19": "Saññāpetabboti jānāpetabbo.",
  "atk-s0103a5:30_20": "Tassa ca atthassāti ‘‘satiyeva satipaṭṭhāna’’nti atthassa ca.",
  "atk-s0103a5:30_21": "Tesañca byañjanānanti ‘‘satipaṭṭhānā’’ti byañjanānaṁ.",
  "atk-s0103a5:30_22": "Nisantiyāti nisāmanatthaṁ dhāraṇatthaṁ.",
  "atk-s0103a5:30_23": "Iminā nayena sabbavāresu attho veditabbo.",
  "atk-s0103a5:31_0": "181.Tādisanti tumhādisaṁ.",
  "atk-s0103a5:31_1": "Atthupetanti atthena upetaṁ atthassa viññātāraṁ.",
  "atk-s0103a5:31_2": "Byañjanupetanti byañjanehi upetaṁ byañjanānaṁ viññātāraṁ.",
  "atk-s0103a5:31_3": "Evaṁ etaṁ bhikkhuṁ pasaṁsatha.",
  "atk-s0103a5:31_4": "Eso hi bhikkhu na tumhākaṁ sāvako nāma,",
  "atk-s0103a5:31_5": "buddho nāma esa cundāti.",
  "atk-s0103a5:31_6": "Iti bhagavā bahussutaṁ bhikkhuṁ attano ṭhāne ṭhapesi.",
  "atk-s0103a5:32_0": "Paccayānuññātakāraṇādivaṇṇanā",
  "atk-s0103a5:33_0": "182.",
  "atk-s0103a5:33_1": "Idāni tatopi uttaritaraṁ desanaṁ vaḍḍhento na vo ahaṁ,",
  "atk-s0103a5:33_2": "cundātiādimāha.",
  "atk-s0103a5:33_3": "Tattha diṭṭhadhammikā āsavā nāma idhaloke paccayahetu uppajjanakā āsavā.",
  "atk-s0103a5:33_4": "Samparāyikā āsavā nāma paraloke bhaṇḍanahetu uppajjanakā āsavā.",
  "atk-s0103a5:33_5": "Saṁvarāyāti yathā te na pavisanti,",
  "atk-s0103a5:33_6": "evaṁ pidahanāya.",
  "atk-s0103a5:33_7": "Paṭighātāyāti mūlaghātena paṭihananāya.",
  "atk-s0103a5:33_8": "Alaṁ vo taṁ yāvadeva sītassa paṭighātāyāti taṁ tumhākaṁ sītassa paṭighātāya samatthaṁ.",
  "atk-s0103a5:33_9": "Idaṁ vuttaṁ hoti,",
  "atk-s0103a5:33_10": "yaṁ vo mayā cīvaraṁ anuññātaṁ,",
  "atk-s0103a5:33_11": "taṁ pārupitvā dappaṁ vā mānaṁ vā kurumānā viharissathāti na anuññātaṁ,",
  "atk-s0103a5:33_12": "taṁ pana pārupitvā sītappaṭighātādīni katvā sukhaṁ samaṇadhammaṁ yoniso manasikāraṁ karissathāti anuññātaṁ.",
  "atk-s0103a5:33_13": "Yathā ca cīvaraṁ,",
  "atk-s0103a5:33_14": "evaṁ piṇḍapātādayopi.",
  "atk-s0103a5:33_15": "Anupadasaṁvaṇṇanā panettha visuddhimagge vuttanayeneva veditabbā.",
  "atk-s0103a5:34_0": "Sukhallikānuyogādivaṇṇanā",
  "atk-s0103a5:35_0": "183.Sukhallikānuyoganti sukhalliyanānuyogaṁ,",
  "atk-s0103a5:35_1": "sukhasevanādhimuttanti attho.",
  "atk-s0103a5:35_2": "Sukhetīti sukhitaṁ karoti.",
  "atk-s0103a5:35_3": "Pīṇetīti pīṇitaṁ thūlaṁ karoti.",
  "atk-s0103a5:36_0": "186.Aṭṭhitadhammāti naṭṭhitasabhāvā.",
  "atk-s0103a5:36_1": "Jivhā no atthīti yaṁ yaṁ icchanti,",
  "atk-s0103a5:36_2": "taṁ taṁ kathenti,",
  "atk-s0103a5:36_3": "kadāci maggaṁ kathenti,",
  "atk-s0103a5:36_4": "kadāci phalaṁ kadāci nibbānanti adhippāyo.",
  "atk-s0103a5:36_5": "Jānatāti sabbaññutaññāṇena jānantena.",
  "atk-s0103a5:36_6": "Passatāti pañcahi cakkhūhi passantena.",
  "atk-s0103a5:36_7": "Gambhīranemoti gambhīrabhūmiṁ anupaviṭṭho.",
  "atk-s0103a5:36_8": "Sunikhātoti suṭṭhu nikhāto.",
  "atk-s0103a5:36_9": "Evameva kho,",
  "atk-s0103a5:36_10": "āvusoti evaṁ khīṇāsavo abhabbo nava ṭhānāni ajjhācarituṁ.",
  "atk-s0103a5:36_11": "Tasmiṁ anajjhācāro acalo asampavedhī.",
  "atk-s0103a5:36_12": "Tattha sañcicca pāṇaṁ jīvitā voropanādīsu sotāpannādayopi abhabbā.",
  "atk-s0103a5:36_13": "Sannidhikārakaṁ kāme paribhuñjitunti vatthukāme ca kilesakāme ca sannidhiṁ katvā paribhuñjituṁ.",
  "atk-s0103a5:36_14": "Seyyathāpi pubbe agārikabhūtoti yathā pubbe gihibhūto paribhuñjati,",
  "atk-s0103a5:36_15": "evaṁ paribhuñjituṁ abhabbo.",
  "atk-s0103a5:37_0": "Pañhabyākaraṇavaṇṇanā",
  "atk-s0103a5:38_0": "187.",
  "atk-s0103a5:38_1": "Agāramajjhe vasantā hi sotāpannādayo yāvajīvaṁ gihibyañjanena tiṭṭhanti.",
  "atk-s0103a5:38_2": "Khīṇāsavo pana arahattaṁ patvāva manussabhūto parinibbāti vā pabbajati vā.",
  "atk-s0103a5:38_3": "Cātumahārājikādīsu kāmāvacaradevesu muhuttampi na tiṭṭhati. Kasmā?",
  "atk-s0103a5:38_4": "Vivekaṭṭhānassa abhāvā.",
  "atk-s0103a5:38_5": "Bhummadevattabhāve pana ṭhito arahattaṁ patvāpi tiṭṭhati.",
  "atk-s0103a5:38_6": "Tassa vasena ayaṁ pañho āgato.",
  "atk-s0103a5:38_7": "Bhinnadosattā panassa bhikkhubhāvo veditabbo.",
  "atk-s0103a5:38_8": "Atīrakanti atīraṁ aparicchedaṁ mahantaṁ.",
  "atk-s0103a5:38_9": "No ca kho anāgatanti anāgataṁ pana addhānaṁ ārabbha evaṁ na paññapeti,",
  "atk-s0103a5:38_10": "atītameva maññe samaṇo gotamo jānāti,",
  "atk-s0103a5:38_11": "na anāgataṁ.",
  "atk-s0103a5:38_12": "Tathā hissa atīte aḍḍhachaṭṭhasatajātakānussaraṇaṁ paññāyati.",
  "atk-s0103a5:38_13": "Anāgate evaṁ bahuṁ anussaraṇaṁ na paññāyatīti imamatthaṁ maññamānā evaṁ vadeyyuṁ.",
  "atk-s0103a5:38_14": "Tayidaṁ kiṁ sūti anāgate apaññāpanaṁ kiṁ nu kho?",
  "atk-s0103a5:38_15": "Kathaṁsūti kena nu kho kāraṇena ajānantoyeva nu kho anāgataṁ nānussarati,",
  "atk-s0103a5:38_16": "ananussaritukāmatāya nānussaratīti.",
  "atk-s0103a5:38_17": "Aññavihitakena ñāṇadassanenāti paccakkhaṁ viya katvā dassanasamatthatāya dassanabhūtena ñāṇena aññatthavihitakena ñāṇena aññaṁ ārabbha pavattena,",
  "atk-s0103a5:38_18": "aññavihitakaṁ aññaṁ ārabbha pavattamānaṁ ñāṇadassanaṁ saṅgāhetabbaṁ paññāpetabbaṁ maññanti.",
  "atk-s0103a5:38_19": "Te hi carato ca tiṭṭhato ca suttassa ca jāgarassa ca satataṁ samitaṁ ñāṇadassanaṁ paccupaṭṭhitaṁ maññanti,",
  "atk-s0103a5:38_20": "tādisañca ñāṇaṁ nāma natthi.",
  "atk-s0103a5:38_21": "Tasmā yathariva bālā abyattā,",
  "atk-s0103a5:38_22": "evaṁ maññantīti veditabbo.",
  "atk-s0103a5:39_0": "Satānusārīti pubbenivāsānussatisampayuttakaṁ.",
  "atk-s0103a5:39_1": "Yāvatakaṁ ākaṅkhatīti yattakaṁ ñātuṁ icchati,",
  "atk-s0103a5:39_2": "tattakaṁ jānissāmīti ñāṇaṁ pesesi.",
  "atk-s0103a5:39_3": "Athassa dubbalapattapuṭe pakkhandanārāco viya appaṭihataṁ anivāritaṁ ñāṇaṁ gacchati,",
  "atk-s0103a5:39_4": "tena yāvatakaṁ ākaṅkhati tāvatakaṁ anussarati.",
  "atk-s0103a5:39_5": "Bodhijanti bodhimūle jātaṁ.",
  "atk-s0103a5:39_6": "Ñāṇaṁ uppajjatīti catumaggañāṇaṁ uppajjati.",
  "atk-s0103a5:39_7": "Ayamantimā jātīti tena ñāṇena jātimūlassa pahīnattā puna ayamantimā jāti.",
  "atk-s0103a5:39_8": "Natthidāni punabbhavoti aparampi ñāṇaṁ uppajjati.",
  "atk-s0103a5:39_9": "Anatthasaṁhitanti na idhalokatthaṁ vā paralokatthaṁ vā nissitaṁ.",
  "atk-s0103a5:39_10": "Na taṁ tathāgato byākarotīti taṁ bhāratayuddhasītāharaṇasadisaṁ aniyyānikakathaṁ tathāgato na katheti.",
  "atk-s0103a5:39_11": "Bhūtaṁ tacchaṁ anatthasaṁhitanti rājakathāditiracchānakathaṁ.",
  "atk-s0103a5:39_12": "Kālaññū tathāgato hotīti kālaṁ jānāti.",
  "atk-s0103a5:39_13": "Sahetukaṁ sakāraṇaṁ katvā yuttapattakāleyeva katheti.",
  "atk-s0103a5:40_0": "188.Tasmā tathāgatoti vuccatīti yathā yathā gaditabbaṁ,",
  "atk-s0103a5:40_1": "tathā tatheva gadanato dakārassa takāraṁ katvā tathāgatoti vuccatīti attho.",
  "atk-s0103a5:40_2": "Diṭṭhanti rūpāyatanaṁ.",
  "atk-s0103a5:40_3": "Sutanti saddāyatanaṁ.",
  "atk-s0103a5:40_4": "Mutanti mutvā patvā gahetabbato gandhāyatanaṁ rasāyatanaṁ phoṭṭhabbāyatanaṁ.",
  "atk-s0103a5:40_5": "Viññātanti sukhadukkhādidhammāyatanaṁ.",
  "atk-s0103a5:40_6": "Pattanti pariyesitvā vā apariyesitvā vā pattaṁ.",
  "atk-s0103a5:40_7": "Pariyesitanti pattaṁ vā apattaṁ vā pariyesitaṁ.",
  "atk-s0103a5:40_8": "Anuvicaritaṁ manasāti cittena anusañcaritaṁ.",
  "atk-s0103a5:40_9": "‘‘Tathāgatena abhisambuddha’’nti iminā etaṁ dasseti,",
  "atk-s0103a5:40_10": "yañhi aparimāṇāsu lokadhātūsu imassa sadevakassa lokassa nīlaṁ pītakantiādi rūpārammaṇaṁ cakkhudvāre āpāthamāgacchati,",
  "atk-s0103a5:40_11": "‘‘ayaṁ satto imasmiṁ khaṇe imaṁ nāma rūpārammaṇaṁ disvā sumano vā dummano vā majjhatto vā jāto’’ti sabbaṁ taṁ tathāgatassa evaṁ abhisambuddhaṁ .",
  "atk-s0103a5:40_12": "Tathā yaṁ aparimāṇāsu lokadhātūsu imassa sadevakassa lokassa bherisaddo mudiṅgasaddotiādi saddārammaṇaṁ sotadvāre āpāthamāgacchati.",
  "atk-s0103a5:40_13": "Mūlagandho tacagandhotiādi gandhārammaṇaṁ ghānadvāre āpāthamāgacchati.",
  "atk-s0103a5:40_14": "Mūlaraso khandharasotiādi rasārammaṇaṁ jivhādvāre āpāthamāgacchati.",
  "atk-s0103a5:40_15": "Kakkhaḷaṁ mudukantiādi pathavīdhātutejodhātuvāyodhātubhedaṁ phoṭṭhabbārammaṇaṁ kāyadvāre āpāthamāgacchati.",
  "atk-s0103a5:40_16": "‘‘Ayaṁ satto imasmiṁ khaṇe imaṁ nāma phoṭṭhabbārammaṇaṁ phusitvā sumano vā dummano vā majjhatto vā jāto’’ti",
  "atk-s0103a5:40_17": "sabbaṁ taṁ tathāgatassa evaṁ abhisambuddhaṁ.",
  "atk-s0103a5:40_18": "Tathā yaṁ aparimāṇāsu lokadhātūsu imassa sadevakassa lokassa sukhadukkhādibhedaṁ dhammārammaṇaṁ manodvārassa āpāthamāgacchati,",
  "atk-s0103a5:40_19": "‘‘ayaṁ satto imasmiṁ khaṇe idaṁ nāma dhammārammaṇaṁ vijānitvā sumano vā dummano vā majjhatto vā jāto’’ti sabbaṁ taṁ tathāgatassa evaṁ abhisambuddhaṁ.",
  "atk-s0103a5:41_0": "Yañhi , cunda,",
  "atk-s0103a5:41_1": "imesaṁ sattānaṁ diṭṭhaṁ sutaṁ mutaṁ viññātaṁ tattha tathāgatena adiṭṭhaṁ vā asutaṁ vā amutaṁ vā aviññātaṁ vā natthi.",
  "atk-s0103a5:41_2": "Imassa mahājanassa pariyesitvā pattampi atthi,",
  "atk-s0103a5:41_3": "pariyesitvā appattampi atthi.",
  "atk-s0103a5:41_4": "Apariyesitvā pattampi atthi,",
  "atk-s0103a5:41_5": "apariyesitvā appattampi atthi.",
  "atk-s0103a5:41_6": "Sabbampi taṁ tathāgatassa appattaṁ nāma natthi,",
  "atk-s0103a5:41_7": "ñāṇena asacchikataṁ nāma.",
  "atk-s0103a5:41_8": "‘‘Tasmā tathāgatoti vuccatī’’ti.",
  "atk-s0103a5:41_9": "Yaṁ yathā lokena gataṁ tassa tatheva gatattā ‘‘tathāgato’’ti vuccati.",
  "atk-s0103a5:41_10": "Pāḷiyaṁ pana abhisambuddhanti vuttaṁ,",
  "atk-s0103a5:41_11": "taṁ gatasaddena ekatthaṁ.",
  "atk-s0103a5:41_12": "Iminā nayena sabbavāresu ‘‘tathāgato’’ti nigamanassa attho veditabbo,",
  "atk-s0103a5:41_13": "tassa yutti brahmajāle tathāgatasaddavitthāre vuttāyeva.",
  "atk-s0103a5:42_0": "Abyākataṭṭhānavaṇṇanā",
  "atk-s0103a5:43_0": "189.",
  "atk-s0103a5:43_1": "Evaṁ attano asamataṁ anuttarataṁ sabbaññutaṁ dhammarājabhāvaṁ kathetvā idāni ‘‘puthusamaṇabrāhmaṇānaṁ laddhīsu mayā aññātaṁ adiṭṭhaṁ nāma natthi,",
  "atk-s0103a5:43_2": "sabbaṁ mama ñāṇassa antoyeva parivattatī’’ti sīhanādaṁ nadanto ṭhānaṁ kho panetaṁ, cunda,",
  "atk-s0103a5:43_3": "vijjatītiādimāha.",
  "atk-s0103a5:43_4": "Tattha tathāgatoti satto. Na hetaṁ, āvuso,",
  "atk-s0103a5:43_5": "atthasaṁhitanti idhalokaparalokaatthasaṁhitaṁ na hoti.",
  "atk-s0103a5:43_6": "Na ca dhammasaṁhitanti navalokuttaradhammanissitaṁ na hoti.",
  "atk-s0103a5:43_7": "Naādibrahmacariyakanti sikkhattayasaṅgahitassa sakalasāsanabrahmacariyassa ādibhūtaṁ na hoti.",
  "atk-s0103a5:44_0": "190.Idaṁ dukkhanti khotiādīsu taṇhaṁ ṭhapetvā avasesā tebhummakā dhammā idaṁ dukkhanti byākataṁ.",
  "atk-s0103a5:44_1": "Tasseva dukkhassa pabhāvikā janikā taṇhā dukkhasamudayoti byākataṁ.",
  "atk-s0103a5:44_2": "Ubhinnaṁ appavatti dukkhanirodhoti byākataṁ.",
  "atk-s0103a5:44_3": "Dukkhaparijānano samudayapajahano nirodhasacchikaraṇo ariyamaggo dukkhanirodhagāminī paṭipadāti byākataṁ. ‘‘Etañhi, āvuso,",
  "atk-s0103a5:44_4": "atthasaṁhita’’ntiādīsu etaṁ idhalokaparalokaatthanissitaṁ navalokuttaradhammanissitaṁ sakalasāsanabrahmacariyassa",
  "atk-s0103a5:44_5": "ādi padhānaṁ pubbaṅgamanti ayamattho.",
  "atk-s0103a5:45_0": "Pubbantasahagatadiṭṭhinissayavaṇṇanā",
  "atk-s0103a5:46_0": "191.",
  "atk-s0103a5:46_1": "Idāni yaṁ taṁ mayā na byākataṁ,",
  "atk-s0103a5:46_2": "taṁ ajānantena na byākatanti mā evaṁ saññamakaṁsu.",
  "atk-s0103a5:46_3": "Jānantova ahaṁ evaṁ ‘‘etasmiṁ byākatepi attho natthī’’ti na byākariṁ.",
  "atk-s0103a5:46_4": "Yaṁ pana yathā byākātabbaṁ,",
  "atk-s0103a5:46_5": "taṁ mayā byākatamevāti sīhanādaṁ nadanto puna yepi te,",
  "atk-s0103a5:46_6": "cundātiādimāha.",
  "atk-s0103a5:46_7": "Tattha diṭṭhiyova diṭṭhinissayā,",
  "atk-s0103a5:46_8": "diṭṭhinissitakā diṭṭhigatikāti attho.",
  "atk-s0103a5:46_9": "Idameva saccanti idameva dassanaṁ saccaṁ.",
  "atk-s0103a5:46_10": "Moghamaññanti aññesaṁ vacanaṁ moghaṁ.",
  "atk-s0103a5:46_11": "Asayaṁkāroti asayaṁ kato.",
  "atk-s0103a5:47_0": "192.Tatrāti tesu samaṇabrāhmaṇesu.",
  "atk-s0103a5:47_1": "Atthi nu kho idaṁ āvuso vuccatīti, āvuso,",
  "atk-s0103a5:47_2": "yaṁ tumhehi sassato attā ca loko cāti vuccati,",
  "atk-s0103a5:47_3": "idamatthi nu kho udāhu natthīti evamahaṁ te pucchāmīti attho.",
  "atk-s0103a5:47_4": "Yañca kho te evamāhaṁsūti yaṁ pana te ‘‘idameva saccaṁ moghamañña’’nti vadanti,",
  "atk-s0103a5:47_5": "taṁ tesaṁ nānujānāmi.",
  "atk-s0103a5:47_6": "Paññattiyāti diṭṭhipaññattiyā.",
  "atk-s0103a5:47_7": "Samasamanti samena ñāṇena samaṁ.",
  "atk-s0103a5:47_8": "Yadidaṁ adhipaññattīti yā ayaṁ adhipaññatti nāma.",
  "atk-s0103a5:47_9": "Ettha ahameva bhiyyo uttaritaro na mayā samo atthi.",
  "atk-s0103a5:47_10": "Tattha yañca vuttaṁ ‘‘paññattiyāti yañca adhipaññattī’’ti ubhayametaṁ atthato ekaṁ.",
  "atk-s0103a5:47_11": "Bhedato hi paññatti adhipaññattīti dvayaṁ hoti.",
  "atk-s0103a5:47_12": "Tattha paññatti nāma diṭṭhipaññatti.",
  "atk-s0103a5:47_13": "Adhipaññatti nāma khandhapaññatti dhātupaññatti āyatanapaññatti indriyapaññatti saccapaññatti puggalapaññattīti evaṁ vuttā cha paññattiyo.",
  "atk-s0103a5:47_14": "Idha pana paññattiyāti etthāpi paññatti ceva adhipaññatti ca adhippetā,",
  "atk-s0103a5:47_15": "adhipaññattīti etthāpi.",
  "atk-s0103a5:47_16": "Bhagavā hi paññattiyāpi anuttaro,",
  "atk-s0103a5:47_17": "adhipaññattiyāpi anuttaro. Tenāha –",
  "atk-s0103a5:47_18": "‘‘ahameva tattha bhiyyo yadidaṁ adhipaññattī’’ti.",
  "atk-s0103a5:48_0": "196.Pahānāyāti pajahanatthaṁ.",
  "atk-s0103a5:48_1": "Samatikkamāyāti tasseva vevacanaṁ.",
  "atk-s0103a5:48_2": "Desitāti kathitā.",
  "atk-s0103a5:48_3": "Paññattāti ṭhapitā.",
  "atk-s0103a5:48_4": "Satipaṭṭhānabhāvanāya hi ghanavinibbhogaṁ katvā sabbadhammesu yāthāvato diṭṭhesu ‘‘suddhasaṅkhārapuñjoyaṁ",
  "atk-s0103a5:48_5": "nayidha sattūpalabbhatī’’ti sanniṭṭhānato sabbadiṭṭhinissayānaṁ pahānaṁ hotīti.",
  "atk-s0103a5:48_6": "Tena vuttaṁ.",
  "atk-s0103a5:48_7": "Diṭṭhinissayānaṁ pahānāya samatikkamāya evaṁ mayā ime cattāro satipaṭṭhānā desitā paññattā’’ti.",
  "atk-s0103a5:48_8": "Sesaṁ sabbattha uttānatthamevāti.",
  "atk-s0103a5:49_0": "Sumaṅgalavilāsiniyā dīghanikāyaṭṭhakathāya",
  "atk-s0103a5:50_0": "Pāsādikasuttavaṇṇanā niṭṭhitā."
}