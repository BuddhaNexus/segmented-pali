{
  "pli-tv-bu-vb-pc32:0.1_0": "Theravāda Vinaya",
  "pli-tv-bu-vb-pc32:0.2_0": "Mahāvibhaṅga",
  "pli-tv-bu-vb-pc32:0.3_0": "Pācittiyakaṇḍa",
  "pli-tv-bu-vb-pc32:0.4_0": "Bhojanavagga",
  "pli-tv-bu-vb-pc32:0.5_0": "32. Gaṇabhojanasikkhāpada",
  "pli-tv-bu-vb-pc32:1.1_0": "Tena samayena buddho bhagavā rājagahe viharati veḷuvane kalandakanivāpe.",
  "pli-tv-bu-vb-pc32:1.2_0": "Tena kho pana samayena devadatto parihīnalābhasakkāro sapariso kulesu viññāpetvā viññāpetvā bhuñjati.",
  "pli-tv-bu-vb-pc32:1.3_0": "Manussā ujjhāyanti khiyyanti vipācenti—",
  "pli-tv-bu-vb-pc32:1.4_0": "“kathañhi nāma samaṇā sakyaputtiyā kulesu viññāpetvā viññāpetvā bhuñjissanti.",
  "pli-tv-bu-vb-pc32:1.5_0": "Kassa sampannaṁ na manāpaṁ, kassa sāduṁ na ruccatī”ti.",
  "pli-tv-bu-vb-pc32:1.6_0": "Assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ.",
  "pli-tv-bu-vb-pc32:1.7_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc32:1.8_0": "“kathañhi nāma devadatto sapariso kulesu viññāpetvā viññāpetvā bhuñjissatī”ti …pe…",
  "pli-tv-bu-vb-pc32:1.9_0": "“saccaṁ kira tvaṁ, devadatta,",
  "pli-tv-bu-vb-pc32:1.9_1": "sapariso kulesu viññāpetvā viññāpetvā bhuñjasī”ti?",
  "pli-tv-bu-vb-pc32:1.10_0": "“Saccaṁ, bhagavā”ti.",
  "pli-tv-bu-vb-pc32:1.11_0": "Vigarahi buddho bhagavā …pe…",
  "pli-tv-bu-vb-pc32:1.12_0": "kathañhi nāma tvaṁ, moghapurisa,",
  "pli-tv-bu-vb-pc32:1.12_1": "sapariso kulesu viññāpetvā viññāpetvā bhuñjissasi.",
  "pli-tv-bu-vb-pc32:1.13_0": "Netaṁ, moghapurisa, appasannānaṁ vā pasādāya …pe…",
  "pli-tv-bu-vb-pc32:1.14_0": "evañca pana, bhikkhave,",
  "pli-tv-bu-vb-pc32:1.14_1": "imaṁ sikkhāpadaṁ uddiseyyātha—",
  "pli-tv-bu-vb-pc32:1.15.1_0": "“Gaṇabhojane pācittiyan”ti.",
  "pli-tv-bu-vb-pc32:1.16_0": "Evañcidaṁ bhagavatā bhikkhūnaṁ sikkhāpadaṁ paññattaṁ hoti.",
  "pli-tv-bu-vb-pc32:2.1_0": "Tena kho pana samayena manussā gilāne bhikkhū bhattena nimantenti.",
  "pli-tv-bu-vb-pc32:2.2_0": "Bhikkhū kukkuccāyantā nādhivāsenti—“paṭikkhittaṁ bhagavatā gaṇabhojanan”ti.",
  "pli-tv-bu-vb-pc32:2.3_0": "Bhagavato etamatthaṁ ārocesuṁ.",
  "pli-tv-bu-vb-pc32:2.4_0": "Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—",
  "pli-tv-bu-vb-pc32:2.5_0": "“anujānāmi, bhikkhave,",
  "pli-tv-bu-vb-pc32:2.5_1": "gilānena bhikkhunā gaṇabhojanaṁ bhuñjituṁ.",
  "pli-tv-bu-vb-pc32:2.6_0": "Evañca pana, bhikkhave,",
  "pli-tv-bu-vb-pc32:2.6_1": "imaṁ sikkhāpadaṁ uddiseyyātha—",
  "pli-tv-bu-vb-pc32:2.7.1_0": "“Gaṇabhojane, aññatra samayā, pācittiyaṁ.",
  "pli-tv-bu-vb-pc32:2.8_0": "Tatthāyaṁ samayo.",
  "pli-tv-bu-vb-pc32:2.8_1": "Gilānasamayo—ayaṁ tattha samayo”ti.",
  "pli-tv-bu-vb-pc32:2.9_0": "Evañcidaṁ bhagavatā bhikkhūnaṁ sikkhāpadaṁ paññattaṁ hoti.",
  "pli-tv-bu-vb-pc32:3.1_0": "Tena kho pana samayena manussā cīvaradānasamaye sacīvarabhattaṁ paṭiyādetvā bhikkhū nimantenti—",
  "pli-tv-bu-vb-pc32:3.2_0": "“bhojetvā cīvarena acchādessāmā”ti.",
  "pli-tv-bu-vb-pc32:3.3_0": "Bhikkhū kukkuccāyantā nādhivāsenti—“paṭikkhittaṁ bhagavatā gaṇabhojanan”ti.",
  "pli-tv-bu-vb-pc32:3.4_0": "Cīvaraṁ parittaṁ uppajjati.",
  "pli-tv-bu-vb-pc32:3.5_0": "Bhagavato etamatthaṁ ārocesuṁ …pe…",
  "pli-tv-bu-vb-pc32:3.6_0": "anujānāmi, bhikkhave,",
  "pli-tv-bu-vb-pc32:3.6_1": "cīvaradānasamaye gaṇabhojanaṁ bhuñjituṁ.",
  "pli-tv-bu-vb-pc32:3.7_0": "Evañca pana, bhikkhave,",
  "pli-tv-bu-vb-pc32:3.7_1": "imaṁ sikkhāpadaṁ uddiseyyātha—",
  "pli-tv-bu-vb-pc32:3.8.1_0": "“Gaṇabhojane, aññatra samayā, pācittiyaṁ.",
  "pli-tv-bu-vb-pc32:3.9_0": "Tatthāyaṁ samayo. Gilānasamayo,",
  "pli-tv-bu-vb-pc32:3.9_1": "cīvaradānasamayo—ayaṁ tattha samayo”ti.",
  "pli-tv-bu-vb-pc32:3.10_0": "Evañcidaṁ bhagavatā bhikkhūnaṁ sikkhāpadaṁ paññattaṁ hoti.",
  "pli-tv-bu-vb-pc32:4.1_0": "Tena kho pana samayena manussā cīvarakārake bhikkhū bhattena nimantenti.",
  "pli-tv-bu-vb-pc32:4.2_0": "Bhikkhū kukkuccāyantā nādhivāsenti—“paṭikkhittaṁ bhagavatā gaṇabhojanan”ti.",
  "pli-tv-bu-vb-pc32:4.3_0": "Bhagavato etamatthaṁ ārocesuṁ …pe…",
  "pli-tv-bu-vb-pc32:4.4_0": "anujānāmi, bhikkhave,",
  "pli-tv-bu-vb-pc32:4.4_1": "cīvarakārasamaye gaṇabhojanaṁ bhuñjituṁ.",
  "pli-tv-bu-vb-pc32:4.5_0": "Evañca pana, bhikkhave,",
  "pli-tv-bu-vb-pc32:4.5_1": "imaṁ sikkhāpadaṁ uddiseyyātha—",
  "pli-tv-bu-vb-pc32:4.6.1_0": "“Gaṇabhojane, aññatra samayā, pācittiyaṁ.",
  "pli-tv-bu-vb-pc32:4.7_0": "Tatthāyaṁ samayo. Gilānasamayo, cīvaradānasamayo,",
  "pli-tv-bu-vb-pc32:4.7_1": "cīvarakārasamayo—ayaṁ tattha samayo”ti.",
  "pli-tv-bu-vb-pc32:4.8_0": "Evañcidaṁ bhagavatā bhikkhūnaṁ sikkhāpadaṁ paññattaṁ hoti.",
  "pli-tv-bu-vb-pc32:5.1_0": "Tena kho pana samayena bhikkhū manussehi saddhiṁ addhānaṁ gacchanti.",
  "pli-tv-bu-vb-pc32:5.2_0": "Atha kho te bhikkhū te manusse etadavocuṁ—",
  "pli-tv-bu-vb-pc32:5.3_0": "“muhuttaṁ, āvuso, āgametha; piṇḍāya carissāmā”ti.",
  "pli-tv-bu-vb-pc32:5.4_0": "Te evamāhaṁsu—",
  "pli-tv-bu-vb-pc32:5.5_0": "“idheva, bhante, bhuñjathā”ti.",
  "pli-tv-bu-vb-pc32:5.6_0": "Bhikkhū kukkuccāyantā na paṭiggaṇhanti—“paṭikkhittaṁ bhagavatā gaṇabhojanan”ti.",
  "pli-tv-bu-vb-pc32:5.7_0": "Bhagavato etamatthaṁ ārocesuṁ …pe…",
  "pli-tv-bu-vb-pc32:5.8_0": "anujānāmi, bhikkhave,",
  "pli-tv-bu-vb-pc32:5.8_1": "addhānagamanasamaye gaṇabhojanaṁ bhuñjituṁ.",
  "pli-tv-bu-vb-pc32:5.9_0": "Evañca pana, bhikkhave,",
  "pli-tv-bu-vb-pc32:5.9_1": "imaṁ sikkhāpadaṁ uddiseyyātha—",
  "pli-tv-bu-vb-pc32:5.10.1_0": "“Gaṇabhojane, aññatra samayā, pācittiyaṁ.",
  "pli-tv-bu-vb-pc32:5.11_0": "Tatthāyaṁ samayo. Gilānasamayo, cīvaradānasamayo, cīvarakārasamayo,",
  "pli-tv-bu-vb-pc32:5.11_1": "addhānagamanasamayo—ayaṁ tattha samayo”ti.",
  "pli-tv-bu-vb-pc32:5.12_0": "Evañcidaṁ bhagavatā bhikkhūnaṁ sikkhāpadaṁ paññattaṁ hoti.",
  "pli-tv-bu-vb-pc32:6.1_0": "Tena kho pana samayena bhikkhū manussehi saddhiṁ nāvāya gacchanti.",
  "pli-tv-bu-vb-pc32:6.2_0": "Atha kho te bhikkhū te manusse etadavocuṁ—“muhuttaṁ, āvuso, tīraṁ upanetha; piṇḍāya carissāmā”ti.",
  "pli-tv-bu-vb-pc32:6.3_0": "Te evamāhaṁsu—“idheva, bhante, bhuñjathā”ti.",
  "pli-tv-bu-vb-pc32:6.4_0": "Bhikkhū kukkuccāyantā na paṭiggaṇhanti—“paṭikkhittaṁ bhagavatā gaṇabhojanan”ti.",
  "pli-tv-bu-vb-pc32:6.5_0": "Bhagavato etamatthaṁ ārocesuṁ …pe…",
  "pli-tv-bu-vb-pc32:6.6_0": "anujānāmi, bhikkhave,",
  "pli-tv-bu-vb-pc32:6.6_1": "nāvābhiruhanasamaye gaṇabhojanaṁ bhuñjituṁ.",
  "pli-tv-bu-vb-pc32:6.7_0": "Evañca pana, bhikkhave,",
  "pli-tv-bu-vb-pc32:6.7_1": "imaṁ sikkhāpadaṁ uddiseyyātha—",
  "pli-tv-bu-vb-pc32:6.8.1_0": "“Gaṇabhojane, aññatra samayā, pācittiyaṁ.",
  "pli-tv-bu-vb-pc32:6.9_0": "Tatthāyaṁ samayo. Gilānasamayo, cīvaradānasamayo, cīvarakārasamayo, addhānagamanasamayo,",
  "pli-tv-bu-vb-pc32:6.9_1": "nāvābhiruhanasamayo—ayaṁ tattha samayo”ti.",
  "pli-tv-bu-vb-pc32:6.10_0": "Evañcidaṁ bhagavatā bhikkhūnaṁ sikkhāpadaṁ paññattaṁ hoti.",
  "pli-tv-bu-vb-pc32:7.1_0": "Tena kho pana samayena disāsu vassaṁvuṭṭhā bhikkhū rājagahaṁ āgacchanti bhagavantaṁ dassanāya.",
  "pli-tv-bu-vb-pc32:7.2_0": "Manussā nānāverajjake bhikkhū passitvā bhattena nimantenti.",
  "pli-tv-bu-vb-pc32:7.3_0": "Bhikkhū kukkuccāyantā nādhivāsenti—“paṭikkhittaṁ bhagavatā gaṇabhojanan”ti.",
  "pli-tv-bu-vb-pc32:7.4_0": "Bhagavato etamatthaṁ ārocesuṁ …pe…",
  "pli-tv-bu-vb-pc32:7.5_0": "anujānāmi, bhikkhave,",
  "pli-tv-bu-vb-pc32:7.5_1": "mahāsamaye gaṇabhojanaṁ bhuñjituṁ.",
  "pli-tv-bu-vb-pc32:7.6_0": "Evañca pana, bhikkhave,",
  "pli-tv-bu-vb-pc32:7.6_1": "imaṁ sikkhāpadaṁ uddiseyyātha—",
  "pli-tv-bu-vb-pc32:7.7.1_0": "“Gaṇabhojane, aññatra samayā, pācittiyaṁ.",
  "pli-tv-bu-vb-pc32:7.8_0": "Tatthāyaṁ samayo. Gilānasamayo, cīvaradānasamayo, cīvarakārasamayo, addhānagamanasamayo, nāvābhiruhanasamayo,",
  "pli-tv-bu-vb-pc32:7.8_1": "mahāsamayo—ayaṁ tattha samayo”ti.",
  "pli-tv-bu-vb-pc32:7.9_0": "Evañcidaṁ bhagavatā bhikkhūnaṁ sikkhāpadaṁ paññattaṁ hoti.",
  "pli-tv-bu-vb-pc32:8.1_0": "Tena kho pana samayena rañño māgadhassa seniyassa bimbisārassa ñātisālohito ājīvakesu pabbajito hoti.",
  "pli-tv-bu-vb-pc32:8.1_1": "Atha kho so ājīvako yena rājā māgadho seniyo bimbisāro tenupasaṅkami;",
  "pli-tv-bu-vb-pc32:8.1_2": "upasaṅkamitvā rājānaṁ māgadhaṁ seniyaṁ bimbisāraṁ etadavoca—“icchāmahaṁ, mahārāja,",
  "pli-tv-bu-vb-pc32:8.1_3": "sabbapāsaṇḍikabhattaṁ kātun”ti.",
  "pli-tv-bu-vb-pc32:8.2_0": "“Sace tvaṁ, bhante,",
  "pli-tv-bu-vb-pc32:8.2_1": "buddhappamukhaṁ bhikkhusaṅghaṁ paṭhamaṁ bhojeyyāsi”.",
  "pli-tv-bu-vb-pc32:8.3_0": "“Evaṁ kareyyāmī”ti.",
  "pli-tv-bu-vb-pc32:8.4_0": "Atha kho so ājīvako bhikkhūnaṁ santike dūtaṁ pāhesi—“adhivāsentu me bhikkhū svātanāya bhattan”ti.",
  "pli-tv-bu-vb-pc32:8.5_0": "Bhikkhū kukkuccāyantā nādhivāsenti—“paṭikkhittaṁ bhagavatā gaṇabhojanan”ti.",
  "pli-tv-bu-vb-pc32:8.6_0": "Atha kho so ājīvako yena bhagavā tenupasaṅkami;",
  "pli-tv-bu-vb-pc32:8.6_1": "upasaṅkamitvā bhagavatā saddhiṁ sammodi,",
  "pli-tv-bu-vb-pc32:8.6_2": "sammodanīyaṁ kathaṁ sāraṇīyaṁ vītisāretvā ekamantaṁ aṭṭhāsi.",
  "pli-tv-bu-vb-pc32:8.6_3": "Ekamantaṁ ṭhito kho so ājīvako bhagavantaṁ etadavoca—",
  "pli-tv-bu-vb-pc32:8.7_0": "“bhavampi gotamo pabbajito, ahampi pabbajito;",
  "pli-tv-bu-vb-pc32:8.8_0": "arahati pabbajito pabbajitassa piṇḍaṁ paṭiggahetuṁ.",
  "pli-tv-bu-vb-pc32:8.9_0": "Adhivāsetu me bhavaṁ gotamo svātanāya bhattaṁ saddhiṁ bhikkhusaṅghenā”ti.",
  "pli-tv-bu-vb-pc32:8.10_0": "Adhivāsesi bhagavā tuṇhībhāvena.",
  "pli-tv-bu-vb-pc32:8.11_0": "Atha kho so ājīvako bhagavato adhivāsanaṁ viditvā pakkāmi.",
  "pli-tv-bu-vb-pc32:8.12_0": "Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—",
  "pli-tv-bu-vb-pc32:8.13_0": "“anujānāmi, bhikkhave,",
  "pli-tv-bu-vb-pc32:8.13_1": "samaṇabhattasamaye gaṇabhojanaṁ bhuñjituṁ.",
  "pli-tv-bu-vb-pc32:8.14_0": "Evañca pana, bhikkhave,",
  "pli-tv-bu-vb-pc32:8.14_1": "imaṁ sikkhāpadaṁ uddiseyyātha—",
  "pli-tv-bu-vb-pc32:8.15.1_0": "Gaṇabhojane, aññatra samayā, pācittiyaṁ.",
  "pli-tv-bu-vb-pc32:8.16_0": "Tatthāyaṁ samayo. Gilānasamayo, cīvaradānasamayo, cīvarakārasamayo, addhānagamanasamayo, nāvābhiruhanasamayo, mahāsamayo,",
  "pli-tv-bu-vb-pc32:8.16_1": "samaṇabhattasamayo—ayaṁ tattha samayo”ti.",
  "pli-tv-bu-vb-pc32:9.1.1_0": "Gaṇabhojanaṁ nāma",
  "pli-tv-bu-vb-pc32:9.1.2_0": "yattha cattāro bhikkhū pañcannaṁ bhojanānaṁ aññatarena bhojanena nimantitā bhuñjanti. Etaṁ gaṇabhojanaṁ nāma.",
  "pli-tv-bu-vb-pc32:9.1.3_0": "Aññatra samayāti",
  "pli-tv-bu-vb-pc32:9.1.4_0": "ṭhapetvā samayaṁ.",
  "pli-tv-bu-vb-pc32:9.1.5_0": "Gilānasamayo nāma",
  "pli-tv-bu-vb-pc32:9.1.6_0": "antamaso pādāpi phalitā honti.",
  "pli-tv-bu-vb-pc32:9.1.6_1": "“Gilānasamayo”ti bhuñjitabbaṁ.",
  "pli-tv-bu-vb-pc32:9.1.7_0": "Cīvaradānasamayo nāma",
  "pli-tv-bu-vb-pc32:9.1.8_0": "anatthate kathine vassānassa pacchimo māso, atthate kathine pañcamāsā.",
  "pli-tv-bu-vb-pc32:9.1.8_1": "“Cīvaradānasamayo”ti bhuñjitabbaṁ.",
  "pli-tv-bu-vb-pc32:9.1.9_0": "Cīvarakārasamayo nāma",
  "pli-tv-bu-vb-pc32:9.1.10_0": "cīvare kayiramāne.",
  "pli-tv-bu-vb-pc32:9.1.10_1": "“Cīvarakārasamayo”ti bhuñjitabbaṁ.",
  "pli-tv-bu-vb-pc32:9.1.11_0": "Addhānagamanasamayo nāma",
  "pli-tv-bu-vb-pc32:9.1.12_0": "“addhayojanaṁ gacchissāmī”ti bhuñjitabbaṁ, gacchantena bhuñjitabbaṁ, gatena bhuñjitabbaṁ.",
  "pli-tv-bu-vb-pc32:9.1.13_0": "Nāvābhiruhanasamayo nāma",
  "pli-tv-bu-vb-pc32:9.1.14_0": "“nāvaṁ abhiruhissāmī”ti bhuñjitabbaṁ, āruḷhena bhuñjitabbaṁ, oruḷhena bhuñjitabbaṁ.",
  "pli-tv-bu-vb-pc32:9.1.15_0": "Mahāsamayo nāma",
  "pli-tv-bu-vb-pc32:9.1.16_0": "yattha dve tayo bhikkhū piṇḍāya caritvā yāpenti, catutthe āgate na yāpenti. “Mahāsamayo”ti bhuñjitabbaṁ.",
  "pli-tv-bu-vb-pc32:9.1.17_0": "Samaṇabhattasamayo nāma",
  "pli-tv-bu-vb-pc32:9.1.18_0": "yo koci paribbājakasamāpanno bhattaṁ karoti.",
  "pli-tv-bu-vb-pc32:9.1.18_1": "“Samaṇabhattasamayo”ti bhuñjitabbaṁ.",
  "pli-tv-bu-vb-pc32:9.1.19_0": "“Aññatra samayā bhuñjissāmī”ti paṭiggaṇhāti, āpatti dukkaṭassa.",
  "pli-tv-bu-vb-pc32:9.1.20_0": "Ajjhohāre ajjhohāre āpatti pācittiyassa.",
  "pli-tv-bu-vb-pc32:9.2.1_0": "Gaṇabhojane gaṇabhojanasaññī, aññatra samayā, bhuñjati, āpatti pācittiyassa.",
  "pli-tv-bu-vb-pc32:9.2.2_0": "Gaṇabhojane vematiko, aññatra samayā, bhuñjati, āpatti pācittiyassa.",
  "pli-tv-bu-vb-pc32:9.2.3_0": "Gaṇabhojane nagaṇabhojanasaññī, aññatra samayā, bhuñjati, āpatti pācittiyassa.",
  "pli-tv-bu-vb-pc32:9.2.4_0": "Nagaṇabhojane gaṇabhojanasaññī, āpatti dukkaṭassa.",
  "pli-tv-bu-vb-pc32:9.2.5_0": "Nagaṇabhojane vematiko, āpatti dukkaṭassa.",
  "pli-tv-bu-vb-pc32:9.2.6_0": "Nagaṇabhojane nagaṇabhojanasaññī, anāpatti.",
  "pli-tv-bu-vb-pc32:9.3.1_0": "Anāpatti—",
  "pli-tv-bu-vb-pc32:9.3.2_0": "samaye,",
  "pli-tv-bu-vb-pc32:9.3.3_0": "dve tayo ekato bhuñjanti,",
  "pli-tv-bu-vb-pc32:9.3.4_0": "piṇḍāya caritvā ekato sannipatitvā bhuñjanti,",
  "pli-tv-bu-vb-pc32:9.3.5_0": "niccabhattaṁ,",
  "pli-tv-bu-vb-pc32:9.3.6_0": "salākabhattaṁ,",
  "pli-tv-bu-vb-pc32:9.3.7_0": "pakkhikaṁ,",
  "pli-tv-bu-vb-pc32:9.3.8_0": "uposathikaṁ,",
  "pli-tv-bu-vb-pc32:9.3.9_0": "pāṭipadikaṁ,",
  "pli-tv-bu-vb-pc32:9.3.10_0": "pañca bhojanāni ṭhapetvā sabbattha anāpatti,",
  "pli-tv-bu-vb-pc32:9.3.11_0": "ummattakassa,",
  "pli-tv-bu-vb-pc32:9.3.12_0": "ādikammikassāti.",
  "pli-tv-bu-vb-pc32:9.3.13_0": "Gaṇabhojanasikkhāpadaṁ niṭṭhitaṁ dutiyaṁ."
}