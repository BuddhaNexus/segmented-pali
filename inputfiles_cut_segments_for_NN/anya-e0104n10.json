{
  "anya-e0104n10:0_0": "22. Ñāṇadassanavisuddhiniddesavaṇṇanā",
  "anya-e0104n10:1_0": "Paṭhamamaggañāṇakathāvaṇṇanā",
  "anya-e0104n10:2_0": "806.",
  "anya-e0104n10:2_1": "Idāni ñāṇadassanavisuddhiyā niddese anuppatte sā yassa ñāṇassa anantaraṁ uppajjati,",
  "anya-e0104n10:2_2": "taṁ tāva dassento ‘‘ito paraṁ gotrabhuñāṇaṁ hotī’’ti āha.",
  "anya-e0104n10:2_3": "Ito paranti ito anulomañāṇato upari. Tanti gotrabhuñāṇaṁ.",
  "anya-e0104n10:2_4": "Neva paṭipadāñāṇadassanavisuddhiṁ bhajati aniccādivasena saṅkhārānaṁ aggahaṇato.",
  "anya-e0104n10:2_5": "Na ñāṇadassanavisuddhiṁ bhajati satipi nibbānārammaṇatte kilesānaṁ akhepanato.",
  "anya-e0104n10:2_6": "Tato evetaṁ viññāṇadhātūnaṁ visayaṁ uddesantaṁ dassanakiccaṁ karontaṁ kiriyamanodhātu viya maggassa āvajjanaṭṭhāniyaṁ vuccati.",
  "anya-e0104n10:2_7": "Antarāti chaṭṭhasattamavisuddhīnaṁ vemajjhe.",
  "anya-e0104n10:2_8": "Abbohārikameva hoti ubhayavisuddhilakkhaṇatābhāvato.",
  "anya-e0104n10:2_9": "Tathāpi vuṭṭhānagāminiyā pariyosānatāya vipassanāpakkhikaṁ. Tenevassa taṁsotapatitatā.",
  "anya-e0104n10:2_10": "Tenāha ‘‘vipassanāsote…pe… saṅkhaṁ gacchatī’’ti.",
  "anya-e0104n10:2_11": "Etenassa paṭipadāñāṇadassanavisuddhibhajanaṁ dasseti.",
  "anya-e0104n10:2_12": "Sotassa ariyassaādito pajjanaṁ sotāpatti, so eva maggo,",
  "anya-e0104n10:2_13": "sotaṁ vā ariyaṁ ādito pajjati adhigacchatīti sotāpatti, paṭhamako. Tassa maggo sotāpattimaggo.",
  "anya-e0104n10:2_14": "Paṭisandhivasena sakideva imaṁ manussalokaṁ āgacchatīti sakadāgāmī, tassa maggo sakadāgāmimaggo.",
  "anya-e0104n10:2_15": "Paṭisandhivasena kāmabhavaṁ na āgacchatīti anāgāmī, tassa maggo anāgāmimaggo.",
  "anya-e0104n10:2_16": "Kilesādīnaṁ hananādinā arahaṁ, aggamaggaṭṭho. Tassa bhāvo arahattaṁ, so eva maggoti arahattamaggo.",
  "anya-e0104n10:2_17": "Catūsu maggesu ñāṇaṁ ekajjhaṁ gahetvā ñāṇadassanavisuddhi nāma.",
  "anya-e0104n10:3_0": "Tehi tīhipīti heṭṭhā tiṇṇaṁ anulomañāṇānaṁ vuttattā vuttaṁ, tīsu vā dvinnaṁ antogadhattā.",
  "anya-e0104n10:3_1": "Tīhipīti vā vikappantarasampiṇḍanattho pi-saddo,",
  "anya-e0104n10:3_2": "tena tīhipi dvīhipīti vuttaṁ hoti.",
  "anya-e0104n10:3_3": "Attano balānurūpenāti attano attano ānubhāvānukūlaṁ.",
  "anya-e0104n10:3_4": "Paṭhamañhi anulomañāṇaṁ sabboḷārikaṁ, dutiyaṁ tato nātioḷārikaṁ,",
  "anya-e0104n10:3_5": "tatiyaṁ tato nātioḷārikaṁ tamaṁ antaradhāpeti.",
  "anya-e0104n10:3_6": "Atha vā balānurūpenāti heṭṭhā saṅkhārupekkhāya āhitabalānurūpena .",
  "anya-e0104n10:3_7": "Pubbābhisaṅkhāravasena hi anulomañāṇassāpi maggañāṇassa viya saddhāvimuttadiṭṭhippattānaṁ pavattiākārasiddho attheva mudutikkhatāviseso.",
  "anya-e0104n10:3_8": "Palibodhato upaṭṭhāti palibodhabhāvapaṭicchādakassa tamassa antaradhāpitattā.",
  "anya-e0104n10:3_9": "‘‘Āsevanante’’ti iminā dutiyassa vā tatiyassa vā anulomañāṇassa anantaraṁ gotrabhuñāṇuppatti,",
  "anya-e0104n10:3_10": "na paṭhamassāti dasseti tassa anāsevanattā.",
  "anya-e0104n10:3_11": "Na hi aladdhāsevanaṁ gotrabhuñāṇaṁ uppādetuṁ sakkoti. Nimittādivirahato,",
  "anya-e0104n10:3_12": "tabbidhurato ca ‘‘animitta’’ntiādinā nibbānaṁ visesitaṁ.",
  "anya-e0104n10:3_13": "Puthujjanagottanti ariyehi asammissaṁ puthujjanasamaññaṁ.",
  "anya-e0104n10:3_14": "Gottanti hi ekavaṁsajānaṁ samānā samaññā, evaṁ idhāpīti.",
  "anya-e0104n10:3_15": "Puthujjanasaṅkhanti tasseva vevacanaṁ,",
  "anya-e0104n10:3_16": "puthujjanabhūminti puthujjanavatthuṁ.",
  "anya-e0104n10:3_17": "Ekantikatāya ekavārameva ca uppajjanato apunarāvaṭṭakaṁ.",
  "anya-e0104n10:4_0": "Bahiddhā vuṭṭhānavivaṭṭaneti asaṅkhatadhātuyā bahibhāvato bahiddhāsaññitā saṅkhāragatā vuṭṭhānabhūte vivaṭṭane nipphajjamāne paññā. Abhibhuyyatīti abhibhavati. Pakkhandatīti anupavisati.",
  "anya-e0104n10:4_1": "Ettha ca ‘‘uppādaṁ abhibhuyyatī’’tiādinā puthujjanagottābhibhavanaṁ tadatikkamanamāha.",
  "anya-e0104n10:4_2": "‘‘Anuppādaṁ pakkhandatī’’tiādinā ariyagottabhāvanaṁ tadubhayabhāvato.",
  "anya-e0104n10:5_0": "807.",
  "anya-e0104n10:5_1": "Ekāvajjanānaṁ nānāvīthitā natthīti na taṁnisedhanāya ekavīthiggahaṇaṁ,",
  "anya-e0104n10:5_2": "atha kho nānārammaṇānampi ekāvajjanānaṁ nānāvīthitā natthīti dassanatthanti daṭṭhabbaṁ.",
  "anya-e0104n10:5_3": "Mahāmātikanti mahantaṁ udakavāhakaṁ.",
  "anya-e0104n10:5_4": "Laṅghitvāti anotaranto eva atikkamitvā.",
  "anya-e0104n10:5_5": "Ullaṅghitvāti uparibhāgeneva laṅghitvā.",
  "anya-e0104n10:5_6": "Ninnapoṇapabbhāratā uttaruttaravisiṭṭhā ninnatāva.",
  "anya-e0104n10:6_0": "Aṭṭhahi ñāṇehi anukkamena āhitavisesaṁ anulomañāṇaṁ nibbānārammaṇassa ñāṇassa paccayo bhavituṁ samatthaṁ jātanti āha ‘‘udayabbayānupassanādinā vegena dhāvitvā’’ti.",
  "anya-e0104n10:6_1": "Rūpaṁ anekasantatisambandhatāya anekavaṭṭaracitā rajju viya hotīti vuttaṁ ‘‘rūparajjuṁ vā’’ti.",
  "anya-e0104n10:6_2": "Attabhāvassa rukkhaṭṭhāniyatāya vuttattā taṁsambandhadaṇḍaṭṭhāniyatā vedanādīsu ekasseva yuttā,",
  "anya-e0104n10:6_3": "na vedanādisamudāyassāti vuttaṁ ‘‘vedanādīsu aññataradaṇḍaṁ vā’’ti.",
  "anya-e0104n10:6_4": "Anulomāvajjanenāti anulomassa āvajjanena.",
  "anya-e0104n10:6_5": "Yena āvajjanena anulomañāṇaṁ uppajjati, tena taṁ ārammaṇaṁ.",
  "anya-e0104n10:6_6": "‘‘Paṭhamena anulomacittena ullaṅghitvā’’ti idaṁ sakkāyatīrassa tassa atikkamanārambhatāya vuttaṁ.",
  "anya-e0104n10:6_7": "‘‘Dutiyena nibbānaninnapoṇapabbhāramānaso’’ti idaṁ tassa sabbasaṅkhārato sātisayaṁ alaggaṁ hutvā visaṅkhāre allīnabhāvato vuttaṁ.",
  "anya-e0104n10:6_8": "Nibbāne ārammaṇakaraṇavasena patati yogāvacaro.",
  "anya-e0104n10:6_9": "Ekārammaṇeti ekavāraṁyeva ālambite ārammaṇe.",
  "anya-e0104n10:6_10": "Tenāha ‘‘aladdhāsevanatāyā’’ti.",
  "anya-e0104n10:6_11": "Tena ekārammaṇe āsevanā upakāravatī,",
  "anya-e0104n10:6_12": "na tathā nānārammaṇeti dasseti.",
  "anya-e0104n10:7_0": "808.Tatrāti anulomagotrabhūnaṁ itarītarakiccākaraṇe.",
  "anya-e0104n10:7_1": "Nakkhattayoganti nakkhattena candassa yogaṁ,",
  "anya-e0104n10:7_2": "nakkhattayogavibhāvaniyaṁ vā kālaṁ, divasanti attho.",
  "anya-e0104n10:8_0": "Tatthātiādi upamāsaṁsandanaṁ.",
  "anya-e0104n10:9_0": "Evaṁ nibbattāhīti anulomañāṇāni viya saṅkhāre anālambitvā ahaṁ viya nibbānārammaṇe vattāhīti maggassa gotrabhunā dinnasaññāmuñcanaṁ,",
  "anya-e0104n10:9_1": "anubandhanañca nibbānārammaṇakaraṇameva sandhāya vuttaṁ.",
  "anya-e0104n10:10_0": "809.Tatrāti tasmiṁ gotrabhunā dinnasaññaṁ amuñcitvā viya tena gahitārammaṇeyeva vattitvā maggassa lobhakkhandhādinibbijjhane.",
  "anya-e0104n10:10_1": "Usuṁ asati khippatīti issāso, dhanuggaho.",
  "anya-e0104n10:10_2": "Saragocaraṭṭhānaṁ nāma aṭṭhausabhamattaṁ.",
  "anya-e0104n10:10_3": "Tañca kho dūre pātino majjhimapurisassa vasena catuhatthāya yaṭṭhiyā vīsatiyaṭṭhi usabhaṁ,",
  "anya-e0104n10:10_4": "tena aṭṭhausabhamatte padese hatthavasena cattārīsādhikachasatahatthe padese.",
  "anya-e0104n10:10_5": "Phalakasatanti asanasāramayaṁ phalakasataṁ.",
  "anya-e0104n10:10_6": "Kumbhakāracakkasadise cakkayante. Āvijjhitvāti bhametvā.",
  "anya-e0104n10:10_7": "Daṇḍakaghaṭṭanāya uppādetabbasaddo daṇḍakasaññā.",
  "anya-e0104n10:10_8": "Phalakasatavinivijjhanassa paccayabhūtā daṇḍakasaññā viya gotrabhuñāṇaṁ lobhakkhandhādinibbijjhanassa maggañāṇassa paccayabhāvato.",
  "anya-e0104n10:10_9": "Issāso viya maggañāṇaṁ nibbijjhitabbanivijjhanato.",
  "anya-e0104n10:11_0": "810.",
  "anya-e0104n10:11_1": "Aṭṭhamabhavato paṭṭhāya nibbattanakaṁ anamataggasaṁsāravaṭṭadukkhasamuddaṁ soseti.",
  "anya-e0104n10:11_2": "Saddhādhanaṁ sīladhanaṁ hiridhanaṁ ottappadhanaṁ sutadhanaṁ cāgadhanaṁ paññādhananti imesaṁ sattannaṁ ariyadhanānaṁ.",
  "anya-e0104n10:11_3": "Sammukhībhāvanti paccakkhasiddhiṁ.",
  "anya-e0104n10:11_4": "Pāṇātipātādipañcaverāni ceva pañcavīsatimahābhayāni cāti sabbaverabhayāni.",
  "anya-e0104n10:11_5": "Aññesañca ratanattaye niviṭṭhasaddhādīnaṁ.",
  "anya-e0104n10:11_6": "Samudāye pavatto sotāpattimaggasaddo tadekadesepi pavattatīti āha ‘‘sotāpattimaggena sampayuttaṁ ñāṇa’’nti.",
  "anya-e0104n10:12_0": "Paṭhamamaggañāṇaṁ niṭṭhitaṁ.",
  "anya-e0104n10:13_0": "Sotāpannapuggalakathāvaṇṇanā",
  "anya-e0104n10:14_0": "811.Tasseva sotāpattimaggacittassa.",
  "anya-e0104n10:14_1": "Kāmañcettha nātitikkhapaññassa dve,",
  "anya-e0104n10:14_2": "tikkhapaññassa tīṇi phalacittāni honti,",
  "anya-e0104n10:14_3": "avisesato pana gahitassa maggassa vasena ‘‘dve, tīṇi vā’’ti vuttaṁ.",
  "anya-e0104n10:14_4": "Samādhimānantarikaññamāhūti yaṁ attano pavattisamanantaraṁ niyameneva phalappadānato ānantarikasamādhīti āhūti attho.",
  "anya-e0104n10:14_5": "Anantarameva pavattanakaṁ phalaṁ anantaraṁ, tattha niyutto,",
  "anya-e0104n10:14_6": "taṁ vā payojanaṁ etassāti ānantariko, maggo.",
  "anya-e0104n10:15_0": "Āsevananteti āsevanato ante,",
  "anya-e0104n10:15_1": "āsevanalābhino anulomañāṇassa anantaranti attho.",
  "anya-e0104n10:15_2": "Laddhāsevanameva anulomaṁ gotrabhuṁ uppādeti. Upari pana cha,",
  "anya-e0104n10:15_3": "satta vā javanāni pavattanti,",
  "anya-e0104n10:15_4": "tasmā cattāri phalacittāni hontīti vadeyyāti āha ‘‘sattacittaparamā ca ekāvajjanavīthī’’ti.",
  "anya-e0104n10:16_0": "Taṁ pana na sārato paccetabbanti yojanā. Yaṁ panettha vattabbaṁ, taṁ heṭṭhā vuttameva.",
  "anya-e0104n10:17_0": "812.Ettāvatāti paṭhamamaggānantaraṁ phalassa uppattimakkena.",
  "anya-e0104n10:17_1": "Bhusaṁ pamattopīti devarajjacakkavattirajjādipamādaṭṭhānaṁ āgamma bhusaṁ pamattopi.",
  "anya-e0104n10:17_2": "Yesaṁ yathāvuttaāvajjanajavanacittānaṁ uppattiyā esa sotāpanno paccavekkhati nāmāti adhippāyo.",
  "anya-e0104n10:18_0": "Eteneva pasaṅgena sesānaṁ ariyānaṁ paccavekkhaṇāni dassetuṁ ‘‘yathā cā’’tiādi vuttaṁ.",
  "anya-e0104n10:19_0": "Ukkaṭṭhaparicchedoyevaceso, yadidaṁ pañcannaṁ,",
  "anya-e0104n10:19_1": "catunnañca paccavekkhaṇānaṁ dassananti attho.",
  "anya-e0104n10:19_2": "‘‘Abhāvenevā’’ti etena pahīnāvasiṭṭhakilesapaccavekkhaṇasamatthatā kassaci hoti, kassaci na hotīti dasseti. Lobho eva lobhadhammo.",
  "anya-e0104n10:20_0": "Dutiyamaggañāṇakathāvaṇṇanā",
  "anya-e0104n10:21_0": "813.Kāmarāgabyāpādānaṁ tanubhāvāyāti etesaṁ kilesānaṁ tanubhāvatthaṁ.",
  "anya-e0104n10:21_1": "Tattha dvīhi kāraṇehi tanubhāvo adhiccuppattiyā, pariyuṭṭhānamandatāya ca.",
  "anya-e0104n10:21_2": "Sakadāgāmissa hi vaṭṭānusārimahājanassa viya kilesā abhiṇhaṁ na uppajjanti,",
  "anya-e0104n10:21_3": "kadāci kadāci viraḷākārā hutvā uppajjanti.",
  "anya-e0104n10:21_4": "Tathā uppajjantāpi maddantā chādentā andhakāraṁ karontā na uppajjanti,",
  "anya-e0104n10:21_5": "dvīhi pana maggehi pahīnattā mandamandā tanukākārā hutvā uppajjanti.",
  "anya-e0104n10:21_6": "Keci pana ‘‘sakadāgāmissāpi kilesā cirena uppajjanti,",
  "anya-e0104n10:21_7": "uppajjantāpi bahalāva uppajjanti.",
  "anya-e0104n10:21_8": "Tathā hissa puttadhītaro dissantī’’ti,",
  "anya-e0104n10:21_9": "taṁ akāraṇaṁ vatthupaṭisevanena vināpi gabbhaggahaṇasabbhāvato.",
  "anya-e0104n10:21_10": "Tasmā vuttanayeneva dvīhi kāraṇehi tesaṁ tanubhāvo veditabbo.",
  "anya-e0104n10:21_11": "Dutiyāyāti gaṇanavasenapi dutiyāya,",
  "anya-e0104n10:21_12": "uppattivasenapi dutiyāya bhūmiyā.",
  "anya-e0104n10:21_13": "Pattiyāti sāmaññaphalassa paṭilābhāya.",
  "anya-e0104n10:21_14": "Tañhi sampayuttānaṁ nissayabhāvato te dhammā bhavanti etthāti bhūmi.",
  "anya-e0104n10:21_15": "Yasmā vā samānepi lokuttarabhāve sayampi bhavati uppajjati,",
  "anya-e0104n10:21_16": "na nibbānaṁ viya apātubhūtaṁ, tasmāpi ‘‘bhūmī’’ti vuccati.",
  "anya-e0104n10:21_17": "Yogaṁ karotīti vipassanābhiyogaṁ karoti.",
  "anya-e0104n10:21_18": "‘‘Navahākārehi indriyāni tikkhāni bhavantī’’tiādinā (visuddhi.",
  "anya-e0104n10:21_19": "2.699) vuttanayeneva yadaggena indriyānaṁ tikkhataṁ sampādeti, tadaggena balāni,",
  "anya-e0104n10:21_20": "bojjhaṅgāni ca paṭutarabhāvaṁ āpādento indriyabalabojjhaṅgāni samodhānetvā lakkhaṇattayatīraṇavasena ñāṇena parimaddati.",
  "anya-e0104n10:21_21": "Tattha aparāparaṁ ñāṇaṁ cārento parivatteti.",
  "anya-e0104n10:21_22": "Tenāha ‘‘vipassanāvīthiṁ ogāhatī’’ti.",
  "anya-e0104n10:21_23": "Vuttanayenevāti udayabbayañāṇādīnaṁ uppādane vuttanayena.",
  "anya-e0104n10:21_24": "Gotrabhuanantaranti ettha gotrabhu viya gotrabhu.",
  "anya-e0104n10:21_25": "Paṭhamamaggapurecārikañāṇañhi puthujjanagottābhibhavanato,",
  "anya-e0104n10:21_26": "ariyagottabhavanato ca nippariyāyato gotrabhūti vuccati,",
  "anya-e0104n10:21_27": "idaṁ pana taṁsadisatāya pariyāyato gotrabhu. Ekaccasaṁkilesavisuddhiyā ,",
  "anya-e0104n10:21_28": "pana accantavisuddhiyā ārammaṇakaraṇato ca vodānanti vuccati.",
  "anya-e0104n10:21_29": "Tenāha paṭṭhāne ‘‘anulomaṁ vodānassa anantarapaccayena paccayo’’ti (paṭṭhā 1.1.417).",
  "anya-e0104n10:21_30": "Yasmā pana paṭisambhidāmagge uppādādiabhibhavanatthaṁ upādāya ‘‘aṭṭha gotrabhudhammā samādhivasena uppajjanti,",
  "anya-e0104n10:21_31": "dasa gotrabhudhammā vipassanāvasena uppajjantī’’tiādīsu (paṭi. ma.",
  "anya-e0104n10:21_32": "1.60) gotrabhunāmenevetaṁ āgataṁ,",
  "anya-e0104n10:21_33": "tasmā idhāpi ‘‘gotrabhuanantara’’nti vuttanti daṭṭhabbaṁ.",
  "anya-e0104n10:22_0": "Dutiyañāṇaṁ niṭṭhitaṁ.",
  "anya-e0104n10:23_0": "Tatiyamaggañāṇakathāvaṇṇanā",
  "anya-e0104n10:24_0": "814.Sakidevāti ekavāraṁyeva.",
  "anya-e0104n10:24_1": "‘‘Imaṁ lokaṁ āgantvā’’ti iminā pañcasu sakadāgāmīsu cattāro vajjetvā ekova gahito.",
  "anya-e0104n10:24_2": "Ekacco idha sakadāgāmiphalaṁ patvā idheva loke parinibbāti,",
  "anya-e0104n10:24_3": "ekacco idha patvā devaloke parinibbāti,",
  "anya-e0104n10:24_4": "ekacco devaloke patvā tattheva parinibbāti,",
  "anya-e0104n10:24_5": "ekacco devaloke patvā idhūpapajjitvā parinibbāti. Ime cattāropi idha na gahitā.",
  "anya-e0104n10:24_6": "Yo pana idha patvā devaloke yāvatāyukaṁ vasitvā puna idhūpapajjitvā parinibbāti,",
  "anya-e0104n10:24_7": "ayaṁ ekova idha gahitoti veditabbo.",
  "anya-e0104n10:25_0": "Kāmarāgabyāpādānaṁ anavasesappahānāyāti tesaṁyeva sakadāgāmimaggena tanukatānaṁ saṁyojanānaṁ niravasesappahānāya.",
  "anya-e0104n10:25_1": "Paṭisandhivasena kāmabhavassa anāgamanato anāgāmī.",
  "anya-e0104n10:26_0": "Tatiyañāṇaṁ niṭṭhitaṁ.",
  "anya-e0104n10:27_0": "Catutthamaggañāṇakathāvaṇṇanā",
  "anya-e0104n10:28_0": "815.Opapātikoti upapātayoniko.",
  "anya-e0104n10:28_1": "Imināssa gabbhaseyyā paṭikkhittā.",
  "anya-e0104n10:28_2": "Tattha parinibbāyīti tattha suddhāvāse parinibbāyitā.",
  "anya-e0104n10:28_3": "Anāvattidhammo tasmā lokāti paṭisandhiggahaṇavasena tasmā lokā idha anāvattanasabhāvo,",
  "anya-e0104n10:28_4": "buddhadassanadhammassavanānaṁ panatthāya āgamanaṁ hotiyeva.",
  "anya-e0104n10:29_0": "Rūparāgaarūparāgamānauddhaccaavijjānaṁ anavasesappahānāyāti etesaṁ pañcannaṁ uddhambhāgiyasaṁyojanānaṁ nissesappajahanatthāya.",
  "anya-e0104n10:29_1": "Tattha rūpabhave chandarāgo rūparāgo.",
  "anya-e0104n10:29_2": "Arūpabhave chandarāgo arūparāgo. Māno arahattamaggavajjhamāno. Tathā uddhaccāvijjā.",
  "anya-e0104n10:30_0": "Catutthañāṇaṁ niṭṭhitaṁ.",
  "anya-e0104n10:31_0": "Arahantapuggalakathāvaṇṇanā",
  "anya-e0104n10:32_0": "816.Mahākhīṇāsavoti mahānubhāvatānibandhanaṁ pūjāvacanametaṁ,",
  "anya-e0104n10:32_1": "na upādāyavacanaṁ yathā ‘‘mahāmoggallāno’’ti.",
  "anya-e0104n10:32_2": "Na hi cūḷakhīṇāsavo nāma atthi.",
  "anya-e0104n10:32_3": "Antimadehaṁ dhāretīti antimadehadhārī.",
  "anya-e0104n10:32_4": "Khandhakilesābhisaṅkhārabhārānaṁ ohitattā oropitattā ohitabhāro.",
  "anya-e0104n10:32_5": "Anuppatto sadatthaṁ sakatthanti anuppattasadattho.",
  "anya-e0104n10:32_6": "Sadatthoti ca arahattaṁ veditabbaṁ.",
  "anya-e0104n10:32_7": "Tañhi attupanibandhanaṭṭhena, attānaṁ avijahanaṭṭhena,",
  "anya-e0104n10:32_8": "attano paramatthaṭṭhena ca attano atthattā sakatthoti vuccati.",
  "anya-e0104n10:32_9": "Parikkhīṇāni dasapi bhavasaṁyojanāni etassāti parikkhīṇabhavasaṁyojano.",
  "anya-e0104n10:32_10": "Khandhādiatthaṁ sammā aññāya vimuttoti sammadaññāvimutto. Aggo ca so dakkhiṇeyyo ca,",
  "anya-e0104n10:32_11": "aggadakkhiṇaṁ vā arahatīti aggadakkhiṇeyyo.",
  "anya-e0104n10:33_0": "Bodhipakkhiyakathāvaṇṇanā",
  "anya-e0104n10:34_0": "817.",
  "anya-e0104n10:34_1": "Catunnaṁ maggañāṇānaṁ vasena catuñāṇāya.",
  "anya-e0104n10:34_2": "Ānubhāvavijānanatthanti satipaṭṭhānapāripūriādikassa ānubhāvassa bodhanatthaṁ.",
  "anya-e0104n10:35_0": "Paripuṇṇā bodhipakkhiyā etassāti paripuṇṇabodhipakkhiyo, maggo.",
  "anya-e0104n10:35_1": "Tassa bhāvo paripuṇṇabodhipakkhiyabhāvo.",
  "anya-e0104n10:35_2": "Vuṭṭhānabalehi sampayuttatāva vuṭṭhānabalasamāyogo,",
  "anya-e0104n10:35_3": "ye saṁyojanādayo yena paṭhamamaggādinā pahātabbā.",
  "anya-e0104n10:36_0": "818. Bujjhanaṭṭhena vā bodho, maggacittuppādo.",
  "anya-e0104n10:36_1": "Tassa bujjhanakiriyāya anuguṇabhāvato pakkhe bhavāti bodhipakkhiyā.",
  "anya-e0104n10:37_0": "819.Tesu bodhipakkhiyesu.",
  "anya-e0104n10:37_1": "Ārammaṇesūti kāyādiārammaṇesu. Okkhanditvāti anupavisitvā.",
  "anya-e0104n10:37_2": "Pakkhanditvāti tasseva vevacanaṁ.",
  "anya-e0104n10:37_3": "Upaṭṭhānatoti asubhākārādiggahaṇavasena upagantvā avaṭṭhānato.",
  "anya-e0104n10:37_4": "Kāyādīsu asubhākārādiggahaṇaṁ pubbabhāgasatipaṭṭhānavasena subhasaññādipahānakiccasādhanaṁ maggasatipaṭṭhānavasena veditabbaṁ.",
  "anya-e0104n10:37_5": "Tattha hi ekāva sati catukiccasādhanavasena pavattati.",
  "anya-e0104n10:38_0": "820.Padahantīti vāyamanti, kāyacittāni paggaṇhanti vā.",
  "anya-e0104n10:38_1": "Asobhāhetūnaṁ saṁkilesadhammānaṁ pajahanena,",
  "anya-e0104n10:38_2": "sobhāhetūnañca vodānadhammānaṁ bhāvanena sobhanaṁ, sundaranti attho.",
  "anya-e0104n10:38_3": "Seṭṭhabhāvāvahanatoti pāsaṁsatamabhāvasādhanato.",
  "anya-e0104n10:38_4": "Padhānabhāvakāraṇatoti uttamabhāvahetuto.",
  "anya-e0104n10:39_0": "821.Pubbe vuttenāti iddhividhañāṇaniddese (visuddhi. 2.369) vuttena. Ijjhanaṭṭho nipphajjanaṭṭho, paṭilābhasampadā vā,",
  "anya-e0104n10:39_1": "yena vā ijjhanti iddhā vuddhā ukkaṁsagatā honti, taṁ ijjhanaṁ.",
  "anya-e0104n10:39_2": "Samādhipadhānasaṅkhārapamukhā maggadhammā idha ‘‘iddhī’’ti adhippetā.",
  "anya-e0104n10:39_3": "Pubbaṅgamaṭṭho adhipatipaccayabhāvo.",
  "anya-e0104n10:39_4": "Tasmā sotāpattimaggo ijjhatīti iddhi,",
  "anya-e0104n10:39_5": "tasmā sampayuttā chandādayo pubbaṅgamaṭṭhena pādo.",
  "anya-e0104n10:39_6": "Tassā eva phalabhūtāya vuṭṭhānagāminiyā chandādayo pubbabhāgakāraṇaṭṭhena pādo. Soti iddhipādo.",
  "anya-e0104n10:39_7": "Ime lokuttarāvāti ime yathāvuttā chandādayo uttaracūḷabhājanīye āgatanayena lokuttarā veditabbā.",
  "anya-e0104n10:39_8": "Chandādiadhipativasena paṭiladdhadhammāpi phassādayo iddhipādā hontīti attho.",
  "anya-e0104n10:39_9": "Kāmañcettha iddhipādo no adhipati,",
  "anya-e0104n10:39_10": "adhipati vā no iddhipādo nāma natthi,",
  "anya-e0104n10:39_11": "yathā pana ekasmiṁ rajje rajjārahesu catūsu rājakumāresu ekasmiṁ kāle ekova rajjamanusāsati, na sabbe,",
  "anya-e0104n10:39_12": "evaṁ ekamekasmiṁ cittuppāde ekova adhipati,",
  "anya-e0104n10:39_13": "iddhipādo ca hotīti veditabbo.",
  "anya-e0104n10:40_0": "822.Assaddhiyaṁ saddhāpaṭipakkhā akusalā dhammā,",
  "anya-e0104n10:40_1": "avatthugato pasādapatirūpako micchādhimokkho vā.",
  "anya-e0104n10:40_2": "Kosajjaṁ thinamiddhapadhāno akusalacittuppādo.",
  "anya-e0104n10:40_3": "Pamādo satisammoso tathāpavattā akusalā khandhā.",
  "anya-e0104n10:40_4": "Abhibhavanasaṅkhātena adhipatiyaṭṭhenāti assaddhiyādīnaṁ abhibhavanato abhibhavananti vattabbena adhimokkhapaggahaupaṭṭhānaavikkhepapajānanassa ekalakkhaṇena sampayuttadhammesu adhipatiyaṭṭhena.",
  "anya-e0104n10:40_5": "Assaddhiyādīhi cāti ca-saddo samuccayattho aṭṭhānappayutto,",
  "anya-e0104n10:40_6": "tasmā akampiyaṭṭhena ca sampayuttadhammesu thirabhāvena ca balanti evamettha adhippāyo veditabbo.",
  "anya-e0104n10:41_0": "823.Bujjhanakasattassāti catunnaṁ ariyasaccānaṁ paṭivijjhanakasattassa.",
  "anya-e0104n10:41_1": "Yo heso lokuttaramaggakkhaṇe uppajjamānāya satiādidhammasāmaggiyā karaṇabhūtāya bujjhati kilesasantānaniddāya uṭṭhahati,",
  "anya-e0104n10:41_2": "cattāri vā ariyasaccāni paṭivijjhati,",
  "anya-e0104n10:41_3": "nibbānameva vā sacchikarotīti bodhīti vuccati ariyasāvako,",
  "anya-e0104n10:41_4": "tassa bodhissa bujjhanakasattassa aṅgāti bojjhaṅgā.",
  "anya-e0104n10:41_5": "Niyyānikaṭṭhenāti vaṭṭato nissaraṇaṭṭhena.",
  "anya-e0104n10:42_0": "824.",
  "anya-e0104n10:42_1": "Pubbabhāge nānācittesu labbhantīti sambandho.",
  "anya-e0104n10:42_2": "Cuddasavidhenāti ānāpānairiyāpathacatusampajaññapaṭikkūlamanasikāradhātumanasikārapabbāni,",
  "anya-e0104n10:42_3": "nava sivathikapabbāni cāti evaṁ cuddasavidhena.",
  "anya-e0104n10:42_4": "Kāyaṁ pariggaṇhato ca kāyānupassanāsatipaṭṭhānaṁ labbhati, na vedanādayo pariggaṇhato. Esa nayo sesesupi.",
  "anya-e0104n10:42_5": "‘‘Sukhaṁ vedana’’ntiādināti vā ‘‘sāmisa’’ntiādināti vā ‘‘nirāmisa’’ntiādināti vā evaṁ navavidhena.",
  "anya-e0104n10:42_6": "Sarāgadosamohasaṁkhittamahaggatasamāhitasauttaravimuttapadānaṁ sapaṭipakkhānaṁ vasena soḷasavidhena.",
  "anya-e0104n10:42_7": "Nīvaraṇupādānakkhandhāyatanabojjhaṅgasaccapabbānaṁ vasena pañcavidhena.",
  "anya-e0104n10:42_8": "Imasmiṁ attabhāveti paccuppanne attabhāve.",
  "anya-e0104n10:42_9": "Anuppannapubbanti attano abhūtapubbaṁ.",
  "anya-e0104n10:42_10": "Parassa uppannaṁ akusalaṁ disvā tannimittañca vadhabandhārahādīnīti adhippāyo. Tassāti tādisassa.",
  "anya-e0104n10:42_11": "Bhavati hi taṁsadisepi tabbohāro yathā ‘‘tāniyeva osadhānī’’ti.",
  "anya-e0104n10:42_12": "Tassa pahānāyāti etthāpi eseva nayo.",
  "anya-e0104n10:42_13": "Jhānavipassanā ito aññasmiṁ attabhāve uppannapubbāpi siyunti vuttaṁ ‘‘imasmiṁ attabhāve anuppannapubba’’nti,",
  "anya-e0104n10:42_14": "chandiddhipādasammāvācānaṁyeva gahaṇaṁ.",
  "anya-e0104n10:42_15": "Tesu vuttesu sesiddhipādasesaviratiyo atthato vuttāva hontīti lakkhaṇahāravasena ayamattho veditabbo.",
  "anya-e0104n10:42_16": "Evaṁ nānācittesu labbhanti pubbabhāge ete satipaṭṭhānasammappadhānaiddhipādā.",
  "anya-e0104n10:42_17": "Catunnaṁ ñāṇānanti catunnaṁ ariyamaggañāṇānaṁ.",
  "anya-e0104n10:42_18": "Kāmaṁ sabbepi bodhipakkhiyadhammā maggacittuppādapariyāpannāva,",
  "anya-e0104n10:42_19": "tathāpi sātisayo sammappadhānabyāpāro maggakkhaṇeti vuttaṁ ‘‘phalakkhaṇe ṭhapetvā cattāro sammappadhāne’’ti. Avasesā tettiṁsa labbhanti, te ca kho pariyāyato, na nippariyāyatoti adhippāyo.",
  "anya-e0104n10:43_0": "825.Sesesu panāti iddhipādādīsu pañcasu koṭṭhāsesu.",
  "anya-e0104n10:43_1": "Yathā sativīriyesu ‘‘satipaṭṭhānaṁ sammappadhāna’’nti saṅkhipanavasena hāpanaṁ,",
  "anya-e0104n10:43_2": "‘‘kāyānupassanā’’tiādivibhāgadassanavasena vaḍḍhanaṁ atthi,",
  "anya-e0104n10:43_3": "īdisaṁ hāpanavaḍḍhanaṁ natthīti attho.",
  "anya-e0104n10:44_0": "826.",
  "anya-e0104n10:44_1": "Idāni sabbesu eva yathārahaṁ labbhamānavibhāgadassanatthaṁ ‘‘apicā’’tiādi āraddhaṁ.",
  "anya-e0104n10:44_2": "Tattha tesūti sattatiṁsāya bodhipakkhiyadhammesu.",
  "anya-e0104n10:44_3": "Chaddhāti ekadhā dvedhā catudhā pañcadhā aṭṭhadhā navadhāti evaṁ chappakārena te bhavanti.",
  "anya-e0104n10:45_0": "Chandiddhipādādivasenāti chando chandiddhipādavaseneva,",
  "anya-e0104n10:45_1": "cittaṁ cittiddhipādavaseneva,",
  "anya-e0104n10:45_2": "pītipassaddhiupekkhā bojjhaṅgavaseneva,",
  "anya-e0104n10:45_3": "saṅkappādayo maggavasenevāti evaṁ nava ekavidhāva honti.",
  "anya-e0104n10:46_0": "Cuddaseva asambhinnāti sati vīriyaṁ chando cittaṁ paññā saddhā samādhi pīti passaddhi upekkhā sammāsaṅkappo sammāvācā sammākammanto sammāājīvoti ime asambhinnā padantarasambhedena vinā aggahitaggahaṇena gayhamānā cuddaseva ca sabhāvadhammā.",
  "anya-e0104n10:46_1": "Cuddasāti ca ukkaṁsaparicchedena vuttaṁ.",
  "anya-e0104n10:46_2": "Tañca kho paṭhamajjhānikamaggacittuppādavasena,",
  "anya-e0104n10:46_3": "dutiyajjhānike pana sammāsaṅkappābhāvato terasa,",
  "anya-e0104n10:46_4": "tatiyacatutthapañcamajjhānikesu pītisambojjhaṅgābhāvato dvādasa honti.",
  "anya-e0104n10:46_5": "‘‘Sattatiṁsappabhedato’’ti idampi ukkaṁsavaseneva vuttaṁ,",
  "anya-e0104n10:46_6": "avakaṁsato pana vuttanayena ekasmiṁ khaṇe chattiṁsa, pañcatiṁsa honti,",
  "anya-e0104n10:46_7": "catunnaṁ adhipatīnaṁ ekajjhaṁ anuppajjanato ekasmiṁ khaṇe ekasseva iddhipādassa sambhavoti dvattiṁsa ca hontīti veditabbaṁ.",
  "anya-e0104n10:47_0": "Sattatiṁsapabhedato kathanti āha ‘‘sakiccanipphādanato’’tiādi,",
  "anya-e0104n10:47_1": "ekaccassa sabhāvato ekassāpi attano ānubhāvānurūpakāyānupassanāditaṁtaṁkiccasādhanatoti attho.",
  "anya-e0104n10:47_2": "Sarūpena ca vuttitoti abhedassa cittiddhipādādikassa sarūpeneva pavattanato ca.",
  "anya-e0104n10:48_0": "Etthāti ñāṇadassanavisuddhiyaṁ.",
  "anya-e0104n10:48_1": "Kasmā pana bodhipakkhiyesu jhānakoṭṭhāso na gahito,",
  "anya-e0104n10:48_2": "nanu jhānarahito ariyamaggo natthīti? Saccaṁ natthi,",
  "anya-e0104n10:48_3": "tato eva na kho panetaṁ evaṁ daṭṭhabbaṁ ‘‘bodhipakkhiyesu jhānaṁ na gahita’’nti lakkhaṇūpanijjhānalakkhaṇassa jhānassa maggaggahaṇeneva gahitattā.",
  "anya-e0104n10:48_4": "Tañhi sandhāya ‘‘yasmiṁ samaye lokuttaraṁ jhānaṁ bhāvetī’’tiādi (dha. sa. 277, 343 ādayo) vuttaṁ.",
  "anya-e0104n10:48_5": "Ārammaṇūpanijjhānalakkhaṇassa panettha sambhavo eva natthi.",
  "anya-e0104n10:48_6": "Aparo nayo – kasmā pana bodhipakkhiyesu jhānakoṭṭhāso na gahito,",
  "anya-e0104n10:48_7": "nanu jhānarahito ariyamaggo natthi,",
  "anya-e0104n10:48_8": "na ca taṁ paṭipadā viya ekantapubbabhāgiyaṁ,",
  "anya-e0104n10:48_9": "nāpi ekaccapaṭisambhidā viya magganissando,",
  "anya-e0104n10:48_10": "atha kho maggacittuppādapariyāpanno,",
  "anya-e0104n10:48_11": "yato ‘‘lokuttaraṁ jhānaṁ bhāvetī’’ti (dha. sa. 277, 343 ādayo) vuttaṁ,",
  "anya-e0104n10:48_12": "maggamaggaparivāradhammā ca bodhipakkhiyadhammāti?",
  "anya-e0104n10:48_13": "Vuccate – yaṁ tāva vuttaṁ jhānarahito ariyamaggo natthī’’ti,",
  "anya-e0104n10:48_14": "tattha na ariyamaggasampayogamattena jhānassa bodhipakkhiyatā labbhati atippasaṅgato.",
  "anya-e0104n10:48_15": "Āhārādīnampi hi bodhipakkhiyatā āpajjeyyāti.",
  "anya-e0104n10:48_16": "Etena maggacittuppādapariyāpannatā bodhipakkhiyabhāvassa akāraṇanti dassitaṁ hoti.",
  "anya-e0104n10:49_0": "Yaṁ pana vuttaṁ ‘‘maggamaggaparivāradhammā ca bodhipakkhiyā’’ti,",
  "anya-e0104n10:49_1": "tattha parivāraṭṭho kiṁ sahapavattiattho, udāhu parikkhāraṭṭhoti? Yadi purimo pakkho, so pageva nillocito. Atha dutiyo, idaṁ vicāretabbaṁ.",
  "anya-e0104n10:49_2": "Kathaṁ pavattamānaṁ jhānaṁ maggassa parikkhāro?",
  "anya-e0104n10:49_3": "Yadi sahajātādipaccayabhāvena,",
  "anya-e0104n10:49_4": "evaṁ sati phassādīnampi maggaparikkhāratā āpajjati. Atha paṭipakkhavidhaṁsanena,",
  "anya-e0104n10:49_5": "na sabbe jhānadhammā paṭipakkhavidhaṁsanasamatthā. Na hi vicāro,",
  "anya-e0104n10:49_6": "vedanā ca kassaci saṁkilesadhammassa ujupaṭipakkhabhāvena pavattanti.",
  "anya-e0104n10:49_7": "Yaṁ pana peṭake ‘‘sukhaṁ uddhaccakukkuccassa,",
  "anya-e0104n10:49_8": "vicāro vicikicchāya paṭipakkho’’ti vuttaṁ, taṁ pariyāyena vuttaṁ.",
  "anya-e0104n10:49_9": "Na hi sukhaṁ sayaṁ uddhaccakukkuccassa paṭipakkho,",
  "anya-e0104n10:49_10": "paṭipakkhassa pana samādhissa paccayatāya paṭipakkho. Na ca vicāro paññā viya,",
  "anya-e0104n10:49_11": "adhimokkho viya vā vicikicchāya paṭipakkho,",
  "anya-e0104n10:49_12": "paṭipakkhassa paṭirūpatāya pana paṭipakkho vutto.",
  "anya-e0104n10:49_13": "Tathā pītipi na byāpādassa adoso viya ujupaṭipakkho,",
  "anya-e0104n10:49_14": "adosasampayogato pana paṭipakkho vutto.",
  "anya-e0104n10:49_15": "Tena vuttaṁ ‘‘taṁ pariyāyena vutta’’nti.",
  "anya-e0104n10:49_16": "Vitakkasamādhayo eva pana jhānadhammesu ujukaṁ paṭipakkhavidhaṁsanasamatthāti paṭipakkhaviddhaṁsanasamatthassa paripuṇṇassa jhānakoṭṭhāsassa abhāvato na cassa bodhipakkhiyesu saṅgaho kato. Yasmā pana sammāsaṅkappo,",
  "anya-e0104n10:49_17": "sammāsamādhi ca maggapariyāpannā jhānadhammā,",
  "anya-e0104n10:49_18": "tasmā te sandhāya taṁsampayuttatāya vā itarepi gahetvā pariyāyena vuttaṁ pāḷiyaṁ ‘‘yasmiṁ samaye lokuttaraṁ jhānaṁ bhāveti niyyānika’’ntiādi (dha. sa. 277).",
  "anya-e0104n10:50_0": "Vuṭṭhānabalasamāyogakathāvaṇṇanā",
  "anya-e0104n10:51_0": "827.Vuṭṭhānaṁ nimittato, pavattato ca vuṭṭhānaṁ.",
  "anya-e0104n10:51_1": "Balasamāyogo samathavipassanābalehi sampayuttatā.",
  "anya-e0104n10:51_2": "Pariññābhisamayādivasena dukkhādīsu visesadassanaṭṭhena maggapaññāpi vipassanāti vuccatīti ‘‘lokiyavipassanā’’ti visesetvā vuttaṁ.",
  "anya-e0104n10:51_3": "Tenevāha ‘‘vuṭṭhānaṭṭhena samathavipassanaṁ yuganaddhaṁ bhāvetī’’ti (paṭi. ma. 2.5).",
  "anya-e0104n10:51_4": "Nimittārammaṇattā nevanimittā vuṭṭhāti,",
  "anya-e0104n10:51_5": "pavatti…pe… chindanato na pavattā vuṭṭhātīti yojanā.",
  "anya-e0104n10:51_6": "Tattha nimittato vuṭṭhānaṁ saṅkhāranimittaṁ nissajjitvā nibbānārammaṇakaraṇaṁ.",
  "anya-e0104n10:51_7": "Pavattato vuṭṭhānaṁ hetunirodhena āyatiṁ vipākappavattassa anuppavattidhammatāpādanaṁ.",
  "anya-e0104n10:51_8": "Tenāha ‘‘samudayassa asamucchindanato pavattā na vuṭṭhātī’’ti.",
  "anya-e0104n10:52_0": "Dubhatoti ubhato,",
  "anya-e0104n10:52_1": "da-kārāgamaṁ katvā evaṁ vuttaṁ.",
  "anya-e0104n10:52_2": "Dubhāti vā padantaramevetaṁ ubhayasaddena samānatthaṁ.",
  "anya-e0104n10:52_3": "Dassanaṭṭhenāti pariññābhisamayādilakkhaṇena catusaccadassanaṭṭhena.",
  "anya-e0104n10:52_4": "Micchādiṭṭhiyāti dvāsaṭṭhippabhedāyapi micchādiṭṭhiyā.",
  "anya-e0104n10:52_5": "Tadanuvattakakilesehīti apāyagamanīyatāya tassā micchādiṭṭhiyā anuvattakehi vicikicchādikilesehi.",
  "anya-e0104n10:52_6": "Khandhehīti etthāpi tadanuvattakasaddo ānetvā sambandhitabbo.",
  "anya-e0104n10:52_7": "Te ca micchādiṭṭhiādipaccayā uppajjanārahā veditabbā.",
  "anya-e0104n10:52_8": "Micchāsaṅkappātiādīsupi tadanuvattakakilesehi ca khandhehi ca vuṭṭhāti.",
  "anya-e0104n10:52_9": "Bahiddhā ca sabbanimittehi vuṭṭhātīti pāḷi saṁkhittā.",
  "anya-e0104n10:52_10": "Yathā micchādiṭṭhimicchāsaṅkappā,",
  "anya-e0104n10:52_11": "evaṁ micchāvācādayopi apāyagamanīyā eva veditabbā.",
  "anya-e0104n10:52_12": "Micchāvācākammantājīvā cetanāsabhāvā.",
  "anya-e0104n10:52_13": "Micchāsati tathāpavattā cattāro khandhā.",
  "anya-e0104n10:52_14": "Uparimaggattaye sammādiṭṭhi taṁtaṁmaggavajjhā mānato vuṭṭhāti.",
  "anya-e0104n10:52_15": "So hi ‘‘ahamasmī’’ti pavattiyā diṭṭhiṭṭhāniyo,",
  "anya-e0104n10:52_16": "micchāmaggato panettha vuṭṭhānaṁ anuddharitvā taṁtaṁmaggavajjhasaṁyojanānusayeheva vuṭṭhānaṁ uddhaṭaṁ.",
  "anya-e0104n10:53_0": "Aṇusahagatāti aṇubhāvaṁ gatā pattā, tanubhūtāti attho.",
  "anya-e0104n10:54_0": "828.",
  "anya-e0104n10:54_1": "Evaṁ vuṭṭhānaṁ dassetvā idāni balasamāyogaṁ dassetuṁ ‘‘lokiyānañcā’’tiādi vuttaṁ.",
  "anya-e0104n10:54_2": "Samathabalaṁ adhikaṁ hoti samādhibhāvanābhāvato.",
  "anya-e0104n10:54_3": "Vipassanābalaṁ adhikaṁ hoti ñāṇuttarattā vipassanābhāvanāya.",
  "anya-e0104n10:54_4": "Samānabhāvena yuge naddhā baddhā viya hontīti yuganaddhā.",
  "anya-e0104n10:54_5": "Tenāha ‘‘aññamaññaṁ anativattanaṭṭhenā’’ti,",
  "anya-e0104n10:54_6": "kiccato anūnādhikabhāvenāti attho.",
  "anya-e0104n10:54_7": "Tato eva samāyogoti samaparicchedayogoti attho.",
  "anya-e0104n10:55_0": "Samādhipaṭipakkhadassanatthaṁ ‘‘uddhaccasahagatakilesehī’’ti vuttaṁ,",
  "anya-e0104n10:55_1": "uddhaccapadhānehi kilesehīti adhippāyo.",
  "anya-e0104n10:55_2": "Avikkhepo samādhīti samucchindanena vikkhepassa ujupaṭipakkhabhūto samādhi.",
  "anya-e0104n10:55_3": "Nirodhagocaroti nibbānārammaṇo.",
  "anya-e0104n10:55_4": "Vuṭṭhānaṭṭhenāti vuṭṭhānakabhāvena nimittato,",
  "anya-e0104n10:55_5": "pavattato ca vuṭṭhahamānavasena. Ekarasāti samānakiccā.",
  "anya-e0104n10:56_0": "Pahātabbadhammapahānakathāvaṇṇanā",
  "anya-e0104n10:57_0": "829.Yedhammāti ye saṁkilesadhammā.",
  "anya-e0104n10:57_1": "Saṁyojanādīsu saṁyojanaṭṭhena bandhanaṭṭhena saṁyojanāni, vibādhanaṭṭhena, upatāpanaṭṭhena vā kilesā, micchāsabhāvāti micchattā,",
  "anya-e0104n10:57_2": "loke dhammā lokapariyāpannā dhammāti lokadhammā, maccherassa bhāvo, kammaṁ vāti macchariyaṁ, viparītaṭṭhena vipallāsā, ganthanaṭṭhena ganthā, ayuttā gatīti agati, āsavantīti āsavā, ohanantīti oghā, yojanaṭṭhena yogā, nīvarantīti nīvaraṇāni,",
  "anya-e0104n10:57_3": "dhammasabhāvaṁ atikkamma parato āmasantīti parāmāsā, bhusaṁ ādiyantīti upādānāni,",
  "anya-e0104n10:57_4": "appahīnabhāvena santāne anu anu sentīti anusayā,",
  "anya-e0104n10:57_5": "malīnabhāvakaraṇaṭṭhena malā,",
  "anya-e0104n10:57_6": "akusalakammāni ca tāni sugatiduggatīnaṁ,",
  "anya-e0104n10:57_7": "tattha nibbattanakasukhadukkhānañca pathā cāti akusalakammapathā,",
  "anya-e0104n10:57_8": "cittaṁ uppajjati etthāti cittuppādo, cittacetasikarāsi ,",
  "anya-e0104n10:57_9": "akusalo ca so cittuppādo cāti akusalacittuppādoti akusalasaddaṁ ānetvā sambandhitabbaṁ.",
  "anya-e0104n10:58_0": "Khandhehi khandhānanti idhalokakkhandhehi paralokakkhandhānaṁ.",
  "anya-e0104n10:58_1": "Yāvañhi teti te rūparāgādayo yāva pavattanti na samucchijjanti,",
  "anya-e0104n10:58_2": "tāva etesaṁ khandhaphaladukkhānaṁ anuparamo avicchedoti.",
  "anya-e0104n10:58_3": "Etena tesaṁ saṁyojanatthaṁ vibhāveti. Uddhanti rūpārūpabhavesu,",
  "anya-e0104n10:58_4": "tatiyamagguppattiyā vā uddhaṁ.",
  "anya-e0104n10:58_5": "Uddhaṁ bhajantīti uddhaṁbhāgā, rūpārūpabhavā,",
  "anya-e0104n10:58_6": "tesaṁ avicchedahetutāya hitāni uddhaṁbhāgiyāni.",
  "anya-e0104n10:59_0": "Kilissanti,",
  "anya-e0104n10:59_1": "kilesenti cāti duvidhampi atthaṁ dassento ‘‘sayaṁ saṁkiliṭṭhattā’’tiādimāha.",
  "anya-e0104n10:60_0": "Micchāvimutti ‘‘lokathūpikādīsu mokkho’’ti pavattamicchāvimokkho.",
  "anya-e0104n10:60_1": "Abhinivisanādivasena micchā viparītaṁ na sammā pavattanato micchāñāṇaṁ mohova.",
  "anya-e0104n10:61_0": "Lokappavattiyāti khandhappavattiyaṁ sati.",
  "anya-e0104n10:61_1": "Anuparamadhammakattāti puññapāpavasena aparāparaṁ avicchijjanato.",
  "anya-e0104n10:61_2": "‘‘Lābhahetuko lābho’’tiādinā kāraṇopacārena.",
  "anya-e0104n10:62_0": "Āvāse macchariyaṁ,",
  "anya-e0104n10:62_1": "āvāsahetukaṁ vā macchariyaṁ āvāsamacchariyaṁ.",
  "anya-e0104n10:63_0": "Tayoti vatthuṁ abhinditvā vuttaṁ,",
  "anya-e0104n10:63_1": "bhinditvā pana vuccamāne dvādasa honti.",
  "anya-e0104n10:64_0": "Ganthakaraṇaṁ kāraṇabhāvena paṭibaddhatākaraṇaṁ ganthananti taṁ rūpakāyepi labbhatīti āha ‘‘nāmakāyassa ceva rūpakāyassa cā’’ti.",
  "anya-e0104n10:64_1": "Tattha byāpādassāpi abhisajjanupanayhavasena pavattanato ganthanaṭṭho veditabbo,",
  "anya-e0104n10:64_2": "yato tassa paṭighasaṁyojanabhāvo vutto.",
  "anya-e0104n10:65_0": "Chandadosamohabhayehīti chandadosamohabhayahetu. Tañhīti akattabbakaraṇaṁ, kattabbākaraṇañca.",
  "anya-e0104n10:66_0": "Savanāti pavattanato.",
  "anya-e0104n10:66_1": "Savanatoti kilesāsucibhāvena vissandanato. Puna savanatoti pasavanato.",
  "anya-e0104n10:67_0": "Ākaḍḍhanaṭṭhena,",
  "anya-e0104n10:67_1": "duruttaraṇaṭṭhena cāti etena oghā viya oghāti dasseti. Ārammaṇena,",
  "anya-e0104n10:67_2": "dukkhena ca viyogassa appadānasaṅkhātena yojanaṭṭhena yogāti dasseti,",
  "anya-e0104n10:67_3": "saṁkilesakaraṇaṭṭhenāti attho.",
  "anya-e0104n10:67_4": "Tesaññevāti kāmarāgādīnaṁyeva.",
  "anya-e0104n10:67_5": "Te hi sotavasena vattamānā soto viya sotapatite satte apāyasamuddaṁ pāpenti,",
  "anya-e0104n10:67_6": "saṁsārasamuddato ca sīsaṁ ukkhipituṁ na denti,",
  "anya-e0104n10:67_7": "yathāgahitañca ārammaṇaṁ vissajjituṁ na denti,",
  "anya-e0104n10:67_8": "yādisañca pāpaṁ katvā dukkhappatte punapi tādisena yojenti.",
  "anya-e0104n10:68_0": "Cittassāti kusalacittassa, visesato jhānacittassa. Ādito varaṇaṁ āvaraṇaṁ.",
  "anya-e0104n10:68_1": "Kilesavāsanaṁ netvā varaṇaṁ nīvaraṇaṁ.",
  "anya-e0104n10:68_2": "Kuṭṭakavāṭādīhi viya pidahanaṁ paṭicchādanaṁ,",
  "anya-e0104n10:68_3": "taṁ pana kusalādīni saṅgaṇhituṁ, pariññātuṁ,",
  "anya-e0104n10:68_4": "ñātuñca appadānavasena daṭṭhabbaṁ.",
  "anya-e0104n10:69_0": "Tassa tassa dhammassa sabhāvanti kāyādikassa tassa tassa dhammassa asubhādisabhāvaṁ.",
  "anya-e0104n10:69_1": "Abhūtaṁ sabhāvanti subhādisabhāvaṁ.",
  "anya-e0104n10:70_0": "Thāmagataṭṭhenāti thāmagatabhāvena.",
  "anya-e0104n10:70_1": "Thāmagatanti ca anaññasādhāraṇo kāmarāgādīnaṁ sabhāvo daṭṭhabbo.",
  "anya-e0104n10:70_2": "Yena te eva bhagavatā ‘‘anusayā’’ti vuttā.",
  "anya-e0104n10:70_3": "Anusayanañca maggena appahīnabhāvena paccayasamavāye uppajjanārahatā.",
  "anya-e0104n10:70_4": "Tenāha ‘‘punappunaṁ kāmarāgādīnaṁ uppattihetubhāvena anusentiyevā’’ti.",
  "anya-e0104n10:71_0": "Dummocanīyabhāvena pavattiṁ sandhāyāha ‘‘telañjanakalalaṁ viyā’’ti.",
  "anya-e0104n10:72_0": "830.Sesāti anapāyagamanīyā.",
  "anya-e0104n10:72_1": "Sukhumā kāmarāgapaṭighāti sambandho.",
  "anya-e0104n10:72_2": "Catutthañāṇavajjhā evāti avadhāraṇena paṭhamañāṇādivajjhatā nivattīyati.",
  "anya-e0104n10:72_3": "Tayidaṁ niyamadassanaṁ aññatthāpi netabbanti dassento ‘‘parato’’tiādimāha.",
  "anya-e0104n10:72_4": "Tattha ‘‘niyamaṁ na karissāmā’’ti etena niyame akate heṭṭhimamaggavajjhatāpi anuññātā eva hotīti.",
  "anya-e0104n10:73_0": "Lobha…pe… catutthañāṇavajjhānītiādīsu paṭhamañāṇādīhi hatāpāyagamanīyādibhāvānīti adhippāyo veditabbo.",
  "anya-e0104n10:73_1": "Ādisaddena oḷārikasukhumatā gahitā.",
  "anya-e0104n10:74_0": "Yaseti parivāre.",
  "anya-e0104n10:75_0": "Agatīsu chandādayo kiñcāpi uparimaggavajjhā,",
  "anya-e0104n10:75_1": "tathāpi taṁmūlakassa akattabbakaraṇassa,",
  "anya-e0104n10:75_2": "kattabbākaraṇassa ca apāyagamanīyatāya paṭhamamaggavajjhā.",
  "anya-e0104n10:76_0": "Katākatākusalākusalavisayaṁ yaṁ vippaṭisārabhūtaṁ kukkuccaṁ,",
  "anya-e0104n10:76_1": "taṁ idha tatiyañāṇavajjhaṁ vuttaṁ.",
  "anya-e0104n10:76_2": "Yaṁ pana ‘‘kukkuccapakatatāya āpattimāpajjatī’’ti (pāci. aṭṭha. 438; kaṅkhā. aṭṭha.",
  "anya-e0104n10:76_3": "nidānavaṇṇanā) vuttaṁ kukkuccaṁ,",
  "anya-e0104n10:76_4": "taṁ sandhāya ‘‘kukkuccavicikicchā sotāpattimaggena pahīyantī’’ti (dha. sa. aṭṭha. 1176) aṭṭhasāliniyaṁ vuttaṁ.",
  "anya-e0104n10:76_5": "Tasmā dvinnaṁ vacanānaṁ adhippāyo veditabbo.",
  "anya-e0104n10:76_6": "Aññesupi edisesu ṭhānesu adhippāyo maggitabbo, na virodhato paccetabbo.",
  "anya-e0104n10:76_7": "Oḷārikānavasesappahānaṁ vā sandhāya kukkuccassa paṭhamatatiyañāṇavajjhatā vuttāti veditabbaṁ.",
  "anya-e0104n10:76_8": "‘‘Bhagavatā paṭikkhittaṁ anuvasitvā anuvasitvā āvasathapiṇḍaṁ bhuñjitu’’nti,",
  "anya-e0104n10:76_9": "‘‘kukkuccāyanto na paṭiggahesī’’ti (pāci. 204) pana āgataṁ kukkuccaṁ,",
  "anya-e0104n10:76_10": "na nīvaraṇaṁ arahato uppajjanato,",
  "anya-e0104n10:76_11": "nīvaraṇapaṭirūpakaṁ pana ‘‘kappati na kappatī’’ti vīmaṁsanabhūtaṁ vinayakukkuccaṁ nāma, taṁ tathāpavattacittuppādova.",
  "anya-e0104n10:77_0": "Kāmarāgapaṭighānusayā aṇusahagatā tatiyañāṇavajjhā.",
  "anya-e0104n10:77_1": "Oḷārikānaṁ pana dutiyañāṇavajjhatā heṭṭhā vuttanayāva.",
  "anya-e0104n10:78_0": "Cittuppādaggahaṇena cettha makkhapaḷāsamāyāsāṭheyyapamādathambhasārambhādīnaṁ saṅgaho katoti daṭṭhabbaṁ.",
  "anya-e0104n10:79_0": "831.Aphalo vāyāmoti ettha atītānaṁ tāva pajahane aphalo hotu vāyāmo niruddhattā,",
  "anya-e0104n10:79_1": "anāgatānaṁ pana kathanti tesampi vakkhamānaṁ aviparītamatthaṁ ajānanto natthitāmattaṁ gahetvā codeti,",
  "anya-e0104n10:79_2": "tathāpi ‘‘aphalo’’ti pubbe pahātabbānaṁ natthitāya codanā katā, idāni pahānassa. Yadi hi pahānaṁ atthi, kathaṁ pahātabbā santi? Atha pahātabbā santi, kathaṁ pahānaṁ hoti? Pahātabbā ca santi,",
  "anya-e0104n10:79_3": "pahānañca hotīti vippaṭisiddhametaṁ. Kasmā?",
  "anya-e0104n10:79_4": "Pahātabbesu santesu pahānassa asambhavato tadupago vāyāmo aphalo ālokatamānaṁ sahāvaṭṭhāne sati ālokassa aphalatā viya. Athāpi kathañci pahānaṁ siyā?",
  "anya-e0104n10:79_5": "Saṁkilesikā ca maggabhāvanā āpajjati pahātabbapahāyakānaṁ sahāvaṭṭhānato .",
  "anya-e0104n10:79_6": "Vippayuttatā vā kilesānaṁ cittavippayuttasaṅkhāravādīnaṁ vippayuttasaṅkhārānaṁ viyāti adhippāyo.",
  "anya-e0104n10:79_7": "Taṁ pana nesaṁ vādīnaṁ yathā matimattaṁ,",
  "anya-e0104n10:79_8": "evamidhāpīti dassento āha ‘‘na ca paccuppannakileso cittavippayutto nāma atthī’’ti.",
  "anya-e0104n10:79_9": "Arūpadhammā hi ekavatthukādibhāvena vattamānā khaṇattayapariyāpannā paccuppannā,",
  "anya-e0104n10:79_10": "te kathaṁ cittena vippayuttā nāma siyuṁ,",
  "anya-e0104n10:79_11": "tasmā nattheva vippayuttatā kilesānaṁ. Āveṇikāti asādhāraṇā,",
  "anya-e0104n10:79_12": "sayameva uppāditā pāḷi anāruḷhāti adhippāyo.",
  "anya-e0104n10:79_13": "Pāḷiyaṁyeva hi paṭikkhittanti sambandho. Svāyaṁ puggalo. Hañcīti yadi.",
  "anya-e0104n10:80_0": "Vinibaddhoti mānena patthaddhacitto.",
  "anya-e0104n10:80_1": "Parāmaṭṭhoti micchābhiniviṭṭho.",
  "anya-e0104n10:80_2": "Thāmagatoti thāmagatakileso thirabhāvagatānusayo.",
  "anya-e0104n10:80_3": "Tena hi natthi maggabhāvanāti yasmā tīsupi kālesu kilesānaṁ pahānaṁ na yujjati, tikālikā ca kilesā, tasmā natthi maggabhāvanā,",
  "anya-e0104n10:80_4": "tāya sādhetabbaṁ kiccaṁ natthīti attho.",
  "anya-e0104n10:80_5": "‘‘Na hi natthi maggabhāvanā’’tiādinā catukkhattuṁ vuttassa paṭikkhepassa paṭikkhepo.",
  "anya-e0104n10:80_6": "Idaṁ vuttaṁ ‘‘pāḷiyaṁyeva hī’’tiādiṁ ānetvā sambandhitabbaṁ.",
  "anya-e0104n10:81_0": "Evamevāti yathā ajātaphale taruṇarukkhe mūle chinne asati chedane āyatiṁ uppajjanārahāni chedanapaccayā anuppajjamānāni vinaṭṭhāni nāma honti,",
  "anya-e0104n10:81_1": "evameva maggabhāvanāya asati uppajjanārahā kilesā maggabhāvanāya anuppajjamānā ‘‘pahīnā’’ti vuccantīti upamāsaṁsandanaṁ veditabbaṁ.",
  "anya-e0104n10:81_2": "Uppādoti uppādasīsena uppādavanto khandhā vuttā. Anuppādeti nibbāne. Ajātāyeva na jāyanti,",
  "anya-e0104n10:81_3": "tasmā pahīnā nāma hontīti ‘‘natthi kilesappahāna’’nti paravādinā kato paṭikkhepo ‘‘na hī’’ti paṭikkhitto.",
  "anya-e0104n10:81_4": "Te pana neva uppajjitvā vigatā, nāpi bhavissanti,",
  "anya-e0104n10:81_5": "na ca uppannāti ‘‘atīte kilese pajahatī’’tiādi na vattabbanti dasseti.",
  "anya-e0104n10:81_6": "Hetunirodhāti dukkhahetūnaṁ kilesānaṁ nirodhā.",
  "anya-e0104n10:81_7": "Dukkhanirodhoti āyatiṁ uppajjanakadukkhassa nirodho.",
  "anya-e0104n10:81_8": "Uppādapavattanimittāyūhanā paccuppannabhavavasena gahitā.",
  "anya-e0104n10:82_0": "832.Etenāti ‘‘ajātāyeva na jāyantī’’tiādivacanena.",
  "anya-e0104n10:82_1": "Vipassanāya ārammaṇabhūtaṁ upādānakkhandhapañcakasaṅkhātaṁ bhūmipavattiṭṭhānaṁ laddhavanto bhūmiladdhā yathā ‘‘aggiāhito’’ti, laddhabhūmikāti attho .",
  "anya-e0104n10:82_2": "Vattamānādiuppannavidhuratāya bhūmiladdhuppannā eva nāma teti vuttaṁ.",
  "anya-e0104n10:83_0": "833. Anubhavitvā,",
  "anya-e0104n10:83_1": "bhavitvā ca apagataṁ bhūtāpagataṁ.",
  "anya-e0104n10:83_2": "Anubhūtabhūtā hi bhūtatāsāmaññena bhūtasaddena vuttā.",
  "anya-e0104n10:83_3": "Sāmaññameva hi upasaggena visesīyatīti.",
  "anya-e0104n10:83_4": "Anubhūtasaddo ca kammavacanicchāya abhāvato anubhāvakavācako daṭṭhabbo. Vikappagāhavasena rāgādīhi, tabbipakkhehi ca akusalaṁ,",
  "anya-e0104n10:83_5": "kusalañca ārammaṇarasaṁ anubhavati,",
  "anya-e0104n10:83_6": "na vipāko kammavegakkhittattā,",
  "anya-e0104n10:83_7": "nāpi kiriyā ahetukānaṁ atidubbalatāya,",
  "anya-e0104n10:83_8": "sahetukānañca khīṇakilesassa chaḷaṅgupekkhāvato uppajjamānānaṁ atisantavuttittā.",
  "anya-e0104n10:83_9": "Ettha ca purimanaye kusalākusalameva vattuṁ adhippāyavasena ‘‘bhūtāpagata’’nti vuttaṁ.",
  "anya-e0104n10:83_10": "Yaṁ ‘‘uppannānaṁ akusalānaṁ dhammānaṁ pahānāya uppannānaṁ kusalānaṁ dhammānaṁ ṭhitiyā’’ti (saṁ. ni. 5.651-662; vibha.",
  "anya-e0104n10:83_11": "390-391) ettha ‘‘uppanna’’nti gahetvā taṁsadisānaṁ pahānaṁ, vuddhi ca vuttā.",
  "anya-e0104n10:83_12": "Pacchimanaye ca-saddena kusalākusalañca ākaḍḍhitvā sabbaṁ saṅkhataṁ vuttaṁ bhutvāpagatabhāvābhidhānādhippāyena.",
  "anya-e0104n10:83_13": "Vipaccituṁ okāsakaraṇavasena uppattitaṁ atītaṁ kammañca tato uppajjituṁ āraddho vipāko ca anāgato okāsakatuppannoti vutto okāso kato etena,",
  "anya-e0104n10:83_14": "okāso kato etassāti ca atthadvayavasena,",
  "anya-e0104n10:83_15": "yaṁ uppannasaddena vināpi viññāyamānaṁ uppannaṁ sandhāya ‘‘nāhaṁ, bhikkhave,",
  "anya-e0104n10:83_16": "sañcetanikānaṁ kammāna’’ntiādi (a. ni. 10.217, 219) vuttaṁ.",
  "anya-e0104n10:84_0": "Tāsu tāsu bhūmīsūti manussadevādiattabhāvasaṅkhātesu upādānakkhandhesu.",
  "anya-e0104n10:84_1": "Tasmiṁ tasmiṁ santāne anuppattidhammataṁ anāpāditatāya asamūhataṁ.",
  "anya-e0104n10:84_2": "Asamūhatattāyeva hissa natthīti navattabbatāya uppannavohāro.",
  "anya-e0104n10:85_0": "834. ‘‘Kā bhūmi,",
  "anya-e0104n10:85_1": "ko vā bhūmiladdho’’ti āsaṅkaṁ nivattetuṁ ‘‘ettha cā’’tiādi āraddhaṁ.",
  "anya-e0104n10:85_2": "‘‘Vipassanāya ārammaṇabhūtā’’ti etena khandhānaṁ apariññātataṁ dasseti,",
  "anya-e0104n10:85_3": "na ārammaṇabhāvamattaṁ tebhūmakaggahaṇeneva tassa siddhattā.",
  "anya-e0104n10:85_4": "Apariññātā hi khandhā kilesānaṁ bhūmīti adhippetā. Khandhesu vatthubhūtesu.",
  "anya-e0104n10:85_5": "Ārammaṇavasenāti ārammaṇakaraṇavasena. Atītānāgate,",
  "anya-e0104n10:85_6": "pageva paccuppanneti adhippāyo.",
  "anya-e0104n10:85_7": "Tanti taṁ aññasantānagataṁ kilesajātaṁ.",
  "anya-e0104n10:85_8": "Tato aññasmiṁ santāne ārammaṇakaraṇamattena bhūmiladdhaṁ nāma yadi siyāti sambandho. Tassāti kilesajātassa.",
  "anya-e0104n10:85_9": "Appaheyyato parasantatipatitattā na koci bhavamūlaṁ pajaheyya.",
  "anya-e0104n10:85_10": "Bhūmiladdhañhi anusayitaṁ nāma hotīti adhippāyo.",
  "anya-e0104n10:85_11": "Vatthuvasenāti uppattiṭṭhānavasena. Yattha yattha bhave, santāne vā.",
  "anya-e0104n10:85_12": "Pariññātānaṁ abhūmibhāvato ‘‘apariññātā’’ti vuttaṁ.",
  "anya-e0104n10:85_13": "Uppādato pabhutīti tesaṁ khandhānaṁ uppajjanato paṭṭhāya.",
  "anya-e0104n10:85_14": "Kilesānaṁ appahīnabhāvaṁ ṭhapetvā aññassa kāraṇassa abhāvato tesu khandhesu kilesajātaṁ anuseti,",
  "anya-e0104n10:85_15": "tasmā taṁ anusayitaṁ kilesajātaṁ,",
  "anya-e0104n10:85_16": "teneva anusayanasaṅkhātena appahīnaṭṭhena bhūmiladdhanti veditabbaṁ.",
  "anya-e0104n10:86_0": "835.",
  "anya-e0104n10:86_1": "Tattha ca bhūmibhūtesu khandhesu na sabbe sabbesaṁ vatthū honti,",
  "anya-e0104n10:86_2": "atha kho viseso atthīti taṁ dassento āha ‘‘yassa yesū’’tiādi.",
  "anya-e0104n10:86_3": "Tattha yassāti yassa puggalassa.",
  "anya-e0104n10:86_4": "Yesūti satipi ajjhattabhāvasāmaññe yesu atītādikāmāvacarādibhedabhinnesu khandhesu. Te eva yathānusayitā khandhā.",
  "anya-e0104n10:86_5": "Kiṁ panete kilesā ārammaṇaṁ karontā viya paricchijja paricchijja anusentīti?",
  "anya-e0104n10:86_6": "Yato te eva khandhā tesaṁ kilesānaṁ vatthūti vuttā,",
  "anya-e0104n10:86_7": "na heva kho anusayānaṁ vatthuṁ paricchijja pavatti atthi.",
  "anya-e0104n10:86_8": "Atītādikāmāvacarādivasena pana yathāparicchinne vatthusmiṁ yo kilesānaṁ appahīnaṭṭho,",
  "anya-e0104n10:86_9": "so paricchijja pavatto viya hotīti ‘‘atītakkhandhesū’’tiādi vuttaṁ.",
  "anya-e0104n10:86_10": "Tena vatthuvasena bhūmiladdhaṁ hotīti vatthubhedena siyā tassa bhedoti dasseti.",
  "anya-e0104n10:86_11": "Tathāvavatthitabhāvato eva hi ‘‘aññataro lolajātiko taṁ rasapathaviṁ aṅguliyā sāyī’’tiādivacanaṁ (dī. ni.",
  "anya-e0104n10:86_12": "3.120) kāmāvacarakkhandhesu anusayitānaṁ rasataṇhādīnaṁ rūpārūpāvacarakkhandhe atikkamitvā puna kāmāvacarakkhandhavatthukataṁ vibhāveti.",
  "anya-e0104n10:86_13": "Tenāha ‘‘tathā kāmāvacarakkhandhesū’’tiādi .",
  "anya-e0104n10:86_14": "Yathā cettha rūpārūpāvacarakkhandhe atikkamitvā pavatti,",
  "anya-e0104n10:86_15": "evaṁ kāmāvacarakkhandhe atikkamitvā pavatti hotīti āha ‘‘esa nayo rūpārūpāvacaresū’’ti.",
  "anya-e0104n10:87_0": "Pariyuṭṭhānābhibhavanavasena ca kilesānaṁ anusayanaṭṭho anumīyati tadabhāve abhāvato. Yassa ye anusayā pahīnā,",
  "anya-e0104n10:87_1": "tesaṁ vatthu tena samatikkantaṁ pariññātattāti kuto nesaṁ bhūmisamaññāti dassetuṁ vuttaṁ ‘‘sotāpannādīsu panā’’tiādi.",
  "anya-e0104n10:87_2": "Idha vaṭṭamūlakilesāti anusayā adhippetā, na avijjā, bhavataṇhā ca.",
  "anya-e0104n10:87_3": "Yaṁ kiñci cetanācetasikabhedaṁ, kāyikādibhedaṁ vā. Itīti evaṁ,",
  "anya-e0104n10:87_4": "appahīnānusayattāti adhippāyo. Assāti puthujjanassa.",
  "anya-e0104n10:87_5": "Te panete anusayā atītādikāmāvacarādivasena yathāparicchinne tattha tattha vatthusmiṁ anusayantāpi te te pañcupādānakkhandhe avibhāgeneva vatthuṁ katvā anusentīti dassento ‘‘tassetaṁ vaṭṭamūla’’ntiādimāha.",
  "anya-e0104n10:88_0": "836.",
  "anya-e0104n10:88_1": "Idāni tamatthaṁ anvayabyatirekavasena upamāya vibhāvetuṁ ‘‘pathavīrasādi viyā’’tiādi vuttaṁ.",
  "anya-e0104n10:88_2": "Rukkhagacchalatādīnaṁ paccayabhūto sasambhārapathaviyā raso pathavīraso. Āporasepi eseva nayo. Sākhā nāma khuddakasākhā. Pasākho viṭapo.",
  "anya-e0104n10:88_3": "Rukkhapaveṇinti rukkhaparāparaṁ.",
  "anya-e0104n10:88_4": "Santānayamāneti aparāparaṁ anuppabandhante.",
  "anya-e0104n10:89_0": "Maṇḍūkakaṇṭakoti eko macchakaṇṭakoti vadanti.",
  "anya-e0104n10:89_1": "Anupādānoti pahīnacaturupādāno,",
  "anya-e0104n10:89_2": "rūpādīsu vā kiñcipi agaṇhanto.",
  "anya-e0104n10:90_0": "837.",
  "anya-e0104n10:90_1": "Idha samudācāro nāma laddhattalābhatāti khaṇattayasamaṅgisamudācāruppannanti āha ‘‘vattamānuppannameva samudācāruppanna’’nti.",
  "anya-e0104n10:90_2": "Pubbabhāge anuppajjamānampīti tasmiṁ āpāthagate ārammaṇe ādito pavattajavanavāresu anuppajjamānampi.",
  "anya-e0104n10:90_3": "Adhiggahitattāti ayonisomanasikārena abhiruyha gahitattā, daḷhaṁ gahitattāti attho.",
  "anya-e0104n10:90_4": "Aparabhāgeti aparasmiṁ kālabhāge, kālantareti attho.",
  "anya-e0104n10:90_5": "Ekantena uppattitoti paccayasamavāye sati tathā ayonisomanasikārassa tattha nibbattattā niyamena uppajjanato.",
  "anya-e0104n10:90_6": "Kalyāṇigāmeti evaṁnāmake gāme.",
  "anya-e0104n10:90_7": "Rohaṇe kira abhirūpānaṁ itthīnaṁ uppattiṭṭhānatāya so gāmo tathā vuccati.",
  "anya-e0104n10:90_8": "Cittasantatimanāruḷhanti paccuppannataṁ paṭisedheti.",
  "anya-e0104n10:90_9": "‘‘Uppattinivārakassa hetuno abhāvā’’ti etena paccaye sati paccayasamavāye uppajjanārahatāya avikkhambhitassa uppannatāpariyāyoti dasseti.",
  "anya-e0104n10:90_10": "Nanu ca asamūhatuppannampi paccaye sati uppajjanārahameva? Saccametaṁ,",
  "anya-e0104n10:90_11": "pahānavisesabhāvakato pana nesaṁ bhedo.",
  "anya-e0104n10:90_12": "Yathā avikkhambhitāsamūhatabhūmiladdhuppannaṁ sati paccayasamavāye uppajjanārahaṁ,",
  "anya-e0104n10:90_13": "evaṁ ārammaṇādhiggahituppannampīti tividhassāpi bhūmiladdhena ekasaṅgahatā vuttā.",
  "anya-e0104n10:91_0": "838.",
  "anya-e0104n10:91_1": "Akusalampi bhūtāpagatuppannaṁ atītattā na pahātabbaṁ,",
  "anya-e0104n10:91_2": "tathā ekaccaṁ okāsakatuppannaṁ itaraṁ appahātabbato,",
  "anya-e0104n10:91_3": "sesadvayaṁ khaṇattayasamaṅgibhāvatoti āha ‘‘amaggavajjhattā’’ti.",
  "anya-e0104n10:91_4": "Kenacīti catūsu maggañāṇesu kenaci.",
  "anya-e0104n10:91_5": "Tassāti yathāvuttassa catubbidhassapi uppannassa.",
  "anya-e0104n10:91_6": "Taṁ uppannabhāvaṁ vināsayamānanti anuppattidhammatāpādanena uppajjanārahataṁ vināsentaṁ.",
  "anya-e0104n10:91_7": "Paṭhamaṁ lokiyañāṇena yathābalaṁ pahīnameva lokuttarañāṇaṁ pajahatīti lokiyaggahaṇaṁ kataṁ.",
  "anya-e0104n10:92_0": "Pariññādikiccakathāvaṇṇanā",
  "anya-e0104n10:93_0": "839.Saccābhisamayakālasminti catunnaṁ ariyasaccānaṁ paṭivijjhanakkhaṇe.",
  "anya-e0104n10:93_1": "Vuttānīti ‘‘dukkhaṁ pariññeyya’’ntiādinā (saṁ. ni. 5.1099), ‘‘yo, bhikkhave,",
  "anya-e0104n10:93_2": "dukkhaṁ passatī’’tiādinā (saṁ. ni. 5.1100) ca vuttāni.",
  "anya-e0104n10:93_3": "Yathāsabhāvenāti aviparītasabhāvena.",
  "anya-e0104n10:93_4": "‘‘Jānitabbānī’’ti vatvā tesaṁ jānanavidhiṁ upamāvasena aṭṭhakathāyaṁ tāva vuttanayena dassetuṁ ‘‘vuttaṁ heta’’ntiādi vuttaṁ.",
  "anya-e0104n10:94_0": "Tattha yathā padīpotiādi ekassa ñāṇassa ekakkhaṇe cattāri kiccāni kathaṁ sambhavanti.",
  "anya-e0104n10:94_1": "Na hi tādisaṁ kiñci loke diṭṭhaṁ atthi,",
  "anya-e0104n10:94_2": "na ca vacanaṁ labbhatīti antolīnacodanaṁ manasi katvā vuttaṁ ‘‘pariññābhisamayenā’’ti.",
  "anya-e0104n10:94_3": "Anavasesato paricchijja jānanasaṅkhātena paṭivijjhanena abhisameti asammohavasena paṭivijjhati.",
  "anya-e0104n10:94_4": "Pahānābhisamayenāti samucchedappahānasaṅkhātena paṭivijjhanena asammohato abhisameti.",
  "anya-e0104n10:94_5": "Maggaṁ bhāvanābhisamayenāti maggañāṇaṁ sammāsaṅkappādisesamaggaṁ sahajātādipaccayatāvasena bhāvanābhisamayena.",
  "anya-e0104n10:94_6": "Abhisameti pubbabhāgabhāvanāsambhūtena ariyamaggabhāvanāsaṅkhātena paṭivijjhanena abhisameti aṭṭhaṅgikaṁ maggaṁ asammohato paṭivijjhati.",
  "anya-e0104n10:94_7": "Maggañāṇañhi sampayuttadhammesu sammohaṁ viddhaṁsentaṁ attanipi sammohaṁ viddhaṁsetiyeva. Nirodhanti nibbānaṁ.",
  "anya-e0104n10:94_8": "Sacchikiriyābhisamayenāti paccakkhakaraṇasaṅkhātena paṭivijjhanena. Pāpuṇātīti adhigacchati.",
  "anya-e0104n10:94_9": "Svāyaṁ adhigamo dassanapaṭivedhoti āha ‘‘passati paṭivijjhatī’’ti.",
  "anya-e0104n10:95_0": "‘‘Nirodhaṁ…pe… paṭivijjhatī’’ti etena nirodhasaccamekaṁ ārammaṇapaṭivedhena cattāripi saccāni asammohapaṭivedhena maggañāṇaṁ paṭivijjhatīti evaṁ yuttivasena vibhāvitaṁ ekapaṭivedhaṁ āgamenapi sādhetuṁ ‘‘vuttampi ceta’’ntiādi vuttaṁ.",
  "anya-e0104n10:95_1": "‘‘Sabbaṁ veditabba’’nti iminā ‘‘yo dukkhasamudayaṁ passati,",
  "anya-e0104n10:95_2": "so dukkhampi passatī’’tiādinā (saṁ. ni.",
  "anya-e0104n10:95_3": "5.1100) āgataṁ samudayaṁ saccādimūlakaṁ yojanaṁ saṅgaṇhāti.",
  "anya-e0104n10:96_0": "Na cetaṁ kālantaradassanaṁ sandhāya vuttaṁ,",
  "anya-e0104n10:96_1": "atha kho ekapaṭivedhamevāti dassentena ‘‘maggasamaṅgissa ñāṇaṁ,",
  "anya-e0104n10:96_2": "dukkhepetaṁ ñāṇa’’ntiādinā (vibha. 794; paṭi. ma.",
  "anya-e0104n10:96_3": "1.109) aparaṁ suttapadaṁ ānītaṁ. Tathā hi ‘‘yo nu kho, āvuso, dukkhaṁ passati,",
  "anya-e0104n10:96_4": "dukkhasamudayampi so passati…pe… paṭipadampi so passatī’’ti (saṁ. ni.",
  "anya-e0104n10:96_5": "5.1100) ekasaccadassanasamaṅgino aññasaccadassanasamaṅgibhāvavicāraṇāya tamatthaṁ sādhetuṁ āyasmatā gavampatittherena vuttaṁ,",
  "anya-e0104n10:96_6": "paccekañca saccattayadassanayojanā katā.",
  "anya-e0104n10:96_7": "Aññathā kamābhisamaye purimadiṭṭhassa puna adassanato samudayādiṁ passato dukkhādidassanaṁ puna avattabbaṁ siyā,",
  "anya-e0104n10:96_8": "vuccamāne ca sabbadassanaṁ dassanantaraparamanti dassanānuparamo eva siyāti.",
  "anya-e0104n10:97_0": "Nissayabhāvahetutāya dukkhapariññāya vaṭṭijhāpanasadisatā,",
  "anya-e0104n10:97_1": "paṭipakkhaviddhaṁsanatāya samudayappahānassa andhakāravidhamanasadisatā,",
  "anya-e0104n10:97_2": "ñāṇālokaparibrūhanatāya maggabhāvanāya ālokaviddhaṁsanasadisatā,",
  "anya-e0104n10:97_3": "tena tena maggena yathā yathā nirodhassa sacchikiriyā,",
  "anya-e0104n10:97_4": "tathā tathā kilesasnehapariyādānaṁ hotīti nirodhasacchikiriyāya snehapariyādānasadisatā kāraṇūpacārena vuttā.",
  "anya-e0104n10:98_0": "840.Obhāsetīti pakāseti.",
  "anya-e0104n10:98_1": "Kilesapaṭippassaddhinti sabbakilesadarathapariḷāhavūpasamabhāvato kilesānaṁ paṭippassaddhibhūtaṁ.",
  "anya-e0104n10:99_0": "841.Appetīti pappoti.",
  "anya-e0104n10:99_1": "Dukkhapariññāya sakkāyatīrasamatikkamabhāvato orimatīrappahānasadisatā,",
  "anya-e0104n10:99_2": "maggabhāvanāya sattattiṁsabodhipakkhiyadhammāvahanatāya bhaṇḍavahanasadisatā.",
  "anya-e0104n10:100_0": "842.",
  "anya-e0104n10:100_1": "Pavattaṁ ñāṇaṁ assāti pavattañāṇo, maggo. Assa maggassa.",
  "anya-e0104n10:101_0": "Tathaṭṭhenāti tathasabhāvena,",
  "anya-e0104n10:101_1": "pīḷanādiaviparītasabhāvenāti attho.",
  "anya-e0104n10:101_2": "Ekapaṭivedhānīti ekajjhaṁ paṭivijjhitabbākārāni.",
  "anya-e0104n10:102_0": "Dukkhassa pīḷanaṭṭhotiādīsu yaṁ vattabbaṁ,",
  "anya-e0104n10:102_1": "taṁ heṭṭhā buddhānussativaṇṇanāyaṁ (visuddhi. mahāṭī. 1.144) vuttameva.",
  "anya-e0104n10:102_2": "Ekasaṅgahitānīti ekeneva saṅgahitāni. Kena? Tathaṭṭhena, saccaṭṭhenāti attho.",
  "anya-e0104n10:102_3": "Yaṁ ekasaṅgahitantiādi ñāṇassa ekapaṭivedhadassanaṁ.",
  "anya-e0104n10:102_4": "Maggañāṇañhi nirodhameva ārammaṇaṁ karontampi yo so dukkhādīsu tacchāvipallāsabhūtabhāvasaṅkhāto saccaṭṭho,",
  "anya-e0104n10:102_5": "tappaṭicchādakasammohaviddhaṁsanena taṁ yāthāvato paṭivijjhantaṁ paccakkhaṁ karontameva pavattati.",
  "anya-e0104n10:102_6": "Yato aparabhāge pīḷanādayo soḷasapi saccaṭṭhā ariyassa hatthāmalakaṁ viya yāthāvato upaṭṭhahanti.",
  "anya-e0104n10:103_0": "843.Atthāti ñāṇena araṇīyato atthāti laddhasamaññā ākārā.",
  "anya-e0104n10:103_1": "Aññasaccadassanavasenāti samudayādisaccantaradassanavasena. Āvibhāvatoti pakāsabhāvato.",
  "anya-e0104n10:103_2": "Idaṁ vuttaṁ hoti – ye ākārā dukkhādīsu sabhāvavasena,",
  "anya-e0104n10:103_3": "saccantaradassanavasena ca āvibhavanti,",
  "anya-e0104n10:103_4": "te pīḷanādayo cattāroyevāti soḷaseva vuttā, na aññeti.",
  "anya-e0104n10:103_5": "Ayamattho idhādhippetoti kathamidaṁ viññāyatīti āha ‘‘tattha katamaṁ dukkhe ñāṇa’’ntiādi.",
  "anya-e0104n10:103_6": "Tenetaṁ dasseti – yasmā pāḷiyaṁ visuṁ visuṁ ārammaṇakaraṇavasenapi saccañāṇaṁ vuttaṁ kiccanibbattivasenapi, tasmā viññāyati ‘‘sabhāvato,",
  "anya-e0104n10:103_7": "saccantaradassanato ca saccānaṁ ākārā āvibhavantī’’ti.",
  "anya-e0104n10:104_0": "Kiccanibbattivasena dassanaṁ āvibhāvato dassanasadisanti taṁ anāmasitvā itarameva dassento ‘‘tatthā’’tiādimāha.",
  "anya-e0104n10:104_1": "Tatthāti tesu dvīsu dassanesu.",
  "anya-e0104n10:104_2": "Āyūhitanti piṇḍavasena nibbattitaṁ.",
  "anya-e0104n10:104_3": "Yañhi kiñci paccayuppannaṁ nāma,",
  "anya-e0104n10:104_4": "sabbaṁ taṁ samuditameva nibbattatīti.",
  "anya-e0104n10:104_5": "Saṅkhatanti paccayantarehi samecca sambhūya kataṁ. Rāsikatanti puñjakataṁ.",
  "anya-e0104n10:104_6": "Anekameva hi paccayuppannaṁ ekajjhaṁ nibbattamānaṁ attano paccayehi rāsikataṁ viya hotīti.",
  "anya-e0104n10:104_7": "Tasmāti samudayena āyūhitattā. Assāti dukkhasaccassa. Yasmiṁ santāne uppanno , tassa kilesasantāpaharo.",
  "anya-e0104n10:104_8": "Sayampi kilesapariḷāhābhāvato susītalo.",
  "anya-e0104n10:104_9": "Santāpaṭṭho āvibhavati uḷāradassanena tadaññassa anuḷārabhāvo viyāti dassento āha ‘‘āyasmato’’tiādi.",
  "anya-e0104n10:104_10": "Avipariṇāmadhammassa niccasabhāvassa vattabbameva natthi paṭipakkhato āvibhavanākārassa sukhasiddhito.",
  "anya-e0104n10:105_0": "Nidānaṭṭho āvibhavati idamassa nidadātīti.",
  "anya-e0104n10:105_1": "Saṁyogapalibodhaṭṭhā paṭipakkhavasena āvibhavanākārāti dassento āha ‘‘visaṁyogabhūtassā’’tiādi.",
  "anya-e0104n10:105_2": "Kilesadukkhehi saṁyojanaṭṭho saṁyogaṭṭho.",
  "anya-e0104n10:105_3": "Saṁsāracārake palibuddhanaṭṭho palibodhaṭṭho.",
  "anya-e0104n10:106_0": "Kilesasaṅgaṇikādivasena avivekabhūtassa. Vivekaṭṭho upadhivivekatā.",
  "anya-e0104n10:106_1": "Sabbasaṅkhāravivittatā asaṅkhatabhāvoti evaṁ acchariyabbhutasabhāvopi ariyamaggo saṅkhato eva,",
  "anya-e0104n10:106_2": "ayameva ca eko asaṅkhatoti nirodhassa asaṅkhatabhāvo supākaṭo hoti.",
  "anya-e0104n10:106_3": "Dukkhaṁ visaṁ maraṇadhammato tassa agadabhūtaṁ amataṁ nibbānaṁ.",
  "anya-e0104n10:107_0": "‘‘Maggo’’ti sambhāvetabbataṁ patto sukhumasantabhāvena upaṭṭhito nikantibhūtopi nāyaṁ samudayo hetu nibbānassa pattiyā.",
  "anya-e0104n10:107_1": "Ayaṁ ariyamaggo hetūti maggāmaggañāṇadassane vuttanayena maggassa hetuṭṭho āvibhavati.",
  "anya-e0104n10:107_2": "Nirodhadassanenāti ativiya nipuṇassa paramagambhīrassa nirodhasaccassa dassanena.",
  "anya-e0104n10:107_3": "Tenāha ‘‘paramasukhumānī’’tiādi.",
  "anya-e0104n10:107_4": "Dukkhadassanenāti ativiya ādīnavappattiyā vipulatarādīnavassa dukkhasaccassa dassanena.",
  "anya-e0104n10:107_5": "Tappaṭipakkhato ādhipateyyaṭṭho.",
  "anya-e0104n10:107_6": "Tenāha ‘‘anekarogātura…pe… uḷārabhāvo viyā’’ti. Evamete yathārahaṁ anvayato,",
  "anya-e0104n10:107_7": "byatirekato ca saccesu āvibhavanākārā vibhāvitā.",
  "anya-e0104n10:108_0": "Ekekassāti ekekassa atthassa,",
  "anya-e0104n10:108_1": "pīḷanāyūhananissaraṇaniyyānaṭṭhe sandhāyāha.",
  "anya-e0104n10:108_2": "Tiṇṇaṁ tiṇṇanti saṅkhatādiatthe. Ye pana vādino.",
  "anya-e0104n10:108_3": "Nānābhisamayanti nānāñāṇena abhisamayaṁ,",
  "anya-e0104n10:108_4": "catunnaṁ saccānaṁ nānākkhaṇe nānāñāṇena paṭivijjhananti attho.",
  "anya-e0104n10:108_5": "Yadi hi maggañāṇassa catūsu saccesu nānābhisamayo siyā,",
  "anya-e0104n10:108_6": "dukkhadassanādīhi paṭhamamaggādīhi pahātabbānaṁ saṁyojanattayādīnaṁ ekadesappahānaṁ āpajjati.",
  "anya-e0104n10:108_7": "Tathā ca sati ekadesasotāpattimaggaṭṭhatādippasaṅgo.",
  "anya-e0104n10:108_8": "Taṁtaṁdassanānantarañca taṁtaṁphalena bhavitabbanti taṁtaṁpaheyyakilesapaṭippassaddhibhūtānaṁ phalānaṁ maggānaṁ viya catukkatā siyā.",
  "anya-e0104n10:108_9": "Tathā ca sati ekadesasotāpannatādippasaṅgo.",
  "anya-e0104n10:108_10": "Kiñca bhiyyo – yadi maggañāṇassa nānābhisamayo siyā,",
  "anya-e0104n10:108_11": "aññena ñāṇena dukkhaṁ passati. Aññena samudayaṁ, aññena nirodhaṁ, aññena maggaṁ,",
  "anya-e0104n10:108_12": "evaṁ sati maggakiccaṁ aparipuṇṇameva siyā. Maggadassanena hi dvayagati, teneva vā tassa dassanaṁ, aññena vāti.",
  "anya-e0104n10:108_13": "Tattha paṭhamo tāva pakkho na yujjati attani pavattiyā asambhavato.",
  "anya-e0104n10:108_14": "Na hi teneva aṅgulaggena tameva parāmasituṁ sakkā.",
  "anya-e0104n10:108_15": "Atha aññena anavaṭṭhānappasaṅgo ‘‘yena maggaṁ passati, sopi maggo. Tampi yena passati, sopi maggo’’ti.",
  "anya-e0104n10:108_16": "Tasmā ekābhisamayato yathāvutto asammohapaṭivedhova yutto. Apica paricchinditabbaṁ,",
  "anya-e0104n10:108_17": "samucchinditabbañca saccadvayaṁ ārabbha pavattamānassa maggañāṇassa paricchindanasamucchindanāni na sambhavanti tato anissaraṇato.",
  "anya-e0104n10:108_18": "Na hi dukkhapariññāsamudayappahānāni dukkhasamudayasaccārammaṇena ñāṇena kātuṁ sakkuṇeyyāni.",
  "anya-e0104n10:108_19": "Nibbānārammaṇena pana tattha,",
  "anya-e0104n10:108_20": "itaradvaye ca sammohaṁ viddhaṁsentena sakkā kātunti ekābhisamayo eva yutto.",
  "anya-e0104n10:108_21": "Ayaṁ pana attho pāḷiyaṁ āgato evāti ‘‘tesaṁ uttaraṁ abhidhamme kathāvatthusmiṁ vuttamevā’’ti.",
  "anya-e0104n10:109_0": "Pariññādippabhedakathāvaṇṇanā",
  "anya-e0104n10:110_0": "845.Abhiññāpaññātiādīnaṁ attho heṭṭhā vuttoyeva. Apica sutamayāya, cintāmayāya,",
  "anya-e0104n10:110_1": "ekaccabhāvanāmayāya ca abhivisiṭṭhāya paññāya ñātā abhiññātā.",
  "anya-e0104n10:110_2": "Āveṇikā bhūmi pariññantarānaṁ avisayabhāvato.",
  "anya-e0104n10:110_3": "Na hi nāmarūpaparicchedapaccayapariggahaṇavasena tīraṇapariññādīnaṁ pavatti atthi.",
  "anya-e0104n10:111_0": "846.",
  "anya-e0104n10:111_1": "Anulomañāṇampi aniccādivaseneva saṅkhāre ārabbha pavattati,",
  "anya-e0104n10:111_2": "pageva paṭisaṅkhānupassanādayoti āha ‘‘yāva anulomā āveṇikā bhūmī’’ti.",
  "anya-e0104n10:111_3": "Kāmañcettha tīraṇapariññābhūmiyaṁ ñātappahānapariññāyopi laddhāvasarā,",
  "anya-e0104n10:111_4": "tattha pana yathā tīraṇapariññā sātisayaṁ kiccakārī,",
  "anya-e0104n10:111_5": "na tathā itarāti āveṇikaggahaṇaṁ.",
  "anya-e0104n10:112_0": "847.",
  "anya-e0104n10:112_1": "Nippariyāyena pahānapariññā nāma maggañāṇanti ‘‘yāva maggañāṇā bhūmī’’ti vuttaṁ .",
  "anya-e0104n10:112_2": "Ayaṁ idha adhippetāti idha abhisamayakāle kiccavicāre ayaṁ pahānapariññā adhippetā tadatthattā sesapariññānaṁ. Tenāha ‘‘yasmā vā’’tiādi.",
  "anya-e0104n10:113_0": "Tadatthāyevāti pahānapariññatthā eva.",
  "anya-e0104n10:113_1": "Atha vā tadatthāyevāti pahānatthā eva.",
  "anya-e0104n10:113_2": "Atha vā tadatthāyevāti maggatthā eva.",
  "anya-e0104n10:113_3": "Ñātatīraṇapariññā hi yāvadeva maggādhigamatthāya pavattā.",
  "anya-e0104n10:113_4": "Niyamato ñātā ceva tīritā ca honti ñātatīritabhāvehi vinā pahānābhāvato,",
  "anya-e0104n10:113_5": "pahānasiddhiyañca ñātatīritabhāvasiddhito.",
  "anya-e0104n10:113_6": "Maggañāṇañhi dukkhe pariññābhisamayavasena pavattamānaṁ tassa sabhāvalakkhaṇaṁ viya sāmaññalakkhaṇampi paṭivijjhatīti vuccati tappaṭicchādakasammohaviddhaṁsanato.",
  "anya-e0104n10:113_7": "Tenāha ‘‘pariññattayampi…pe… veditabba’’nti.",
  "anya-e0104n10:114_0": "848.Pariññā viyāti tividhatāsāmaññaṁ nidasseti,",
  "anya-e0104n10:114_1": "na pariññāpahātabbatāsāmaññaṁ vikkhambhanappahānassa aripaññākiccabhāvato.",
  "anya-e0104n10:114_2": "Kāmacchandādayo yathā na cittaṁ pariyuṭṭhāya tiṭṭhanti,",
  "anya-e0104n10:114_3": "evaṁ pariyuṭṭhānassa nisedhanaṁ appavattikaraṇaṁ vikkhambhanaṁ,",
  "anya-e0104n10:114_4": "vikkhambhanameva pahānaṁ vikkhambhanappahānaṁ.",
  "anya-e0104n10:114_5": "Pākaṭattāti ‘‘ayaṁ abyāpannacitto vigatathinamiddho’’tiādinā (a. ni. 4.198) paresampi pākaṭattā.",
  "anya-e0104n10:114_6": "‘‘Na sahasā cittaṁ ajjhottharantī’’ti idaṁ paṭiladdhamattassa jhānassa vasena vuttaṁ,",
  "anya-e0104n10:114_7": "subhāvite pana paguṇajjhāne yāva carimakacittampi na ajjhottharanteva.",
  "anya-e0104n10:114_8": "Atha vā jhānassa pubbabhāgepīti jhānādhigamatthāya pubbabhāgapaṭipattiyā.",
  "anya-e0104n10:114_9": "Pacchābhāgepīti jhānaṁ labhitvā aññakiccappasutassapi.",
  "anya-e0104n10:114_10": "Vitakkādayoti vitakkavicārapītisukharūpasaññādayo.",
  "anya-e0104n10:114_11": "Dutiyajjhānādīnaṁ paṭipakkhā dutiyādīsu appitesuyeva vikkhambhanti,",
  "anya-e0104n10:114_12": "tato tato vuṭṭhitamattassa pana pavattanti parittacittavaseneva vuṭṭhahanato.",
  "anya-e0104n10:115_0": "849.‘‘Padīpena andhakārassa viyā’’ti idaṁ paṭipakkhena pahīnabhāvadassanatthaṁ vuttaṁ.",
  "anya-e0104n10:115_1": "Paṭipakkho hi padīpo andhakārassa,",
  "anya-e0104n10:115_2": "ghaṭappahāro pana sevālassa na paṭipakkho,",
  "anya-e0104n10:115_3": "kevalaṁ pavattinivāraṇamattameva karotīti.",
  "anya-e0104n10:115_4": "Tena asatipi ujuvipaccanīkatāya dutiyajjhānādīnaṁ vitakkādīnaṁ vikkhambhanassa taṁ nidassanaṁ suṭṭhutaraṁ yujjati.",
  "anya-e0104n10:115_5": "‘‘Vipassanāya avayavabhūtenā’’ti idaṁ idhādhikatatadaṅgappahānassa dassanatthaṁ vuttaṁ.",
  "anya-e0104n10:115_6": "Sīlavisodhanādināpi hi tadaṅgappahānaṁ hotiyevāti.",
  "anya-e0104n10:115_7": "Ñāṇaṅgenāti ñāṇasaṅkhātena kāraṇena.",
  "anya-e0104n10:115_8": "Tadaṅgena tadaṅgassa pahānaṁ tadaṅgappahānaṁ.",
  "anya-e0104n10:115_9": "Sati vijjamāne khandhapañcakasaṅkhāte kāye,",
  "anya-e0104n10:115_10": "sayaṁ vā tattha sati diṭṭhi sakkāyadiṭṭhi,",
  "anya-e0104n10:115_11": "‘‘rūpaṁ attato samanupassatī’’tiādinā (saṁ. ni. 3.81;",
  "anya-e0104n10:115_12": "4.345) nayena vuttā attānudiṭṭhi. Soḷasavatthukā,",
  "anya-e0104n10:115_13": "aṭṭhavatthukā ca kaṅkhāva malaṁ kaṅkhāmalaṁ.",
  "anya-e0104n10:115_14": "Samūhagāhassāti ‘‘attā attaniya’’nti evaṁ pavattasamūhagahaṇassa pahānaṁ kalāpasammasanena ekādasasu okāsesu pakkhipitvā vikiraṇavasena khandhānaṁ dassanato.",
  "anya-e0104n10:115_15": "Assādasaññāyāti pañcakkhandhe assādanavasena pavattamicchāsaññāya.",
  "anya-e0104n10:115_16": "Appaṭisaṅkhānassāti paṭisaṅkhānapaṭipakkhassa mohassa. Anupekkhanassāti apekkhāya.",
  "anya-e0104n10:115_17": "Saṅkhāresu niccādigāho saccapaṭilomagāho maggasaccādhigamassa vilomanato. Sādīnavesu anādīnavasaññitā,",
  "anya-e0104n10:115_18": "anādīnave ca sādīnavasaññitā saccapaṭilomagāhoti ca vadanti.",
  "anya-e0104n10:116_0": "Evaṁ visuddhikkamena tadaṅgappahānaṁ dassetvā idāni aṭṭhārasamahāvipassanāvasenapi taṁ dassetuṁ ‘‘yaṁ vā panā’’tiādi vuttaṁ.",
  "anya-e0104n10:116_1": "Tattha yaṁ vā pana pahānanti sambandho.",
  "anya-e0104n10:117_0": "850.Vuttameva ‘‘sabbaṁ saṅkhāragataṁ aniccato anupassatī’’tiādinā (visuddhi. 2.742).",
  "anya-e0104n10:118_0": "Santatisamūhakiccārammaṇānaṁ vasena ghanaggahaṇaṁ ghanasaññā, tassā ghanasaññāya.",
  "anya-e0104n10:119_0": "Nirodhe adhimuttatā,",
  "anya-e0104n10:119_1": "tāyāti tiyaddhagatānaṁ saṅkhārānaṁ nirodhameva disvā tattha adhimuccanavasena pavattapaññā, tāya.",
  "anya-e0104n10:119_2": "Āyūhanassāti abhisaṅkharaṇassa.",
  "anya-e0104n10:120_0": "Taṁ taṁ paricchedanti ādānanikkhepādikaṁ taṁ taṁ paricchedaṁ.",
  "anya-e0104n10:120_1": "Aññathāpavattidassananti vuttaparicchedato pubbe,",
  "anya-e0104n10:120_2": "pacchā ca aññākārappavattiyā dassanaṁ,",
  "anya-e0104n10:120_3": "avatthāvisesappavattidassanaṁ vā.",
  "anya-e0104n10:120_4": "Dhuvasaññāyāti thirabhāvaggahaṇassa.",
  "anya-e0104n10:121_0": "Sārādānābhinivesassāti asāresu sāragahaṇābhinivesassa.",
  "anya-e0104n10:122_0": "Saṁsayamicchāñāṇānaṁ vasena sammuyhanaṁ sammoho,",
  "anya-e0104n10:122_1": "so eva abhinivesoti sammohābhiniveso.",
  "anya-e0104n10:122_2": "Saṅkhāresu leṇatāṇabhāvaggahaṇaṁ ālayābhiniveso, atthato bhavanikanti.",
  "anya-e0104n10:123_0": "Yathā cittaṁ saṅkhāre muñcitvā vivaṭṭaṁ nibbānaṁ pakkhandati,",
  "anya-e0104n10:123_1": "tathā pavattanato saṅkhārupekkhā ca anulomañca ‘‘vivaṭṭānupassanā’’ti vuttaṁ.",
  "anya-e0104n10:123_2": "Niviṭṭhabhāvena ogāḷhabhāvena pavattasaṁyojanādikilesā eva kilesābhiniveso.",
  "anya-e0104n10:123_3": "Nibbedhabhāgiyaṁ samādhinti vipassanāsamādhimāha.",
  "anya-e0104n10:124_0": "851.Asanivicakkaṁ asanimaṇḍalaṁ.",
  "anya-e0104n10:124_1": "Evaṁ pahānanti anuppattidhammatāpādanamāha. Kammakilesānaṁ,",
  "anya-e0104n10:124_2": "sabbesampi vā saṅkhārānaṁ khayaṁ nirodhaṁ gacchatīti khayagāmī, ariyamaggo.",
  "anya-e0104n10:124_3": "Lokuttaraggahaṇeneva siddhepi khayagāmiggahaṇaṁ vaṇṇabhaṇanatthaṁ.",
  "anya-e0104n10:124_4": "Samucchedappahānamevāti avadhāraṇaṁ nippariyāyataṁ upādāya.",
  "anya-e0104n10:124_5": "Tadatthānevāti samucchedappahānatthāneva.",
  "anya-e0104n10:124_6": "Tena vikkhambhanatadaṅgappahānānaṁ maggasambhāratamāha tehi vinā asijjhanato.",
  "anya-e0104n10:124_7": "Atha vā tadatthānevāti maggatthāneva.",
  "anya-e0104n10:124_8": "Tena tadatthatāya tesaṁ taṁkiccataṁ dasseti. Tenāha ‘‘tasmā’’tiādi.",
  "anya-e0104n10:124_9": "Tamevatthaṁ upamāya dassetuṁ ‘‘paṭirājānaṁ vadhitvā’’tiādi vuttaṁ.",
  "anya-e0104n10:124_10": "Yampi tato pubbe katanti yaṁ tatorajjappattito pubbe kataṁ paccantasādhanaduggaviddhaṁsanādi.",
  "anya-e0104n10:124_11": "Yathā idañcidañca raññā katantiyeva vuccati,",
  "anya-e0104n10:124_12": "evaṁ lokiyañāṇena sādhitānipi vikkhambhanatadaṅgappahānāni samucchedappahānavasena pavattassa maggassa kiccabhāvena vuccanti, tadatthatāya,",
  "anya-e0104n10:124_13": "tesaṁ taṁsantatipatitatāya ca maggassāti veditabbā.",
  "anya-e0104n10:125_0": "852. Lokiyassa,",
  "anya-e0104n10:125_1": "lokiyā vā sacchikiriyā lokiyasacchikiriyā.",
  "anya-e0104n10:125_2": "Evaṁ lokuttarasacchikiriyā veditabbā. Lābhīmhīti lābhī amhi. Tathā vasīmhīti etthāpi.",
  "anya-e0104n10:125_3": "Paccakkhato ñāṇaphassenāti paccakkhato ārammaṇakaraṇasaṅkhātena ñāṇaphassanena.",
  "anya-e0104n10:125_4": "‘‘Paccakkhato’’ti ca iminā anumānato ārammaṇakaraṇaṁ nivatteti,",
  "anya-e0104n10:125_5": "‘‘īdisamida’’nti paccavekkhaṇavasena paccakkhato jānanaṁ hettha ‘‘ñāṇaphasso’’ti adhippeto. Phassitāti ñāṇena phuṭṭhā.",
  "anya-e0104n10:126_0": "Jhānamaggaphalāni viya attano santāne anuppādetvāpi tappaṭicchādakasammohaviddhaṁsanavasena tathāviddhaṁsanapavattañāṇaṁ aparappaccayañāṇaṁ.",
  "anya-e0104n10:127_0": "Passanto paccakkhato jānanto.",
  "anya-e0104n10:127_1": "Amatogadhanti amatapariyāpannaṁ, amatasaṅkhātanti attho.",
  "anya-e0104n10:128_0": "Sotāpattimaggo paṭhamaṁ nibbānadassanato dassanaṁ,",
  "anya-e0104n10:128_1": "tena dassanena sacchikiriyā dassanasacchikiriyā.",
  "anya-e0104n10:128_2": "Kiñcāpi gotrabhuñāṇaṁ tato paṭhamataraṁ nibbānaṁ passati,",
  "anya-e0104n10:128_3": "ālambanakaraṇato disvā kattabbakiccākaraṇato pana na dassananti vuccati.",
  "anya-e0104n10:128_4": "Sā duvidhāpīti sā dassanabhāvanāvasena duvidhāpi sacchikiriyā.",
  "anya-e0104n10:128_5": "Dassanabhāvanāvasenāti dassanamaggabhāvanāmaggavasena.",
  "anya-e0104n10:128_6": "Tena amaggavasena pavattanibbānassa paccavekkhaṇasacchikiriyaṁ nivatteti.",
  "anya-e0104n10:128_7": "Nibbānassāti pana iminā maggaphalesu paccavekkhaṇasacchikiriyaṁ.",
  "anya-e0104n10:128_8": "Imassa ñāṇassāti imassa yathādhigatassa lokuttarañāṇassa.",
  "anya-e0104n10:129_0": "853.Abhimatāti adhippetā. Bhāvanā nāma uppādanā,",
  "anya-e0104n10:129_1": "santānaparibhāvanā cāti tadubhayaṁ dassento ‘‘lokiyāna’’ntiādimāha.",
  "anya-e0104n10:129_2": "Yadaggena hi lokiyā kusalādayo uppāditā, vaḍḍhitā ca, tadaggenassa sīlabhāvanā, kāyabhāvanā, cittabhāvanā,",
  "anya-e0104n10:129_3": "paññābhāvanā ca lokiyā nipphāditā hoti,",
  "anya-e0104n10:129_4": "tāya ca santānopi paribhāvitoti.",
  "anya-e0104n10:129_5": "Tāsu lokiyalokuttarabhāvanāsu idha ñāṇadassanavisuddhikathāyaṁ lokuttarabhāvanā adhippetā,",
  "anya-e0104n10:129_6": "na itarā tassā sambhārabhāvato.",
  "anya-e0104n10:129_7": "Catubbidhampetaṁ ñāṇanti etaṁ catubbidhampi ariyamaggañāṇaṁ lokuttarāni sammāvācādibhedāni sīlādīni uppādeti. Kathaṁ? Sahajātādipaccayatāya.",
  "anya-e0104n10:129_8": "Sīlādīnīti ettha ādi-saddena samādhissa gahaṇaṁ, na paññāya. Na hi tadeva taṁ uppādeti,",
  "anya-e0104n10:129_9": "maggacittuppādo pana uppādeti.",
  "anya-e0104n10:129_10": "Tadantogadhabhāvā sammāsaṅkappo.",
  "anya-e0104n10:129_11": "So hi pañcakkhandhasaṅgahitoti vadanti.",
  "anya-e0104n10:129_12": "Sīlādīnīti vā phalasīlādīnampi gahaṇanti paññāyapi gahaṇaṁ yujjatiyeva.",
  "anya-e0104n10:129_13": "Sahajātapaccayāditāyāti ettha ādi-saddena anantarapaccayāditāyapi saṅgaho daṭṭhabbo.",
  "anya-e0104n10:129_14": "Tehi ca santānaṁ vāsetīti tehi samucchindanapaṭipassambhanavasena pavattehi lokuttarehi sīlādīhi ariyapuggalo attano santānaṁ paribhāveti.",
  "anya-e0104n10:129_15": "Yaṁ nissāya parāvuttīti vadanti.",
  "anya-e0104n10:129_16": "Yathā pariññattayampi pahānattayampi maggañāṇassa kiccanti vuttaṁ pariyāyena, na evamidha.",
  "anya-e0104n10:129_17": "Idha pana lokuttarabhāvanāva assa maggañāṇassa kiccaṁ.",
  "anya-e0104n10:129_18": "Na hettha bhāvanāya pariyāyo labbhatīti avadhāraṇaṁ.",
  "anya-e0104n10:129_19": "Tena lokiyabhāvanaṁ nivatteti.",
  "anya-e0104n10:130_0": "Evaṁ sarūpeneva āgatāyāti ‘‘cittaṁ bhāvaya’’nti samādhi viya cittasīsena anāgantvā ‘‘paññaṁ bhāvaya’’nti evaṁ sarūpeneva āgatāya paññāya. Yaṁ vuttaṁ uddesavasena.",
  "anya-e0104n10:130_1": "Ettāvatā taṁ vitthāritaṁ hoti.",
  "anya-e0104n10:130_2": "Ayañca pañho vissajjito hotīti sambandho.",
  "anya-e0104n10:131_0": "Ñāṇadassanavisuddhiniddesavaṇṇanā niṭṭhitā.",
  "anya-e0104n10:132_0": "Iti bāvīsatimaparicchedavaṇṇanā."
}