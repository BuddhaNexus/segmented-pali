{
  "atk-s0511a11:0_0": "11. Nāradabuddhavaṁsavaṇṇanā",
  "atk-s0511a11:1_0": "Padumabuddhe pana parinibbute tassa sāsane ca antarahite vassasatasahassāyukā manussā anukkamena parihāyamānā dasavassāyukā ahesuṁ.",
  "atk-s0511a11:1_1": "Puna vaḍḍhitvā asaṅkhyeyyāyukā hutvā parihāyamānā navutivassasahassāyukā ahesuṁ.",
  "atk-s0511a11:1_2": "Tadā dasabaladharo tevijjo catuvesārajjavisārado vimuttisārado nārado nāma narasattuttamo satthā loke udapādi.",
  "atk-s0511a11:1_3": "So cattāri asaṅkhyeyyāni kappasatasahassañca pāramiyo pūretvā tusitabhavane nibbattitvā tato cavitvā",
  "atk-s0511a11:1_4": "dhaññavatī nāma nagare sakavīriyavijitavāsudevassa sudevassa nāma rañño kule aggamahesiyā nirūpamāya",
  "atk-s0511a11:1_5": "anomāya nāma deviyā kucchismiṁ paṭisandhiṁ aggahesi.",
  "atk-s0511a11:1_6": "So dasannaṁ māsānaṁ accayena dhanañjayuyyāne mātukucchito nikkhami.",
  "atk-s0511a11:1_7": "Nāmaggahaṇadivase pana nāmakaraṇe kayiramāne sakalajambudīpe manussānaṁ upabhogakkhamāni anurūpāni ābharaṇāni ākāsato kapparukkhādīhi patiṁsu.",
  "atk-s0511a11:1_8": "Tenassa narānaṁ arahāni ābharaṇāni adāsīti ‘‘nārado’’ti nāmaṁ akaṁsu.",
  "atk-s0511a11:2_0": "So navavassasahassāni agāramajjhe vasi.",
  "atk-s0511a11:2_1": "Vijito vijitāvī vijitābhirāmoti tiṇṇaṁ utūnaṁ anucchavikā tayo pāsādā ahesuṁ.",
  "atk-s0511a11:2_2": "Tassa nāradakumārassa kulasīlācārarūpasampannaṁ manonukūlaṁ vijitasenaṁ nāma ativiya dhaññaṁ khattiyakaññaṁ aggamahesiṁ akaṁsu.",
  "atk-s0511a11:2_3": "Taṁ ādiṁ katvā vīsatisahassādhikaṁ itthīnaṁ satasahassaṁ ahosi.",
  "atk-s0511a11:2_4": "Tassā vijitasenāya deviyā sabbalokānandakare nanduttarakumāre nāma jāte so cattāri nimittāni disvā caturaṅginiyā",
  "atk-s0511a11:2_5": "mahatiyā senāya parivuto nānāvirāgatanuvaravasananivasano āmukkamuttāhāramaṇikuṇḍalo varakeyūramakuṭakaṭakadharo",
  "atk-s0511a11:2_6": "paramasurabhigandhakusumasamalaṅkato padasāva uyyānaṁ gantvā sabbābharaṇāni omuñcitvā bhaṇḍāgārikassa",
  "atk-s0511a11:2_7": "hatthe datvā sayameva vimalanīlakuvalayadalasadisenātinisitenāsinā paramaruciraratanavicittaṁ sakesamakuṭaṁ",
  "atk-s0511a11:2_8": "chinditvā gaganatale khipi.",
  "atk-s0511a11:2_9": "Taṁ sakko devarājā suvaṇṇacaṅkoṭakena paṭiggahetvā tāvatiṁsabhavanaṁ netvā tiyojanubbedhaṁ sinerumuddhani sattaratanamayaṁ cetiyaṁ akāsi.",
  "atk-s0511a11:3_0": "Mahāpuriso pana devadattāni kāsāyāni vatthāni paridahitvā tattheva uyyāne pabbaji.",
  "atk-s0511a11:3_1": "Purisasatasahassā ca taṁ anupabbajiṁsu.",
  "atk-s0511a11:3_2": "So sattāhaṁ tattheva padhānacariyaṁ caritvā visākhapuṇṇamāya vijitasenāya aggamahesiyā dinnaṁ pāyāsaṁ",
  "atk-s0511a11:3_3": "paribhuñjitvā tattheva uyyāne divāvihāraṁ katvā sudassanuyyānapālena dinnā aṭṭha tiṇamuṭṭhiyo gahetvā",
  "atk-s0511a11:3_4": "mahāsoṇabodhiṁ padakkhiṇaṁ katvā aṭṭhapaṇṇāsahatthavitthataṁ tiṇasantharaṁ santharitvā nisīditvā mārabalaṁ",
  "atk-s0511a11:3_5": "vidhamitvā tīsu yāmesu tisso vijjā uppādetvā sabbaññutaññāṇaṁ paṭivijjhitvā –",
  "atk-s0511a11:3_6": "‘‘anekajātisaṁsāraṁ…pe…",
  "atk-s0511a11:3_7": "taṇhānaṁ khayamajjhagā’’ti udānaṁ udānetvā sattasattāhāni vītināmetvā brahmuno yācito paṭiññaṁ datvā",
  "atk-s0511a11:3_8": "dhanañjayuyyāne attanā saha pabbajitehi satasahassabhikkhūhi parivuto tattha dhammacakkaṁ pavattesi.",
  "atk-s0511a11:3_9": "Tadā koṭisatasahassānaṁ dhammābhisamayo ahosi.",
  "atk-s0511a11:3_10": "Tena vuttaṁ –",
  "atk-s0511a11:4_0": "1.",
  "atk-s0511a11:5_0": " ‘‘Padumassa aparena, sambuddho dvipaduttamo;",
  "atk-s0511a11:6_0": "Nārado nāma nāmena, asamo appaṭipuggalo.",
  "atk-s0511a11:7_0": "2.",
  "atk-s0511a11:8_0": " ‘‘So buddho cakkavattissa, jeṭṭho dayitaoraso;",
  "atk-s0511a11:9_0": "Āmukkamālābharaṇo, uyyānaṁ upasaṅkami.",
  "atk-s0511a11:10_0": "3.",
  "atk-s0511a11:11_0": " ‘‘Tatthāsi rukkho yasavipulo, abhirūpo brahmā suci;",
  "atk-s0511a11:12_0": "Tamajjhappatvā upanisīdi, mahāsoṇassa heṭṭhato.",
  "atk-s0511a11:13_0": "4.",
  "atk-s0511a11:14_0": " ‘‘Tattha ñāṇavaruppajji, anantaṁ vajirūpamaṁ;",
  "atk-s0511a11:15_0": "Tena vicini saṅkhāre, ukkujjamavakujjakaṁ.",
  "atk-s0511a11:16_0": "5.",
  "atk-s0511a11:17_0": " ‘‘Tattha sabbakilesāni, asesamabhivāhayi;",
  "atk-s0511a11:18_0": "Pāpuṇī kevalaṁ bodhiṁ, buddhañāṇe ca cuddasa.",
  "atk-s0511a11:19_0": "6.",
  "atk-s0511a11:20_0": " ‘‘Pāpuṇitvāna sambodhiṁ, dhammacakkaṁ pavattayi;",
  "atk-s0511a11:21_0": "Koṭisatasahassānaṁ, paṭhamābhisamayo ahū’’ti.",
  "atk-s0511a11:22_0": "Tattha cakkavattissāti cakkavattirañño.",
  "atk-s0511a11:22_1": "Jeṭṭhoti pubbajo.",
  "atk-s0511a11:22_2": "Dayitaorasoti dayito piyo oraso putto,",
  "atk-s0511a11:22_3": "dayito orasi gahetvā lālito putto dayitaoraso nāma.",
  "atk-s0511a11:22_4": "Āmukkamālābharaṇoti āmukkamuttāhārakeyūrakaṭakamakuṭakuṇḍalamālo.",
  "atk-s0511a11:22_5": "Uyyānanti bahinagare dhanañjayuyyānaṁ nāmārāmaṁ agamāsi.",
  "atk-s0511a11:23_0": "Tatthāsi rukkhoti tasmiṁ uyyāne eko kira rukkho rattasoṇo nāma ahosi.",
  "atk-s0511a11:23_1": "So kira navutihatthubbedho samavaṭṭakkhandho sampannavividhaviṭapasākho nīlabahalavipulapalāso sandacchāyo",
  "atk-s0511a11:23_2": "devatādhivuṭṭhattā vigatavividhavihagagaṇasañcāro dharaṇītalatilakabhūto tarurajjaṁ viya kurumāno paramaramaṇīyadassano",
  "atk-s0511a11:23_3": "rattakusumasamalaṅkatasabbasākho devamanussanayanarasāyanabhūto ahosi.",
  "atk-s0511a11:23_4": "Yasavipuloti vipulayaso,",
  "atk-s0511a11:23_5": "sabbalokavikhyāto attano sampattiyā sabbattha pākaṭo vissutoti attho.",
  "atk-s0511a11:23_6": "Keci ‘‘tatthāsi rukkho vipulo’’ti paṭhanti.",
  "atk-s0511a11:23_7": "Brahāti mahanto,",
  "atk-s0511a11:23_8": "devānaṁ pāricchattakasadisoti attho.",
  "atk-s0511a11:23_9": "Tamajjhappatvāti taṁ soṇarukkhaṁ patvā adhipatvā upagammāti attho.",
  "atk-s0511a11:23_10": "Heṭṭhatoti tassa rukkhassa heṭṭhā.",
  "atk-s0511a11:24_0": "Ñāṇavaruppajjīti ñāṇavaraṁ udapādi.",
  "atk-s0511a11:24_1": "Anantanti appameyyaṁ appamāṇaṁ.",
  "atk-s0511a11:24_2": "Vajirūpamanti vajirasadisaṁ tikhiṇaṁ,",
  "atk-s0511a11:24_3": "aniccānupassanādikassa vipassanāñāṇassetaṁ adhivacanaṁ.",
  "atk-s0511a11:24_4": "Tena vicini saṅkhāreti tena vipassanāñāṇena rūpādike saṅkhāre vicini.",
  "atk-s0511a11:24_5": "Ukkujjamavakujjakanti saṅkhārānaṁ udayañca vayañca vicinīti attho.",
  "atk-s0511a11:24_6": "Tasmā paccayākāraṁ sammasitvā ānāpānacatutthajjhānato vuṭṭhāya pañcasu khandhesu abhinivisitvā udayabbayavasena",
  "atk-s0511a11:24_7": "samapaññāsa lakkhaṇāni disvā yāva gotrabhuñāṇaṁ vipassanaṁ vaḍḍhetvā ariyamaggānukkamena sakale buddhaguṇe",
  "atk-s0511a11:24_8": "paṭilabhīti attho.",
  "atk-s0511a11:25_0": "Tatthāti soṇarukkhe.",
  "atk-s0511a11:25_1": "Sabbakilesānīti sabbepi kilese,",
  "atk-s0511a11:25_2": "liṅgavipariyāsaṁ katvā vuttaṁ.",
  "atk-s0511a11:25_3": "Keci ‘‘tattha sabbakilesehī’’ti paṭhanti.",
  "atk-s0511a11:25_4": "Asesanti niravasesaṁ.",
  "atk-s0511a11:25_5": "Abhivāhayīti maggodhinā ca kilesodhinā ca sabbe kilese abhivāhayi,",
  "atk-s0511a11:25_6": "vināsamupanesīti attho.",
  "atk-s0511a11:25_7": "Bodhīti arahattamaggañāṇaṁ.",
  "atk-s0511a11:25_8": "Buddhañāṇe ca cuddasāti buddhañāṇāni cuddasa.",
  "atk-s0511a11:25_9": "Tāni katamānīti?",
  "atk-s0511a11:25_10": "Maggaphalañāṇāni aṭṭha,",
  "atk-s0511a11:25_11": "cha asādhāraṇañāṇānīti evamimāni cuddasa buddhañāṇāni nāma,",
  "atk-s0511a11:25_12": "ca-saddo sampiṇḍanattho,",
  "atk-s0511a11:25_13": "tena aparānipi catasso paṭisambhidāñāṇāni catuvesārajjañāṇāni catuyoniparicchedakañāṇāni pañcagatiparicchedakañāṇāni",
  "atk-s0511a11:25_14": "dasabalañāṇāni sakale ca buddhaguṇe pāpuṇīti attho.",
  "atk-s0511a11:26_0": "Evaṁ buddhattaṁ patvā brahmāyācanaṁ adhivāsetvā dhanañjayuyyāne attanā saha pabbajite satasahassabhikkhū sammukhe katvā dhammacakkaṁ pavattesi.",
  "atk-s0511a11:26_1": "Tadā koṭisatasahassassa paṭhamābhisamayo ahosi.",
  "atk-s0511a11:26_2": "Tadā kira mahādoṇanagare doṇo nāma nāgarājā gaṅgātīre paṭivasati mahiddhiko mahānubhāvo mahājanena sakkato garukato mānito pūjito.",
  "atk-s0511a11:26_3": "So yasmiṁ visaye janapadavāsino manussā tassa balikammaṁ na karonti,",
  "atk-s0511a11:26_4": "tesaṁ visayaṁ avassena vā ativassena vā sakkharavassena vā vināseti.",
  "atk-s0511a11:27_0": "Atha tīradassano nārado satthā doṇassa nāgarājassa vinayane bahūnaṁ pāṇīnaṁ upanissayaṁ disvā mahatā",
  "atk-s0511a11:27_1": "bhikkhusaṅghena parivārito tassa nāgarājassa nivāsaṭṭhānamagamāsi.",
  "atk-s0511a11:27_2": "Tato taṁ manussā disvā evamāhaṁsu –",
  "atk-s0511a11:27_3": "‘‘bhagavā,",
  "atk-s0511a11:27_4": "ettha ghoraviso uggatejo mahiddhiko mahānubhāvo nāgarājā paṭivasati,",
  "atk-s0511a11:27_5": "so taṁ mā viheṭhessati na gantabba’’nti.",
  "atk-s0511a11:27_6": "Bhagavā pana tesaṁ vacanaṁ asuṇanto viya agamāsi.",
  "atk-s0511a11:27_7": "Gantvā ca tatthassa nāgarājassa sakkāratthāya kate paramasurabhigandhe pupphasanthare nisīdi.",
  "atk-s0511a11:27_8": "Mahājano kira ‘‘nāradassa ca munirājassa doṇassa ca nāgarājassa dvinnampi yuddhaṁ passissāmā’’ti sannipati.",
  "atk-s0511a11:28_0": "Atha ahināgo munināgaṁ tathā nisinnaṁ disvā makkhaṁ asahamāno sandissamānakāyo hutvā padhūpāyi.",
  "atk-s0511a11:28_1": "Dasabalopi padhūpāyi.",
  "atk-s0511a11:28_2": "Puna nāgarājā pajjali .",
  "atk-s0511a11:28_3": "Munirājāpi pajjali.",
  "atk-s0511a11:28_4": "Atha so nāgarājā dasabalassa sarīrato nikkhantāhi dhūmajālāhi ativiya kilantasarīro dukkhaṁ asahamāno ‘‘visavegena naṁ māressāmī’’ti visaṁ vissajjesi.",
  "atk-s0511a11:28_5": "Visassa vegena sakalopi jambudīpo vinasseyya.",
  "atk-s0511a11:28_6": "Taṁ pana visaṁ dasabalassa sarīre ekalomampi kampetuṁ nāsakkhi.",
  "atk-s0511a11:28_7": "Atha so nāgarājā –",
  "atk-s0511a11:28_8": "‘‘kā nu kho samaṇassa pavattī’’ti olokento saradasamaye sūriyaṁ viya candaṁ viya ca paripuṇṇaṁ chabbaṇṇāhi",
  "atk-s0511a11:28_9": "buddharasmīhi virocamānaṁ vippasannavadanasobhaṁ bhagavantaṁ disvā –",
  "atk-s0511a11:28_10": "‘‘aho! Mahiddhiko vatāyaṁ samaṇo,",
  "atk-s0511a11:28_11": "mayā pana attano balaṁ ajānantena aparaddha’’nti cintetvā tāṇaṁ gavesī bhagavantaṁyeva saraṇamupagañchi.",
  "atk-s0511a11:28_12": "Atha nārado munirājā taṁ nāgarājaṁ vinetvā tattha sannipatitassa mahājanassa cittappasādanatthaṁ yamakapāṭihāriyaṁ akāsi.",
  "atk-s0511a11:28_13": "Tadā pāṇīnaṁ navutikoṭisahassāni arahatte patiṭṭhahiṁsu.",
  "atk-s0511a11:28_14": "So dutiyo abhisamayo ahosi.",
  "atk-s0511a11:28_15": "Tena vuttaṁ –",
  "atk-s0511a11:29_0": "7.",
  "atk-s0511a11:30_0": " ‘‘Mahādoṇaṁ nāgarājaṁ, vinayanto mahāmuni;",
  "atk-s0511a11:31_0": "Pāṭiheraṁ tadākāsi, dassayanto sadevake.",
  "atk-s0511a11:32_0": "8.",
  "atk-s0511a11:33_0": " ‘‘Tadā devamanussānaṁ, tamhi dhammappakāsane;",
  "atk-s0511a11:34_0": "Navutikoṭisahassāni, tariṁsu sabbasaṁsaya’’nti.",
  "atk-s0511a11:35_0": "Tattha pāṭiheraṁ tadākāsīti akāsi yamakapāṭihāriyanti attho.",
  "atk-s0511a11:35_1": "Ayameva vā pāṭho.",
  "atk-s0511a11:35_2": "‘‘Tadā devamanussā vā’’tipi pāṭho.",
  "atk-s0511a11:35_3": "Tattha devamanussānanti sāmiatthe paccattaṁ.",
  "atk-s0511a11:35_4": "Tasmā devānaṁ manussānañca navutikoṭisahassānīti attho.",
  "atk-s0511a11:35_5": "Tariṁsūti atikkamiṁsu.",
  "atk-s0511a11:36_0": "Yadā pana attano puttaṁ nanduttarakumāraṁ ovadi,",
  "atk-s0511a11:36_1": "tadā asītiyā koṭisahassānaṁ tatiyābhisamayo ahosi.",
  "atk-s0511a11:36_2": "Tena vuttaṁ –",
  "atk-s0511a11:37_0": "9.",
  "atk-s0511a11:38_0": " ‘‘Yamhi kāle mahāvīro, ovadī sakamatrajaṁ;",
  "atk-s0511a11:39_0": "Asītikoṭisahassānaṁ, tatiyābhisamayo ahū’’ti.",
  "atk-s0511a11:40_0": "Yadā pana thullakoṭṭhitanagare bhaddasālo ca vijitamitto ca dve brāhmaṇasahāyakā amatarahadaṁ gavesamānā",
  "atk-s0511a11:40_1": "parisati nisinnaṁ ativisāradaṁ nāradasammāsambuddhaṁ addasaṁsu.",
  "atk-s0511a11:40_2": "Te bhagavato kāye dvattiṁsamahāpurisalakkhaṇāni disvā –",
  "atk-s0511a11:40_3": "‘‘ayaṁ loke vivaṭacchado sammāsambuddho’’ti niṭṭhaṁ gantvā bhagavati sañjātasaddhā saparivārā bhagavato santike pabbajiṁsu.",
  "atk-s0511a11:40_4": "Tesu pabbajitvā arahattaṁ pattesu bhagavā bhikkhūnaṁ koṭisatasahassamajjhe pātimokkhaṁ uddisi,",
  "atk-s0511a11:40_5": "so paṭhamo sannipāto ahosi.",
  "atk-s0511a11:40_6": "Tena vuttaṁ –",
  "atk-s0511a11:41_0": "10.",
  "atk-s0511a11:42_0": " ‘‘Sannipātā tayo āsuṁ, nāradassa mahesino;",
  "atk-s0511a11:43_0": "Koṭisatasahassānaṁ, paṭhamo āsi samāgamo’’ti.",
  "atk-s0511a11:44_0": "Yasmiṁ samaye nārado sammāsambuddho ñātisamāgame attano paṇidhānato paṭṭhāya buddhavaṁsaṁ kathesi,",
  "atk-s0511a11:44_1": "tadā navutikoṭibhikkhusahassānaṁ dutiyo sannipāto ahosi.",
  "atk-s0511a11:44_2": "Tena vuttaṁ –",
  "atk-s0511a11:45_0": "11.",
  "atk-s0511a11:46_0": " ‘‘Yadā buddho buddhaguṇaṁ, sanidānaṁ pakāsayi;",
  "atk-s0511a11:47_0": "Navutikoṭisahassāni, samiṁsu vimalā tadā’’ti.",
  "atk-s0511a11:48_0": "Tattha vimalāti vigatamalā, khīṇāsavāti attho.",
  "atk-s0511a11:49_0": "Yadā pana mahādoṇanāgarājassa vinayane pasanno verocano nāma nāgarājā gaṅgāya nadiyā tigāvutappamāṇaṁ",
  "atk-s0511a11:49_1": "sattaratanamayaṁ maṇḍapaṁ nimminitvā saparivāraṁ bhagavantaṁ tattha nisīdāpetvā saparivāro sajanapade",
  "atk-s0511a11:49_2": "attano dānaggadassanatthāya nimantetvā nāganāṭakāni ca tāḷāvacare vividhavesālaṅkāradhare sannipātetvā",
  "atk-s0511a11:49_3": "mahāsakkārena bhagavato saparivārassa mahādānaṁ adāsi.",
  "atk-s0511a11:49_4": "Bhojanāvasāne bhagavā mahāgaṅgaṁ otārento viya anumodanamakāsi.",
  "atk-s0511a11:49_5": "Tadā bhattānumodane dhammaṁ sutvā pasannānaṁ ehibhikkhupabbajjāya pabbajitānaṁ asītibhikkhusatasahassānaṁ majjhe pātimokkhaṁ uddisi,",
  "atk-s0511a11:49_6": "so tatiyo sannipāto ahosi.",
  "atk-s0511a11:49_7": "Tena vuttaṁ –",
  "atk-s0511a11:50_0": "12.",
  "atk-s0511a11:51_0": " ‘‘Yadā verocano nāgo, dānaṁ dadāti satthuno;",
  "atk-s0511a11:52_0": "Tadā samiṁsu jinaputtā, asītisatasahassiyo’’ti.",
  "atk-s0511a11:53_0": "Tattha asītisatasahassiyoti satasahassānaṁ asītiyo.",
  "atk-s0511a11:54_0": "Tadā amhākaṁ bodhisatto isipabbajjaṁ pabbajitvā himavantapasse assamaṁ māpetvā pañcasu abhiññāsu aṭṭhasu samāpattīsu ca ciṇṇavasī hutvā paṭivasati.",
  "atk-s0511a11:54_1": "Atha tasmiṁ anukampāya nārado bhagavā asītiyā arahantakoṭīhi dasahi ca anāgāmiphalaṭṭhehi upāsakasahassehi parivuto taṁ assamapadaṁ agamāsi.",
  "atk-s0511a11:54_2": "Tāpaso bhagavantaṁ disvāva pamuditahadayo saparivārassa bhagavato nivāsatthāya assamaṁ māpetvā sakalarattiṁ",
  "atk-s0511a11:54_3": "satthuguṇaṁ kittetvā bhagavato dhammakathaṁ sutvā punadivase uttarakuruṁ gantvā tato āhāraṁ āharitvā",
  "atk-s0511a11:54_4": "saparivārassa buddhassa mahādānaṁ adāsi.",
  "atk-s0511a11:54_5": "Evaṁ sattāhaṁ mahādānaṁ datvā himavantato anagghaṁ lohitacandanaṁ āharitvā tena lohitacandanena bhagavantaṁ pūjesi.",
  "atk-s0511a11:54_6": "Tadā naṁ dasabalo amaranaraparivuto dhammakathaṁ kathetvā –",
  "atk-s0511a11:54_7": "‘‘anāgate gotamo nāma buddho bhavissatī’’ti byākāsi.",
  "atk-s0511a11:54_8": "Tena vuttaṁ –",
  "atk-s0511a11:55_0": "13.",
  "atk-s0511a11:56_0": " ‘‘Ahaṁ tena samayena, jaṭilo uggatāpano;",
  "atk-s0511a11:57_0": "Antalikkhacaro āsiṁ, pañcābhiññāsu pāragū.",
  "atk-s0511a11:58_0": "14.",
  "atk-s0511a11:59_0": " ‘‘Tadāpāhaṁ asamasamaṁ, sasaṅghaṁ saparijjanaṁ;",
  "atk-s0511a11:60_0": "Annapānena tappetvā, candanenābhipūjayiṁ.",
  "atk-s0511a11:61_0": "15.",
  "atk-s0511a11:62_0": " ‘‘Sopi maṁ tadā byākāsi, nārado lokanāyako;",
  "atk-s0511a11:63_0": "Aparimeyyito kappe, buddho loke bhavissati.",
  "atk-s0511a11:64_0": "16.",
  "atk-s0511a11:65_0": " ‘‘Padhānaṁ padahitvāna…pe… hessāma sammukhā imaṁ.",
  "atk-s0511a11:66_0": "17.",
  "atk-s0511a11:67_0": " ‘‘Tassāpi vacanaṁ sutvā, bhiyyo hāsetva mānasaṁ;",
  "atk-s0511a11:68_0": "Adhiṭṭhahiṁ vataṁ uggaṁ, dasapāramipūriyā’’ti.",
  "atk-s0511a11:69_0": "Tattha tadāpāhanti tadāpi ahaṁ.",
  "atk-s0511a11:69_1": "Asamasamanti asamā nāma atītā buddhā,",
  "atk-s0511a11:69_2": "tehi asamehi samaṁ tulyaṁ asamasamaṁ.",
  "atk-s0511a11:69_3": "Atha vā asamā visamā,",
  "atk-s0511a11:69_4": "samā avisamā sādhavo,",
  "atk-s0511a11:69_5": "tesu asamasamesu samo ‘‘asamasamasamo’’ti vattabbe ekassa samasaddassa lopaṁ katvā vuttanti veditabbaṁ,",
  "atk-s0511a11:69_6": "asamāvisamasamanti attho.",
  "atk-s0511a11:69_7": "Saparijjananti saupāsakajanaṁ.",
  "atk-s0511a11:69_8": "‘‘Sopi maṁ tadā naramarūnaṁ,",
  "atk-s0511a11:69_9": "majjhe byākāsi cakkhumā’’tipi pāṭho ,",
  "atk-s0511a11:69_10": "so uttānatthova.",
  "atk-s0511a11:69_11": "Bhiyyo hāsetva mānasanti uttarimpi hāsetvā tosetvā hadayaṁ.",
  "atk-s0511a11:69_12": "Adhiṭṭhahiṁ vataṁ ugganti uggaṁ vataṁ adhiṭṭhāsiṁ.",
  "atk-s0511a11:69_13": "‘‘Uttariṁ vatamadhiṭṭhāsiṁ,",
  "atk-s0511a11:69_14": "dasapāramipūriyā’’tipi pāṭho.",
  "atk-s0511a11:70_0": "Tassa pana bhagavato nāradassa dhaññavatī nāma nagaraṁ ahosi,",
  "atk-s0511a11:70_1": "sudevo nāma khattiyo pitā,",
  "atk-s0511a11:70_2": "anomā nāma mātā,",
  "atk-s0511a11:70_3": "bhaddasālo ca jitamitto ca dve aggasāvakā,",
  "atk-s0511a11:70_4": "vāseṭṭho nāma upaṭṭhāko,",
  "atk-s0511a11:70_5": "uttarā ca phaggunī ca dve aggasāvikā,",
  "atk-s0511a11:70_6": "mahāsoṇarukkho bodhi,",
  "atk-s0511a11:70_7": "sarīraṁ aṭṭhāsītihatthubbedhaṁ ahosi.",
  "atk-s0511a11:70_8": "Tassa sarīrappabhā niccaṁ yojanaṁ pharati,",
  "atk-s0511a11:70_9": "navutivassasahassāni āyu,",
  "atk-s0511a11:70_10": "tassa pana vijitasenā nāma aggamahesī,",
  "atk-s0511a11:70_11": "nanduttarakumāro nāmassa putto ahosi,",
  "atk-s0511a11:70_12": "vijito vijitāvī vijitābhirāmoti tayo pāsādā ahesuṁ.",
  "atk-s0511a11:70_13": "So navavassasahassāni agāraṁ ajjhāvasi.",
  "atk-s0511a11:70_14": "So padasāva mahābhinikkhamanaṁ nikkhamīti.",
  "atk-s0511a11:70_15": "Tena vuttaṁ –",
  "atk-s0511a11:71_0": "18.",
  "atk-s0511a11:72_0": " ‘‘Nagaraṁ dhaññavatī nāma, sudevo nāma khattiyo;",
  "atk-s0511a11:73_0": "Anomā nāma janikā, nāradassa mahesino.",
  "atk-s0511a11:74_0": "23.",
  "atk-s0511a11:75_0": " ‘‘Bhaddasālo jitamitto, ahesuṁ aggasāvakā;",
  "atk-s0511a11:76_0": "Vāseṭṭho nāmupaṭṭhāko, nāradassa mahesino.",
  "atk-s0511a11:77_0": "24.",
  "atk-s0511a11:78_0": " ‘‘Uttarā phaggunī ceva, ahesuṁ aggasāvikā;",
  "atk-s0511a11:79_0": "Bodhi tassa bhagavato, mahāsoṇoti vuccati.",
  "atk-s0511a11:80_0": "26.",
  "atk-s0511a11:81_0": " ‘‘Aṭṭhāsītiratanāni, accuggato mahāmuni;",
  "atk-s0511a11:82_0": "Kañcanagghiyasaṅkāso, dasasahassī virocati.",
  "atk-s0511a11:83_0": "27.",
  "atk-s0511a11:84_0": " ‘‘Tassa byāmappabhā kāyā, niddhāvati disodisaṁ;",
  "atk-s0511a11:85_0": "Nirantaraṁ divārattiṁ, yojanaṁ pharate sadā.",
  "atk-s0511a11:86_0": "28.",
  "atk-s0511a11:87_0": " ‘‘Na keci tena samayena, samantā yojane janā;",
  "atk-s0511a11:88_0": "Ukkāpadīpe ujjālenti, buddharaṁsīhi otthaṭā.",
  "atk-s0511a11:89_0": "29.",
  "atk-s0511a11:90_0": " ‘‘Navutivassasahassāni, āyu vijjati tāvade;",
  "atk-s0511a11:91_0": "Tāvatā tiṭṭhamāno so, tāresi janataṁ bahuṁ.",
  "atk-s0511a11:92_0": "30.",
  "atk-s0511a11:93_0": " ‘‘Yathā uḷūhi gaganaṁ, vicittaṁ upasobhati;",
  "atk-s0511a11:94_0": "Tatheva sāsanaṁ tassa, arahantehi sobhati.",
  "atk-s0511a11:95_0": "31.",
  "atk-s0511a11:96_0": " ‘‘Saṁsārasotaṁ taraṇāya, sesake paṭipannake;",
  "atk-s0511a11:97_0": "Dhammasetuṁ daḷhaṁ katvā, nibbuto so narāsabho.",
  "atk-s0511a11:98_0": "32.",
  "atk-s0511a11:99_0": " ‘‘Sopi buddho asamasamo, tepi khīṇāsavā atulatejā;",
  "atk-s0511a11:100_0": "Sabbaṁ tamantarahitaṁ, nanu rittā sabbasaṅkhārā’’ti.",
  "atk-s0511a11:101_0": "Tattha kañcanagghiyasaṅkāsoti vividharatanavicittakañcanamayagghikasadisarūpasobho.",
  "atk-s0511a11:101_1": "Dasasahassī virocatīti tassa pabhāya dasasahassīpi lokadhātu virocati,",
  "atk-s0511a11:101_2": "virājatīti attho.",
  "atk-s0511a11:101_3": "Tamevatthaṁ pakāsento bhagavā ‘‘tassa byāmappabhā kāyā,",
  "atk-s0511a11:101_4": "niddhāvati disodisa’’nti āha.",
  "atk-s0511a11:101_5": "Tattha byāmappabhā kāyāti byāmappabhā viyāti byāmappabhā,",
  "atk-s0511a11:101_6": "amhākaṁ bhagavato byāmappabhā viyāti attho.",
  "atk-s0511a11:102_0": "Na kecīti ettha na-kāro paṭisedhattho,",
  "atk-s0511a11:102_1": "tassa ujjālenti-saddena sambandho daṭṭhabbo.",
  "atk-s0511a11:102_2": "Ukkāti daṇḍadīpikā.",
  "atk-s0511a11:102_3": "Ukkā vā padīpe vā kecipi janā na ujjālenti na pajjālenti.",
  "atk-s0511a11:102_4": "Kasmāti ce?",
  "atk-s0511a11:102_5": "Buddhasarīrappabhāya obhāsitattā.",
  "atk-s0511a11:102_6": "Buddharaṁsīhīti buddharasmīhi.",
  "atk-s0511a11:102_7": "Otthaṭāti adhigatā.",
  "atk-s0511a11:103_0": "Uḷūhīti tārāhi,",
  "atk-s0511a11:103_1": "yathā tārāhi gaganatalaṁ vicittaṁ sobhati,",
  "atk-s0511a11:103_2": "tatheva tassa sāsanaṁ arahantehi vicittaṁ upasobhatīti attho.",
  "atk-s0511a11:103_3": "Saṁsārasotaṁ taraṇāyāti saṁsārasāgarassa taraṇatthaṁ.",
  "atk-s0511a11:103_4": "Sesake paṭipannaketi arahante ṭhapetvā kalyāṇaputhujjanehi saddhiṁ sese sekkhapuggaleti attho.",
  "atk-s0511a11:103_5": "Dhammasetunti maggasetuṁ,",
  "atk-s0511a11:103_6": "sesapuggale saṁsārato tāretuṁ dhammasetuṁ ṭhapetvā katasabbakicco hutvā parinibbāyīti attho.",
  "atk-s0511a11:103_7": "Sesaṁ heṭṭhā vuttattā sabbattha uttānamevāti.",
  "atk-s0511a11:104_0": "Nāradabuddhavaṁsavaṇṇanā niṭṭhitā.",
  "atk-s0511a11:105_0": "Niṭṭhito navamo buddhavaṁso."
}