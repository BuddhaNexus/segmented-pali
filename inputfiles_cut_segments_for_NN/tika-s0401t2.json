{
  "tika-s0401t2:0_0": "2. Nīvaraṇappahānavaggavaṇṇanā",
  "tika-s0401t2:1_0": "11.Dutiyassāti dutiyavaggassa.",
  "tika-s0401t2:1_1": "Ekadhammampīti ettha ‘‘ekasabhāvampī’’ti iminā sabhāvatthoyaṁ dhammasaddo ‘‘kusalā dhammā’’tiādīsu viyāti dassitaṁ hoti.",
  "tika-s0401t2:1_2": "Yadaggena ca sabhāvattho,",
  "tika-s0401t2:1_3": "tadaggena nissattattho siddho evāti ‘‘nissattaṭṭhena dhammo veditabbo’’ti vuttaṁ.",
  "tika-s0401t2:1_4": "Subhanimittanti dhammapariyāyena vuttaṁ.",
  "tika-s0401t2:1_5": "Tañhi atthato kāmacchando vā siyā.",
  "tika-s0401t2:1_6": "So hi attano gahaṇākārena subhanti,",
  "tika-s0401t2:1_7": "tenākārena pavattanakassa aññassa kāmacchandassa nimittattā ‘‘subhanimitta’’nti ca vuccati.",
  "tika-s0401t2:1_8": "Tassa ārammaṇaṁ vā subhanimittaṁ.",
  "tika-s0401t2:1_9": "Iṭṭhañhi iṭṭhākārena vā gayhamānaṁ rūpādiārammaṇaṁ ‘‘subhanimitta’’nti vuccati.",
  "tika-s0401t2:1_10": "Ārammaṇameva cettha nimittaṁ.",
  "tika-s0401t2:1_11": "Tathā hi vakkhati –",
  "tika-s0401t2:1_12": "‘‘subhanimittanti rāgaṭṭhāniyaṁ ārammaṇa’’nti.",
  "tika-s0401t2:1_13": "Samuccayattho vā-saddo anekatthattā nipātānaṁ.",
  "tika-s0401t2:1_14": "Bhiyyobhāvāyāti punappunaṁ bhāvāya.",
  "tika-s0401t2:1_15": "Vepullāyāti vipulabhāvāya,",
  "tika-s0401t2:1_16": "vaḍḍhiyāti attho.",
  "tika-s0401t2:1_17": "Ajāto nijjāto.",
  "tika-s0401t2:1_18": "Sesapadāni tasseva vevacanāni.",
  "tika-s0401t2:1_19": "Kāmesūti pañcasu kāmaguṇesu.",
  "tika-s0401t2:1_20": "Kāmacchandoti kāmasaṅkhāto chando,",
  "tika-s0401t2:1_21": "na kattukamyatāchando na dhammacchando.",
  "tika-s0401t2:1_22": "Kāmanavasena rajjanavasena ca kāmo eva rāgo kāmarāgo.",
  "tika-s0401t2:1_23": "Kāmanavasena nandanavasena ca kāmo eva nandīti kāmanandī.",
  "tika-s0401t2:1_24": "Kāmanavasena taṇhāyanavasena ca kāmataṇhā.",
  "tika-s0401t2:1_25": "Ādisaddena ‘‘kāmasneho kāmapariḷāho kāmamucchā kāmajjhosāna’’nti etesaṁ padānaṁ saṅgaho daṭṭhabbo.",
  "tika-s0401t2:1_26": "Tattha vuttanayeneva kāmatthaṁ viditvā sinehanaṭṭhena kāmasneho,",
  "tika-s0401t2:1_27": "pariḷāhanaṭṭhena kāmapariḷāho,",
  "tika-s0401t2:1_28": "mucchanaṭṭhena kāmamucchā,",
  "tika-s0401t2:1_29": "gilitvā pariniṭṭhāpanaṭṭhena kāmajjhosānaṁ veditabbaṁ.",
  "tika-s0401t2:1_30": "Kāmacchando eva kusalappavattito cittassa nīvaraṇaṭṭhena kāmacchandanīvaraṇaṁ,",
  "tika-s0401t2:1_31": "soti kāmacchando.",
  "tika-s0401t2:1_32": "Asamudācāravasenāti asamudācārabhāvena.",
  "tika-s0401t2:1_33": "Ananubhūtārammaṇavasenāti ‘‘idaṁ nāmeta’’nti vatthuvasena utvā tasmiṁ attabhāve ananubhūtassa ārammaṇassa vasena.",
  "tika-s0401t2:1_34": "Rūpasaddādibhedaṁ pana ārammaṇaṁ ekasmimpi attabhāve ananubhūtaṁ nāma nattheva,",
  "tika-s0401t2:1_35": "kimaṅgaṁ pana anādimati saṁsāre.",
  "tika-s0401t2:2_0": "Yaṁ vuttaṁ –",
  "tika-s0401t2:2_1": "‘‘asamudācāravasena cā’’tiādi,",
  "tika-s0401t2:2_2": "taṁ atisaṁkhittanti vitthārato dassetuṁ –",
  "tika-s0401t2:2_3": "‘‘tatthā’’tiādimāha.",
  "tika-s0401t2:2_4": "Tattha bhavaggahaṇena mahaggatabhavo gahito.",
  "tika-s0401t2:2_5": "So hi oḷārikakilesasamudācārarahito.",
  "tika-s0401t2:2_6": "Tajjanīyakammakatādikāle pārivāsikakāle ca caritabbāni dveasīti khuddakavattāni nāma.",
  "tika-s0401t2:2_7": "Na hi tāni sabbāsu avatthāsu caritabbāni,",
  "tika-s0401t2:2_8": "tasmā tāni na mahāvattesu antogadhānīti ‘‘cuddasa mahāvattānī’’ti vuttaṁ.",
  "tika-s0401t2:2_9": "Tathā āgantukavattaāvāsikagamika-anumodanabhattagga- piṇḍacārikaāraññakasenāsanajantāgharavaccakuṭiupajjhāya-",
  "tika-s0401t2:2_10": "saddhivihārikaācariya-antevāsikavattānīti etāni cuddasa mahāvattāni nāmāti vuttaṁ.",
  "tika-s0401t2:2_11": "Itarāni pana ‘‘pārivāsikānaṁ bhikkhūnaṁ vattaṁ paññāpessāmī’’ti (cūḷava.",
  "tika-s0401t2:2_12": "75) ārabhitvā ‘‘na upasampādetabbaṁ,",
  "tika-s0401t2:2_13": "na chamāyaṁ caṅkamante caṅkame caṅkamitabba’’nti (cūḷava.",
  "tika-s0401t2:2_14": "81) vuttāni pakatatte caritabbavattāni chasaṭṭhi,",
  "tika-s0401t2:2_15": "tato paraṁ ‘‘na,",
  "tika-s0401t2:2_16": "bhikkhave,",
  "tika-s0401t2:2_17": "pārivāsikena bhikkhunā pārivāsikavuḍḍhatarena bhikkhunā saddhiṁ,",
  "tika-s0401t2:2_18": "mūlāyapaṭikassanārahena,",
  "tika-s0401t2:2_19": "mānattārahena,",
  "tika-s0401t2:2_20": "mānattacārikena,",
  "tika-s0401t2:2_21": "abbhānārahena bhikkhunā saddiṁ ekacchanne āvāse vatthabba’’ntiādīni pakatatte caritabbehi anaññattā visuṁ",
  "tika-s0401t2:2_22": "visuṁ agaṇetvā pārivāsikavuḍḍhatarādīsu puggalantaresu caritabbattā tesaṁ vasena sampiṇḍetvā ekekaṁ katvā",
  "tika-s0401t2:2_23": "gaṇitāni pañcāti ekasattativattāni.",
  "tika-s0401t2:2_24": "Ukkhepanīyakammakatavattesu vattapaññāpanavasena vuttaṁ –",
  "tika-s0401t2:2_25": "‘‘na pakatattassa bhikkhuno abhivādanaṁ paccuṭṭhānaṁ…pe…",
  "tika-s0401t2:2_26": "piṭṭhiparikammaṁ sāditabba’’nti idaṁ abhivādanādīnaṁ assādiyanaṁ ekaṁ,",
  "tika-s0401t2:2_27": "‘‘na pakatatto bhikkhu sīlavipattiyā anuddhaṁsetabbo’’tiādīni (cūḷava.",
  "tika-s0401t2:2_28": "51) ca dasāti evaṁ dvāsīti honti.",
  "tika-s0401t2:2_29": "Etesveva pana kānici tajjanīyakammakatādivattāni kānici pārivāsikādivattānīti aggahitaggahaṇena dvāvīsativattanti veditabbaṁ.",
  "tika-s0401t2:2_30": "‘‘Cuddasa mahāvattānī’’ti vatvāpi ‘‘āgantukagamikavattāni cā’’ti imesaṁ visuṁ gahaṇaṁ imāni abhiṇhaṁ sambhavantīti katvā.",
  "tika-s0401t2:2_31": "Kileso okāsaṁ na labhati sabbadā vattappaṭipattiyaṁyeva byāvaṭacittatāya.",
  "tika-s0401t2:2_32": "Ayonisomanasikāranti aniccādīsu ‘‘nicca’’ntiādinā pavattaṁ anupāyamanasikāraṁ.",
  "tika-s0401t2:2_33": "Sativossagganti satiyā vissajjanaṁ,",
  "tika-s0401t2:2_34": "sativirahanti attho.",
  "tika-s0401t2:2_35": "Evampīti vakkhamānāpekkhāya avuttasampiṇḍanattho pi-saddo.",
  "tika-s0401t2:3_0": "Anusandhivasenāti pucchānusandhiādianusandhivasena.",
  "tika-s0401t2:3_1": "Pubbāparavasenāti pubbāparaganthasallakkhaṇavasena.",
  "tika-s0401t2:3_2": "Gaṇhantassāti ācariyamukhato gaṇhantassa.",
  "tika-s0401t2:3_3": "Sajjhāyantassāti ācariyamukhato uggahitaganthaṁ sajjhāyantassa.",
  "tika-s0401t2:3_4": "Vācentassāti pāḷiṁ tadatthañca uggaṇhāpanavasena paresaṁ vācentassa.",
  "tika-s0401t2:3_5": "Desentassāti desanāvasena paresaṁ dhammaṁ desentassa.",
  "tika-s0401t2:3_6": "Pakāsentassāti attano attano saṁsayaṭṭhāne pucchantānaṁ yāthāvato atthaṁ pakāsentassa.",
  "tika-s0401t2:3_7": "Kileso okāsaṁ na labhati rattindivaṁ ganthakammesuyeva byāvaṭacittatāya.",
  "tika-s0401t2:3_8": "Evampīti vuttasampiṇḍanattho pi-saddo.",
  "tika-s0401t2:3_9": "Evaṁ sesesupi.",
  "tika-s0401t2:4_0": "Dhutaṅgadharo hotīti vuttamevatthaṁ pakāseti ‘‘terasa dhutaṅgaguṇe samādāya vattatī’’ti.",
  "tika-s0401t2:4_1": "Bāhullāyāti cīvarādipaccayabāhullāya.",
  "tika-s0401t2:4_2": "Yathā cīvarādayo paccayā bahulaṁ uppajjanti,",
  "tika-s0401t2:4_3": "tathā āvattassa pavattassāti attho.",
  "tika-s0401t2:4_4": "Parihīnajjhānassāti jhānantarāyakarena visabhāgarūpadassanādinā kenaci nimittena parihīnajjhānassa.",
  "tika-s0401t2:4_5": "Vissaṭṭhajjhānassāti asamāpajjanavasena pariccattajjhānassa.",
  "tika-s0401t2:4_6": "Bhassādīsūti ādi-saddena gaṇasaṅgaṇikaniddānavakammādiṁ saṅgaṇhāti.",
  "tika-s0401t2:4_7": "Sattasu vā anupassanāsūti ettha satta anupassanā nāma aniccānupassanā dukkhānupassanā anattānupassanā",
  "tika-s0401t2:4_8": "nibbidānupassanā virāgānupassanā nirodhānupassanā paṭinissaggānupassanā khayānupassanā vayānupassanā",
  "tika-s0401t2:4_9": "vipariṇāmānupassanā animittānupassanā appaṇihitānupassanā suññatānupassanā adhipaññādhammavipassanā yathābhūtañāṇadassanaṁ",
  "tika-s0401t2:4_10": "ādīnavānupassanā paṭisaṅkhānupassanā vivaṭṭānupassanāti imāsu aṭṭhārasasu mahāvipassanāsu ādito vuttā",
  "tika-s0401t2:4_11": "aniccānupassanādi-paṭinissaggānupassanāpariyantā satta.",
  "tika-s0401t2:4_12": "Ettha yaṁ vattabbaṁ,",
  "tika-s0401t2:4_13": "taṁ visuddhimaggasaṁvaṇṇanāto (visuddhi. mahāṭī.",
  "tika-s0401t2:4_14": "2.741) gahetabbaṁ.",
  "tika-s0401t2:5_0": "Anāsevanatāyāti purimattabhāve jhānena vikkhambhitakilesassa kāmacchandādiāsevanāya abhāvato.",
  "tika-s0401t2:5_1": "Ananubhūtapubbanti tasmiṁ attabhāve ananubhūtapubbaṁ.",
  "tika-s0401t2:5_2": "Jātoti etasseva vevacanaṁ sañjātotiādi.",
  "tika-s0401t2:5_3": "Nanu ca khaṇikattā sabbadhammānaṁ uppannassa kāmacchandassa taṅkhaṇaṁyeva avassaṁ nirodhasambhavato niruddhe",
  "tika-s0401t2:5_4": "ca tasmiṁ puna aññasseva uppajjanato ca kathaṁ tassa punappunabhāvo rāsibhāvo cāti āha –",
  "tika-s0401t2:5_5": "‘‘tattha sakiṁ uppanno kāmacchando’’tiādi.",
  "tika-s0401t2:5_6": "Aṭṭhānametanti akāraṇametaṁ.",
  "tika-s0401t2:5_7": "Yena kāraṇena uppanno kāmacchando na nirujjhati,",
  "tika-s0401t2:5_8": "niruddho ca sveva puna uppajjissati,",
  "tika-s0401t2:5_9": "tādisaṁ kāraṇaṁ natthīti attho.",
  "tika-s0401t2:6_0": "Rāgaṭṭhāniyanti rāgajanakaṁ.",
  "tika-s0401t2:6_1": "Aniccādīsu niccādivasena viparītamanasikāro,",
  "tika-s0401t2:6_2": "idha ayonisomanasikāroti āha –",
  "tika-s0401t2:6_3": "‘‘anicce nicca’’ntiādi.",
  "tika-s0401t2:6_4": "Ayonisomanasikāroti anupāyamanasikāro,",
  "tika-s0401t2:6_5": "kusaladhammappavattiyā akāraṇabhūto manasikāroti attho.",
  "tika-s0401t2:6_6": "Uppathamanasikāroti kusaladhammappavattiyā amaggabhūto manasikāro.",
  "tika-s0401t2:6_7": "Saccavippaṭikūlenāti saccābhisamayassa anunulomavasena.",
  "tika-s0401t2:6_8": "Āvajjanātiādinā āvajjanāya paccayabhūtā tato purimuppannā manodvārikā akusalajavanappavatti phalavohārena tathā vuttā.",
  "tika-s0401t2:6_9": "Tassa hi vasena sā akusalappavattiyā upanissayo hoti.",
  "tika-s0401t2:6_10": "Āvajjanāti bhavaṅgacittaṁ āvajjayatīti āvajjanā.",
  "tika-s0401t2:6_11": "Anu anu āvajjetīti anvāvajjanā.",
  "tika-s0401t2:6_12": "Bhavaṅgārammaṇato aññaṁ ābhujatīti ābhogo.",
  "tika-s0401t2:6_13": "Samannāharatīti samannāhāro.",
  "tika-s0401t2:6_14": "Tadevārammaṇaṁ attānaṁ anubandhitvā uppajjamāno manasi karoti ṭhapetīti manasikāro.",
  "tika-s0401t2:6_15": "Ayaṁ vuccati ayonisomanasikāroti ayaṁ anupāyauppathamanasikāralakkhaṇo ayonisomanasikāro nāma vuccati.",
  "tika-s0401t2:7_0": "12.",
  "tika-s0401t2:7_1": "Dutiye bhattabyāpatti viyāti bhattassa pūtibhāvena vippakārappatti viya,",
  "tika-s0401t2:7_2": "cittassa byāpajjananti cittassa vikārabhāvāpādanaṁ.",
  "tika-s0401t2:7_3": "Tenevāha –",
  "tika-s0401t2:7_4": "‘‘pakativijahanabhāvo’’ti.",
  "tika-s0401t2:7_5": "Byāpajjati tena cittaṁ pūtikummāsādayo viya purimapakatiṁ jahatīti byāpādo.",
  "tika-s0401t2:7_6": "Paṭighoyeva uparūpari uppajjamānassa paṭighassa nimittabhāvato paṭighanimittaṁ,",
  "tika-s0401t2:7_7": "paṭighassa ca kāraṇabhūtaṁ ārammaṇaṁ paṭighanimittanti āha –",
  "tika-s0401t2:7_8": "‘‘paṭighassapi paṭighārammaṇassapi etaṁ adhivacana’’nti.",
  "tika-s0401t2:7_9": "Aṭṭhakathāyanti mahāaṭṭhakathāyaṁ.",
  "tika-s0401t2:8_0": "13.",
  "tika-s0401t2:8_1": "Tatiye thinatā thinaṁ,",
  "tika-s0401t2:8_2": "sappipiṇḍo viya avipphārikatāya cittassa ghanabhāvo baddhatāti attho.",
  "tika-s0401t2:8_3": "Medhatīti middhaṁ,",
  "tika-s0401t2:8_4": "akammaññabhāvena hiṁsatīti attho.",
  "tika-s0401t2:8_5": "‘‘Yā tasmiṁ samaye cittassa akalyatā’’tiādinā (dha. sa.",
  "tika-s0401t2:8_6": "1162) thinassa,",
  "tika-s0401t2:8_7": "‘‘yā tasmiṁ samaye kāyassa akalyatā’’tiādinā (dha. sa.",
  "tika-s0401t2:8_8": "1163) ca middhassa abhidhamme niddiṭṭhattā vuttaṁ –",
  "tika-s0401t2:8_9": "‘‘cittassa akammaññatā thinaṁ,",
  "tika-s0401t2:8_10": "tiṇṇaṁ khandhānaṁ akammaññatā middha’’nti.",
  "tika-s0401t2:8_11": "Satipi aññamaññāvippayoge cittakāyalahutādīnaṁ viya cittacetasikānaṁ yathākkamaṁ taṁtaṁviseso siyā,",
  "tika-s0401t2:8_12": "yā tesaṁ akalyatādīnaṁ visesapaccayatā,",
  "tika-s0401t2:8_13": "ayametesaṁ sabhāvoti daṭṭhabbaṁ.",
  "tika-s0401t2:8_14": "Kapimiddhassāti vuttamevatthaṁ vibhāveti ‘‘pacalāyikabhāvassā’’ti.",
  "tika-s0401t2:8_15": "Akkhidalānaṁ pacalabhāvaṁ karotīti pacalāyiko,",
  "tika-s0401t2:8_16": "pacalāyikassa bhāvo pacalāyikabhāvo,",
  "tika-s0401t2:8_17": "pacalāyikattanti vuttaṁ hoti.",
  "tika-s0401t2:8_18": "Ubhinnanti thinamiddhānaṁ.",
  "tika-s0401t2:8_19": "‘‘Vitthāro veditabbo’’ti iminā sambandho veditabbo.",
  "tika-s0401t2:8_20": "Cittassa akalyatāti cittassa gilānabhāvo.",
  "tika-s0401t2:8_21": "Gilāno hi akalyakoti vuccati.",
  "tika-s0401t2:8_22": "Vinayepi vuttaṁ – ‘‘nāhaṁ, bhante,",
  "tika-s0401t2:8_23": "akalyako’’ti (pārā. 151).",
  "tika-s0401t2:8_24": "Kālaṁ khamatīti hi kalyaṁ, arogatā,",
  "tika-s0401t2:8_25": "tassaṁ niyutto kalyako,",
  "tika-s0401t2:8_26": "na kalyako akalyako.",
  "tika-s0401t2:8_27": "Akammaññatāti cittagelaññasaṅkhātova akammaññatākāro.",
  "tika-s0401t2:8_28": "Olīyanāti olīyanākāro.",
  "tika-s0401t2:8_29": "Iriyāpathūpatthambhitañhi cittaṁ iriyāpathaṁ sandhāretuṁ asakkontaṁ rukkhe vagguli viya khīle laggitaphāṇitavārako viya ca olīyati lambati,",
  "tika-s0401t2:8_30": "tassa taṁ ākāraṁ sandhāya –",
  "tika-s0401t2:8_31": "‘‘olīyanā’’ti vuttaṁ.",
  "tika-s0401t2:8_32": "Dutiyapadaṁ upasaggena vaḍḍhitaṁ.",
  "tika-s0401t2:8_33": "Kāyassāti vedanādikkhandhattayasaṅkhātassa nāmakāyassa.",
  "tika-s0401t2:8_34": "Akalyatā akammaññatāti heṭṭhā vuttanayameva.",
  "tika-s0401t2:8_35": "Megho viya ākāsaṁ onayhatīti onāho.",
  "tika-s0401t2:8_36": "Onayhatīti ca chādeti avattharati vāti attho .",
  "tika-s0401t2:8_37": "Sabbatobhāgena onāhoti pariyonāho.",
  "tika-s0401t2:8_38": "Aratiādīnaṁ attho vibhaṅge (vibha.",
  "tika-s0401t2:8_39": "856) vuttanayeneva veditabboti tattha vuttapāḷiyā dassetuṁ –",
  "tika-s0401t2:8_40": "‘‘vuttaṁ heta’’ntiādimāha.",
  "tika-s0401t2:9_0": "Tattha pantesūti dūresu,",
  "tika-s0401t2:9_1": "vivittesu vā.",
  "tika-s0401t2:9_2": "Adhikusalesūti samathavipassanādhammesu.",
  "tika-s0401t2:9_3": "Aratīti ratippaṭikkhepo.",
  "tika-s0401t2:9_4": "Aratitāti aramanākāro.",
  "tika-s0401t2:9_5": "Anabhiratīti anabhiratabhāvo.",
  "tika-s0401t2:9_6": "Anabhiramanāti anabhiramanākāro .",
  "tika-s0401t2:9_7": "Ukkaṇṭhitāti ukkaṇṭhanākāro.",
  "tika-s0401t2:9_8": "Paritassitāti ukkaṇṭhanavaseneva paritassanā,",
  "tika-s0401t2:9_9": "ukkaṇṭhitasseva tattha tattha taṇhāyanāti vuttaṁ hoti.",
  "tika-s0401t2:9_10": "Paritassitāti vā kampanā.",
  "tika-s0401t2:9_11": "Tandīti jātiālasiyaṁ,",
  "tika-s0401t2:9_12": "pakatiālasiyanti attho.",
  "tika-s0401t2:9_13": "Tathā hi kusalakaraṇe kāyassa avipphārikatā līnatā jātiālasiyaṁ tandī nāma,",
  "tika-s0401t2:9_14": "na rogautujādīhi kāyagelaññaṁ.",
  "tika-s0401t2:9_15": "Tandiyanāti tandiyanākāro.",
  "tika-s0401t2:9_16": "Tandimanatāti tandiyā abhibhūtacittatā.",
  "tika-s0401t2:9_17": "Alasassa bhāvo ālasyaṁ,",
  "tika-s0401t2:9_18": "ālasyāyanākāro ālasyāyanā.",
  "tika-s0401t2:9_19": "Ālasyāyitassa bhāvo ālasyāyitattaṁ.",
  "tika-s0401t2:9_20": "Iti sabbehipi imehi padehi kilesavasena kāyālasiyaṁ kathitaṁ.",
  "tika-s0401t2:9_21": "Thinamiddhakāraṇānañhi rāgādikilesānaṁ vasena nāmakāyassa ālasiyaṁ,",
  "tika-s0401t2:9_22": "tadeva rūpakāyassāpīti daṭṭhabbaṁ.",
  "tika-s0401t2:9_23": "Jambhanāti phandanā.",
  "tika-s0401t2:9_24": "Punappunaṁ jambhanā vijambhanā.",
  "tika-s0401t2:9_25": "Ānamanāti purato namanā.",
  "tika-s0401t2:9_26": "Vinamanāti pacchato namanā.",
  "tika-s0401t2:9_27": "Sannamanāti samantato namanā.",
  "tika-s0401t2:9_28": "Paṇamanāti yathā tantato uṭṭhitapesakāro kismiñcideva gahetvā ujuṁ kāyaṁ ussāpeti,",
  "tika-s0401t2:9_29": "evaṁ kāyassa uddhaṁ ṭhapanā.",
  "tika-s0401t2:9_30": "Byādhiyakanti uppannabyādhitā.",
  "tika-s0401t2:9_31": "Iti sabbehipi imehi padehi thinamiddhakāraṇānaṁ rāgādikilesānaṁ vasena kāyabaddhanameva kathitaṁ.",
  "tika-s0401t2:9_32": "Bhuttāvissāti bhuttavato.",
  "tika-s0401t2:9_33": "Bhattamucchāti bhattagelaññaṁ.",
  "tika-s0401t2:9_34": "Balavabhattena hi mucchāpatto viya hoti.",
  "tika-s0401t2:9_35": "Bhattakilamathoti bhattena kilantabhāvo.",
  "tika-s0401t2:9_36": "Bhattapariḷāhoti bhattadaratho.",
  "tika-s0401t2:9_37": "Tasmiñhi samaye pariḷāhuppattiyā upahatindriyo hoti,",
  "tika-s0401t2:9_38": "kāyo jīratīti.",
  "tika-s0401t2:9_39": "Kāyaduṭṭhullanti bhattaṁ nissāya kāyassa akammaññataṁ.",
  "tika-s0401t2:9_40": "Akalyatātiādi heṭṭhā vuttanayameva.",
  "tika-s0401t2:9_41": "Līnanti avipphārikatāya paṭikuṭitaṁ.",
  "tika-s0401t2:9_42": "Itare dve ākārabhāvaniddesā.",
  "tika-s0401t2:9_43": "Thinanti sappipiṇḍo viya avipphārikatāya ghanabhāvena ṭhitaṁ.",
  "tika-s0401t2:9_44": "Thiyanāti ākāraniddeso.",
  "tika-s0401t2:9_45": "Thiyibhāvo thiyitattaṁ,",
  "tika-s0401t2:9_46": "avipphāravaseneva baddhatāti attho.",
  "tika-s0401t2:9_47": "Imehi pana sabbehipi padehi thinamiddhakāraṇānaṁ rāgādikilesānaṁ vasena cittassa gilānākāro kathitoti veditabbo.",
  "tika-s0401t2:9_48": "Purimā cattāro dhammāti arati, tandī,",
  "tika-s0401t2:9_49": "vijambhitā,",
  "tika-s0401t2:9_50": "bhattasammadoti ete cattāro dhammā.",
  "tika-s0401t2:9_51": "Yadā thinamiddhaṁ uppannaṁ hoti,",
  "tika-s0401t2:9_52": "tadā aratiādīnampi sambhavato ‘‘upanissayakoṭiyā pana hotī’’ti vuttaṁ,",
  "tika-s0401t2:9_53": "upanissayakoṭiyā paccayo hotīti attho.",
  "tika-s0401t2:10_0": "14.",
  "tika-s0401t2:10_1": "Catutthe uddatassa bhāvo uddhaccaṁ.",
  "tika-s0401t2:10_2": "Yassa dhammassa vasena uddhataṁ hoti cittaṁ,",
  "tika-s0401t2:10_3": "taṁsampayuttā vā dhammā,",
  "tika-s0401t2:10_4": "so dhammo uddaccaṁ.",
  "tika-s0401t2:10_5": "Kucchitaṁ kataṁ kukataṁ,",
  "tika-s0401t2:10_6": "duccaritaṁ sucaritañca.",
  "tika-s0401t2:10_7": "Akatampi hi kukatameva.",
  "tika-s0401t2:10_8": "Evañhi vattāro honti ‘‘yaṁ mayā na kataṁ,",
  "tika-s0401t2:10_9": "taṁ kukata’’nti.",
  "tika-s0401t2:10_10": "Evaṁ katākataṁ duccaritaṁ sucaritañca kukataṁ,",
  "tika-s0401t2:10_11": "taṁ ārabbha vippaṭisāravasena pavattaṁ pana cittaṁ idha kukatanti veditabbaṁ.",
  "tika-s0401t2:10_12": "Tassa bhāvo kukkuccaṁ.",
  "tika-s0401t2:10_13": "Cittassa uddhatākāroti cittassa avūpasamākārova vutto.",
  "tika-s0401t2:10_14": "Avūpasamalakkhaṇañhi uddhaccaṁ.",
  "tika-s0401t2:10_15": "Yathāpavattassa katākatākāravisiṭṭhassa duccaritasucaritassa anusocanavasena virūpaṁ paṭisaraṇaṁ vippaṭisāro.",
  "tika-s0401t2:10_16": "Kukkuccassapi katākatānusocanavasena cittavikkhepabhāvato avūpasamākāro sambhavatīti āha –",
  "tika-s0401t2:10_17": "‘‘cetaso avūpasamoti uddhaccakukkuccassevataṁ nāma’’nti.",
  "tika-s0401t2:10_18": "Sveva ca cetaso avūpasamoti uddhaccakukkuccameva niddiṭṭhaṁ.",
  "tika-s0401t2:10_19": "Tañca attanova attanā sahajātaṁ na hotīti āha –",
  "tika-s0401t2:10_20": "‘‘ayaṁ pana upanissayakoṭiyā paccayo hotī’’ti.",
  "tika-s0401t2:10_21": "Upanissayapaccayatā ca purimuppannavasena veditabbā.",
  "tika-s0401t2:11_0": "15. Pañcame vigatā cikicchā assāti vicikicchā. Sabhāvaṁ vicinanto tāya kicchatīti vā vicikicchā.",
  "tika-s0401t2:12_0": "16.",
  "tika-s0401t2:12_1": "Chaṭṭhe hetuṁ vā paccayaṁ vā na labhatīti ettha hetuggahaṇena janakaṁ kāraṇamāha,",
  "tika-s0401t2:12_2": "paccayaggahaṇena anupālanakaṁ kāraṇaṁ.",
  "tika-s0401t2:12_3": "Hetunti vā upādānakāraṇaṁ.",
  "tika-s0401t2:12_4": "Paccayanti sahakāraṇaṁ vuttaṁ.",
  "tika-s0401t2:12_5": "Tanti kilesaṁ.",
  "tika-s0401t2:12_6": "Vivaṭṭetvā arahattaṁ gaṇhātīti vivaṭṭābhimukhaṁ cittaṁ pesetvā vipassanaṁ vaḍḍhento arahattaphalaṁ gaṇhāti.",
  "tika-s0401t2:12_7": "Bhikkhāya caranti etthāti bhikkhācāro,",
  "tika-s0401t2:12_8": "gocaragāmassetaṁ adhivacanaṁ,",
  "tika-s0401t2:12_9": "tasmiṁ bhikkhācāre.",
  "tika-s0401t2:12_10": "Vayaṁ āgammāti dārabharaṇānurūpaṁ vayaṁ āgamma.",
  "tika-s0401t2:12_11": "Āyūhantoti upacinanto.",
  "tika-s0401t2:12_12": "Aṅgārapakkanti vītaccikaṅgāresu pakkaṁ.",
  "tika-s0401t2:12_13": "Kiṁ nāmetanti bhikkhū garahanto āha.",
  "tika-s0401t2:12_14": "Jīvamānapetakasattoti jīvamāno hutvā ‘‘teneva attabhāvena petabhāvaṁ pattasatto bhavissatī’’ti parikappavasena vuttaṁ.",
  "tika-s0401t2:12_15": "Kuṭanti pānīyaghaṭaṁ.",
  "tika-s0401t2:12_16": "Yāva dāruṇanti ativiya dāruṇaṁ.",
  "tika-s0401t2:12_17": "Vipāko kīdiso bhavissatīti tayā katakammassa āyatiṁ anubhavitabbavipāko kīdiso bhavissati.",
  "tika-s0401t2:13_0": "Visaṅkharitvāti chedanabhedanādīhi vināsetvā.",
  "tika-s0401t2:13_1": "Dīpakamigapakkhinoti attano nisinnabhāvassa dīpanato evaṁladdhanāmā migapakkhino,",
  "tika-s0401t2:13_2": "yena araññaṁ netvā nesādo tesaṁ saddena āgatāgate migapakkhino vadhitvā gaṇhāti.",
  "tika-s0401t2:13_3": "Theranti cūḷapiṇḍapātikatissattheraṁ.",
  "tika-s0401t2:13_4": "Iddhiyā abhisaṅkharitvāti adhiṭṭhānādivasena iddhiṁ abhisaṅkharitvā.",
  "tika-s0401t2:13_5": "Upayogatthe cetaṁ karaṇavacanaṁ.",
  "tika-s0401t2:13_6": "Aggipapaṭikanti accikaraṇaṁ,",
  "tika-s0401t2:13_7": "vipphuliṅganti attho.",
  "tika-s0401t2:13_8": "Passantassevāti anādare sāmivacanaṁ.",
  "tika-s0401t2:13_9": "Tassa therassāti tassa milakkhatissattherassa.",
  "tika-s0401t2:13_10": "Tassāti tassā aggipapaṭikāya.",
  "tika-s0401t2:13_11": "Paṭibalassāti uggahaṇasajjhāyādīsu paṭibalassa.",
  "tika-s0401t2:13_12": "Dukkhaṁ upanisā kāraṇametissāti dukkhūpanisā,",
  "tika-s0401t2:13_13": "dukkhanibandhanā dukkhahetukā saddhāti vuttaṁ hoti.",
  "tika-s0401t2:13_14": "Vattamukhena kammaṭṭhānassa kathitattā ‘‘vattasīse ṭhatvā’’ti vuttaṁ.",
  "tika-s0401t2:13_15": "Palālavaraṇakanti palālapuñjaṁ.",
  "tika-s0401t2:14_0": "Ārambhathāti samathavipassanādīsu vīriyaṁ karotha.",
  "tika-s0401t2:14_1": "Nikkamathāti kosajjato nikkhamatha,",
  "tika-s0401t2:14_2": "kāmānaṁ vā panūdanāya nikkhamatha,",
  "tika-s0401t2:14_3": "ubhayenapi vīriyameva vuttaṁ.",
  "tika-s0401t2:14_4": "Vīriyañhi ārambhanakavasena ārambho,",
  "tika-s0401t2:14_5": "kosajjato nikkhamanavasena ‘‘nikkamo’’ti vuccati.",
  "tika-s0401t2:14_6": "Yuñjatha buddhasāsaneti buddhassa bhagavato pariyattipaṭipattipaṭivedhasaṅkhāte tividhasāsane yuñjatha yogaṁ karotha.",
  "tika-s0401t2:14_7": "Evamanuyuñjantā maccuno senaṁ dhunātha viddhaṁsetha.",
  "tika-s0401t2:14_8": "Tattha maccuno senanti –",
  "tika-s0401t2:15_0": "‘‘Kāmā te paṭhamā senā, dutiyā arati vuccati;",
  "tika-s0401t2:16_0": "Tatiyā khuppipāsā te, catutthī taṇhā pavuccati.",
  "tika-s0401t2:17_0": "‘‘Pañcamaṁ thinamiddhaṁ te, chaṭṭhā bhīrū pavuccati;",
  "tika-s0401t2:18_0": "Sattamī vicikicchā te, makkho thambho te aṭṭhamo.",
  "tika-s0401t2:19_0": "‘‘Lābho siloko sakkāro,",
  "tika-s0401t2:20_0": "Micchāladdho ca yo yaso;",
  "tika-s0401t2:21_0": "Yo cattānaṁ samukkaṁse,",
  "tika-s0401t2:22_0": "Pare ca avajānāti.",
  "tika-s0401t2:23_0": "‘‘Esā namuci te senā, kaṇhassābhippahārinī;",
  "tika-s0401t2:24_0": "Na naṁ asūro jināti, jetvā ca labhate sukha’’nti. (su. ni. 438-441) –",
  "tika-s0401t2:25_0": "Evamāgataṁ kāmādibhedaṁ maccuno senaṁ.",
  "tika-s0401t2:25_1": "Ettha ca yasmā āditova agāriyabhūte satte vatthukāmesu kilesakāmā mosayanti,",
  "tika-s0401t2:25_2": "te abhibhuyya anagāriyabhāvaṁ upagatānaṁ pantesu senāsanesu aññataraññataresu vā adhikusalesu dhammesu arati uppajjati.",
  "tika-s0401t2:25_3": "Vuttañhetaṁ –",
  "tika-s0401t2:25_4": "‘‘pabbajitena kho, āvuso,",
  "tika-s0401t2:25_5": "abhirati dukkarā’’ti (saṁ. ni. 4.331).",
  "tika-s0401t2:25_6": "Tato te parappaṭibaddhajīvikattā khuppipāsā bādhati,",
  "tika-s0401t2:25_7": "tāya bādhitānaṁ pariyesanataṇhā cittaṁ kilamayati.",
  "tika-s0401t2:25_8": "Atha nesaṁ kilantacittānaṁ thinamiddhaṁ okkamati,",
  "tika-s0401t2:25_9": "tato visesamanadhigacchantānaṁ durabhisambhavesu araññavanapatthesu pantesu senāsanesu viharataṁ utrāsasaññitā bhīru jāyati.",
  "tika-s0401t2:25_10": "Tesaṁ ussaṅkitaparisaṅkitānaṁ dīgharattaṁ vivekarasamanassādayamānānaṁ viharataṁ ‘‘na siyā nu kho esa maggo’’ti paṭipattiyaṁ vicikicchā uppajjati.",
  "tika-s0401t2:25_11": "Taṁ vinodetvā viharataṁ appamattakena visesādhigamena mānamakkhathambhā jāyanti.",
  "tika-s0401t2:25_12": "Tepi vinodetvā viharataṁ tato adhikataraṁ visesādhigamanaṁ nissāya lābhasakkārasilokā uppajjanti.",
  "tika-s0401t2:25_13": "Lābhādīhi mucchitvā dhammappatirūpakāni pakāsento micchāyasaṁ adhigantvā tattha ṭhitā jātiādīhi attānaṁ ukkaṁsenti,",
  "tika-s0401t2:25_14": "paraṁ vambhenti,",
  "tika-s0401t2:25_15": "tasmā kāmādīnaṁ paṭhamasenādibhāvo veditabbo.",
  "tika-s0401t2:25_16": "Naḷāgāranti naḷehi vinaddhatiṇacchannagehaṁ.",
  "tika-s0401t2:26_0": "Vihassatīti uggahaṇasajjhāyanamanasikārādīhi viharissati.",
  "tika-s0401t2:26_1": "Jātisaṁsāranti punappunaṁ jātisaṅkhātasaṁsāravaṭṭaṁ.",
  "tika-s0401t2:26_2": "Dukkhassantaṁ karissatīti dukkhassa antasaṅkhātaṁ nibbānaṁ sacchikarissati.",
  "tika-s0401t2:26_3": "Palālapuñjāhanti palālapuñjaṁ ahanti padacchedo.",
  "tika-s0401t2:26_4": "Tatiyaṁ ṭhānanti anāgāmiphalaṁ sandhāya vadati.",
  "tika-s0401t2:27_0": "Tivassabhikkhukāleti upasampadato tīṇi vassāni assāti tivasso,",
  "tika-s0401t2:27_1": "tivasso ca so bhikkhu cāti tivassabhikkhu, tassa,",
  "tika-s0401t2:27_2": "tena vā upalakkhito kālo tivassabhikkhukālo, tasmiṁ.",
  "tika-s0401t2:27_3": "Yadā so tivasso bhikkhu nāma hoti,",
  "tika-s0401t2:27_4": "tadāti vuttaṁ hoti.",
  "tika-s0401t2:27_5": "Kammaṁ karotīti bhāvanākammaṁ karoti.",
  "tika-s0401t2:27_6": "Ganthakammanti ganthavisayaṁ uggahaṇādikammaṁ.",
  "tika-s0401t2:27_7": "Piṇḍāpacitiṁ katvāti antovasse temāsaṁ dinnapiṇḍassa kilesakkhayakaraṇena apacitiṁ pūjaṁ katvā.",
  "tika-s0401t2:27_8": "Piṇḍāpacitiṁ karonto hi bhikkhu yehi attano yo piṇḍapāto dinno,",
  "tika-s0401t2:27_9": "tesaṁ tassa mahapphalabhāvaṁ icchanto attano santānameva kilesakkhayakaraṇena visodhetvā arahattaṁ gaṇhāti.",
  "tika-s0401t2:28_0": "Mahābhūtīti ettha pūjāvacano mahantasaddo,",
  "tika-s0401t2:28_1": "bhūtīti ca nāmekadesena tissabhūtittheraṁ ālapati.",
  "tika-s0401t2:28_2": "Bhavati hi nāmekadesenapi vohāro yathā ‘‘devadatto datto’’ti.",
  "tika-s0401t2:28_3": "Mahābhūtīti vā piyasamudāhāro,",
  "tika-s0401t2:28_4": "so mahati bhūti vibhūti puññañāṇādisampadā assāti mahābhūti.",
  "tika-s0401t2:28_5": "Channaṁ sepaṇṇigacchamūlanti sākhāpalāsādīhi channaṁ ghanacchāyaṁ sepaṇṇigacchamūlaṁ.",
  "tika-s0401t2:28_6": "Asubhakammaṭṭhānaṁ pādakaṁ katvāti kesādiasubhakoṭṭhāsabhāvanāya paṭiladdhaṁ upacārasamādhiṁ appanāsamādhiṁ vā pādakaṁ katvā.",
  "tika-s0401t2:28_7": "Asubhavisayaṁ upacārajjhānādikammamevettha upari pavattetabbabhāvanākammassa kāraṇabhāvato ṭhānanti kammaṭṭhānaṁ.",
  "tika-s0401t2:29_0": "Sahassadvisahassasaṅkhāmattattā ‘‘mahāgaṇe’’ti vuttaṁ.",
  "tika-s0401t2:29_1": "Attano vasanaṭṭhānato therassa santikaṁ gantvāti attano vasanaṭṭhānato ākāsena gantvā vihārasamīpe otaritvā",
  "tika-s0401t2:29_2": "divāṭṭhāne nisinnattherassa santikaṁ gantvā.",
  "tika-s0401t2:29_3": "Kiṁ āgatosīti kiṁkāraṇā āgatosi.",
  "tika-s0401t2:29_4": "Sabbesu rattidivasabhāgesu okāsaṁ alabhantoti so kira thero ‘‘tuyhaṁ okāso na bhavissati,",
  "tika-s0401t2:29_5": "āvuso’’ti vuttepi ‘‘vitakkamāḷake ṭhitakāle pucchissāmi,",
  "tika-s0401t2:29_6": "bhante’’ti vatvā ‘‘tasmiṁ ṭhāne aññe pucchissantī’’ti vutte ‘‘bhikkhācāramagge,",
  "tika-s0401t2:29_7": "bhante’’ti vatvā ‘‘tatrāpi aññe pucchantī’’ti vutte dupaṭṭanivāsanaṭṭhāne,",
  "tika-s0401t2:29_8": "saṅghāṭipārupanaṭṭhāne,",
  "tika-s0401t2:29_9": "pattanīharaṇaṭṭhāne,",
  "tika-s0401t2:29_10": "gāme caritvā āsanasālāya yāgupītakāle, bhanteti.",
  "tika-s0401t2:29_11": "Tatthāpi therā attano kaṅkhaṁ vinodenti, āvusoti.",
  "tika-s0401t2:29_12": "Antogāmato nikkhamanakāle pucchissāmi, bhanteti.",
  "tika-s0401t2:29_13": "Tatrāpi aññe pucchanti, āvusoti.",
  "tika-s0401t2:29_14": "Antarāmagge, bhanteti.",
  "tika-s0401t2:29_15": "Bhojanasālāya bhattakiccapariyosāne, bhante.",
  "tika-s0401t2:29_16": "Divāṭṭhāne pādadhovanakāle, bhanteti.",
  "tika-s0401t2:29_17": "Tato paṭṭhāya yāva aruṇā apare pucchanti, āvusoti.",
  "tika-s0401t2:29_18": "Dantakaṭṭhaṁ gahetvā mukhadhovanatthaṁ gamanakāle, bhanteti.",
  "tika-s0401t2:29_19": "Tadāpi aññe pucchantīti.",
  "tika-s0401t2:29_20": "Mukhaṁ dhovitvā āgamanakāle, bhanteti.",
  "tika-s0401t2:29_21": "Tatrāpi aññe pucchissantīti.",
  "tika-s0401t2:29_22": "Senāsanaṁ pavisitvā nisinnakāle, bhanteti.",
  "tika-s0401t2:29_23": "Tatrāpi aññe pucchanti, āvusoti.",
  "tika-s0401t2:29_24": "Evaṁ sabbesu rattidivasabhāgesu yācamāno okāsaṁ na labhi,",
  "tika-s0401t2:29_25": "taṁ sandhāyetaṁ vuttaṁ –",
  "tika-s0401t2:29_26": "‘‘evaṁ okāse asati maraṇassa kathaṁ okāsaṁ labhissathā’’ti. Bhante,",
  "tika-s0401t2:29_27": "nanu mukhaṁ dhovitvā senāsanaṁ pavisitvā tayo cattāro pallaṅke uṇhāpetvā yonisomanasikārakammaṁ karontānaṁ",
  "tika-s0401t2:29_28": "okāsalābhena bhavitabbaṁ siyāti adhippāyena vadati.",
  "tika-s0401t2:29_29": "Maṇivaṇṇeti indanīlamaṇivaṇṇe.",
  "tika-s0401t2:30_0": "Ghaṭentassevāti vāyāmantasseva.",
  "tika-s0401t2:30_1": "Visuddhipavāraṇanti ‘‘parisuddho aha’’nti evaṁ pavattaṁ visuddhipavāraṇaṁ.",
  "tika-s0401t2:30_2": "Arahantānameva hesā pavāraṇā.",
  "tika-s0401t2:30_3": "Kāḷakaṁ vāti mahantaṁ kāḷakaṁ sandhāya vadati,",
  "tika-s0401t2:30_4": "tilako vāti khuddakaṁ sandhāya.",
  "tika-s0401t2:30_5": "Ubhayenapi sīlassa parisuddhabhāvameva vibhāveti.",
  "tika-s0401t2:31_0": "Padhānakammikāti padhānakamme niyuttā.",
  "tika-s0401t2:31_1": "Laddhamagganti laddhūpāyaṁ,",
  "tika-s0401t2:31_2": "paṭhamameva laddhūpadesanti vuttaṁ hoti.",
  "tika-s0401t2:31_3": "Apattānīti chaḍḍitāni.",
  "tika-s0401t2:31_4": "Alābūneva sāradeti saradakāle vātātapahatāni tattha tattha vippakiṇṇaalābūni viya.",
  "tika-s0401t2:31_5": "Kāpotakānīti kapotakavaṇṇāni.",
  "tika-s0401t2:31_6": "Tāni disvāna kā ratīti tāni evarūpāni aṭṭhīni disvā tumhākaṁ kā nāma rati,",
  "tika-s0401t2:31_7": "nanu appamattakāpi rati kātuṁ na vaṭṭatiyevāti attho.",
  "tika-s0401t2:31_8": "Dutiyakathaṁ akathitapubboti attano vuḍḍhatarena saddhiṁ vuttavacanassa paccanīkaṁ dutiyakathaṁ akathitapubbo.",
  "tika-s0401t2:32_0": "Tadaṅgena,",
  "tika-s0401t2:32_1": "tadaṅgassa pahānaṁ tadaṅgappahānaṁ.",
  "tika-s0401t2:32_2": "Yañhi rattibhāge samujjalitena dīpena andhakārassa viya tena tena vipassanāya avayavabhūtena ñāṇaṅgena",
  "tika-s0401t2:32_3": "paṭipakkhavaseneva tassa tassa pahātabbadhammassa pahānamidaṁ tadaṅgappahānaṁ nāma.",
  "tika-s0401t2:32_4": "Yathā kāmacchandādayo na cittaṁ pariyuṭṭhāya tiṭṭhanti,",
  "tika-s0401t2:32_5": "evaṁ pariyuṭṭhānassa nisedhanaṁ appavattikaraṇaṁ vikkhambhanaṁ vikkhambhanappahānaṁ.",
  "tika-s0401t2:32_6": "Yañhi sasevāle udake pakkhittena ghaṭena sevālassa viya tena tena lokiyasamādhinā nīvaraṇādīnaṁ paccanīkadhammānaṁ",
  "tika-s0401t2:32_7": "vikkhambhanamidaṁ vikkhambhanappahānaṁ nāma.",
  "tika-s0401t2:32_8": "Sammā upacchijjanti etena kilesāti samucchedo,",
  "tika-s0401t2:32_9": "pahīyanti etena kilesāti pahānaṁ,",
  "tika-s0401t2:32_10": "samucchedasaṅkhātaṁ pahānaṁ niravasesappahānanti samucchedappahānaṁ.",
  "tika-s0401t2:32_11": "Yañhi asanivicakkābhihatassa rukkhassa viya ariyamaggañāṇena saṁyojanādīnaṁ dhammānaṁ yathā na puna vattanti,",
  "tika-s0401t2:32_12": "evaṁ pahānamidaṁ samucchedappahānaṁ nāma.",
  "tika-s0401t2:32_13": "Paṭippassambhati vūpasammati kilesadaratho etāyāti paṭippassaddhi, phalaṁ,",
  "tika-s0401t2:32_14": "sāyeva pahānanti paṭippassaddhippahānaṁ.",
  "tika-s0401t2:32_15": "Sabbe kilesā sabbasaṅkhatā vā nissaranti apagacchanti etenāti nissaraṇaṁ, nibbānaṁ,",
  "tika-s0401t2:32_16": "tadeva pahānanti nissaraṇappahānaṁ.",
  "tika-s0401t2:32_17": "Paṭippassambhayamānanti paṭippassambhaṁ kilesavūpasamaṁ kurumānaṁ.",
  "tika-s0401t2:32_18": "Lokiyalokuttarehīti tadaṅgavikkhambhanappahānānaṁ lokiyattā,",
  "tika-s0401t2:32_19": "itaresaṁ lokuttarattā vuttaṁ.",
  "tika-s0401t2:33_0": "Nimīyati phalaṁ etena uppajjanaṭṭhāne pakkhipamānaṁ viya hotīti nimittaṁ,",
  "tika-s0401t2:33_1": "kāraṇassetaṁ adhivacanaṁ.",
  "tika-s0401t2:33_2": "Asubhassa nimittaṁ,",
  "tika-s0401t2:33_3": "asubhameva vā nimittanti asubhanimittaṁ.",
  "tika-s0401t2:33_4": "Asubhanissitampi hi jhānaṁ nissite nissayavohārena asubhanti voharīyati yathā ‘‘mañcā ukkuṭṭhiṁ karontī’’ti.",
  "tika-s0401t2:33_5": "Tenevāha –",
  "tika-s0401t2:33_6": "‘‘dasasu asubhesu uppannaṁ sārammaṇaṁ paṭhamajjhāna’’nti.",
  "tika-s0401t2:33_7": "Anicce aniccantiādinā nayena vuttassāti iminā catubbidhaṁ yonisomanasikāraṁ dasseti.",
  "tika-s0401t2:33_8": "Heṭṭhā cettha idha ca catubbidhassa ayonisomanasikārassa yonisomanasikārassa ca gahaṇaṁ niravasesadassanatthaṁ katanti daṭṭhabbaṁ.",
  "tika-s0401t2:33_9": "Tesu pana asubhe ‘‘asubha’’nti manasikāro idhādhippeto,",
  "tika-s0401t2:33_10": "tadanukūlattā vā itaresampi gahaṇaṁ daṭṭhabbaṁ.",
  "tika-s0401t2:34_0": "Ekādasasu asubhesu paṭikūlākārassa uggaṇhanaṁ,",
  "tika-s0401t2:34_1": "yathā vā tattha uggahanimittaṁ uppajjati,",
  "tika-s0401t2:34_2": "tathā paṭipatti asubhanimittassa uggaho.",
  "tika-s0401t2:34_3": "Upacārappanāvahāya asubhabhāvanāya anuyuñjanaṁ asubhabhāvanānuyogo.",
  "tika-s0401t2:34_4": "Bhojane mattaññuno thinamiddhābhibhavābhāvā otāraṁ alabhamāno kāmacchando pahīyatīti vadanti.",
  "tika-s0401t2:34_5": "Bhojananissitaṁ pana āhāre paṭikūlasaññaṁ,",
  "tika-s0401t2:34_6": "tabbipariṇāmassa tadādhārassa tassa ca udariyabhūtassa asubhatādassanaṁ,",
  "tika-s0401t2:34_7": "kāyassa ca āhāraṭṭhitikatādassanaṁ yo uppādeti,",
  "tika-s0401t2:34_8": "so visesato bhojane pamāṇaññū nāma,",
  "tika-s0401t2:34_9": "tassa ca kāmacchando pahīyateva.",
  "tika-s0401t2:34_10": "Dasavidhañhi asubhanimittanti pākaṭavasena vuttaṁ.",
  "tika-s0401t2:34_11": "Kāyagatāsatiṁ pana gahetvā ekādasavidhampi asubhanimittaṁ veditabbaṁ.",
  "tika-s0401t2:35_0": "Abhutvā udakaṁ piveti pānīyassa okāsadānatthaṁ cattāro pañca ālope abhutvā pānīyaṁ piveyyāti attho.",
  "tika-s0401t2:35_1": "Tena vuttaṁ –",
  "tika-s0401t2:35_2": "‘‘catunnaṁpañcannaṁ ālopānaṁ okāse satī’’ti.",
  "tika-s0401t2:35_3": "Abhidhammaṭīkākārena panettha ‘‘cattāro pañca ālope,",
  "tika-s0401t2:35_4": "bhutvāna udakaṁ pive’’ti pāṭhaṁ parikappetvā aññathā attho vaṇṇito,",
  "tika-s0401t2:35_5": "so aṭṭhakathāya na sameti.",
  "tika-s0401t2:35_6": "Asubhakammikatissatthero dantaṭṭhidassāvī.",
  "tika-s0401t2:36_0": "17.",
  "tika-s0401t2:36_1": "Sattame mijjati hitapharaṇavasena siniyhatīti mitto,",
  "tika-s0401t2:36_2": "hitesī puggalo,",
  "tika-s0401t2:36_3": "tasmiṁ mitte bhavā,",
  "tika-s0401t2:36_4": "mittassa vā esāti mettā, hitesitā.",
  "tika-s0401t2:36_5": "Tattha ‘‘mettā’’ti vutte appanāpi upacāropi vaṭṭati sādhāraṇavacanabhāvatoti āha –",
  "tika-s0401t2:36_6": "‘‘mettāti ettāvatā pubbabhāgopi vaṭṭatī’’ti.",
  "tika-s0401t2:36_7": "Api-saddo appanaṁ sampiṇḍeti.",
  "tika-s0401t2:36_8": "Appanaṁ appattāya mettāya suṭṭhu muccanassa abhāvato cetovimuttīti ‘‘appanāva adhippetā’’ti vuttaṁ.",
  "tika-s0401t2:37_0": "Sattesu mettāyanassa hitūpasaṁhārassa uppādanaṁ pavattanaṁ mettānimittassa uggaho.",
  "tika-s0401t2:37_1": "Paṭhamuppanno mettāmanasikāro parato uppajjanakassa kāraṇabhāvato mettāmanasikārova mettānimittaṁ.",
  "tika-s0401t2:37_2": "Kammaṁyeva sakaṁ etesanti kammassakā, sattā,",
  "tika-s0401t2:37_3": "tabbhāvo kammassakatā,",
  "tika-s0401t2:37_4": "kammadāyādatā.",
  "tika-s0401t2:37_5": "Dosamettāsu yāthāvato ādīnavānisaṁsānaṁ paṭisaṅkhānavīmaṁsā idha paṭisaṅkhānaṁ.",
  "tika-s0401t2:37_6": "Mettāvihārīkalyāṇamittavantatā idha kalyāṇamittatā.",
  "tika-s0401t2:37_7": "Odissakaanodissakadisāpharaṇānanti attaatipiyamajjhattaverivasena odissakatā,",
  "tika-s0401t2:37_8": "sīmāsambhede kate anodissakatā,",
  "tika-s0401t2:37_9": "ekādidisāpharaṇavasena disāpharaṇatā mettāya uggahaṇe veditabbā.",
  "tika-s0401t2:37_10": "Vihāraracchagāmādivasena vā odissakadisāpharaṇaṁ.",
  "tika-s0401t2:37_11": "Vihārādiuddesarahitaṁ puratthimādidisāvasena anodissakadisāpharaṇaṁ.",
  "tika-s0401t2:37_12": "Evaṁ vā dvidhā uggahaṇaṁ sandhāya –",
  "tika-s0401t2:37_13": "‘‘odissakaanodissakadisāpharaṇa’’nti vuttaṁ.",
  "tika-s0401t2:37_14": "Uggaho ca yāva upacārā daṭṭhabbo.",
  "tika-s0401t2:37_15": "Uggahitāya āsevanā bhāvanā.",
  "tika-s0401t2:37_16": "Tattha sabbe sattā, pāṇā, bhūtā, puggalā,",
  "tika-s0401t2:37_17": "attabhāvapariyāpannāti etesaṁ vasena pañcavidhā.",
  "tika-s0401t2:37_18": "Ekekasmiṁ averā hontu,",
  "tika-s0401t2:37_19": "abyāpajjhā, anīghā,",
  "tika-s0401t2:37_20": "sukhī attānaṁ pariharantūti catudhā pavattito vīsatividhā anodhisopharaṇā mettā.",
  "tika-s0401t2:37_21": "Sabbā itthiyo, purisā, ariyā, anariyā, devā, manussā,",
  "tika-s0401t2:37_22": "vinipātikāti sattādhikaraṇavasena pavattā sattavidhā aṭṭhavīsatividhā vā,",
  "tika-s0401t2:37_23": "dasahi disāhi disādhikaraṇavasena pavattā dasavidhā ca,",
  "tika-s0401t2:37_24": "ekekāya vā disāya sattādiitthādiaverādibhedena asītādhikacatusatappabhedā ca odhisopharaṇā veditabbā.",
  "tika-s0401t2:37_25": "Mettaṁ bhāventassāti mettājhānaṁ bhāventassa.",
  "tika-s0401t2:37_26": "Tvaṁ etassa kuddhotiādi paccavekkhaṇāvidhidassanaṁ.",
  "tika-s0401t2:37_27": "Appaṭicchitapaheṇakaṁ viyāti asampaṭicchitapaṇṇākāraṁ viya.",
  "tika-s0401t2:37_28": "Paṭisaṅkhāneti vīmaṁsāyaṁ.",
  "tika-s0401t2:37_29": "Vattaniaṭaviyaṁ attaguttattherasadise.",
  "tika-s0401t2:38_0": "18.",
  "tika-s0401t2:38_1": "Aṭṭhame kusaladhammasampaṭipattiyā paṭṭhapanasabhāvatāya tappaṭipakkhānaṁ visosanasabhāvatāya ca ārambhadhātuādito pavattavīriyanti āha –",
  "tika-s0401t2:38_2": "‘‘paṭhamārambhavīriya’’nti.",
  "tika-s0401t2:38_3": "Yasmā paṭhamārambhamattassa kosajjavidhamanaṁ thāmagamanañca natthi,",
  "tika-s0401t2:38_4": "tasmā vuttaṁ –",
  "tika-s0401t2:38_5": "‘‘kosajjato nikkhantattā tato balavatara’’nti.",
  "tika-s0401t2:38_6": "Yasmā pana aparāparuppattiyā laddhāsevanaṁ uparūpari visesaṁ āvahantaṁ ativiya thāmagatameva hoti,",
  "tika-s0401t2:38_7": "tasmā vuttaṁ –",
  "tika-s0401t2:38_8": "‘‘paraṁ paraṁ ṭhānaṁ akkamanato tatopi balavatara’’nti.",
  "tika-s0401t2:38_9": "Panūdanāyāti nīharaṇāya.",
  "tika-s0401t2:38_10": "Yathā mahato palighassa ugghāṭakajanassa mahanto ussāho icchitabbo,",
  "tika-s0401t2:38_11": "evamidhāpīti ‘‘nikkamo cetaso palighugghāṭanāyā’’ti vuttaṁ.",
  "tika-s0401t2:38_12": "Mahāparakkamo eva parena kataṁ bandhanaṁ chindeyya,",
  "tika-s0401t2:38_13": "evamidhāpīti vuttaṁ –",
  "tika-s0401t2:38_14": "‘‘parakkamo cetaso bandhanacchedanāyā’’ti.",
  "tika-s0401t2:39_0": "Āraddhaṁ saṁsādhitaṁ paripūritaṁ vīriyaṁ etassāti āraddhavīriyo,",
  "tika-s0401t2:39_1": "nipphannavīriyo,",
  "tika-s0401t2:39_2": "āraddhaṁ paṭṭhapitaṁ vīriyaṁ etassāti āraddhavīriyo.",
  "tika-s0401t2:39_3": "Vīriyārambhappasutoti āha –",
  "tika-s0401t2:39_4": "‘‘āraddhavīriyassāti paripuṇṇavīriyassaceva paggahitavīriyassa cā’’ti.",
  "tika-s0401t2:39_5": "Catudosāpagatanti atilīnatādīhi catūhi dosehi apagataṁ.",
  "tika-s0401t2:39_6": "Catudosāpagatattameva vibhāveti ‘‘na ca atilīna’’ntiādinā.",
  "tika-s0401t2:39_7": "Atilīnañhi bhāvanācittaṁ kosajjapakkhikaṁ siyā,",
  "tika-s0401t2:39_8": "atipaggahitañca uddhaccapakkhikaṁ.",
  "tika-s0401t2:39_9": "Bhāvanāvīthiṁ anajjhogāhetvā saṅkocāpatti atilīnatā.",
  "tika-s0401t2:39_10": "Ajjhogāhetvā antosaṅkoco ajjhattaṁ saṁkhittatā.",
  "tika-s0401t2:39_11": "Atipaggahitatā accāraddhavīriyatā.",
  "tika-s0401t2:39_12": "Bahiddhā vikkhittatā bahivisaṭavitakkānudhāvanā.",
  "tika-s0401t2:39_13": "Tadetaṁ vīriyaṁ caṅkamādikāyikappayogāvahaṁ kāyikaṁ,",
  "tika-s0401t2:39_14": "tadaññaṁ cetasikaṁ.",
  "tika-s0401t2:39_15": "Rattidivassa pañca koṭṭhāseti pubbaṇhasāyanhapaṭhamamajjhimapacchimayāmasaṅkhāte pañca koṭṭhāse.",
  "tika-s0401t2:39_16": "Tadubhayampīti kāyikaṁ cetasikañca vīriyaṁ.",
  "tika-s0401t2:39_17": "Milakkhatissattherassa mahāsīvattherassa ca vatthu heṭṭhā dassitameva.",
  "tika-s0401t2:40_0": "Pītimallakattherassa vatthu pana evaṁ veditabbaṁ.",
  "tika-s0401t2:40_1": "So kira gihikāle mallayuddhāya āhiṇḍanto tīsu rajjesu paṭākaṁ gahetvā tambapaṇṇidīpaṁ āgamma rājānaṁ",
  "tika-s0401t2:40_2": "disvā raññā katānuggaho ekadivasaṁ kilañcakāsanasālādvārena gacchanto ‘‘rūpaṁ,",
  "tika-s0401t2:40_3": "bhikkhave,",
  "tika-s0401t2:40_4": "na tumhākaṁ,",
  "tika-s0401t2:40_5": "taṁ pajahatha,",
  "tika-s0401t2:40_6": "taṁ vo pahīnaṁ dīgharattaṁ hitāya sukhāya bhavissatī’’ti (saṁ. ni. 3.33-34; 4.102; ma. ni.",
  "tika-s0401t2:40_7": "1.247) natumhākavaggaṁ sutvā cintesi –",
  "tika-s0401t2:40_8": "‘‘neva kira rūpaṁ attano,",
  "tika-s0401t2:40_9": "na vedanā’’ti.",
  "tika-s0401t2:40_10": "So taṁyeva aṅkusaṁ katvā nikkhamitvā mahāvihāraṁ gantvā pabbajjaṁ yācitvā pabbajito upasampanno dvemātikā",
  "tika-s0401t2:40_11": "paguṇaṁ katvā tiṁsa bhikkhū gahetvā avaravāliyaaṅgaṇaṁ gantvā samaṇadhammaṁ akāsi.",
  "tika-s0401t2:40_12": "Pādesu avahantesu jaṇṇukehi caṅkamati.",
  "tika-s0401t2:40_13": "Tamenaṁ rattiṁ eko migaluddako ‘‘migo’’ti maññamāno pahari,",
  "tika-s0401t2:40_14": "satti vinivijjhitvā gatā.",
  "tika-s0401t2:40_15": "So taṁ sattiṁ harāpetvā pahāramukhāni tiṇavaṭṭiyā pūrāpetvā pāsāṇapiṭṭhiyaṁ attānaṁ nisīdāpetvā okāsaṁ",
  "tika-s0401t2:40_16": "kāretvā vipassanaṁ vaḍḍhetvā saha paṭisambhidāhi arahattaṁ patvā ukkāsitasaddena āgatānaṁ bhikkhūnaṁ",
  "tika-s0401t2:40_17": "byākaritvā imaṁ udānaṁ udānesi –",
  "tika-s0401t2:41_0": "‘‘Bhāsitaṁ buddhaseṭṭhassa, sabbalokaggavādino;",
  "tika-s0401t2:42_0": "Na tumhākaṁ idaṁ rūpaṁ, taṁ jaheyyātha bhikkhavo. (dī. ni. aṭṭha. 2.373; ma. ni. aṭṭha. 1.106);",
  "tika-s0401t2:43_0": "‘‘Aniccā vata saṅkhārā, uppādavayadhammino;",
  "tika-s0401t2:44_0": "Uppajjitvā nirujjhanti,",
  "tika-s0401t2:44_1": "tesaṁ vūpasamo sukho’’ti. (dī. ni. aṭṭha. 2.373; ma. ni. aṭṭha. 1.106; theragā. 1168);",
  "tika-s0401t2:45_0": "Kuṭumbiyaputtatissattherassapi vatthu evaṁ veditabbaṁ.",
  "tika-s0401t2:45_1": "Sāvatthiyaṁ kira tisso nāma kuṭumbiyaputto cattālīsa hiraññakoṭiyo pahāya pabbajitvā agāmake araññe viharati,",
  "tika-s0401t2:45_2": "tassa kaniṭṭhabhātubhariyā ‘‘gacchatha,",
  "tika-s0401t2:45_3": "naṁ jīvitā voropethā’’ti pañcasate core pesesi,",
  "tika-s0401t2:45_4": "te gantvā theraṁ parivāretvā nisīdiṁsu.",
  "tika-s0401t2:45_5": "Thero āha –",
  "tika-s0401t2:45_6": "‘‘kasmā āgatattha upāsakā’’ti?",
  "tika-s0401t2:45_7": "Taṁ jīvitā voropessāmāti.",
  "tika-s0401t2:45_8": "Pāṭibhogaṁ me upāsakā gahetvā ajjekarattiṁ jīvitaṁ dethāti. Ko te, samaṇa,",
  "tika-s0401t2:45_9": "imasmiṁ ṭhāne pāṭibhogo bhavissatīti?",
  "tika-s0401t2:45_10": "Thero mahantaṁ pāsāṇaṁ gahetvā ūruṭṭhīni bhinditvā ‘‘vaṭṭati upāsakā pāṭibhogo’’ti āha.",
  "tika-s0401t2:45_11": "Te apakkamitvā caṅkamanasīse aggiṁ katvā nipajjiṁsu.",
  "tika-s0401t2:45_12": "Therassa vedanaṁ vikkhambhetvā sīlaṁ paccavekkhato parisuddhasīlaṁ nissāya pītipāmojjaṁ uppajji.",
  "tika-s0401t2:45_13": "Tato anukkamena vipassanaṁ vaḍḍhento tiyāmarattiṁ samaṇadhammaṁ katvā aruṇuggamane arahattaṁ patto imaṁ udānaṁ udānesi –",
  "tika-s0401t2:46_0": "‘‘Ubho pādāni bhinditvā, saññapessāmi vo ahaṁ;",
  "tika-s0401t2:47_0": "Aṭṭiyāmi harāyāmi, sarāgamaraṇaṁ ahaṁ.",
  "tika-s0401t2:48_0": "‘‘Evāhaṁ cintayitvāna, yathābhūtaṁ vipassisaṁ;",
  "tika-s0401t2:49_0": "Sampatte aruṇuggamhi,",
  "tika-s0401t2:49_1": "arahattaṁ apāpuṇi’’nti.",
  "tika-s0401t2:49_2": "(visuddhi. 1.20; dī. ni. aṭṭha. 2.373; ma. ni. aṭṭha. 1.106);",
  "tika-s0401t2:50_0": "Atibhojanenimittaggāhoti atibhojane thinamiddhassa nimittaggāho,",
  "tika-s0401t2:50_1": "‘‘ettake bhutte taṁ bhojanaṁ thinamiddhassa kāraṇaṁ hoti,",
  "tika-s0401t2:50_2": "ettake na hotī’’ti thinamiddhassa kāraṇākāraṇaggāho hotīti attho.",
  "tika-s0401t2:50_3": "Byatirekavasena cetaṁ vuttaṁ,",
  "tika-s0401t2:50_4": "tasmā ettake bhutte taṁ bhojanaṁ thinamiddhassa kāraṇaṁ na hotīti bhojane mattaññutāva atthato dassitāti daṭṭhabbaṁ. Tenāha –",
  "tika-s0401t2:50_5": "‘‘catupañca…pe…",
  "tika-s0401t2:50_6": "taṁ na hotī’’ti.",
  "tika-s0401t2:50_7": "Divā sūriyālokanti divā gahitanimittaṁ sūriyālokaṁ rattiyaṁ manasikarontassapīti evamettha attho veditabbo.",
  "tika-s0401t2:50_8": "Dhutaṅgānaṁ vīriyanissitattā vuttaṁ –",
  "tika-s0401t2:50_9": "‘‘dhutaṅganissitasappāyakathāyapī’’ti.",
  "tika-s0401t2:51_0": "19.",
  "tika-s0401t2:51_1": "Navame jhānena vā vipassanāya vā vūpasamitacittassāti jhānena vā vipassanāya vā avūpasamakarakilesavigamanena vūpasamitacittassa.",
  "tika-s0401t2:51_2": "Kukkuccampi katākatānusocanavasena pavattamānaṁ cetaso avūpasamāvahatāya uddhaccena samānalakkhaṇanti ubhayassa pahānakāraṇaṁ abhinnaṁ katvā vuttaṁ.",
  "tika-s0401t2:51_3": "Bahussutassa ganthato atthato ca suttādīni vicārentassa tabbahulavihārino atthavedādippaṭilābhasambhavato vikkhepo na hoti.",
  "tika-s0401t2:51_4": "Yathā vidhippaṭipattiyā yathānurūpapattikārappavattiyā ca vikkhepo ca katākatānusocanañca na hotīti ‘‘bāhusaccenapi",
  "tika-s0401t2:51_5": "uddhaccakukkuccaṁ pahīyatī’’ti āha.",
  "tika-s0401t2:51_6": "Yadaggena bāhusaccena uddhaccakukkuccaṁ pahīyati,",
  "tika-s0401t2:51_7": "tadaggena paripucchakatāvinayappakataññutāhipi taṁ pahīyatīti daṭṭhabbaṁ.",
  "tika-s0401t2:51_8": "Vuddhasevitā ca vuddhasīlitaṁ āvahatīti cetaso vūpasamakarattā ‘‘uddhaccakukkuccappahānakārī’’ti vuttaṁ,",
  "tika-s0401t2:51_9": "vuddhataṁ pana anapekkhitvā kukkuccavinodakā vinayadharā kalyāṇamittāti vuttāti daṭṭhabbaṁ.",
  "tika-s0401t2:51_10": "Vikkhepo ca pabbajitānaṁ yebhuyyena kukkuccahetuko hotīti ‘‘kappiyākappiyaparipucchābahulassā’’tiādinā vinayanayeneva paripucchakatādayo niddiṭṭhā.",
  "tika-s0401t2:52_0": "20.",
  "tika-s0401t2:52_1": "Dasame bahussutānaṁ dhammasabhāvāvabodhasambhavato vicikicchā anavakāsā evāti āha –",
  "tika-s0401t2:52_2": "‘‘bāhusaccenapi…pe…",
  "tika-s0401t2:52_3": "vicikicchā pahīyatī’’ti.",
  "tika-s0401t2:52_4": "Kāmaṁ bāhusaccaparipucchakatāhi sabbāpi aṭṭhavatthukā vicikicchā pahīyati,",
  "tika-s0401t2:52_5": "tathāpi ratanattayavicikicchāmūlikā sesavicikicchāti āha –",
  "tika-s0401t2:52_6": "‘‘tīṇi ratanāni ārabbha paripucchābahulassapī’’ti.",
  "tika-s0401t2:52_7": "Ratanattayaguṇāvabodhehi ‘‘satthari kaṅkhatī’’tiādivicikicchāya asambhavoti.",
  "tika-s0401t2:52_8": "Vinaye pakataññutā ‘‘sikkhāya kaṅkhatī’’ti (dha. sa. 1008; vibha.",
  "tika-s0401t2:52_9": "915) vuttāya vicikicchāya pahānaṁ karotīti āha –",
  "tika-s0401t2:52_10": "‘‘vinaye ciṇṇavasībhāvassapī’’ti.",
  "tika-s0401t2:52_11": "Okappaniyasaddhāsaṅkhātaadhimokkhabahulassāti saddheyyavatthuno anuppavisanasaddhāsaṅkhātaadhimokkhena adhimuccanabahulassa.",
  "tika-s0401t2:52_12": "Adhimuccanañca adhimokkhuppādanamevāti daṭṭhabbaṁ.",
  "tika-s0401t2:52_13": "Saddhāya vā taṁninnapoṇatā adhimutti adhimokkho .",
  "tika-s0401t2:52_14": "Nīvaraṇānaṁ paccayassa ceva paccayaghātassa ca vibhāvitattā vuttaṁ –",
  "tika-s0401t2:52_15": "‘‘vaṭṭavivaṭṭaṁ kathita’’nti.",
  "tika-s0401t2:53_0": "Nīvaraṇappahānavaggavaṇṇanā niṭṭhitā."
}