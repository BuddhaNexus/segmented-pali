{
  "tika-vin06t4:0_0": "Cūḷavaggavaṇṇanā",
  "tika-vin06t4:1_0": "1. Kammakkhandhakavaṇṇanā",
  "tika-vin06t4:2_0": "Adhammakammadvādasakakathāvaṇṇanā",
  "tika-vin06t4:3_0": "4.Asammukhākataṁ hotītiādayo tikā kevalaṁ desanāmattameva.",
  "tika-vin06t4:3_1": "Na hi tīhi eva aṅgehi samodhānehi adhammakammaṁ hoti, ekenapi hoti eva, ayamattho ‘‘tiṇṇaṁ,",
  "tika-vin06t4:3_2": "bhikkhave’’tiādipāḷiyā (cūḷava. 6) sādhetabbo.",
  "tika-vin06t4:3_3": "‘‘Appaṭiññāya kataṁ hotī’’ti lajjiṁ sandhāya vuttaṁ.",
  "tika-vin06t4:3_4": "Kaṇhapakkhe ‘‘adesanāgāminiyā āpattiyā kataṁ hotī’’ti sukkapakkhe ‘‘desanāgāminiyā āpattiyā kataṁ hotī’’ti idaṁ dvayaṁ parato ‘‘tīhi, bhikkhave,",
  "tika-vin06t4:3_5": "aṅgehi samannāgatassa bhikkhuno ākaṅkhamāno saṅgho tajjanīyakammaṁ kareyya.",
  "tika-vin06t4:3_6": "Adhisīle sīlavipanno hotī’’ti iminā virujjhati,",
  "tika-vin06t4:3_7": "adesanāgāminiṁ āpanno hi ‘‘adhisīle sīlavipanno’’ti vuccatīti. Yuttametaṁ,",
  "tika-vin06t4:3_8": "kattu adhippāyo ettha cintetabbo.",
  "tika-vin06t4:3_9": "Etthāha upatissatthero ‘‘tajjanīyakammassa hi visesena bhaṇḍanakārakattaṁ aṅga’nti aṭṭhakathāyaṁ vuttaṁ,",
  "tika-vin06t4:3_10": "taṁ pāḷiyā āgatanidānena yujjati,",
  "tika-vin06t4:3_11": "tasmā sabbattikesupi bhaṇḍanaṁ āropetvā bhaṇḍanapaccayā āpannāpattivasena idaṁ kammaṁ kātabbaṁ,",
  "tika-vin06t4:3_12": "tasmā ‘adhisīle sīlavipanno’ti etthāpi pubbabhāge vā aparabhāge vā codanāsāraṇādikāle bhaṇḍanapaccayā āpannāpattivaseneva kāretabbaṁ,",
  "tika-vin06t4:3_13": "na kevalaṁ saṅghādisesapaccayā kātabba’’nti.",
  "tika-vin06t4:3_14": "‘‘Adesanāgāminiyā āpattiyāti pārājikāpattiyā’ti ettakamattaṁ vatvā parato ‘adhisīle pārājikasaṅghādisese ajjhācārā’ti porāṇagaṇṭhipade vutta’’nti likhitaṁ.",
  "tika-vin06t4:3_15": "‘‘Adhisīle sīlavipanno’ti saṅghādisesaṁ sandhāyā’’ti gaṇṭhipade likhitaṁ.",
  "tika-vin06t4:3_16": "Idaṁ porāṇagaṇṭhipade purimavacanena sameti,",
  "tika-vin06t4:3_17": "tasmā tattha pacchimaṁ pārājikapadaṁ atthuddhāravasena vuttaṁ siyā ,",
  "tika-vin06t4:3_18": "aṭṭhakathāyañca ‘‘adesanāgāminiyāti pārājikāpattiyā vā saṅghādisesāpattiyā vā’’ti vuttaṁ,",
  "tika-vin06t4:3_19": "tattha pārājikāpatti atthuddhāravasena vuttā siyā.",
  "tika-vin06t4:3_20": "Yato gaṇṭhipade ‘‘adhisīle sīlavipanno’ti saṅghādisesaṁ sandhāyā’’ti ettakameva likhitaṁ,",
  "tika-vin06t4:3_21": "tasmā sabbattha gaṇṭhipade sakalena nayena pārājikāpattipaccayā uppannabhaṇḍanahetu na tajjanīyakammaṁ kātabbaṁ payojanābhāvā,",
  "tika-vin06t4:3_22": "saṅghādisesapaccayā kātabbanti ayamattho siddho hoti. Na,",
  "tika-vin06t4:3_23": "sukkapakkhe ‘‘desanāgāminiyā āpattiyā kataṁ hotī’’ti (cūḷava. 5) vacanatoti ce? Na,",
  "tika-vin06t4:3_24": "ekena pariyāyena saṅghādisesassapi desanāgāminivohārasambhavato,",
  "tika-vin06t4:4_0": "Yena kammena santajjanaṁ karīyati, taṁ tajjanīyakammaṁ nāma.",
  "tika-vin06t4:4_1": "Yena kammena nissāya te vatthabbanti nissiyati bhajāpiyati niyasso, taṁ niyasakammaṁ nāma. Yena tato āvāsato,",
  "tika-vin06t4:4_2": "gāmato ca pabbājenti kuladūsakaṁ, taṁ pabbājanīyakammaṁ nāma.",
  "tika-vin06t4:4_3": "Yena kammena akkuṭṭhagahaṭṭhasamaīpameva paṭisāriyati so akkosako pacchā pesiyati, taṁ paṭisāraṇīyakammaṁ nāma.",
  "tika-vin06t4:4_4": "Yena samānasaṁvāsakabhūmito ukkhipiyati.",
  "tika-vin06t4:4_5": "Chaḍḍīyati sātisāro bhikkhusaṅghena,",
  "tika-vin06t4:4_6": "taṁ kammaṁ ukkhepanīyakammaṁ nāmāti veditabbaṁ.",
  "tika-vin06t4:5_0": "11.‘‘Nissāya te vatthabba’’nti garunissayaṁ sandhāya vuttaṁ, na itaranti.",
  "tika-vin06t4:6_0": "21.Assajipunabbasukavatthusmiṁ ‘‘tesu vibbhantesupi kammaṁ paṭippassambhetuṁ anuññātampi sammāvattantānaṁyevā’’ti likhitaṁ.",
  "tika-vin06t4:6_1": "Sammukhā vuttameva gihipaṭisaṁyuttaṁ nāma.",
  "tika-vin06t4:6_2": "Parammukhā vuttaṁ desanaṁ gacchati.",
  "tika-vin06t4:7_0": "41.",
  "tika-vin06t4:7_1": "Khamāpentena ‘‘khamāhī’’ti vattabbamattameva,",
  "tika-vin06t4:7_2": "na ukkuṭikādisāmīcinā payojananti. Anudūtanti sahāyanti attho.",
  "tika-vin06t4:8_0": "50.Adassaneyeva ukkhepanīyaṁ kātabbaṁ, na aññathā.",
  "tika-vin06t4:8_1": "‘‘Tajjanīyādikaraṇakāle āpattiṁ ropetvā tassā adassane,",
  "tika-vin06t4:8_2": "appaṭikamme vā bhaṇḍanakārakādiaṅgehi kātabba’’nti likhitaṁ.",
  "tika-vin06t4:9_0": "Tajjanīyakammādīsu ayaṁ pakiṇṇakavinicchayoti veditabbo. Kiṁ tajjanīyakammaṁ, tajjanīyakammassa kiṁ mūlaṁ, kiṁ vatthu, kiṁ pariyosānaṁ,",
  "tika-vin06t4:9_1": "kasmā ‘‘tajjanīyakamma’’nti vuccatīti?",
  "tika-vin06t4:9_2": "Kiṁ tajjanīyakammanti vatthusmiṁ sati karaṇasampatti.",
  "tika-vin06t4:9_3": "Tajjanīyakammassa kiṁ mūlanti saṅgho mūlaṁ.",
  "tika-vin06t4:9_4": "Tajjanīyakammassa kiṁ vatthūti kalahajātāpattivatthu.",
  "tika-vin06t4:9_5": "Kiṁ pariyosānanti bhāvanāpariyosānaṁ.",
  "tika-vin06t4:9_6": "Kasmā tajjanīyakammanti vuccatīti saṅgho kalahakārakapuggalaṁ kalahe ca bhede ca bhayaṁ dassetvā khantiyā janeti, upasame janeti,",
  "tika-vin06t4:9_7": "tasmā ‘‘tajjanīyakamma’’nti vuccati.",
  "tika-vin06t4:9_8": "Kathaṁ tajjanīyakammaṁ kataṁ hoti, kathaṁ akataṁ.",
  "tika-vin06t4:9_9": "Kinti ca tajjanīyakammaṁ kataṁ hoti, kinti ca akataṁ.",
  "tika-vin06t4:9_10": "Kena ca tajjanīyakammaṁ kataṁ hoti, kena ca akataṁ.",
  "tika-vin06t4:9_11": "Kattha ca tajjanīyakammaṁ kataṁ hoti, kattha ca akataṁ.",
  "tika-vin06t4:9_12": "Kāya velāya tajjanīyakammaṁ kataṁ hoti, kāya velāya akataṁ hoti?",
  "tika-vin06t4:9_13": "Kathaṁ tajjanīyakammaṁ kataṁ hotīti samaggena saṅghena ñatticatutthena kammena.",
  "tika-vin06t4:9_14": "Kathaṁ akataṁ hotīti vaggena saṅghena ñatticatutthena kammena.",
  "tika-vin06t4:9_15": "Kinti ca kataṁ hotīti karaṇasampattiyā.",
  "tika-vin06t4:9_16": "Kinti ca akataṁ hotīti karaṇavipattiyā.",
  "tika-vin06t4:9_17": "Kena ca kataṁ hotīti saṅghena.",
  "tika-vin06t4:9_18": "Kena ca akataṁ hotīti gaṇena puggalena.",
  "tika-vin06t4:9_19": "Kattha ca kataṁ hotīti yassa puggalassa saṅgho tajjanīyakammaṁ karoti,",
  "tika-vin06t4:9_20": "tassa puggalassa sammukhībhūte.",
  "tika-vin06t4:9_21": "Kattha ca akataṁ hotīti yassa puggalassa saṅgho tajjanīyakammaṁ karoti,",
  "tika-vin06t4:9_22": "tassa puggalassa asammukhībhūte.",
  "tika-vin06t4:9_23": "Kāya velāya kataṁ hotīti yadā kalahajātāpatti saṁvijjati.",
  "tika-vin06t4:9_24": "Kāya velāya akataṁ hotīti yadā kalahajātāpatti na saṁvijjati.",
  "tika-vin06t4:9_25": "Katihākārehi tajjanīyakammassa pattakallaṁ hoti, katihākārehi apattakallaṁ?",
  "tika-vin06t4:9_26": "Sattahākārehi tajjanīyakammassa pattakallaṁ hoti, sattahākārehi apattakallaṁ.",
  "tika-vin06t4:9_27": "Katamehi sattahākārehi pattakallaṁ,",
  "tika-vin06t4:9_28": "katamehi sattahākārehi apattakallaṁ hoti?",
  "tika-vin06t4:9_29": "Kalahajātāpatti na saṁvijjati,",
  "tika-vin06t4:9_30": "so vā puggalo asammukhībhūto hoti, saṅgho vā vaggo hoti,",
  "tika-vin06t4:9_31": "asaṁvāsiko vā puggalo tassaṁ parisāyaṁ saṁvijjati, acodito vā hoti asārito vā, āpattiṁ vā anāropito.",
  "tika-vin06t4:9_32": "Imehi sattahākārehi tajjanīyakammassa apattakallaṁ hoti,",
  "tika-vin06t4:9_33": "itarehi sattahākārehi pattakallaṁ hoti. Evaṁ sesakammesūti.",
  "tika-vin06t4:10_0": "Kammakkhandhakavaṇṇanā niṭṭhitā.",
  "tika-vin06t4:11_0": "2. Pārivāsikakkhandhakavaṇṇanā",
  "tika-vin06t4:12_0": "Pārivāsikavattakathāvaṇṇanā",
  "tika-vin06t4:13_0": "75.",
  "tika-vin06t4:13_1": "Pārivāsikakkhandhake ‘‘mā maṁ gāmappavesanaṁ āpucchathāti vutte anāpucchāpi gāmaṁ pavisituṁ vaṭṭatī’’ti vadanti.",
  "tika-vin06t4:13_2": "Saṅgho attano pattaṭṭhāne gahetuṁ vaṭṭati. Oṇojanaṁ nāma vissajjanaṁ.",
  "tika-vin06t4:13_3": "‘‘Taṁ pana pārivāsikena pāpitassa attanā sampaṭicchitasseva punadivasādiatthāya vissajjanaṁ kātabbaṁ,",
  "tika-vin06t4:13_4": "asampaṭicchitvāyeva ce vissajjeti, na labhatī’’ti vuttaṁ.",
  "tika-vin06t4:14_0": "76.Pakatiyāva nissayoti ettha ‘‘antevāsikānaṁ ālayasabbhāve yāva vassūpanāyikadivaso, tāva kappati,",
  "tika-vin06t4:14_1": "tassa ālayassa sabbhāve nissayo na paṭippassambhatīti ce? Na vaṭṭati.",
  "tika-vin06t4:14_2": "Tattha idāni khamāpeyyāmītiādinā vaṭṭatī’’ti vuttaṁ.",
  "tika-vin06t4:14_3": "Tattha ekantena vissaṭṭhattā,",
  "tika-vin06t4:14_4": "idha pana ekanteneva dvinnampi samabhāvo icchitabbo evāti eke.",
  "tika-vin06t4:14_5": "Paṭibalassa vā bhikkhussāti ettha ‘‘laddhasammutikena āṇattopi garudhammehi,",
  "tika-vin06t4:14_6": "aññehi vā ovadituṁ na labhatī’’ti likhitaṁ.",
  "tika-vin06t4:14_7": "Tato vā pāpiṭṭhatarāti ettha ‘‘asañcicca āpannasañcarittato sukkavissaṭṭhi pāpiṭṭhatarāti ayampi nayo yojetabbo’’ti vuttaṁ. Paccayanti vassāvāsikaṁ.",
  "tika-vin06t4:14_8": "Senāsanaṁ na labhati seyyapariyantabhāgitāya.",
  "tika-vin06t4:14_9": "‘‘Uddesādīni dātumpi na labhatī’’ti vadanti.",
  "tika-vin06t4:14_10": "‘‘Sace dve pārivāsikā gataṭṭhāne aññamaññaṁ passanti,",
  "tika-vin06t4:14_11": "ubhohipi aññamaññassa ārocetabbaṁ avisesena ‘āgantukena ārocetabbaṁ,",
  "tika-vin06t4:14_12": "āgantukassa ārocetabba’nti vuttattā’’ti vuttaṁ.",
  "tika-vin06t4:14_13": "Aññavihāragatenāpi tattha pubbe ārocitassa punārocanakiccaṁ natthi.",
  "tika-vin06t4:14_14": "‘‘Anikkhittavattassa bahi ārocitassa yathā puna vihāre ārocanakiccaṁ natthi,",
  "tika-vin06t4:14_15": "evaṁ ‘āgantukasodhanatthaṁ uposathadivase ārocetabba’nti vacanañhettha sādhaka’’nti vadanti.",
  "tika-vin06t4:15_0": "81.",
  "tika-vin06t4:15_1": "Ekacchanne nisinnassāpi ratticchedadukkaṭāpattiyo hontīti eke.",
  "tika-vin06t4:15_2": "Avisesenāti pārivāsikassa ukkhittakassāti imaṁ bhedaṁ akatvā.",
  "tika-vin06t4:15_3": "‘‘Tadahupasampannepi pakatatte’’ti vacanato anupasampannehi vasituṁ vaṭṭati.",
  "tika-vin06t4:15_4": "‘‘Samavassāti etena apacchā apurimaṁ nipajjane dvinnampi vattabhedāpattibhāvaṁ dīpetī’’ti likhitaṁ.",
  "tika-vin06t4:16_0": "Pārivāsikavattakathāvaṇṇanā niṭṭhitā.",
  "tika-vin06t4:17_0": "Mūlāyapaṭikassanārahavattakathāvaṇṇanā",
  "tika-vin06t4:18_0": "86.Attanoattano navakataranti pārivāsikādinavakataraṁ.",
  "tika-vin06t4:18_1": "Paṭhamaṁ saṅghamajjhe parivāsaṁ gahetvā nikkhittavattena puna ekassapi santike samādiyituṁ, nikkhipituñca vaṭṭati.",
  "tika-vin06t4:18_2": "Mānatte pana nikkhipituṁ vaṭṭati.",
  "tika-vin06t4:18_3": "Ūne gaṇe caraṇadosattā na gahetunti eke.",
  "tika-vin06t4:18_4": "Paṭhamaṁ ādinnavattaṁ ekassa santike yathā nikkhipituṁ vaṭṭati,",
  "tika-vin06t4:18_5": "tathā samādiyitumpi vaṭṭatīti porāṇagaṇṭhipade.",
  "tika-vin06t4:19_0": "Pārivāsikakkhandhakavaṇṇanā niṭṭhitā.",
  "tika-vin06t4:20_0": "3. Samuccayakkhandhakavaṇṇanā",
  "tika-vin06t4:21_0": "Sukkavissaṭṭhikathāvaṇṇanā",
  "tika-vin06t4:22_0": "97.‘‘Vedayāmīti jānāmi,",
  "tika-vin06t4:22_1": "cittena sampaṭicchitvā sukhaṁ anubhavāmi,",
  "tika-vin06t4:22_2": "na tappaccayā ahaṁ dukkhitoti adhippāyo’’ti likhitaṁ. Yassa māḷake nārocitaṁ,",
  "tika-vin06t4:22_3": "tassa ārocetvā nikkhipitabbaṁ. Yassa ārocitaṁ,",
  "tika-vin06t4:22_4": "tassa puna ārocanakiccaṁ natthi, kevalaṁ nikkhipitabbameva.",
  "tika-vin06t4:22_5": "Vattaṁ nikkhipitvā vasantassa upacārasīmāgatānaṁ sabbesaṁ ārocanakiccaṁ natthi.",
  "tika-vin06t4:22_6": "Diṭṭharūpānaṁ sutasaddānaṁ ārocetabbaṁ,",
  "tika-vin06t4:22_7": "adiṭṭhaassutānampi antodvādasahatthagatānaṁ ārocetabbaṁ.",
  "tika-vin06t4:22_8": "‘‘Idaṁ vattaṁ nikkhipitvā vasantassa lakkhaṇa’’nti vuttaṁ.",
  "tika-vin06t4:22_9": "‘‘Parikkhittassa vihārassa parikkhepato’tiādi kiñcāpi pāḷiyaṁ natthi,",
  "tika-vin06t4:22_10": "atha kho aṭṭhakathācariyānaṁ vacanena tathā eva paṭipajjitabba’’nti ca vuttaṁ.",
  "tika-vin06t4:22_11": "‘‘Atthibhāvaṁ sallakkhetvāti dvādasahatthe upacāre sallakkhetvā,",
  "tika-vin06t4:22_12": "anikkhittavattānaṁ upacārasīmāya āgatabhāvaṁ sallakkhetvā sahavāsādikaṁ veditabba’’nti ca vuttaṁ.",
  "tika-vin06t4:22_13": "‘‘Nikkhipantena ārocetvā nikkhipitabbaṁ,",
  "tika-vin06t4:22_14": "payojanaṁ atthī’’ti ca vuttaṁ,",
  "tika-vin06t4:22_15": "na pana taṁ payojanaṁ dassitaṁ.",
  "tika-vin06t4:22_16": "Ciṇṇamānatto bhikkhu abbhetabboti ciṇṇamānattassa ca abbhānārahassa ca ninnānākāraṇattā aññathā ‘‘abbhānāraho abbhetabbo’’ti vattabbaṁ siyā.",
  "tika-vin06t4:22_17": "Ukkhepanīyakammakatopi attano laddhiggahaṇavasena sabhāgabhikkhumhi sati tassa anārocāpetuṁ na labhati.",
  "tika-vin06t4:23_0": "Parivāsakathāvaṇṇanā",
  "tika-vin06t4:24_0": "102.",
  "tika-vin06t4:24_1": "‘‘Anantarāyikassa pana antarāyikasaññāya chādayato acchannāvā’’ti pāṭho.",
  "tika-vin06t4:24_2": "Averibhāvena sabhāgo averisabhāgo.",
  "tika-vin06t4:24_3": "‘‘Sabhāgasaṅghādisesaṁ āpannassa pana santike āvi kātuṁ na vaṭṭatī’’ti pasaṅgato idheva pakāsitaṁ. Lahukesu paṭikkhepo natthi.",
  "tika-vin06t4:24_4": "Tattha ñattiyā āvi katvā uposathaṁ kātuṁ anuññātattā lahukasabhāgaṁ āvi kātuṁ vaṭṭatīti.",
  "tika-vin06t4:24_5": "Sabhāgasaṅghādisesaṁ pana ñattiyā ārocanaṁ na vaṭṭatīti kira.",
  "tika-vin06t4:24_6": "‘‘Tassa santike taṁ āpattiṁ paṭikarissatī’ti (mahāva.",
  "tika-vin06t4:24_7": "171) vuttattā lahukassevāyamanuññātā .",
  "tika-vin06t4:24_8": "Na hi sakkā suddhassa ekassa santike saṅghādisesassa paṭikaraṇaṁ kātu’’nti likhitaṁ.",
  "tika-vin06t4:24_9": "Lahukesupi sabhāgaṁ āvi kātuṁ na vaṭṭatīti,",
  "tika-vin06t4:24_10": "tasmā eva hi ñattiyā āvikaraṇaṁ anuññātaṁ,",
  "tika-vin06t4:24_11": "itarathā taṁ niratthakaṁ siyā. Aññamaññārocanassa vaṭṭati,",
  "tika-vin06t4:24_12": "tato na vaṭṭatīti dīpanatthameva ñattiyā āvikaraṇamanuññātaṁ,",
  "tika-vin06t4:24_13": "teneva idha ‘‘sabhāgasaṅghādisesaṁ āpannassā’’tiādi vuttaṁ.",
  "tika-vin06t4:24_14": "Ayamattho ‘‘ettāvatā te dve nirāpattikā honti,",
  "tika-vin06t4:24_15": "tesaṁ santike sesehi sabhāgāpattiyo desetabbā’’ti (kaṅkhā. aṭṭha.",
  "tika-vin06t4:24_16": "nidānavaṇṇanā) vacanena kaṅkhāvitaraṇiyaṁ pakāsitova.",
  "tika-vin06t4:24_17": "Saṅghādisesaṁ pana ñattiyā ārocetvā uposathaṁ kātuṁ vaṭṭati.",
  "tika-vin06t4:24_18": "Tassā ñattiyā ayamattho yadā suddhaṁ bhikkhuṁ passissati,",
  "tika-vin06t4:24_19": "tassa santike ārocanavasena paṭikarissati. Evaṁ paṭikate ‘‘na ca, bhikkhave,",
  "tika-vin06t4:24_20": "sāpattikena pātimokkhaṁ sotabbaṁ, yo suṇeyya,",
  "tika-vin06t4:24_21": "āpatti dukkaṭassā’’ti (cūḷava.",
  "tika-vin06t4:24_22": "386) vuttāpattito mokkho hotīti,",
  "tika-vin06t4:24_23": "tasmā ‘‘garukaṁ vā hotu lahukaṁ vā,",
  "tika-vin06t4:24_24": "ñattiyā āvi kātuṁ vaṭṭatī’’ti vuttaṁ,",
  "tika-vin06t4:24_25": "ubhosu nayesu yuttataraṁ gahetabbaṁ.",
  "tika-vin06t4:25_0": "Nāmañceva āpatti cāti ‘‘tena tena vītikkamenāpannāpatti āpatti.",
  "tika-vin06t4:25_1": "Nāmanti tassā āpattiyā nāma’’nti likhitaṁ.",
  "tika-vin06t4:25_2": "Ārocetvā nikkhipitabbanti ettha ārocanaṁ vattabhedadukkaṭapaaharaṇappayojananti veditabbaṁ.",
  "tika-vin06t4:25_3": "Akāraṇametanti ‘‘sambahulā saṅghādisesā āpattiyo āpajji’’nti vutte vuṭṭhānato.",
  "tika-vin06t4:26_0": "Dasasataṁ rattisatanti dasasataṁ āpattiyo rattisataṁ chādetvāti yojetabbaṁ.",
  "tika-vin06t4:26_1": "Agghasamodhāno nāma sabhāgavatthukāyo sambahulā āpattiyo āpannassa bahurattiṁ paṭicchāditāpattiyaṁ nikkhipitvā dātabbo,",
  "tika-vin06t4:26_2": "itaro nānāvatthukānaṁ vasenāti ayametesaṁ visesoti.",
  "tika-vin06t4:27_0": "Parivāsakathāvaṇṇanā niṭṭhitā.",
  "tika-vin06t4:28_0": "‘‘Gāmassātina vutta’’nti vacanato kira gāmūpacārepi vaṭṭatīti adhippāyoti likhitaṁ.",
  "tika-vin06t4:28_1": "Vuttañca ‘‘ayaṁ pana viseso’’ti.",
  "tika-vin06t4:28_2": "‘‘Ettha aṭṭhakathācariyāva pamāṇaṁ.",
  "tika-vin06t4:28_3": "Yuttaṁ na dissatī’’ti likhitaṁ.",
  "tika-vin06t4:28_4": "Anugaṇṭhipade pana ‘‘ayaṁ pana viseso,",
  "tika-vin06t4:28_5": "āgantukassa…pe… okkamitvā gacchati,",
  "tika-vin06t4:28_6": "ratticchedo hotiyevā’’ti vacane heṭṭhā ‘‘antoaruṇe eva nikkhamitvā gāmūpacārato dve leḍḍupāte atikkamitvā’’tiādinā nayena garuṁ katvā vacanato,",
  "tika-vin06t4:28_7": "bhikkhunīnaṁ garukavaseneva tattha tattha sikkhāpadānaṁ paññattattā ca tadanurūpavaseneva aṭṭhakathācariyena bhikkhunīnaṁ garuṁ katvā mānattacaraṇavidhidassanatthaṁ ‘‘yattakā purebhattaṁ vā’’tiādi vuttaṁ.",
  "tika-vin06t4:28_8": "Kurundiādīsu vuttavacanena karontassapi doso natthīti dassetuṁ kevalaṁ lakkhaṇamattameva vuttaṁ,",
  "tika-vin06t4:28_9": "tadubhayampi tena tena pariyāyena yujjati,",
  "tika-vin06t4:28_10": "vinicchaye patte lakkhaṇe eva ṭhātabbato kurundiādīsu vuttavacanaṁ pacchā vuttaṁ. Payogo pana purimova. Yathā cettha,",
  "tika-vin06t4:28_11": "tathā sace kāci bhikkhunī dve leḍḍupāte anatikkamitvā aruṇaṁ uṭṭhapeti, doso natthi,",
  "tika-vin06t4:28_12": "tathāpi sabbaṭṭhakathāsu vuttattā ‘‘purimameva āciṇṇa’’nti vuttaṁ.",
  "tika-vin06t4:28_13": "Parivāsavattādīnanti ‘‘parivāsanissayapaṭippassaddhiādīnaṁ upacārasīmāya paricchinnattā bhikkhunupassayassa upacārasīmāva gahetabbā, na gāmo’’ti likhitaṁ.",
  "tika-vin06t4:28_14": "‘‘Tasmiṁ gāme bhikkhācāro sampajjatī’tiādi pavāritavasena vuttaṁ.",
  "tika-vin06t4:28_15": "Na hi tattha antogāme vihāro atthī’’ti ca likhitaṁ,",
  "tika-vin06t4:28_16": "‘‘tampi tena pariyāyena yujjati, na atthato’’ti ca.",
  "tika-vin06t4:29_0": "Paṭicchannaparivāsādikathāvaṇṇanā",
  "tika-vin06t4:30_0": "108.‘‘Visuṁ mānatthaṁ caritabbanti mūlāya paṭikassanaṁ akatvā visuṁ kammavācāyā’’ti ca likhitaṁ.",
  "tika-vin06t4:30_1": "‘‘Saṅghādisesāpattī’’ti vuttattā ekova,",
  "tika-vin06t4:30_2": "ekavatthumhi āpannā saṅghādisesā thullaccayadukkaṭamissakā nāma.",
  "tika-vin06t4:30_3": "Makkhadhammo nāma chādetukāmatā.",
  "tika-vin06t4:31_0": "143.Dhammatāti dhammatāya,",
  "tika-vin06t4:31_1": "tathātāyāti attho ‘‘alajjitā’’ti ettha viya.",
  "tika-vin06t4:32_0": "148.Purimaṁ upādāya dve māsā parivasitabbāti ettha ‘‘parivasitadivasāpi gaṇanūpagā hontī’’ti likhitaṁ.",
  "tika-vin06t4:33_0": "184.Tasmiṁ bhūmiyanti tassaṁ bhūmiyaṁ.",
  "tika-vin06t4:33_1": "Sambahulā saṅghādisesā āpattiyo āpajjati parimāṇampītiādi jātivasenekavacanaṁ.",
  "tika-vin06t4:34_0": "Samuccayakkhandhakavaṇṇanā niṭṭhitā.",
  "tika-vin06t4:35_0": "4. Samathakkhandhakavaṇṇanā",
  "tika-vin06t4:36_0": "Sammukhāvinayakathāvaṇṇanā",
  "tika-vin06t4:37_0": "186-187.",
  "tika-vin06t4:37_1": "Yattha yattha kammavācāya ‘‘aya’’nti vā ‘‘ime’’ti vā sammukhāniddesaniyamo atthi,",
  "tika-vin06t4:37_2": "sabbaṁ taṁ kammaṁ sammukhākaraṇīyameva,",
  "tika-vin06t4:37_3": "na kevalaṁ tajjanīyādipañcavidhameva.",
  "tika-vin06t4:37_4": "Pañcavidhasseva pana uddharitvā dassanaṁ kammakkhandhake tāva tasseva pāḷiāruḷhattā,",
  "tika-vin06t4:37_5": "catuvīsatiyā pārājikesu vijjamānesu pārājikakaṇḍe āgatānaṁyeva catunnaṁ uddharitvā dassanaṁ viyāti veditabbaṁ.",
  "tika-vin06t4:37_6": "Tattha ‘‘puggalassa sammukhatā hatthapāsūpagamanamevā’’ti vuttaṁ,",
  "tika-vin06t4:37_7": "taṁ kāraṇaṁ sammukhākaraṇīyassapi sammukhāniddesaniyamābhāvato.",
  "tika-vin06t4:37_8": "Kāmaṁ ayamattho kammakkhandhakeyeva ‘‘tīhi, bhikkhave,",
  "tika-vin06t4:37_9": "aṅgehi samannāgataṁ tajjanīyakammaṁ adhammakammañca hoti…pe… asammukhākataṁ hotī’’ti (cūḷava. 4) vacaneneva siddho,",
  "tika-vin06t4:37_10": "tattha pana āpatti na dassitā. Idha ‘‘yo kareyya,",
  "tika-vin06t4:37_11": "āpatti dukkaṭassā’’ti tattha bhavitabbāpattidassanatthaṁ idaṁ āraddhanti veditabbaṁ.",
  "tika-vin06t4:37_12": "‘‘Sammukhāvinayapatirūpakena vūpasantampi sammukhāvinayeneva vūpasantagaṇanaṁ gacchatīti dassetuṁ ‘adhammavādī puggalo’tiādi āraddha’’nti vuttaṁ, likhitañca.",
  "tika-vin06t4:37_13": "Evaṁ vūpasantaṁ sammukhāvinayapatirūpakena vūpasantaṁ nāma hoti,",
  "tika-vin06t4:37_14": "na sammukhāvinayena ca aññena kenacīti dassetuṁ idamāraddhanti ācariyo.",
  "tika-vin06t4:38_0": "Sativinayakathāvaṇṇanā",
  "tika-vin06t4:39_0": "195.",
  "tika-vin06t4:39_1": "Dabbassa kammavācāya ‘‘saṅgho imaṁ āyasmantaṁ dabba’’nti sammukhāniddeso natthi,",
  "tika-vin06t4:39_2": "tathāpi ‘‘paṭhamaṁ dabbo yācitabbo’’ti vacanena sammukhākaraṇīyatā tassa siddhā.",
  "tika-vin06t4:39_3": "Tathā aññatthāpi yathāsambhavaṁ leso veditabbo.",
  "tika-vin06t4:39_4": "Sativepullappattassa dātabbo vinayo sativinayo.",
  "tika-vin06t4:40_0": "Amūḷhavinayakathāvaṇṇanā",
  "tika-vin06t4:41_0": "196-7.",
  "tika-vin06t4:41_1": "‘‘Yassa ummattakassa taṁtaṁvītikkamato anāpatti,",
  "tika-vin06t4:41_2": "tādisasseva amūḷhavinayaṁ dātuṁ vaṭṭatīti amūḷhassa kattabbavinayo amūḷhavinayo’’ti likhitaṁ,",
  "tika-vin06t4:41_3": "taṁ yuttaṁ ‘‘saṅgho gaggassa bhikkhuno amūḷhassa amūḷhavinayaṁ detī’’ti vacanato. ‘‘Tīṇimāni, bhikkhave,",
  "tika-vin06t4:41_4": "adhammikāni amūḷhavinayassa dānānī’’ti imassa vibhaṅge ‘‘na sarāmī’’ti vacanaṁ vītikkamakālaṁ sandhāya tassa vibhaṅgassa pavattattā.",
  "tika-vin06t4:41_5": "Amūḷhavinayadānakāle panassa amūḷhatā vinicchitabbā.",
  "tika-vin06t4:42_0": "Paṭiññātakaraṇakathāvaṇṇanā",
  "tika-vin06t4:43_0": "200.",
  "tika-vin06t4:43_1": "‘‘Appaṭiññāya bhikkhūnaṁ kammāni karontī’’ti ārabhantassa kāraṇaṁ vuttameva.",
  "tika-vin06t4:43_2": "Paṭiññātena karaṇaṁ paṭiññātakaraṇaṁ.",
  "tika-vin06t4:44_0": "Tassapāpiyasikākathāvaṇṇanā",
  "tika-vin06t4:45_0": "207. ‘‘Tīhi, bhikkhave,",
  "tika-vin06t4:45_1": "aṅgehi samannāgataṁ tassapāpiyasikākamma’’nti ārabhitvā pañca aṅgāni dassetvā pāḷi gatā,",
  "tika-vin06t4:45_2": "‘‘sā peyyālena saṅkhipitvā gatāti ñātabba’’nti likhitaṁ. Tathā sukkapakkhepi.",
  "tika-vin06t4:46_0": "Tiṇavatthārakādikathāvaṇṇanā",
  "tika-vin06t4:47_0": "214.",
  "tika-vin06t4:47_1": "‘‘Sabbeheva ekajjhaṁ sannipatitabba’’nti chandadānassa paṭikkhittattā pavāraṇakkhandhakaṭṭhakathāyañca ‘‘bhinnassa hi saṅghassa samaggakaraṇakāle, tiṇavatthārakasamathe,",
  "tika-vin06t4:47_2": "imasmiñca pavāraṇasaṅgaheti imesu tīsu ṭhānesu chandaṁ dātuṁ na vaṭṭatī’’ti (mahāva. aṭṭha.",
  "tika-vin06t4:47_3": "241) vuttattā idha āgantvā vā chandaṁ datvā pariveṇādīsu nisinnāti idaṁ virujjhati viya khāyatīti ce? Na khāyati adhippāyaññūnaṁ.",
  "tika-vin06t4:47_4": "Ayañhettha adhippāyo – visujjhitukāmehi sabbeheva sannipatitabbaṁ,",
  "tika-vin06t4:47_5": "asannipatitassa natthi suddhi chandadāyakassa.",
  "tika-vin06t4:47_6": "Kevalaṁ taṁ kammaṁ sannipatitānaṁ sampajjati.",
  "tika-vin06t4:47_7": "Aṭṭhakathāyaṁ visujjhitukāmānaṁ chandaṁ dātuṁ na vaṭṭatīti adhippāyo.",
  "tika-vin06t4:47_8": "Itarathā pāḷiyā ca virujjhati.",
  "tika-vin06t4:47_9": "‘‘Ṭhapetvā ye na tattha hotī’’ti hi ayaṁ pāḷi sannipātaṁ āgantvā chandaṁ datvā ṭhitānaṁ atthitaṁ dīpeti.",
  "tika-vin06t4:47_10": "Nissīmagate sandhāya vuttaṁ siyāti ce?",
  "tika-vin06t4:47_11": "Nissīmagate ṭhapetvā idha kiṁ,",
  "tika-vin06t4:47_12": "tasmā yo sāmaggīuposathe chandaṁ datvā tiṭṭhati ce,",
  "tika-vin06t4:47_13": "nānāsaṁvāsakabhūmiyaṁyeva tiṭṭhati,",
  "tika-vin06t4:47_14": "tassa chandadāyakassa pavāraṇasaṅgahopi natthi.",
  "tika-vin06t4:47_15": "Yo ca tiṇavatthārakakamme nāgacchati,",
  "tika-vin06t4:47_16": "so tāhi āpattīhi na sujjhatīti veditabbaṁ. Yassa etaṁ na ruccati ,",
  "tika-vin06t4:47_17": "tassa parivāre vuttaparisato kammavipattilakkhaṇaṁ virujjhati,",
  "tika-vin06t4:47_18": "tattha hi kevalaṁ chandārahānaṁ chando anāhaṭo hoti sace,",
  "tika-vin06t4:47_19": "akataṁ tabbiparītena sampattidīpanatoti vuttaṁ hoti.",
  "tika-vin06t4:47_20": "Tathā pattakallalakkhaṇampi virujjhati.",
  "tika-vin06t4:47_21": "Tesu tīsu ṭhānesu kammappattāyeva sabbe,",
  "tika-vin06t4:47_22": "na tattha chandāraho atthīti ce? Na,",
  "tika-vin06t4:47_23": "catuvaggādikaraṇavibhājane avisesetvā chandārahassa āgatattā, taṁ sāmaññato vuttaṁ. Idañca āveṇikalakkhaṇaṁ,",
  "tika-vin06t4:47_24": "teneva satipi diṭṭhāvikamme idaṁ paṭikuṭṭhakataṁ na hotīti ce? Na, nānattasabhāvato.",
  "tika-vin06t4:47_25": "Idha hi ye pana ‘‘na metaṁ khamatī’ti aññamaññaṁ diṭṭhāvikammaṁ karontī’’ti (cūḷava. aṭṭha.",
  "tika-vin06t4:47_26": "214) vacanato na saṅghassa diṭṭhāvikammaṁ kataṁ.",
  "tika-vin06t4:47_27": "Tasmiṁ sati paṭikuṭṭhakatameva hoti.",
  "tika-vin06t4:47_28": "Aññathā pubbabhāgā tā ñattiyo niratthikā siyuṁ,",
  "tika-vin06t4:47_29": "na ca parivāraṭṭhakathāyaṁ chandārahādhikāre nayo dinno.",
  "tika-vin06t4:47_30": "Pavāraṇakkhandhakaṭṭhakathāyaṁ ‘‘tīsu ṭhānesu chandaṁ dātuṁ na vaṭṭatī’’ti (mahāva. aṭṭha.",
  "tika-vin06t4:47_31": "241) vuttattā virujjhatīti ce? Na,",
  "tika-vin06t4:47_32": "aṭṭhakathāya pamāṇabhāve sati ‘‘idha chandaṁ datvā pariveṇādīsu nisinnā’’tiādi vacane suddhikāmato eva gahite sabbaṁ na virujjhatīti eke.",
  "tika-vin06t4:47_33": "‘‘Āgantvā vā chandaṁ datvā pariveṇādīsu nisinnā,",
  "tika-vin06t4:47_34": "te āpattīhi na vuṭṭhahantī’’ti idaṁ na vattabbaṁ. Kasmā?",
  "tika-vin06t4:47_35": "Heṭṭhā ‘‘sabbeheva ekajjhaṁ sannipatitabba’’nti chandadānassa paṭikkhepavacanato aṭṭhakathāyaṁ ‘‘tīsu ṭhānesu chandaṁ dātuṁ na vaṭṭatī’’ti vuttattā,",
  "tika-vin06t4:47_36": "andhakaṭṭhakathāyampi tatheva vuttattā cāti? Na,",
  "tika-vin06t4:47_37": "ekajjhameva kamme karīyamāne yo idha ‘‘suṇātu me, bhante, saṅgho,",
  "tika-vin06t4:47_38": "amhākaṁ…pe… gihipaṭisaṁyutta’’nti sādhāraṇañattiṁ ṭhapetvā puna ‘‘suṇantu me,",
  "tika-vin06t4:47_39": "āyasmantā’’tiādinā asādhāraṇañattiyo ṭhapetvā ‘‘suṇātu me, bhante saṅgho,",
  "tika-vin06t4:47_40": "amhākaṁ…pe… evametaṁ dhārayāmī’’ti ekatopakkhikānaṁ sandhiyā katāya tadanantare kenaci karaṇīyena chandaṁ datvā gacchati,",
  "tika-vin06t4:47_41": "tassa āpattīhi vuṭṭhānaṁ natthi.",
  "tika-vin06t4:47_42": "Aparesampi ekatopakkhikānaṁ abbhantare ṭhitattā vibhūtattā karaṇassa ayamatthova vutto.",
  "tika-vin06t4:47_43": "Sādhāraṇavasena dutiyāya ñattiyā ṭhapitāya ye tasmiṁ khaṇe ñattidutiyakammavācāsu anāraddhāsu,",
  "tika-vin06t4:47_44": "apariyositāsu vā chandaṁ datvā gacchanti, tesampi na vuṭṭhāti eva.",
  "tika-vin06t4:47_45": "Ye na tattha hontīti padassa ca ye vuttappakārena nayena tattha na hontīti attho gahetabbo.",
  "tika-vin06t4:47_46": "Vuttappakāratthadīpanatthañca aṭṭhakathāyaṁ ‘‘chandaṁ datvā pariveṇādīsu nisinnā’’ti idameva avatvā ‘‘ye pana tehi vā saddhiṁ āpattiṁ āpajjitvāpi tattha anāgatā,",
  "tika-vin06t4:47_47": "āgantvā vā chandaṁ datvā pariveṇādīsu nisinnā’’ti vuttaṁ, evaṁ pubbenāparaṁ sandhīyati.",
  "tika-vin06t4:47_48": "‘‘Pāḷiyā ca tattha diṭṭhāvikammena kammassa akuppatā veditabbā’’ti vuttaṁ.",
  "tika-vin06t4:48_0": "Adhikaraṇakathāvaṇṇanā",
  "tika-vin06t4:49_0": "220.Cittuppādovivādo.",
  "tika-vin06t4:49_1": "Vivādasaddopi kāraṇūpacārena kusalādisaṅkhyaṁ gacchati.",
  "tika-vin06t4:49_2": "Taṁ sandhāya ‘‘samathehi ca adhikaraṇīyatāya adhikaraṇa’’nti vuttaṁ.",
  "tika-vin06t4:49_3": "Atha vā vivādahetubhūtassa cittuppādassa vūpasamena sambhavassa saddassapi vūpasamo hotīti cittuppādassapi samathehi adhikaraṇīyatā pariyāyo sambhavati.",
  "tika-vin06t4:49_4": "‘‘Kusalacittā vivadantī’’ti vuttavivādepi ‘‘vipaccatāya vohāro’’ti vuttaṁ,",
  "tika-vin06t4:49_5": "na vuttavacanahetuvasenāti veditabbaṁ.",
  "tika-vin06t4:50_0": "222.",
  "tika-vin06t4:50_1": "‘‘Āpattiñhi āpajjanto kusalacitto vā’’ti vacanato kusalampi siyāti ce?",
  "tika-vin06t4:50_2": "Na taṁ āpattādhikaraṇaṁ sandhāya vuttaṁ, yo āpattiṁ āpajjati,",
  "tika-vin06t4:50_3": "so tīsu cittesu aññataracittasamaṅgī hutvā āpajjatīti dassanatthaṁ ‘‘yaṁ kusalacitto āpajjatī’’tiādi vuttaṁ.",
  "tika-vin06t4:50_4": "Yo ‘‘paññattimattaṁ āpattādhikaraṇa’’nti vadeyya,",
  "tika-vin06t4:50_5": "tassa akusalādibhāvopi āpattādhikaraṇassa na yujjateva vivādādhikaraṇādīnaṁ viyāti ce? Na,",
  "tika-vin06t4:50_6": "‘‘natthāpattādhikaraṇaṁ kusala’’nti iminā virodhasambhavato.",
  "tika-vin06t4:50_7": "Anugaṇṭhipade pana ‘‘āpattādhikaraṇaṁ nāma tathāpavattamānaakausalacittuppādarūpakkhandhānametaṁ adhivacanaṁ.",
  "tika-vin06t4:50_8": "Avasiṭṭhesu kusalābyākatapaññattīsu ‘āpattādhikaraṇaṁ siyā akusalaṁ siyā abyākata’nti vacanato paññattitāva paṭisiddhā kusalattike apariyāpannattā.",
  "tika-vin06t4:50_9": "Kusalapaṭisedheneva tena samānagatikattā kiriyābyākatānampi paṭisedho veditabbo,",
  "tika-vin06t4:50_10": "kiriyābyākatānaṁ viya anugamanato vipākābyākatānampi paṭisedho katova hoti,",
  "tika-vin06t4:50_11": "tathāpi abyākatasāmaññato rūpakkhandhena saddhiṁ vipākakiriyābyākatānampi adhivacananti veditabba’’nti vuttaṁ.",
  "tika-vin06t4:50_12": "Tattha ‘‘kusalacittaṁ aṅgaṁ hotī’’ti vinaye apakataññuno sandhāya vuttaṁ appaharitakaraṇādike sati.",
  "tika-vin06t4:50_13": "Tasmāti yasmā ‘‘natthi āpattādhikaraṇaṁ kusala’’nti vattuṁ na sakkā,",
  "tika-vin06t4:50_14": "tasmā kusalacittaṁ aṅgaṁ na hotīti attho.",
  "tika-vin06t4:50_15": "Yadi evaṁ kasmā ‘‘ticittaṁ tivedana’’nti vuccatīti ce?",
  "tika-vin06t4:50_16": "Taṁ dassetuṁ ‘‘nayida’’ntiādi āraddhanti eke.",
  "tika-vin06t4:50_17": "Āpattisamuṭṭhāpakacittaṁ aṅgappahonakacittaṁ nāma.",
  "tika-vin06t4:50_18": "‘‘Ekantatoti yebhuyyenāti attho, itarathā virujjhati. Kasmā?",
  "tika-vin06t4:50_19": "‘Yassā sacittakapakkhe cittaṁ akusalameva hotī’ti (kaṅkhā. aṭṭha.",
  "tika-vin06t4:50_20": "paṭhamapārājikavaṇṇanā) vuttattā’’ti vadanti. Tena kiṁ? Vipāko natthi, kasmā? Ekantākusalattā, tasmā kathāva tattha natthi. Yattha pana atthi,",
  "tika-vin06t4:50_21": "taṁ dassento ‘‘yaṁ pana paṇṇattivajja’’ntiādimāha.",
  "tika-vin06t4:50_22": "Asañcicca pana kiñci ajānantassa…pe… abyākataṁ hotīti bhikkhumhi kammaṭṭhānagatacittena nipanne,",
  "tika-vin06t4:50_23": "niddāyante vā mātugāmo ce seyyaṁ kappeti,",
  "tika-vin06t4:50_24": "tassa bhikkhuno vijjamānampi kusalacittaṁ āpattiyā aṅgaṁ na hoti,",
  "tika-vin06t4:50_25": "tasmā tasmiṁ khaṇe seyyākārena vattamānarūpameva āpattādhikaraṇaṁ nāma.",
  "tika-vin06t4:50_26": "Bhavaṅgacitte vijjamānepi eseva nayo.",
  "tika-vin06t4:50_27": "Tasmiñhi khaṇe uṭṭhātabbe jāte anuṭṭhānato rūpakkhandhova āpatti nāma, na vipākena saddhiṁ. Sace pana vadeyya,",
  "tika-vin06t4:50_28": "tassa evaṁvādino acittakānaṁ kusalacittaṁ āpajjeyya. Kiṁ vuttaṁ hoti?",
  "tika-vin06t4:50_29": "Eḷakalomaṁ gahetvā kammaṭṭhānamanasikārena tiyojanaṁ atikkamantassa,",
  "tika-vin06t4:50_30": "paṇṇattiṁ ajānitvā padaso dhammaṁ vācentassa ca āpajjitabbāpattiyā kusalacittaṁ āpajjeyyāti. Āpajjatiyevāti ce? Nāpajjati. Kasmā?",
  "tika-vin06t4:50_31": "‘‘Natthi āpattādhikaraṇaṁ kusala’’nti vacanato.",
  "tika-vin06t4:51_0": "Calito kāyo, pavattā vācā,",
  "tika-vin06t4:51_1": "aññatarameva aṅganti aññatarameva āpattīti attho.",
  "tika-vin06t4:51_2": "Kevalaṁ paññattiyā akusalādibhāvāsambhavato āpattitā na yujjati.",
  "tika-vin06t4:51_3": "Āpattiṁ āpajjanto tīsu aññatarasamaṅgī hutvā āpajjatīti dassanatthaṁ ‘‘yaṁ kusalacitto’’tiādi vuttaṁ.",
  "tika-vin06t4:51_4": "Tassattho – pathavīkhaṇanādīsu kusalacittakkhaṇe vītikkamavasena pavattarūpasambhavato kusalacitto vā abyākatāpattiṁ āpajjati.",
  "tika-vin06t4:51_5": "Tathā abyākatacitto vā abyākatarūpasaṅkhātaṁ abyākatāpattiṁ āpajjati,",
  "tika-vin06t4:51_6": "pāṇātipātādīsu akusalacitto vā akusalāpattiṁ āpajjati, rūpaṁ panettha abbohārikaṁ.",
  "tika-vin06t4:51_7": "Supinapassanakālādīsu pāṇātipātādiṁ karonto sahaseyyādivasena āpajjitabbāpattiṁ āpajjanto akusalacitto abyākatāpattiṁ āpajjatīti veditabbo.",
  "tika-vin06t4:51_8": "Idaṁ vuccati āpattādhikaraṇaṁ akusalanti akusalacittuppādo.",
  "tika-vin06t4:51_9": "Porāṇagaṇṭhipadesu pana ‘‘puthujjano kalyāṇaputhujjano sekkho arahāti cattāro puggale dassetvā tesu arahato āpattādhikaraṇaṁ abyākatameva, tathā sekkhānaṁ,",
  "tika-vin06t4:51_10": "tathā kalyāṇaputhujjanassa asañcicca vītikkamakāle abyākatameva.",
  "tika-vin06t4:51_11": "Itarassa akusalampi hoti abyākatampi.",
  "tika-vin06t4:51_12": "Yasmā cassa sañcicca vītikkamakāle akusalameva hoti,",
  "tika-vin06t4:51_13": "tasmā vuttaṁ ‘natthi āpattādhikaraṇaṁ kusala’nti.",
  "tika-vin06t4:51_14": "Sabbattha abyākataṁ nāma tassa vipākābhāvamattaṁ sandhāya evaṁnāmakaṁ jāta’’nti likhitaṁ, vicāretvā gahetabbaṁ.",
  "tika-vin06t4:52_0": "224.Vivādo vivādādhikaraṇanti yo koci vivādo,",
  "tika-vin06t4:52_1": "so sabbo kiṁ vivādādhikaraṇaṁ nāma hotīti ekapucchā.",
  "tika-vin06t4:52_2": "‘‘Vivādo adhikaraṇanti vivādādhikaraṇameva vivādo ca adhikaraṇañcāti pucchati.",
  "tika-vin06t4:52_3": "Tadubhayaṁ vivādādhikaraṇamevāti pucchatīti vuttaṁ hotī’’ti porāṇagaṇṭhipade vuttaṁ.",
  "tika-vin06t4:52_4": "Kesuci potthakesu ayaṁ pucchā natthi.",
  "tika-vin06t4:52_5": "Yadi evaṁ imāya na bhavitabbaṁ vivādo vivādādhikaraṇaṁ, vivādādhikaraṇaṁ vivādo,",
  "tika-vin06t4:52_6": "vivādādhikaraṇaṁ vivādo ceva adhikaraṇañcāti pañcapañhāhi bhavitabbaṁ siyā. Kesuci potthakesu tisso, kesuci catasso, pañca natthi. Tattha dve vibhattā.",
  "tika-vin06t4:52_7": "Itarāsu adhikaraṇaṁ vivādoti yaṁ kiñci adhikaraṇaṁ, vivādasaṅkhyameva gacchati,",
  "tika-vin06t4:52_8": "vivādo adhikaraṇanti yo koci vivādo,",
  "tika-vin06t4:52_9": "so sabbo adhikaraṇasaṅkhyaṁ gacchatīti pucchati. Esa nayo sabbattha.",
  "tika-vin06t4:53_0": "228.Sammukhāvinayasminti sammukhāvinayabhāve.",
  "tika-vin06t4:54_0": "230.‘‘Antarenāti kāraṇenā’’ti likhitaṁ.",
  "tika-vin06t4:55_0": "233.",
  "tika-vin06t4:55_1": "Ubbāhikāya khiyyanake pācitti na vuttā tattha chandadānassa natthitāya.",
  "tika-vin06t4:56_0": "236.Tassa kho etanti esoti attho ‘‘etadagga’’nti ettha viya.",
  "tika-vin06t4:57_0": "238. ‘‘Kā ca tassa pāpiyasikā’’ti kira pāṭho.",
  "tika-vin06t4:58_0": "242.",
  "tika-vin06t4:58_1": "‘‘Kiccameva kiccādhikaraṇa’’nti vacanato apalokanakammādīnametaṁ adhivacanaṁ,",
  "tika-vin06t4:58_2": "taṁ vivādādhikaraṇādīni viya samathehi sametabbaṁ na hoti,",
  "tika-vin06t4:58_3": "kintu sammukhāvinayena sampajjatīti attho.",
  "tika-vin06t4:59_0": "Samathakkhandhakavaṇṇanā niṭṭhitā.",
  "tika-vin06t4:60_0": "5. Khuddakavatthukkhandhakavaṇṇanā",
  "tika-vin06t4:61_0": "Khuddakavatthukathāvaṇṇanā",
  "tika-vin06t4:62_0": "244. Puthupāṇinā kattabbaṁ kammaṁ puthupāṇikaṁ.",
  "tika-vin06t4:63_0": "245.",
  "tika-vin06t4:63_1": "‘‘Kaṇṇato nikkhantamuttolambakādīnaṁ kuṇḍalādīna’’nti likhitaṁ. ‘‘Kāyūra’’nti pāḷipāṭho.",
  "tika-vin06t4:63_2": "‘‘Keyūrādīnī’’ti ācariyenuddhaṭaṁ.",
  "tika-vin06t4:64_0": "248.‘‘Sādhugītaṁ nāma parinibbutaṭṭhāne gīta’’nti likhitaṁ.",
  "tika-vin06t4:64_1": "Dantagītaṁ gāyitukāmānaṁ vākkakaraṇīyaṁ.",
  "tika-vin06t4:64_2": "Dantagītassa vibhāvanatthaṁ ‘‘yaṁ gāyissāmā’’tiādimāha.",
  "tika-vin06t4:65_0": "249.Caturassavattaṁ nāma catuppādagāthāvattaṁ.",
  "tika-vin06t4:65_1": "‘‘Taraṅgavattādīni uccāraṇavidhānāni naṭṭhapayogānī’’ti likhitaṁ.",
  "tika-vin06t4:65_2": "Bāhiralominti bhāvanapuṁsakaṁ,",
  "tika-vin06t4:65_3": "yathā tassa uṇṇapāvārassa bahiddhā lomāni dissanti,",
  "tika-vin06t4:65_4": "tathā dhārentassa dukkaṭanti vuttaṁ hoti.",
  "tika-vin06t4:66_0": "251.Virūpakkhehītiādi sahayogakaraṇavacanaṁ. Sarabūti gehagoḷikā. Sā kira setā savisā hoti.",
  "tika-vin06t4:66_1": "Sohanti yassa me etehi mettaṁ,",
  "tika-vin06t4:66_2": "sohaṁ namo karomi bhagavatoti sambandho.",
  "tika-vin06t4:66_3": "Aññamhi…pe… chetabbamhīti rāgānusaye.",
  "tika-vin06t4:67_0": "252.Uṭṭitvāti pakkhipitvā.",
  "tika-vin06t4:67_1": "Otaratūti iddhiyā otāretvā gaṇhātu. Anupariyāyīti anuparibbhami.",
  "tika-vin06t4:68_0": "253.Na acchupiyantīti na lagganti.",
  "tika-vin06t4:68_1": "Rūpakākiṇṇānīti itthirūpādīhi vokiṇṇāni.",
  "tika-vin06t4:69_0": "254.Ālindakamiḍḍhikādīnanti pamukhamiḍḍhikādīnaṁ.",
  "tika-vin06t4:69_1": "Parivattetvā tatthevāti ettha ‘‘parivattetvā tatiyavāre tattheva miḍḍhiyā patiṭṭhātī’’ti likhitaṁ.",
  "tika-vin06t4:69_2": "Paribhaṇḍaṁ nāma gehassa bahi kuṭṭapādassa thirabhāvatthaṁ katā tanukamiḍḍhikā vuccati.",
  "tika-vin06t4:69_3": "Ettha ‘‘parivaṭṭitvā patto bhijjatīti adhikaraṇabhedāsaṅkāya abhāve ṭhāne ṭhapetuṁ vaṭṭatī’’ti likhitaṁ.",
  "tika-vin06t4:69_4": "Pattamāḷako vaṭṭitvā pattānaṁ apatanatthaṁ vaṭṭaṁ vā caturassaṁ vā iṭṭhakādīhi parikkhipitvā māḷakacchannena kato.",
  "tika-vin06t4:69_5": "‘‘Pattamaṇḍalikā pattapacchikā tālapattādīhi katā’’ti ca likhitaṁ.",
  "tika-vin06t4:69_6": "Miḍḍhante ādhārake ṭhapetuṁ vaṭṭati pattasandhāraṇatthaṁ vuttattā.",
  "tika-vin06t4:69_7": "Mañce ādhārakepi na vaṭṭati nisīdanapaccayā vāritattā.",
  "tika-vin06t4:69_8": "Āsannabhūmikattā olambetuṁ vaṭṭati.",
  "tika-vin06t4:70_0": "255.",
  "tika-vin06t4:70_1": "‘‘Aṁsakūṭe laggetvāti vacanato aggahatthe laggetvā aṅke ṭhapetuṁ na vaṭṭatī’’ti keci vadanti, na sundaraṁ,",
  "tika-vin06t4:70_2": "‘‘na kevalaṁ yassa patto’’tiādi yadi hatthena gahitapatte bhedasaññā,",
  "tika-vin06t4:70_3": "pageva aññena sarīrāvayavenāti katvā vuttaṁ.",
  "tika-vin06t4:70_4": "Pāḷiyaṁ pana pacuravohāravasena vuttaṁ.",
  "tika-vin06t4:70_5": "Ghaṭikapālamayaṁ ghaṭikaṭāhaṁ.",
  "tika-vin06t4:70_6": "Chavasīsassa pattanti ‘‘silāputtakassa sarīraṁ,",
  "tika-vin06t4:70_7": "khīrassa dhārātiādivohāravasena vuttaṁ.",
  "tika-vin06t4:70_8": "Mañce nisīdituṁ āgatoti attho.",
  "tika-vin06t4:70_9": "‘‘Pisācillikāti pisācadārakā’’tipi vadanti. Dinnakameva paṭiggahitameva. Cabbetvāti khāditvā.",
  "tika-vin06t4:70_10": "Aṭṭhikāni ca kaṇṭakāni ca aṭṭhikakaṇṭakāni.",
  "tika-vin06t4:70_11": "‘‘Etesu sabbesu paṇṇattiṁ jānātu vā, mā vā, āpattiyevā’’ti likhitaṁ.",
  "tika-vin06t4:71_0": "256.Vipphāḷetvāti phāḷetvā.",
  "tika-vin06t4:71_1": "Kiṇṇena pūretunti surākiṇṇena pūretuṁ.",
  "tika-vin06t4:71_2": "Bidalakaṁ nāma diguṇakaraṇasaṅkhātassa kiriyāvisesassa adhivacanaṁ. Kassa diguṇakaraṇaṁ?",
  "tika-vin06t4:71_3": "Yena kilañjādinā mahantaṁ kathinamatthataṁ, tassa.",
  "tika-vin06t4:71_4": "Tañhi daṇḍakathinappamāṇena pariyante saṁharitvā diguṇaṁ kātabbaṁ.",
  "tika-vin06t4:71_5": "Aññathā khuddakacīvarassa anuvātaparibhaṇḍādividhānakaraṇe hatthassa okāso na hoti.",
  "tika-vin06t4:71_6": "Salākāya sati dvinnaṁ cīvarānaṁ aññataraṁ ñatvā sibbitāsibbitaṁ sukhaṁ paññāyati.",
  "tika-vin06t4:71_7": "Daṇḍakathine kate na bahūhi sahāyehi payojanaṁ.",
  "tika-vin06t4:71_8": "‘‘Asaṁkuṭitvā cīvaraṁ samaṁ hoti.",
  "tika-vin06t4:71_9": "Koṇāpi samā hontī’’ti likhitaṁ,",
  "tika-vin06t4:71_10": "‘‘haliddisuttena saññākaraṇa’’nti vuttattā haliddisuttena cīvaraṁ sibbetumpi vaṭṭatīti siddhaṁ.",
  "tika-vin06t4:71_11": "Tattha hi keci akappiyasaññino. Paṭiggaho nāma aṅgulikoso.",
  "tika-vin06t4:72_0": "257-8.Pātīti paṭiggahasaṇṭhānaṁ.",
  "tika-vin06t4:72_1": "Paṭiggahatthavikanti aṅgulikosatthavikaṁ.",
  "tika-vin06t4:72_2": "Sūcisatthakānaṁ pubbe āvesanatthavikāya anuññātattā ‘‘anujānāmi, bhikkhave, bhesajjatthavika’’nti vuttaṁ.",
  "tika-vin06t4:72_3": "Ettha sūcisatthakādīnipi ṭhapetabbānīti nidānaṁ sūceti.",
  "tika-vin06t4:72_4": "Sacepi upanando bhikkhu alajjī,",
  "tika-vin06t4:72_5": "tathāpi santakametaṁ amūlacchedakatabhikkhuno lajjinopi samānassa kappatīti yujjati. Na sammatīti na pahoti.",
  "tika-vin06t4:73_0": "260-1.",
  "tika-vin06t4:73_1": "Bahi kuṭṭassa samantato nīcavatthukaṁ katvā ṭhitaṁ ‘‘maṇḍalika’’nti vuccati.",
  "tika-vin06t4:73_2": "Jantāgharappaṭicchādinā channassa naggiyaṁ yassa na paññāyati, tasseva parikammaṁ kātabbaṁ.",
  "tika-vin06t4:73_3": "Esa nayo udakavatthapaṭicchādīsupi.",
  "tika-vin06t4:74_0": "262-3.Paṇiyā nāma paṇiyakārakā.",
  "tika-vin06t4:74_1": "Ākaḍḍhanayantaṁ ākaḍḍhiyamānaṁ kūpassa uparibhāge paribbhamati.",
  "tika-vin06t4:74_2": "Arahaṭaghaṭiyantaṁ sakaṭacakkasaṇṭhānayantaṁ.",
  "tika-vin06t4:74_3": "Tassa are are ghaṭikāni bandhitvā ekena,",
  "tika-vin06t4:74_4": "dvīhi vā paribbhamiyamānassa udakanibbāhanaṁ veditabbaṁ.",
  "tika-vin06t4:74_5": "Āviddhapakkhapāsaṁ nāma yattha maṇḍalākārena pakkhapāsā bajjhanti āviddhavatthatā viya āviddhapakkhapāsakā. Pubbe pattasaṅgopanatthaṁ,",
  "tika-vin06t4:74_6": "idāni ṭhapetabbaṁ bhuñjituṁ ādhārako anuññāto.",
  "tika-vin06t4:75_0": "273.Paragalaṁgacchatīti imassa payogābhāvā vaṭṭati.",
  "tika-vin06t4:75_1": "Kammasatenāti mahatā ussāhena.",
  "tika-vin06t4:76_0": "277-8.Lohabhaṇḍaṁ nāma kaṁsato sesalohabhaṇḍaṁ.",
  "tika-vin06t4:76_1": "Muddikakāyabandhanaṁ nāma caturassaṁ akatvā sajjitaṁ. Pāmaṅgadasā caturassā.",
  "tika-vin06t4:76_2": "Mudiṅgasaṇṭhānenāti saṅghāṭiyā mudiṅgasibbanākārena varakasīsākārena. Pavanantoti pāsanto. ‘‘Dasāmūla’’nti ca likhitaṁ.",
  "tika-vin06t4:76_3": "Akāyabandhanena sañcicca vā asañcicca vā gāmappavesane āpatti.",
  "tika-vin06t4:76_4": "‘‘Saritaṭṭhānato bandhitvā pavisitabbaṁ,",
  "tika-vin06t4:76_5": "nivattitabbaṁ vā’’ti likhitaṁ.",
  "tika-vin06t4:77_0": "279.",
  "tika-vin06t4:77_1": "Sattaṅgulaṁ vā aṭṭhaṅgulaṁ vāti ettha ‘‘sugataṅgulenā’’ti avuttattā pakatiaṅgulena sāruppatthāya vaḍḍhetvāpi karonti ce, na doso.",
  "tika-vin06t4:78_0": "280. Tālavaṇṭākārena sīhaḷitthīnaṁ viya.",
  "tika-vin06t4:79_0": "Khuddakavatthukkhandhakavaṇṇanā niṭṭhitā.",
  "tika-vin06t4:80_0": "6. Senāsanakkhandhakavaṇṇanā",
  "tika-vin06t4:81_0": "Vihārānujānanakathāvaṇṇanā",
  "tika-vin06t4:82_0": "294.",
  "tika-vin06t4:82_1": "Nilīyanti bhikkhū etthāti vihārādayo leṇāni nāma.",
  "tika-vin06t4:82_2": "Āgata-vacanena tassāgatasaṅghova sāmī, na anāgatoti keci,",
  "tika-vin06t4:82_3": "taṁ na yujjati samānalābhakatikāya siddhattā.",
  "tika-vin06t4:83_0": "296-7.Dīpinaṅguṭṭhenāti ettha ‘‘dīpinā akappiyacammaṁ dassetī’’ti likhitaṁ.",
  "tika-vin06t4:83_1": "Thambhakavātapānaṁ nāma tiriyaṁ dārūni adatvā ujukaṁ ṭhiteheva dārūhi kattabbaṁ.",
  "tika-vin06t4:83_2": "Bhisīnaṁ anuññātaṁ vaṭṭatīti bimbohane vaṭṭatīti attho.",
  "tika-vin06t4:83_3": "Tūlapūritaṁ bhisiṁ apassayituṁ na vaṭṭati uṇṇādīnaṁyeva anuññātattā.",
  "tika-vin06t4:83_4": "Nisīdananipajjanaṁ sandhāya vuttaṁ,",
  "tika-vin06t4:83_5": "tasmā apassayituṁ vaṭṭatīti ce?",
  "tika-vin06t4:83_6": "Akappiyanti na vaṭṭatīti keci.",
  "tika-vin06t4:83_7": "Yadi evaṁ akappiyamañcañca apassayituṁ na vaṭṭeyya. Yasmā vaṭṭati, tasmā doso natthi.",
  "tika-vin06t4:83_8": "Apica gilānassa bimbohanaṁ nipajjitumpi anuññātaṁ,",
  "tika-vin06t4:83_9": "tasmā bhisipi vaṭṭati apassayituṁ. Ācariyā ca anujānanti, vaḷañjenti cāti eke.",
  "tika-vin06t4:83_10": "Simbalitūlasuttena sibbitaṁ cīvaraṁ vaṭṭati. Kasmā? Kappāsassa anulomato.",
  "tika-vin06t4:83_11": "‘‘Akkaphalasuttamayampi akkavākamayameva paṭikkhitta’’nti te eva vadanti.",
  "tika-vin06t4:84_0": "298.Anibandhanīyo alaggo. Paṭibāhetvāti maṭṭhaṁ katvā.",
  "tika-vin06t4:84_1": "‘‘Setavaṇṇādīnaṁ yathāsaṅkhyaṁ ikkāsādayo bandhanatthaṁ vuttā’’ti likhitaṁ.",
  "tika-vin06t4:85_0": "300.Pakuṭṭaṁ samantato āviddhapamukhaṁ.",
  "tika-vin06t4:86_0": "303.Sudhālepoti sudhāmattikālepo.",
  "tika-vin06t4:87_0": "305.Āsatti taṇhā. Santiṁ adaraṁ.",
  "tika-vin06t4:88_0": "307.Ketunti kayena gahetuṁ.",
  "tika-vin06t4:89_0": "308.Citāti iṭṭhakāyo kabaḷena niddhamanavasena chinditvā katāti attho.",
  "tika-vin06t4:90_0": "310.Chabbaggiyānaṁbhikkhūnaṁ antevāsikāti ettha vīsativassaṁ atikkamitvā chabbaggiyā uppannā.",
  "tika-vin06t4:90_1": "‘‘Ārādhayiṁsu me bhikkhū citta’’nti (ma. ni.",
  "tika-vin06t4:90_2": "1.225) vuttattā aññasmiṁ kāle sāvatthigamane uppannaṁ vatthuṁ idha āpattidassanatthaṁ āharitvā vuttanti yuttaṁ viya, vicāretvā gahetabbaṁ. Vuddhanti vuddhataraṁ.",
  "tika-vin06t4:91_0": "313.Santhareti tiṇasantharādayo.",
  "tika-vin06t4:92_0": "Senāsanaggāhakathāvaṇṇanā",
  "tika-vin06t4:93_0": "318.‘‘Seyyaggenāti mañcaṭṭhānaparicchedena.",
  "tika-vin06t4:93_1": "Vihāraggenāti ovarakaggenā’’ti likhitaṁ. Thāvarāti niyatā.",
  "tika-vin06t4:93_2": "Paccayeneva hi tanti tasmiṁ senāsane mahātherā tassa paccayassa kāraṇā aññattha agantvā vasantāyeva naṁ paṭijaggissantīti attho.",
  "tika-vin06t4:93_3": "Aghaṭṭanakammaṁ dassetuṁ ‘‘na tattha manussā’’tiādimāha.",
  "tika-vin06t4:93_4": "‘‘Vitakkaṁ chinditvā suddhacittena gamanavatteneva gantabba’’nti pāṭho.",
  "tika-vin06t4:93_5": "Muddavedikā nāma cetiyassa hammiyavedikā. Paṭikkammāti apasakkitvā.",
  "tika-vin06t4:93_6": "Samānalābhakatikā mūlāvāse sati siyā,",
  "tika-vin06t4:93_7": "mūlāvāsavināsena katikāpi vinassati.",
  "tika-vin06t4:93_8": "Samānalābha-vacanaṁ sati dvīsu, bahūsu vā yujjati,",
  "tika-vin06t4:93_9": "teneva ekasmiṁ avasiṭṭheti no mati.",
  "tika-vin06t4:93_10": "Tāvakālikaṁ kālena mūlacchedanavasena vā aññesaṁ vā kammaṁ aññassa siyā nāvāyaṁ saṅgamoti ācariyo.",
  "tika-vin06t4:93_11": "Puggalavaseneva kātabbanti apalokanakāle saṅgho vassaṁvutthabhikkhūnaṁ pāṭekkaṁ ‘‘ettakaṁ vassāvāsikaṁ vatthaṁ deti,",
  "tika-vin06t4:93_12": "ruccati saṅghassā’’ti puggalameva parāmasitvā dātabbaṁ, na saṅghavasena kātabbaṁ.",
  "tika-vin06t4:93_13": "Na saṅgho saṅghassa ettakaṁ detīti.",
  "tika-vin06t4:93_14": "‘‘Ekasmiṁ āvāse saṅghassa kammaṁ karotī’ti vacanato saṅghavasena kātabba’’nti likhitaṁ.",
  "tika-vin06t4:93_15": "Na hi tathā vutte saṅghassa kiñci kammaṁ kataṁ nāma hoti.",
  "tika-vin06t4:93_16": "‘‘Sammatasenāsanaggāhāpakato aññena gāhitepi gāho ruhati aggahitupajjhāyassa upasampadā viyā’’ti likhitaṁ.",
  "tika-vin06t4:93_17": "‘‘Kammavācāyapi sammuti vaṭṭatī’’ti likhitaṁ.",
  "tika-vin06t4:94_0": "Aṭṭhapi soḷasapi janeti ettha kiṁ visuṁ visuṁ, udāhu ekatoti? Ekatopi vaṭṭati.",
  "tika-vin06t4:94_1": "Na hi te tathā sammatā saṅghena kammakatā nāma honti ,",
  "tika-vin06t4:94_2": "teneva sattasatikakkhandhake ekato aṭṭha janā sammatāti.",
  "tika-vin06t4:94_3": "Tesaṁ sammuti kammavācāyapīti ñattidutiyakammavācāyapi.",
  "tika-vin06t4:94_4": "Apalokanakammassa vatthūhi sā eva kammavācā labbhamānā labbhati,",
  "tika-vin06t4:94_5": "tassā ca vatthūhi apalokanakammameva labbhamānaṁ labbhati, na aññanti veditabbaṁ.",
  "tika-vin06t4:94_6": "Imaṁ nayaṁ micchā gaṇhanto ‘‘apalokanakammaṁ ñattidutiyakammaṁ kātuṁ,",
  "tika-vin06t4:94_7": "ñattidutiyakammañca apalokanakammaṁ kātuṁ vaṭṭatī’’ti gaṇhāti,",
  "tika-vin06t4:94_8": "evañca sati kammasaṅkaradoso āpajjati.",
  "tika-vin06t4:94_9": "Maggo pokkharaṇīti ettha maggo nāma magge katadīghasālā,",
  "tika-vin06t4:94_10": "pokkharaṇīti nahāyituṁ katapokkharaṇī.",
  "tika-vin06t4:94_11": "Etāni hi asenāsanānīti ettha bhattasālā na āgatā, tasmā taṁ senāsananti ce?",
  "tika-vin06t4:94_12": "Sāpi ettheva paviṭṭhā vāsatthāya akatattā.",
  "tika-vin06t4:94_13": "Bhojanasālā pana ubhayattha nāgatā. Kiñcāpi nāgatā,",
  "tika-vin06t4:94_14": "upari ‘‘bhojanasālā pana senāsanamevā’’ti (cūḷava. aṭṭha. 318) vuttattā senāsanaṁ.",
  "tika-vin06t4:94_15": "‘‘Kappiyakuṭi ca ettha kātabbā’’ti vadanti, taṁ neti eke.",
  "tika-vin06t4:94_16": "Rukkhamūlaveḷugumbā channā kavāṭabaddhāva senāsanaṁ.",
  "tika-vin06t4:94_17": "‘‘Alābhakesu āvāsesūti alābhakesu senāsanesū’’ti likhitaṁ, taṁ yuttaṁ.",
  "tika-vin06t4:94_18": "Na hi pāṭekkaṁ senāsanaṁ hoti.",
  "tika-vin06t4:94_19": "Taṁ saññāpetvāti ettha paññattiṁ agacchante balakkārenapi vaṭṭati. Ayampīti paccayopi.",
  "tika-vin06t4:95_0": "Upanibandhitvāti tassa samīpe rukkhamūlādīsu vasitvā tattha vattaṁ katvāti adhippāyo.",
  "tika-vin06t4:95_1": "Pariyattipaṭipattipaṭivedhavasena tividhampi.",
  "tika-vin06t4:95_2": "‘‘Dasakathāvatthukaṁ dasaasubhaṁ dasaanussati’’nti pāṭho.",
  "tika-vin06t4:95_3": "‘‘Paṭhamabhāgaṁ muñcitvāti idaṁ ce paṭhamagāhitavatthuto mahagghaṁ hotī’’ti likhitaṁ.",
  "tika-vin06t4:95_4": "Chinnavassānaṁ vassāvāsikaṁ nāma pubbe gahitavassāvāsikānaṁ pacchā chinnavassānaṁ.",
  "tika-vin06t4:95_5": "Bhatiniviṭṭhanti bhatiṁ katvā viya niviṭṭhaṁ pariyiṭṭhaṁ.",
  "tika-vin06t4:95_6": "‘‘Saṅghikaṁ pana…pe… vibbhantopi labhatevā’’ti idaṁ tatruppādaṁ sandhāya vuttaṁ. Iminā apalokanameva pamāṇaṁ, na gāhāpananti keci.",
  "tika-vin06t4:95_7": "Vinayadharā pana ‘‘amhākaṁ vihāre vassaṁ upagatānaṁ ekekassa ticīvaraṁ saṅgho dassatī’tiādinā apalokitepi abhājitaṁ vibbhantako na labhati.",
  "tika-vin06t4:95_8": "‘Apalokanakammaṁ katvā gāhita’nti vuttattā,",
  "tika-vin06t4:95_9": "‘abhājite vibbhamatī’ti evaṁ pubbe vuttattā cā’’ti vadanti.",
  "tika-vin06t4:95_10": "‘‘Paccayavasenāti gahapatikaṁ vā aññaṁ vā vassāvāsikaṁ paccayavasena gāhita’’nti likhitaṁ.",
  "tika-vin06t4:95_11": "‘‘Ekameva vatthaṁ dātabbanti tattha nisinnānaṁ ekamekaṁ vatthaṁ pāpuṇātī’’ti likhitaṁ. Dutiyo therāsaneti anubhāgo.",
  "tika-vin06t4:95_12": "Paṭhamabhāgo aññathā therena gahitoti jānitabbaṁ.",
  "tika-vin06t4:96_0": "Upanandavatthukathāvaṇṇanā",
  "tika-vin06t4:97_0": "320.Tivassantarenāti tiṇṇaṁ vassānaṁ anto ṭhitena.",
  "tika-vin06t4:97_1": "Hatthimhi nakho assāti hatthinakho.",
  "tika-vin06t4:97_2": "Pāsādassa nakho nāma heṭṭhimaparicchedo.",
  "tika-vin06t4:97_3": "Gihivikaṭanīhārenāti gihīhi katanīhāreneva.",
  "tika-vin06t4:97_4": "‘‘Tehi attharitvā dinnāneva nisīdituṁ labbhanti,",
  "tika-vin06t4:97_5": "na bhikkhunā sayaṁ attharitvā vissajjitabbaṁ saṅghena attharāpetvā vā’’ti likhitaṁ.",
  "tika-vin06t4:98_0": "Avissajjiyavatthukathāvaṇṇanā",
  "tika-vin06t4:99_0": "321.",
  "tika-vin06t4:99_1": "‘‘Na vissajjetabbaṁ saṅghena vā gaṇena vā puggalena vā’’ti vacanaṁ ‘‘yaṁ agarubhaṇḍaṁ vissajjiyaṁ vebhaṅgiyaṁ saṅghikaṁ,",
  "tika-vin06t4:99_2": "taṁ gaṇo ce tasmiṁ āvāse vasati puggalopi vā,",
  "tika-vin06t4:99_3": "gaṇena vā puggalena vā vissajjitaṁ saṅghena vissajjitasadisameva hotī’’ti aṭṭhakathāyaṁ vuttavacanaṁ sādheti,",
  "tika-vin06t4:99_4": "aññathā ettha gaṇapuggalaggahaṇaṁ niratthakaṁ. Arañjaro udakacāṭi, alañjalo, bahuudakagaṇhanakoti attho.",
  "tika-vin06t4:99_5": "‘‘Vaṭṭacāṭi viya hutvā thokaṁ dīghamukho majjhe paricchedaṁ dassetvā kato’’ti likhitaṁ.",
  "tika-vin06t4:99_6": "Maṁsadibbadhammabuddhasamantacakkhuvasena pañca.",
  "tika-vin06t4:100_0": "Garubhaṇḍena ca garubhaṇḍanti saṁhārimaṁ sandhāya vuttaṁ.",
  "tika-vin06t4:100_1": "Pattacīvaraṁ nikkhipitunti aṭṭakacchannena kate mañce. Vaṭṭalohaṁ nāma pītavaṇṇaṁ.",
  "tika-vin06t4:100_2": "Pārihāriyaṁ na vaṭṭatīti āgantukassa adatvā paricārikahatthato attano nāmaṁ likhāpetvā gahetvā yathāsukhaṁ pariharituṁ na vaṭṭati.",
  "tika-vin06t4:100_3": "‘‘Gihivikaṭanīhārenevāti yāva attano kammanibbatti,",
  "tika-vin06t4:100_4": "tāva gahetvā detī’’ti likhitaṁ.",
  "tika-vin06t4:100_5": "Sikharaṁ nāma yena paribbhamantā chindanti.",
  "tika-vin06t4:100_6": "Pattabandhako nāma pattassa gaṇṭhiādikārako.",
  "tika-vin06t4:100_7": "‘‘Paṭimānaṁ suvaṇṇādipattakārako’’tipi vadanti.",
  "tika-vin06t4:100_8": "‘‘Aḍḍhabāhūti kapparato paṭṭhāya yāva aṁsakūṭa’’nti likhitaṁ.",
  "tika-vin06t4:100_9": "Ito paṭṭhāyāti imaṁ pāḷiṁ ādiṁ katvā.",
  "tika-vin06t4:100_10": "Daṇḍamuggaro nāma yena rajitacīvaraṁ pothenti.",
  "tika-vin06t4:100_11": "‘Paccattharaṇagatika’nti vuttattā,",
  "tika-vin06t4:100_12": "‘‘tampi garubhaṇḍamevāti vuttattā ca api-saddena pāvārādipaccattharaṇaṁ sabbaṁ garubhaṇḍamevā’’ti vadanti.",
  "tika-vin06t4:100_13": "Eteneva suttena aññathā atthaṁ vatvā ‘‘pāvārādipaccattharaṇaṁ na garubhaṇḍaṁ, bhājanīyameva,",
  "tika-vin06t4:100_14": "senāsanatthāya dinnapaccattharaṇameva garubhaṇḍa’’nti vadanti, upaparikkhitabbaṁ. Gaṇṭhikāti cīvaragaṇṭhikā. Bhañcako nāma sarako.",
  "tika-vin06t4:101_0": "Navakammadānakathāvaṇṇanā",
  "tika-vin06t4:102_0": "323-4.",
  "tika-vin06t4:102_1": "Aggaḷabandhasūcidvārakaraṇamattenapi.",
  "tika-vin06t4:102_2": "‘‘Kapotabhaṇḍikā nāma vaḷabhiyā upari ṭhapetabbavalayaṁ vā tiṇacchadanagehassa piṭṭhivaṁsassa heṭṭhā ṭhapetabbaṁ vā ubhayamassa gatā dārū’’ti likhitaṁ.",
  "tika-vin06t4:102_3": "Kārantarāti tadā puna pavisaṭṭhaṁ pubbapayojitānānaṁ vacanapātasenāsanavāso.",
  "tika-vin06t4:102_4": "Na pana patisaṭṭhatoti daṭṭhabbaṁ.",
  "tika-vin06t4:102_5": "Sabbattha vinaṭṭhavāso na ca paṭisedhako hotīti daṭṭhabbo.",
  "tika-vin06t4:102_6": "Dvāravātapānādīni apaharitvā dātuṁ asakkuṇeyyato ‘‘paṭidātabbāniyevā’’ti vuttaṁ.",
  "tika-vin06t4:102_7": "Gopānasiādayo dentassa vihāro palujjatīti ‘‘mūlaṁ vā dātabba’’ntiādi vuttanti eke.",
  "tika-vin06t4:102_8": "‘‘Nevāsikā pakatiyā anatthatāya bhūmiyā ṭhapenti ce,",
  "tika-vin06t4:102_9": "tesampi anāpattiyevā’’ti likhitaṁ.",
  "tika-vin06t4:102_10": "‘‘Dvāravātapānādayo aparikammakatāpi apaṭicchādetvā na apassayitabbā’’ti likhitaṁ.",
  "tika-vin06t4:103_0": "Saṅghabhattādianujānanakathāvaṇṇanā",
  "tika-vin06t4:104_0": "Uddesabhattakathāvaṇṇanā",
  "tika-vin06t4:105_0": "325.Yā bhattuddesaṭṭhānabhūtāya bhojanasālāya pakatiṭhitikā.",
  "tika-vin06t4:105_1": "Dinnaṁ panāti yathā so dāyako deti,",
  "tika-vin06t4:105_2": "taṁ dassento ‘‘saṅghato bhante’’tiādimāha.",
  "tika-vin06t4:105_3": "Ekavaḷañjanti ekadvārena vaḷañjitabbaṁ .",
  "tika-vin06t4:105_4": "Ticīvaraparivāranti ettha ‘‘udakamattalābhī viya aññopi uddesabhattaṁ alabhitvā vatthādimanekappakāraṁ labhati ce, tasseva ta’’nti likhitaṁ.",
  "tika-vin06t4:105_5": "‘‘Uddesapatte dethā’ti vatvā gahetvā āgatabhāvena saṅghassa pariccattaṁ na hotiyeva tasseva hatthe gatattā,",
  "tika-vin06t4:105_6": "tasmā tehi vuttakkamena sabbehi bhājetvā bhuñjitabba’’nti vuttaṁ.",
  "tika-vin06t4:105_7": "Paṭipāṭipattaṁ vā ṭhitikāya ṭhitapattaṁ vā.",
  "tika-vin06t4:105_8": "‘‘Kūṭaṭṭhitikā nāma aggahetabbānampi gāhitattā’’ti likhitaṁ,",
  "tika-vin06t4:105_9": "‘‘paṇītabhattaṭṭhitikañca ajānitvā missetvā gāhitepi evameva paṭipajjitabba’’nti ca likhitaṁ.",
  "tika-vin06t4:105_10": "Tañce theyyāya haranti pattahārakā, āṇāpakassa gīvā hoti.",
  "tika-vin06t4:105_11": "Atikkantampi ṭhitikaṁ ṭhapetvāti ettha ‘‘taṁdivasameva ce bhikkhā labbhati,",
  "tika-vin06t4:105_12": "aparadivasato paṭṭhāya na labbhati kirā’’ti likhitaṁ.",
  "tika-vin06t4:105_13": "Pacchā ‘‘sabbo saṅgho paribhuñjatū’’ti avuttepi bhājetvā paribhuñjitabbaṁ.",
  "tika-vin06t4:105_14": "‘‘Ettake bhikkhū saṅghato uddisitvā dethā’ti avatvā ‘ettakānaṁ bhikkhūnaṁ bhattaṁ gaṇhathā’ti dinnaṁ saṅghikanimantanaṁ nāmā’’ti likhitaṁ.",
  "tika-vin06t4:106_0": "Nimantanabhattakathāvaṇṇanā",
  "tika-vin06t4:107_0": "Paṭipāṭiyāti yathāladdhapaṭipāṭiyā.",
  "tika-vin06t4:107_1": "Vicchinditvāti bhattaṁ gaṇhathāti padaṁ avatvā.",
  "tika-vin06t4:107_2": "Ālopasaṅkhepenāti ayaṁ nayo nimantanāyameva,",
  "tika-vin06t4:107_3": "uddesabhatte pana ekassa pahonakappamāṇe eva ṭhitikā tiṭṭhati.",
  "tika-vin06t4:107_4": "‘‘Ekavāranti yāva tasmiṁ āvāse vasanti bhikkhū,",
  "tika-vin06t4:107_5": "sabbeva labhantī’’ti likhitaṁ.",
  "tika-vin06t4:108_0": "Salākabhattakathāvaṇṇanā",
  "tika-vin06t4:109_0": "Na hi bahisīmāya saṅghalābhoti ettha ‘‘uddesabhattādīsu bahisīmāya ṭhitassapi ce upāsakā denti, gahetuṁ labhanti,",
  "tika-vin06t4:109_1": "attanopi pāpetvā gahaṇaṁ anuññātaṁ,",
  "tika-vin06t4:109_2": "tathā idha na vaṭṭatī’’ti vuttaṁ. Na pāpuṇantīti uddisitvāpi.",
  "tika-vin06t4:109_3": "Vāragāmanti dūrattā vārena niggahena gantabbagāme.",
  "tika-vin06t4:109_4": "Phātikammamevāti atirekalābhā ca bhavanti.",
  "tika-vin06t4:109_5": "Sammukhībhūtassāti yebhuyyena ce bhikkhū bahisīmaṁ gatā, sammukhībhūtassa pāpetabbaṁ.",
  "tika-vin06t4:109_6": "Sabhāgattā hi ekena laddhaṁ sabbesaṁ pahoti,",
  "tika-vin06t4:109_7": "tasmimpi asati attano pāpetvā dātabbaṁ.",
  "tika-vin06t4:109_8": "‘‘Laddhā vā aladdhā vā’’ti vacanasiliṭṭhavasena vuttaṁ.",
  "tika-vin06t4:109_9": "Vihāre apāpitaṁ pana…pe… na vaṭṭatīti salākabhattaṁ vihāre uddisiyati. Tena pana dinnasalākena. Tassāti gahetvā gatassa.",
  "tika-vin06t4:109_10": "Salākā gahetabbāti yuttaṁ viya.",
  "tika-vin06t4:109_11": "Sabbapotthakesu ‘‘gāhetabbā’’ti pāṭho,",
  "tika-vin06t4:109_12": "tasmā tenāti salākaggāhāpakenāti attho.",
  "tika-vin06t4:109_13": "‘‘Corikāya gahitattā na pāpuṇātī’’ti vacanato ‘‘kuṭisodhanaṁ vaṭṭatī’’ti ca dīpavāsino vadanti kira.",
  "tika-vin06t4:109_14": "Ekaṁ mahātherassāti mahāthero vihārato yebhuyyena na gacchati, itare kadāci gacchati, tasmā sabhāgā ce,",
  "tika-vin06t4:109_15": "attano pāpetvā puna itaresaṁ diyyati.",
  "tika-vin06t4:109_16": "Vihāre therassa pattasalākabhattanti mahāthero ekakova vihāre ohīno,",
  "tika-vin06t4:109_17": "‘‘avassaṁ sabbasalākā attano pāpetvā ṭhito’’ti paṭissayaṁ gantvā āgantukabhikkhūnampi adassanato kukkuccaṁ akatvā bhuñjanti.",
  "tika-vin06t4:110_0": "Pakkhikabhattakathāvaṇṇanā",
  "tika-vin06t4:111_0": "Uposathadivase āpattidesanaṁ sandhāya ‘‘parisuddhasīlāna’’nti āha. Lekhaṁ katvā nibaddhāpitaṁ.",
  "tika-vin06t4:111_1": "‘‘Āgantukabhattampi gamikabhattampī’’ti āgantukova hutvā gacchantaṁ sandhāya vuttaṁ.",
  "tika-vin06t4:111_2": "Anāthagilānupaṭṭhākopi tena dinnaṁ bhuñjati ce, tassapi pāpetabbameva. Guḷapiṇḍaṁ tālapakkamattaṁ.",
  "tika-vin06t4:112_0": "Senāsanakkhandhakavaṇṇanā niṭṭhitā.",
  "tika-vin06t4:113_0": "7. Saṅghabhedakakkhandhakavaṇṇanā",
  "tika-vin06t4:114_0": "Chasakyapabbajjākathāvaṇṇanā",
  "tika-vin06t4:115_0": "330.",
  "tika-vin06t4:115_1": "‘‘Anupiyaṁ nāmā’’ti ekavacanena dissati,",
  "tika-vin06t4:115_2": "sattamiyaṁ pana ‘‘anupiyāya’’nti.",
  "tika-vin06t4:115_3": "‘‘Kāḷudāyippabhutayo dasa dūtā’’ti pāṭho.",
  "tika-vin06t4:115_4": "‘‘Na heṭṭhāpāsādā na heṭṭhāpāsādaṁ vā’’ti likhitaṁ.",
  "tika-vin06t4:116_0": "332.Pubbe pubbakāle.",
  "tika-vin06t4:116_1": "‘‘Rañño sato’’ti ca ‘‘raññovasato’’ti ca pāṭho.",
  "tika-vin06t4:117_0": "333.",
  "tika-vin06t4:117_1": "Na lābhataṇhā idha kāmataṇhā, jhānassa nesā parihāni hetu.",
  "tika-vin06t4:117_2": "Buddhattasīlaṁ pana patthayanto jhānāpi naṭṭhoti. Nanu pattabhāvanā. Manomayanti jhānamanomayaṁ.",
  "tika-vin06t4:118_0": "334.Satthāroti gaṇasatthāro.",
  "tika-vin06t4:119_0": "339.Potthanikanti churikaṁ.",
  "tika-vin06t4:120_0": "340.Manusseti purise.",
  "tika-vin06t4:121_0": "341.",
  "tika-vin06t4:121_1": "Ekarattādhikārena rakkhaṁ paccāsīsantā īdisāti dassanatthaṁ ‘‘pañcime’’tiādi vuttaṁ.",
  "tika-vin06t4:121_2": "‘‘Pubbe rakkhasseta’’nti vuttattā mayhaṁ pana rakkhaṇe kiccaṁ natthīti dassanatthaṁ vuttaṁ.",
  "tika-vin06t4:121_3": "Parūpakkamena tathāgataṁ jīvitā voropeyyāti idaṁ āṇattiyā āgatattā evaṁ vuttaṁ.",
  "tika-vin06t4:122_0": "342.Mā āsadoti mā vadhakacittena upagaccha. Itoti imamhā jīvitamhā. ‘‘Yatoti yasmā,",
  "tika-vin06t4:122_1": "yatoti vā gatassā’’ti likhitaṁ.",
  "tika-vin06t4:122_2": "‘‘Paṭikuṭitoti apasakkitvā saṅkucito hutvā vā paṭisakkatī’’ti likhitaṁ.",
  "tika-vin06t4:123_0": "343.Tikabhojananti tīhi bhuñjitabbabhojanaṁ. ‘‘Tikabhojanīya’’ntipi pāṭho.",
  "tika-vin06t4:123_1": "Parikappato hi tiṇṇaṁ bhuñjituṁ anujānāmi,",
  "tika-vin06t4:123_2": "tato uddhaṁ gaṇabhojanameva hoti, tassāpi idameva vuttaṁ. Idha apubbaṁ natthi.",
  "tika-vin06t4:123_3": "‘‘Akataviññattiladdhaṁ tiṇṇaṁ bhuñjantānaṁ kiñcāpi taṁ gaṇabhojanaṁ nāma na hoti,",
  "tika-vin06t4:123_4": "viññattivasena pana na vaṭṭatī’’ti likhitaṁ.",
  "tika-vin06t4:123_5": "Tayo atthavase paṭiccāti etthāpi ‘‘mā pāpicchāpakkhaṁ nissāya saṅghaṁ bhindeyyu’’nti pesalānaṁ bhikkhūnaṁ phāsuvihārāyāti yojetabbaṁ.",
  "tika-vin06t4:123_6": "Kulānuddayatāya cāti kulānaṁ pasādarakkhaṇatthaṁ. Vajjanti vajjameva.",
  "tika-vin06t4:123_7": "‘‘Vajjamimaṁ phuseyyā’’ti likhitaṁ.",
  "tika-vin06t4:123_8": "‘‘Vajjanīyaṁ puggalaṁ phuseyyā’’ti vuttaṁ.",
  "tika-vin06t4:123_9": "‘‘Imassa mano na phuseyyā’’ti vattabbampi siyā. Cakkabhedanti sāsanabhedaṁ.",
  "tika-vin06t4:123_10": "Āyukappanti ettha kiñcāpi avīcimhi āyuparimāṇaṁ natthi,",
  "tika-vin06t4:123_11": "yena pana kammena yattakaṁ anubhavitabbaṁ, tassa āyukappanti veditabbaṁ.",
  "tika-vin06t4:124_0": "345.",
  "tika-vin06t4:124_1": "‘‘Aññataraṁ āsanaṁ gahetvā nisīdī’’ti vacanato visabhāgaṭṭhānaṁ gatassa pesalassapi bhikkhuno tesaṁ āsane nisīdituṁ vaṭṭatīti siddhaṁ. Āgilāyatīti rujjati.",
  "tika-vin06t4:124_2": "Ādesanāpāṭihāriyānusāsaniyāti tassa tassa cittācāraṁ ādissa ādissa desanā, ādesanāpāṭihāriyānusāsanī.",
  "tika-vin06t4:124_3": "Iddhi eva pāṭihāriyaṁ iddhipāṭihāriyaṁ,",
  "tika-vin06t4:124_4": "iddhipāṭihāriyasaṁyuttāya anusāsaniyā ovadatīti attho.",
  "tika-vin06t4:124_5": "Nanu taṁ āvusoti ettha taṁ vacanaṁ nanu mayā vuttosīti attho.",
  "tika-vin06t4:125_0": "346-9.Suvikkhālitanti sudhotaṁ.",
  "tika-vin06t4:125_1": "Saṁkhāditvāti suṭṭhu khāditvā.",
  "tika-vin06t4:125_2": "‘‘Mahiṁ vikubbatoti mahāvisālo’’ti likhitaṁ. Tassa bhisaṁ ghasamānassa.",
  "tika-vin06t4:125_3": "Tattha nadīsu jaggatoti pālentassa. ‘‘Kiṁ?",
  "tika-vin06t4:125_4": "Hatthiyūthaṁ gantu’’nti vadanti. ‘‘Asaṁpāto’ti pāṭho,",
  "tika-vin06t4:125_5": "apatto hutvāti attho’’ti likhitaṁ.",
  "tika-vin06t4:125_6": "‘‘Apāyabahuttā puna dassito’’ti vuttaṁ.",
  "tika-vin06t4:125_7": "‘‘Evaṁsateti evaṁ assa te āsavā’’ti likhitaṁ.",
  "tika-vin06t4:126_0": "350.‘‘Vosānaṁ pariniṭṭhānaṁ vā’’ti ca likhitaṁ. Jātūti daḷhatthe nipāto.",
  "tika-vin06t4:126_1": "Mā udapajjathāti mā uppajjeyya.",
  "tika-vin06t4:126_2": "‘‘So pamādamanuyuñjanto’’ti pāṭho. Anādaraṁ kusalesu. Udadhi mahāti kittako mahā? Bhesmā yāva bhayānako, tāva mahāti vuttaṁ hoti.",
  "tika-vin06t4:127_0": "351.Na kho, upāli,",
  "tika-vin06t4:127_1": "bhikkhunī saṅghaṁ bhindatīti ettha bhikkhu saṅghaṁ na bhindati,",
  "tika-vin06t4:127_2": "bhikkhunī saṅghaṁ bhindatīti keci, netaṁ gahetabbaṁ.",
  "tika-vin06t4:127_3": "Kevalaṁ ‘‘saṅgho’’ti vutte bhikkhusaṅghova adhippeto. ‘‘Saṅghassa deti,",
  "tika-vin06t4:127_4": "ubhatosaṅghassa deti cā’’ti (mahāva. 379) mātikāvacanampi sādheti.",
  "tika-vin06t4:127_5": "Tasmiṁ adhammadiṭṭhibhede dhammadiṭṭhi siyā.",
  "tika-vin06t4:127_6": "‘‘Sīlasatibhedesupi samāno dhammaṁ kātunti saṅghabhede vematikopi tādiso vā’’ti likhitaṁ.",
  "tika-vin06t4:127_7": "Vinidhāyāti attano vañcanādhippāyataṁ chādetvā.",
  "tika-vin06t4:128_0": "Saṅghabhedakakkhandhakavaṇṇanā niṭṭhitā.",
  "tika-vin06t4:129_0": "8. Vattakkhandhakavaṇṇanā",
  "tika-vin06t4:130_0": "Āgantukavattakathāvaṇṇanā",
  "tika-vin06t4:131_0": "357.",
  "tika-vin06t4:131_1": "Ekasmiṁ gāme aññavihārato āgatopi āgantukova.",
  "tika-vin06t4:131_2": "Tattha keci evaṁ vadanti ‘‘āvāsiko katthaci gantvā sace āgato,",
  "tika-vin06t4:131_3": "‘tenāpi āgantukabhattaṁ bhuñjitabba’nti vuttattā dūrāgamanaṁ vuttaṁ hoti, na gāme, tasmā na yutta’’nti.",
  "tika-vin06t4:131_4": "Te vattabbā ‘‘āgantukabhattaṁ nāma gahaṭṭhehi ṭhapitaṁ. Yasmiṁ nibaddhaṁ, tato aññagāmatoti āpannaṁ.",
  "tika-vin06t4:131_5": "Tathā vihārādhikārattā aññavihārato āgatopi āgantuko vā’’ti ācariyānaṁ sanniṭṭhānaṁ. Pānīyaṁ pucchitabbaṁ,",
  "tika-vin06t4:131_6": "paribhojanīyaṁ pucchitabbanti uddharitvā ghaṭasarāvādigataṁ sandhāya paṭhamaṁ,",
  "tika-vin06t4:131_7": "dutiyaṁ kūpataḷākādigatanti ācariyo.",
  "tika-vin06t4:131_8": "Dutiyavāre attano vasanaṭṭhānattā visuṁ pucchitabbameva,",
  "tika-vin06t4:131_9": "tasmā vuttaṁ etaṁ ‘‘paricchinnabhikkho vā gāmo’’ti.",
  "tika-vin06t4:131_10": "Bahūsu potthakesu duvidhāpi yujjati.",
  "tika-vin06t4:132_0": "Anumodanavattakathāvaṇṇanā",
  "tika-vin06t4:133_0": "362-4.",
  "tika-vin06t4:133_1": "Pañcame anumodanatthāya nisinne.",
  "tika-vin06t4:133_2": "‘‘Manussānaṁ parivisanaṭṭhānanti yattha manussā saputtadārā āvasitvā dentī’’ti likhitaṁ.",
  "tika-vin06t4:133_3": "Imasmiṁ khandhake āgantukāvāsikagamikānumodanabhattaggapiṇḍacārikāraññakasenāsanajantāgharavaccakuṭiupajjhācariyasaddhivihārikantevāsikavattāni cuddasa mahāvattāni nāma.",
  "tika-vin06t4:133_4": "Aggahitaggahaṇena gaṇiyamānāni asīti khandhakavattāni nāma honti.",
  "tika-vin06t4:134_0": "Vattakkhandhakavaṇṇanā niṭṭhitā.",
  "tika-vin06t4:135_0": "9. Pātimokkhaṭṭhapanakkhandhakavaṇṇanā",
  "tika-vin06t4:136_0": "Pātimokkhuddesayācanakathāvaṇṇanā",
  "tika-vin06t4:137_0": "383-4. ‘‘Nandimukhī’’ti likhitaṁ. Āyatakenevāti ādimhi eva. Yanti yasmā. Savantiyo mahānadiyo. ‘‘Mahantabhūtāna’’nti pāṭho. Pattāti patvā.",
  "tika-vin06t4:137_1": "‘‘Samūlikāya ṭhapeti akatāyā’’ti ṭhapanakassa saññāmūlavasena vuttaṁ.",
  "tika-vin06t4:137_2": "Taṁ vatthuṁ avinicchinitvāva parisā vuṭṭhāti.",
  "tika-vin06t4:138_0": "Attādānaaṅgakathāvaṇṇanā",
  "tika-vin06t4:139_0": "398-9.‘‘Attādānanti sayaṁ parehi codito attānaṁ sodhetuṁ anādiyitvā paresaṁ vippaṭipattiṁ disvā sāsanaṁ sodhetuṁ attanā āditabba’’nti likhitaṁ. Vassārattoti vassakālo.",
  "tika-vin06t4:139_1": "Sappaṭimāsoti ākaḍḍhanayuttoti adhippāyo.",
  "tika-vin06t4:140_0": "401.Upadahātabboti uppādetabbo,",
  "tika-vin06t4:140_1": "vippaṭisāramukhena dhāretabboti adhippāyo.",
  "tika-vin06t4:141_0": "Pātimokkhaṭṭhapanakkhandhakavaṇṇanā niṭṭhitā.",
  "tika-vin06t4:142_0": "10. Bhikkhunikkhandhakavaṇṇanā",
  "tika-vin06t4:143_0": "Mahāpajāpatigotamīvatthukathāvaṇṇanā",
  "tika-vin06t4:144_0": "402-3.Sūnehīti sutehi.",
  "tika-vin06t4:144_1": "‘‘Setaṭṭikā nāma rogajātī’’ti pāḷi. ‘‘Setaṭṭhikā’’ti aṭṭhakathā .",
  "tika-vin06t4:144_2": "‘‘Paṭisambhidāpattakhīṇāsavaggahaṇena jhānānipi gahitāneva honti.",
  "tika-vin06t4:144_3": "Na hi nijjhānikānaṁ sabbappakārā sampatti ijjhatī’’ti likhitaṁ.",
  "tika-vin06t4:145_0": "Bhikkhunīupasampadānujānanakathāvaṇṇanā",
  "tika-vin06t4:146_0": "404.Yadaggena yaṁ divasaṁ ādiṁ katvā. Tadevāti tasmiṁ eva divase. ‘‘Anuñattiyā’’ti pāṭho.",
  "tika-vin06t4:146_1": "‘‘Anupaññattiyā’’ti na sundaraṁ.",
  "tika-vin06t4:147_0": "405.",
  "tika-vin06t4:147_1": "‘‘Paṭiggaṇhāmi yāvajīvaṁ anatikkamanīyo’’ti vatvā idāni kiṁ kāraṇā varaṁ yācatīti ce? Parūpavādavivajjanatthaṁ.",
  "tika-vin06t4:147_2": "Dubbuddhino hi keci vadeyyuṁ ‘‘mahāpajāpatiyā paṭhamaṁ sampaṭicchitattā ubhatosaṅghassa yathāvuḍḍhaabhivādanaṁ na jātaṁ. Gotamī ce varaṁ yāceyya, bhagavā anujāneyyā’’ti.",
  "tika-vin06t4:148_0": "408.Vimānetvāti aparajjhitvā.",
  "tika-vin06t4:149_0": "410-3.Kammappattāyopīti kammārahāpi.",
  "tika-vin06t4:149_1": "Āpattigāminiyopīti āpattiṁ āpannāyopi.",
  "tika-vin06t4:149_2": "Dve tisso bhikkhuniyoti dvīhi tīhi bhikkhunīhi. ‘‘Manosilikāyā’’ti pāṭho.",
  "tika-vin06t4:150_0": "420.",
  "tika-vin06t4:150_1": "‘‘Tena ca bhikkhu nimantetabbo’’ti sāmīcivasena vuttaṁ.",
  "tika-vin06t4:151_0": "422-3.",
  "tika-vin06t4:151_1": "‘‘Anujānāmi…pe… tāvakālika’’nti puggalikaṁ sandhāya vuttaṁ, na saṅghikanti ācariyo. ‘‘Anujānāmi, bhikkhave,",
  "tika-vin06t4:151_2": "utuniyā kaṭisuttaka’’nti vacanato bhikkhussa vinibandhaṁ kaṭisuttakaṁ na vaṭṭati. Paggharantī visaviṇā. Vepurisikā massudāṭhī.",
  "tika-vin06t4:152_0": "425.Tayo nissayeti rukkhamūlañhi sā na labhati.",
  "tika-vin06t4:153_0": "426.",
  "tika-vin06t4:153_1": "Bhattagge sace dāyakā bhikkhunisaṅghassa bhuttavato catupaccaye dātukāmā honti, yathāvuḍḍhameva.",
  "tika-vin06t4:154_0": "427.Vikāleti yāva vikāle honti, tāva pavāresunti attho. Ajjattanāti ajjatanā.",
  "tika-vin06t4:155_0": "428.Anuvādanti issariyaṭṭhānaṁ.",
  "tika-vin06t4:155_1": "Idaṁ sabbaṁ ‘‘ajjatagge ovaṭo bhikkhunīnaṁ bhikkhūsu vacanapatho’’ti paññattassa garudhammassa vītikkamaāpattipaññāpanatthaṁ vuttanti veditabbaṁ,",
  "tika-vin06t4:155_2": "aññathā yesaṁ garudhammānaṁ paṭiggahaṇena bhikkhunīnaṁ upasampadā anuññātā,",
  "tika-vin06t4:155_3": "tesaṁ vītikkame anupasampannāva siyāti āsaṅkā bhaveyya.",
  "tika-vin06t4:156_0": "429.Itthiyuttenāti itthīhi gāvīādīhi dhuraṭṭhāne yuttena.",
  "tika-vin06t4:156_1": "Purisantarenāti purisena antarikena.",
  "tika-vin06t4:156_2": "‘‘Purisadutiyenā’’ti likhitaṁ, purisasārathināti adhippāyo.",
  "tika-vin06t4:156_3": "‘‘Bāḷhataraṁ aphāsū’’ti vacanato gilānāya vaṭṭaticceva siddhaṁ,",
  "tika-vin06t4:156_4": "bhagavantaṁ āpucchitvā anuññātaṭṭhāne upasampajjissāmīti adhippāyo.",
  "tika-vin06t4:157_0": "430.Sā kenacideva antarāyenāti sabbantarāyasaṅgahanavacanaṁ,",
  "tika-vin06t4:157_1": "tasmā taṁ na antarāyaṁ kittetvā,",
  "tika-vin06t4:157_2": "vuttantarāyena ‘‘rājantarāyenā’’ti sādhetabbanti ācariyo.",
  "tika-vin06t4:158_0": "431-2.",
  "tika-vin06t4:158_1": "‘‘Navakammanti katvā ‘ettakāni vassāni vasatū’ti apaloketvā saṅghikabhūmidāna’’nti likhitaṁ.",
  "tika-vin06t4:158_2": "‘‘Sāgāra’’nti vuttattā agārapaṭisaṁyuttarahonisajjasikkhādivajjitāti keci, yuttametaṁ. Kasmā?",
  "tika-vin06t4:158_3": "‘‘Sahāgāraseyyamattaṁ ṭhapetvā’’ti aṭṭhakathāyaṁ vuttattā. ‘‘Anujānāmi, bhikkhave,",
  "tika-vin06t4:158_4": "posetu’’nti vacanato posanayuttakammaṁ sabbaṁ vaṭṭati mātuyā, na aññesaṁ.",
  "tika-vin06t4:158_5": "Vasituṁ ce na sakkoti dutiyaṁ vinā,",
  "tika-vin06t4:158_6": "sammannitvāva dātabbā tāya iti no mati. Kittakaṁ kālaṁ?",
  "tika-vin06t4:158_7": "Vasitvā ce dutiyā gantumicchati, aññaṁ sammannituṁ yuttāva. Sā vijātā labheti ācariyo.",
  "tika-vin06t4:159_0": "434.",
  "tika-vin06t4:159_1": "‘‘Idaṁ odissa anuññātaṁ vaṭṭatīti ekato vā ubhato vā avassave satipi vaṭṭatī’’ti likhitaṁ.",
  "tika-vin06t4:159_2": "‘‘Kesacchedādikaṁ kammaṁ anujānāmi sādituṁ ’’icceva vuttattā vuttaṁ ‘‘tadaññe sāditu’’nti.",
  "tika-vin06t4:159_3": "‘‘Kesacchedādikaṁ kammaṁ anujānāmi,",
  "tika-vin06t4:159_4": "bhikkhave’’ti avatvā ettakaṁ yasmā ‘‘sāditu’’nti bhāsitaṁ,",
  "tika-vin06t4:159_5": "tasmā sā vicikicchāya ubhatopi avassave api pārājikakhettena sā pārājikaṁ phusati.",
  "tika-vin06t4:159_6": "Iti aṭṭhakathāsvetaṁ sabbāsupi vinicchitaṁ.",
  "tika-vin06t4:159_7": "Odissakābhilāpo hi aññathā nibbisesato taṁ pamāṇaṁ.",
  "tika-vin06t4:159_8": "Yadi tathā bhikkhussa kappati vicikicchā.",
  "tika-vin06t4:160_0": "Kālamodissa naṁ padaṁ, na sattodissakañhi taṁ;",
  "tika-vin06t4:161_0": "Atha bhikkhuniyā eva, kālamodissa bhāsitaṁ.",
  "tika-vin06t4:162_0": "Evaṁ pārājikāpatti, sithilāva katā siyā;",
  "tika-vin06t4:163_0": "Sabbaso pihitaṁ dvāraṁ, sabbapārājikasminti.",
  "tika-vin06t4:164_0": "Niratthakabhāvato, ubbhajāṇumaṇḍale;",
  "tika-vin06t4:165_0": "Tasmā na sādiyantīti, nidānavacanakkamaṁ.",
  "tika-vin06t4:166_0": "Nissāya satthunā vuttaṁ, sāditunti na aññathā;",
  "tika-vin06t4:167_0": "Attano paṇhisamphassaṁ, sādituṁ yena vāritaṁ.",
  "tika-vin06t4:168_0": "Api pārājikakkhette, kathaṁ dvāraṁ dadeyya so;",
  "tika-vin06t4:169_0": "Tathāpi buddhaputtānaṁ, buddhabhāsitabhāsitaṁ.",
  "tika-vin06t4:170_0": "Vacanañca samānento, no cettha yuttikathā dhīrā;",
  "tika-vin06t4:171_0": "Kesacchedādikammassa, avassaṁ karaṇīyato.",
  "tika-vin06t4:172_0": "Cittassa cātilolattā, gaṇassa ca aṅgasampadā-",
  "tika-vin06t4:173_0": "Bhāvā bhikkhunīnaṁ mahesinā, rakkhituñca asaṅkattā;",
  "tika-vin06t4:174_0": "Nanu modissakaṁ katanti.",
  "tika-vin06t4:175_0": "Bhikkhunikkhandhakavaṇṇanā niṭṭhitā.",
  "tika-vin06t4:176_0": "11. Pañcasatikakkhandhakavaṇṇanā",
  "tika-vin06t4:177_0": "Saṅgītinidānakathāvaṇṇanā",
  "tika-vin06t4:178_0": "437.Chinnapātanti bhāvanapuṁsakaṁ, tenākārena patantīti attho.",
  "tika-vin06t4:178_1": "Upaddutā ca mayaṁ homāti atītatthe vattamānavacanaṁ, ahumhāti attho. Atha vā tasmiṁ sati homa.",
  "tika-vin06t4:178_2": "‘‘Pañca bhikkhusatānī’’ti gaṇanavasena vatvā ‘‘vassaṁ vasantā’’ti puggalaniddeso kato.",
  "tika-vin06t4:179_0": "Khuddānukhuddakakathāvaṇṇanā",
  "tika-vin06t4:180_0": "443.",
  "tika-vin06t4:180_1": "‘‘Vassikasāṭikaṁ akkamitvā’’ti vacanato bhagavato catutthacīvarampi atthīti siddhaṁ.",
  "tika-vin06t4:180_2": "Tenevāha cīvarakkhandhake ‘‘catutthaṁ cīvaraṁ pārupī’’ti.",
  "tika-vin06t4:181_0": "444.‘‘Apica yatheva mayā’’tiādi saṅgītiyā aggahaṇādhippāyavasena vuttaṁ,",
  "tika-vin06t4:181_1": "kintu susaṅgītā āvuso therehi dhammo ca vinayo ca.",
  "tika-vin06t4:181_2": "Apicāhaṁ nāma tathevāhaṁ dhāressāmīti yatheva mayā bhagavato sammukhā sutaṁ sammukhā paṭiggahitaṁ,",
  "tika-vin06t4:181_3": "tatheva therehi bhagavatā sayameva etadaggaṁ āropitehi,",
  "tika-vin06t4:181_4": "tasmā susaṅgahitā saṅgītīti vuttaṁ hoti.",
  "tika-vin06t4:182_0": "Brahmadaṇḍakathāvaṇṇanā",
  "tika-vin06t4:183_0": "445.",
  "tika-vin06t4:183_1": "‘‘Tvaṁyeva āṇāpehī’’ti ettakameva vuttaṁ,",
  "tika-vin06t4:183_2": "therā pana brahmadaṇḍaṁ katvā vuttaṁyeva ‘‘channassā’’tiādimāhaṁsūti veditabbaṁ.",
  "tika-vin06t4:183_3": "Ettha ca ānandatthero viya aññopi saṅghena āṇatto bhikkhu brahmadaṇḍakatena bhikkhunā ālapituṁ labhati, na añño.",
  "tika-vin06t4:183_4": "Ujjavanikāyāti paṭisotagāminiyā.",
  "tika-vin06t4:183_5": "Āgamā nu kho idha āgamā nu khvidha. Āgamā kho idha, te orodhā idha āgamā kho.",
  "tika-vin06t4:183_6": "‘‘Bhisicchavīti bhisitthavikā’’ti likhitaṁ. Sabbevimeti sabbameva.",
  "tika-vin06t4:183_7": "Kulavaṁ gamentīti niratthakavināsaṁ gamenti. Kucchito lavo kulavo, anayavināsoti vuttaṁ hoti.",
  "tika-vin06t4:183_8": "Imāya kho pana ‘‘dhammavinayasaṅgītiyā’’ti vattabbe visesena vinayassa sāsanamūlabhāvadassanatthaṁ,",
  "tika-vin06t4:183_9": "tasmiṁ ṭhite sakalasāsanaṭhitisiddhidīpanatthañca ‘‘idaṁ vo kappati,",
  "tika-vin06t4:183_10": "idaṁ vo na kappatī’’ti vatthusmiṁ āraddhattā,",
  "tika-vin06t4:183_11": "imissā ca pariyattiyā vinayapiṭakattā ‘‘vinayasaṅgītiyā’’ti idha vuttaṁ.",
  "tika-vin06t4:184_0": "Pañcasatikakkhandhakavaṇṇanā niṭṭhitā.",
  "tika-vin06t4:185_0": "12. Sattasatikakkhandhakavaṇṇanā",
  "tika-vin06t4:186_0": "Dasavatthukathāvaṇṇanā",
  "tika-vin06t4:187_0": "446.Nikkhittamaṇisuvaṇṇāti sikkhāpadeneva paṭikkhittamaṇisuvaṇṇā.",
  "tika-vin06t4:187_1": "Tattha maṇiggahaṇena sabbaṁ dukkaṭavatthu,",
  "tika-vin06t4:187_2": "suvaṇṇaggahaṇena sabbaṁ pācittiyavatthu gahitaṁ hoti.",
  "tika-vin06t4:187_3": "Bhikkhaggena bhikkhugaṇanāyāti vuttaṁ hoti.",
  "tika-vin06t4:188_0": "447.Mahikāti himaṁ. Posāti sattā. Sarajāti sakilesarajā. Magāti magasadisā. Tasmiṁ tasmiṁ visaye, bhave vā netīti netti, taṇhāyetaṁ adhivacanaṁ,",
  "tika-vin06t4:188_1": "tāya saha vattantīti sanettikā.",
  "tika-vin06t4:189_0": "450-2.Ahogaṅgoti pabbatassa nāmaṁ. Anumānessāmāti paññāpessāma. Āsutāti sajjitā, ‘‘asuttā’’ti vā pāṭho, anāvilā apakkā taruṇā.",
  "tika-vin06t4:190_0": "453.Ujjaviṁsu paṭisotena gacchiṁsu.",
  "tika-vin06t4:191_0": "455.Appeva nāmāti sādhu nāma. Mūlā dāyakā pesalakā.",
  "tika-vin06t4:191_1": "‘‘Kullakavihārenāti khuddakavihārenā’’ti likhitaṁ.",
  "tika-vin06t4:191_2": "Rūpāvatārattā kullakavihāro nāma. Kathaṁ panetaṁ paññāyati,",
  "tika-vin06t4:191_3": "yena sannidhikataṁ yāvajīvikaṁ yāvakālikena tadahupaṭiggahitena sambhinnarasaṁ tadahupaṭiggahitasaṅkhayaṁ āgantvā sannidhikatāmisasaṅkhyameva gacchatīti? Vuccate – ‘‘yāvakālikena, bhikkhave,",
  "tika-vin06t4:191_4": "yāvajīvikaṁ tadahupaṭiggahita’’nti vacanato purepaṭiggahitaṁ yāvajīvikaṁ tadahupaṭiggahitenāmisena ce sambhinnaṁ,",
  "tika-vin06t4:191_5": "purepaṭiggahitasaṅkhyameva gacchatīti siddhaṁ. Aññathā ‘‘sattāhakālikena, bhikkhave,",
  "tika-vin06t4:191_6": "yāvajīvikaṁ paṭiggahitaṁ sattāhaṁ kappatī’’ti (mahāva.",
  "tika-vin06t4:191_7": "305) vuttaṭṭhāne viya idhāpi ‘‘yāvakālikena, bhikkhave,",
  "tika-vin06t4:191_8": "yāvajīvikaṁ paṭiggahitaṁ kāle kappatī’’ti vadeyya, tañcāvuttaṁ.",
  "tika-vin06t4:191_9": "Tasmā purepaṭiggahitaṁ taṁ āmisasambhinnaṁ āmisagatikamevāti veditabbaṁ.",
  "tika-vin06t4:191_10": "Gaṇṭhipade pana ‘‘sannidhikārakaṁ khādanīyaṁ vā bhojanīyaṁ vā’’ti (pāci. 253) vuttaṁ. Byañjanamattaṁ na gahetabbaṁ.",
  "tika-vin06t4:192_0": "457.Idhāti imasmiṁ pāṭhe. ‘‘‘Kāle kappati, vikāle na kappatī’ti (mahāva.",
  "tika-vin06t4:192_1": "305) vuttavacanamattena ‘vikāle kappatī’ti vikālabhojanapācittiyaṁ āvahaṁ hotīti attho,",
  "tika-vin06t4:192_2": "‘na kappatī’ti sannidhibhojanapācittiyaṁ āvahaṁ hotīti attho,",
  "tika-vin06t4:192_3": "yadi sambhinnarasaṁ ajjapaṭiggahitampi yāvajīvikanti attho’’ti likhitaṁ.",
  "tika-vin06t4:192_4": "Suttavibhaṅgeti mātikāsaṅkhāte sutte ca tassa padabhājanīyasaṅkhāte vibhaṅge cāti attho. Idaṁ āgatameva. Kataranti?",
  "tika-vin06t4:192_5": "‘‘Atikkāmayato chedanaka’’nti idaṁ.",
  "tika-vin06t4:193_0": "Tividatthipamāṇañce, adasaṁ taṁ nisīdanaṁ;",
  "tika-vin06t4:194_0": "Nisīdanaṁ kathaṁ hoti, sadasaṁ tañhi lakkhaṇaṁ.",
  "tika-vin06t4:195_0": "Tividatthipamāṇaṁ taṁ, dasā tattha vidatthi ce;",
  "tika-vin06t4:196_0": "Taṁnisīdananāmattā, tasmiṁ chedanakaṁ siyā.",
  "tika-vin06t4:197_0": "Anisīdananāmamhi, kathaṁ chedanakaṁ bhave;",
  "tika-vin06t4:198_0": "Iti ce neva vattabbaṁ, nisīdanavidatthito.",
  "tika-vin06t4:199_0": "Kappate sadasāmattaṁ, nisīdanamiti kāraṇaṁ;",
  "tika-vin06t4:200_0": "Kathaṁ yujjati no cetaṁ, nisīdanassa nāmakaṁ.",
  "tika-vin06t4:201_0": "Nisīdananti vuttattā, pamāṇasamatikkamā;",
  "tika-vin06t4:202_0": "Tassānumatihetuttā, tattha chedanakaṁ bhave.",
  "tika-vin06t4:203_0": "Jātarūpakappe –",
  "tika-vin06t4:204_0": "Jātarūpaṁ paṭikkhittaṁ, puggalasseva pāḷiyaṁ;",
  "tika-vin06t4:205_0": "Na saṅghassāti saṅghassa, tañce kappati sabbaso.",
  "tika-vin06t4:206_0": "Vikālabhojanañcāpi, puggalasseva vāritaṁ;",
  "tika-vin06t4:207_0": "Na saṅghassāti saṅghassa, kappatīti kathaṁ samaṁ.",
  "tika-vin06t4:208_0": "Sattasatikakkhandhakavaṇṇanā niṭṭhitā.",
  "tika-vin06t4:209_0": "Cūḷavaggavaṇṇanā niṭṭhitā.",
  "tika-vin06t4:210_0": " Namo tassa bhagavato arahato sammāsambuddhassa"
}