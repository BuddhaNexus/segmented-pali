{
  "mn49:0.1_0": "Majjhima Nikāya 49 ",
  "mn49:0.2_0": "Brahmanimantanikasutta ",
  "mn49:1.1_0": "Evaṁ me sutaṁ—",
  "mn49:1.2_0": "ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. ",
  "mn49:1.3_0": "Tatra kho bhagavā bhikkhū āmantesi: ",
  "mn49:1.4_0": "“bhikkhavo”ti. ",
  "mn49:1.5_0": "“Bhadante”ti te bhikkhū bhagavato paccassosuṁ. ",
  "mn49:1.6_0": "Bhagavā etadavoca: ",
  "mn49:2.1_0": "“Ekamidāhaṁ, bhikkhave,",
  "mn49:2.1_1": "samayaṁ ukkaṭṭhāyaṁ viharāmi subhagavane sālarājamūle.",
  "mn49:2.2_0": "Tena kho pana, bhikkhave,",
  "mn49:2.2_1": "samayena bakassa brahmuno evarūpaṁ pāpakaṁ diṭṭhigataṁ uppannaṁ hoti:",
  "mn49:2.3_0": "‘idaṁ niccaṁ, idaṁ dhuvaṁ, idaṁ sassataṁ, idaṁ kevalaṁ, idaṁ acavanadhammaṁ,",
  "mn49:2.3_1": "idañhi na jāyati na jīyati na mīyati na cavati na upapajjati,",
  "mn49:2.3_2": "ito ca panaññaṁ uttari nissaraṇaṁ natthī’ti.",
  "mn49:3.1_0": "Atha khvāhaṁ, bhikkhave,",
  "mn49:3.1_1": "bakassa brahmuno cetasā cetoparivitakkamaññāya—",
  "mn49:3.2_0": "seyyathāpi nāma balavā puriso samiñjitaṁ vā bāhaṁ pasāreyya,",
  "mn49:3.2_1": "pasāritaṁ vā bāhaṁ samiñjeyya;",
  "mn49:3.2_2": "evameva—ukkaṭṭhāyaṁ subhagavane sālarājamūle antarahito tasmiṁ brahmaloke pāturahosiṁ.",
  "mn49:3.3_0": "Addasā kho maṁ, bhikkhave,",
  "mn49:3.3_1": "bako brahmā dūratova āgacchantaṁ;",
  "mn49:3.4_0": "disvāna maṁ etadavoca: ",
  "mn49:3.5_0": "‘ehi kho, mārisa, svāgataṁ, mārisa. ",
  "mn49:3.6_0": "Cirassaṁ kho, mārisa,",
  "mn49:3.6_1": "imaṁ pariyāyamakāsi yadidaṁ idhāgamanāya.",
  "mn49:3.7_0": "Idañhi, mārisa, niccaṁ, idaṁ dhuvaṁ, idaṁ sassataṁ, idaṁ kevalaṁ, idaṁ acavanadhammaṁ,",
  "mn49:3.7_1": "idañhi na jāyati na jīyati na mīyati na cavati na upapajjati.",
  "mn49:3.7_2": "Ito ca panaññaṁ uttari nissaraṇaṁ natthī’ti.",
  "mn49:4.1_0": "Evaṁ vutte, ahaṁ, bhikkhave, bakaṁ brahmānaṁ etadavocaṁ: ",
  "mn49:4.2_0": "‘avijjāgato vata bho bako brahmā,",
  "mn49:4.2_1": "avijjāgato vata bho bako brahmā;",
  "mn49:4.3_0": "yatra hi nāma aniccaṁyeva samānaṁ niccanti vakkhati,",
  "mn49:4.3_1": "addhuvaṁyeva samānaṁ dhuvanti vakkhati,",
  "mn49:4.3_2": "asassataṁyeva samānaṁ sassatanti vakkhati,",
  "mn49:4.3_3": "akevalaṁyeva samānaṁ kevalanti vakkhati,",
  "mn49:4.3_4": "cavanadhammaṁyeva samānaṁ acavanadhammanti vakkhati;",
  "mn49:4.4_0": "yattha ca pana jāyati jīyati mīyati cavati upapajjati tañca vakkhati: ",
  "mn49:4.5_0": "“idañhi na jāyati na jīyati na mīyati na cavati na upapajjatī”ti; ",
  "mn49:4.6_0": "santañca panaññaṁ uttari nissaraṇaṁ “natthaññaṁ uttari nissaraṇan”ti vakkhatī’ti. ",
  "mn49:5.1_0": "Atha kho, bhikkhave,",
  "mn49:5.1_1": "māro pāpimā aññataraṁ brahmapārisajjaṁ anvāvisitvā maṁ etadavoca:",
  "mn49:5.2_0": "‘bhikkhu bhikkhu, metamāsado metamāsado, eso hi, bhikkhu,",
  "mn49:5.2_1": "brahmā mahābrahmā abhibhū anabhibhūto aññadatthudaso vasavattī issaro kattā nimmātā seṭṭho sajitā vasī pitā bhūtabhabyānaṁ.",
  "mn49:5.3_0": "Ahesuṁ kho ye, bhikkhu,",
  "mn49:5.3_1": "tayā pubbe samaṇabrāhmaṇā lokasmiṁ pathavīgarahakā pathavījigucchakā, āpagarahakā āpajigucchakā, tejagarahakā tejajigucchakā, vāyagarahakā vāyajigucchakā,",
  "mn49:5.3_2": "bhūtagarahakā bhūtajigucchakā, devagarahakā devajigucchakā,",
  "mn49:5.3_3": "pajāpatigarahakā pajāpatijigucchakā,",
  "mn49:5.3_4": "brahmagarahakā brahmajigucchakā—",
  "mn49:5.4_0": "te kāyassa bhedā pāṇupacchedā hīne kāye patiṭṭhitā ahesuṁ. ",
  "mn49:5.5_0": "Ye pana, bhikkhu,",
  "mn49:5.5_1": "tayā pubbe samaṇabrāhmaṇā lokasmiṁ pathavīpasaṁsakā pathavābhinandino, āpapasaṁsakā āpābhinandino,",
  "mn49:5.5_2": "tejapasaṁsakā tejābhinandino,",
  "mn49:5.5_3": "vāyapasaṁsakā vāyābhinandino,",
  "mn49:5.5_4": "bhūtapasaṁsakā bhūtābhinandino,",
  "mn49:5.5_5": "devapasaṁsakā devābhinandino,",
  "mn49:5.5_6": "pajāpatipasaṁsakā pajāpatābhinandino,",
  "mn49:5.5_7": "brahmapasaṁsakā brahmābhinandino—",
  "mn49:5.6_0": "te kāyassa bhedā pāṇupacchedā paṇīte kāye patiṭṭhitā. ",
  "mn49:5.7_0": "Taṁ tāhaṁ, bhikkhu, evaṁ vadāmi: ",
  "mn49:5.8_0": "“iṅgha tvaṁ, mārisa,",
  "mn49:5.8_1": "yadeva te brahmā āha tadeva tvaṁ karohi,",
  "mn49:5.8_2": "mā tvaṁ brahmuno vacanaṁ upātivattittho”.",
  "mn49:5.9_0": "Sace kho tvaṁ, bhikkhu,",
  "mn49:5.9_1": "brahmuno vacanaṁ upātivattissasi,",
  "mn49:5.9_2": "seyyathāpi nāma puriso siriṁ āgacchantiṁ daṇḍena paṭippaṇāmeyya, seyyathāpi vā pana, bhikkhu,",
  "mn49:5.9_3": "puriso narakappapāte papatanto hatthehi ca pādehi ca pathaviṁ virādheyya, evaṁ sampadamidaṁ, bhikkhu, tuyhaṁ bhavissati.",
  "mn49:5.10_0": "Iṅgha tvaṁ, mārisa,",
  "mn49:5.10_1": "yadeva te brahmā āha tadeva tvaṁ karohi,",
  "mn49:5.10_2": "mā tvaṁ brahmuno vacanaṁ upātivattittho.",
  "mn49:5.11_0": "Nanu tvaṁ, bhikkhu,",
  "mn49:5.11_1": "passasi brahmaparisaṁ sannipatitan’ti?",
  "mn49:5.12_0": "Iti kho maṁ, bhikkhave,",
  "mn49:5.12_1": "māro pāpimā brahmaparisaṁ upanesi.",
  "mn49:6.1_0": "Evaṁ vutte, ahaṁ, bhikkhave, māraṁ pāpimantaṁ etadavocaṁ: ",
  "mn49:6.2_0": "‘jānāmi kho tāhaṁ, pāpima; mā tvaṁ maññittho: ",
  "mn49:6.3_0": "“na maṁ jānātī”ti. ",
  "mn49:6.4_0": "Māro tvamasi, pāpima. ",
  "mn49:6.5_0": "Yo ceva, pāpima, brahmā, yā ca brahmaparisā, ye ca brahmapārisajjā,",
  "mn49:6.5_1": "sabbeva tava hatthagatā sabbeva tava vasaṅgatā.",
  "mn49:6.6_0": "Tuyhañhi, pāpima, evaṁ hoti: ",
  "mn49:6.7_0": "“esopi me assa hatthagato, esopi me assa vasaṅgato”ti. ",
  "mn49:6.8_0": "Ahaṁ kho pana, pāpima,",
  "mn49:6.8_1": "neva tava hatthagato neva tava vasaṅgato’ti.",
  "mn49:7.1_0": "Evaṁ vutte, bhikkhave, bako brahmā maṁ etadavoca: ",
  "mn49:7.2_0": "‘ahañhi, mārisa,",
  "mn49:7.2_1": "niccaṁyeva samānaṁ “niccan”ti vadāmi,",
  "mn49:7.2_2": "dhuvaṁyeva samānaṁ “dhuvan”ti vadāmi,",
  "mn49:7.2_3": "sassataṁyeva samānaṁ “sassatan”ti vadāmi,",
  "mn49:7.2_4": "kevalaṁyeva samānaṁ “kevalan”ti vadāmi,",
  "mn49:7.2_5": "acavanadhammaṁyeva samānaṁ “acavanadhamman”ti vadāmi,",
  "mn49:7.2_6": "yattha ca pana na jāyati na jīyati na mīyati na cavati na upapajjati tadevāhaṁ vadāmi:",
  "mn49:7.3_0": "“idañhi na jāyati na jīyati na mīyati na cavati na upapajjatī”ti. ",
  "mn49:7.4_0": "Asantañca panaññaṁ uttari nissaraṇaṁ “natthaññaṁ uttari nissaraṇan”ti vadāmi. ",
  "mn49:7.5_0": "Ahesuṁ kho, bhikkhu,",
  "mn49:7.5_1": "tayā pubbe samaṇabrāhmaṇā lokasmiṁ yāvatakaṁ tuyhaṁ kasiṇaṁ āyu tāvatakaṁ tesaṁ tapokammameva ahosi.",
  "mn49:7.6_0": "Te kho evaṁ jāneyyuṁ santañca panaññaṁ uttari nissaraṇaṁ “atthaññaṁ uttari nissaraṇan”ti,",
  "mn49:7.6_1": "asantaṁ vā aññaṁ uttari nissaraṇaṁ “natthaññaṁ uttari nissaraṇan”ti.",
  "mn49:7.7_0": "Taṁ tāhaṁ, bhikkhu, evaṁ vadāmi: ",
  "mn49:7.8_0": "“na cevaññaṁ uttari nissaraṇaṁ dakkhissasi,",
  "mn49:7.8_1": "yāvadeva ca pana kilamathassa vighātassa bhāgī bhavissasi.",
  "mn49:7.9_0": "Sace kho tvaṁ, bhikkhu, pathaviṁ ajjhosissasi,",
  "mn49:7.9_1": "opasāyiko me bhavissasi vatthusāyiko, yathākāmakaraṇīyo bāhiteyyo.",
  "mn49:7.10_0": "Sace āpaṁ … ",
  "mn49:7.11_0": "tejaṁ … ",
  "mn49:7.12_0": "vāyaṁ … ",
  "mn49:7.13_0": "bhūte … ",
  "mn49:7.14_0": "deve … ",
  "mn49:7.15_0": "pajāpatiṁ … ",
  "mn49:7.16_0": "brahmaṁ ajjhosissasi,",
  "mn49:7.16_1": "opasāyiko me bhavissasi vatthusāyiko,",
  "mn49:7.16_2": "yathākāmakaraṇīyo bāhiteyyo”’ti.",
  "mn49:8.1_0": "‘Ahampi kho evaṁ, brahme, jānāmi: ",
  "mn49:8.2_0": "“sace pathaviṁ ajjhosissāmi,",
  "mn49:8.2_1": "opasāyiko te bhavissāmi vatthusāyiko, yathākāmakaraṇīyo bāhiteyyo.",
  "mn49:8.3_0": "Sace āpaṁ … ",
  "mn49:8.4_0": "tejaṁ … ",
  "mn49:8.5_0": "vāyaṁ … ",
  "mn49:8.6_0": "bhūte … ",
  "mn49:8.7_0": "deve … ",
  "mn49:8.8_0": "pajāpatiṁ … ",
  "mn49:8.9_0": "brahmaṁ ajjhosissāmi,",
  "mn49:8.9_1": "opasāyiko te bhavissāmi vatthusāyiko,",
  "mn49:8.9_2": "yathākāmakaraṇīyo bāhiteyyo”ti api ca te ahaṁ, brahme, gatiñca pajānāmi, jutiñca pajānāmi:",
  "mn49:8.10_0": "“evaṁ mahiddhiko bako brahmā,",
  "mn49:8.10_1": "evaṁ mahānubhāvo bako brahmā,",
  "mn49:8.10_2": "evaṁ mahesakkho bako brahmā”ti.",
  "mn49:8.11_0": "Yathākathaṁ pana me tvaṁ, mārisa, gatiñca pajānāsi, jutiñca pajānāsi: ",
  "mn49:8.12_0": "“evaṁ mahiddhiko bako brahmā,",
  "mn49:8.12_1": "evaṁ mahānubhāvo bako brahmā,",
  "mn49:8.12_2": "evaṁ mahesakkho bako brahmā”’ti?",
  "mn49:9.1_0": "‘Yāvatā candimasūriyā, ",
  "mn49:9.2_0": "Pariharanti disā bhanti virocanā; ",
  "mn49:9.3_0": "Tāva sahassadhā loko, ",
  "mn49:9.4_0": "Ettha te vattate vaso. ",
  "mn49:9.5_0": "Paroparañca jānāsi, ",
  "mn49:9.6_0": "atho rāgavirāginaṁ; ",
  "mn49:9.7_0": "Itthabhāvaññathābhāvaṁ, ",
  "mn49:9.8_0": "sattānaṁ āgatiṁ gatinti. ",
  "mn49:9.9_0": "Evaṁ kho te ahaṁ, brahme,",
  "mn49:9.9_1": "gatiñca pajānāmi jutiñca pajānāmi:",
  "mn49:9.10_0": "“evaṁ mahiddhiko bako brahmā,",
  "mn49:9.10_1": "evaṁ mahānubhāvo bako brahmā,",
  "mn49:9.10_2": "evaṁ mahesakkho bako brahmā”ti.",
  "mn49:10.1_0": "Atthi kho, brahme, añño kāyo,",
  "mn49:10.1_1": "taṁ tvaṁ na jānāsi na passasi;",
  "mn49:10.2_0": "tamahaṁ jānāmi passāmi. ",
  "mn49:10.3_0": "Atthi kho, brahme,",
  "mn49:10.3_1": "ābhassarā nāma kāyo yato tvaṁ cuto idhūpapanno.",
  "mn49:10.4_0": "Tassa te aticiranivāsena sā sati pamuṭṭhā,",
  "mn49:10.4_1": "tena taṁ tvaṁ na jānāsi na passasi;",
  "mn49:10.5_0": "tamahaṁ jānāmi passāmi. ",
  "mn49:10.6_0": "Evampi kho ahaṁ, brahme, neva te samasamo abhiññāya, kuto nīceyyaṁ? ",
  "mn49:10.7_0": "Atha kho ahameva tayā bhiyyo. ",
  "mn49:10.8_0": "Atthi kho, brahme, subhakiṇho nāma kāyo, vehapphalo nāma kāyo, abhibhū nāma kāyo,",
  "mn49:10.8_1": "taṁ tvaṁ na jānāsi na passasi;",
  "mn49:10.9_0": "tamahaṁ jānāmi passāmi. ",
  "mn49:10.10_0": "Evampi kho ahaṁ, brahme, neva te samasamo abhiññāya, kuto nīceyyaṁ? ",
  "mn49:10.11_0": "Atha kho ahameva tayā bhiyyo. ",
  "mn49:11.1_0": "Pathaviṁ kho ahaṁ, brahme,",
  "mn49:11.1_1": "pathavito abhiññāya yāvatā pathaviyā pathavattena ananubhūtaṁ tadabhiññāya pathaviṁ nāpahosiṁ, pathaviyā nāpahosiṁ, pathavito nāpahosiṁ, pathaviṁ meti nāpahosiṁ, pathaviṁ nābhivadiṁ.",
  "mn49:11.2_0": "Evampi kho ahaṁ, brahme, neva te samasamo abhiññāya, kuto nīceyyaṁ? ",
  "mn49:11.3_0": "Atha kho ahameva tayā bhiyyo. ",
  "mn49:12.1_0": "Āpaṁ kho ahaṁ, brahme …pe… ",
  "mn49:13.1_0": "tejaṁ kho ahaṁ, brahme …pe… ",
  "mn49:14.1_0": "vāyaṁ kho ahaṁ, brahme …pe… ",
  "mn49:15.1_0": "bhūte kho ahaṁ, brahme …pe… ",
  "mn49:16.1_0": "deve kho ahaṁ, brahme …pe… ",
  "mn49:17.1_0": "pajāpatiṁ kho ahaṁ, brahme …pe… ",
  "mn49:18.1_0": "brahmaṁ kho ahaṁ, brahme …pe… ",
  "mn49:19.1_0": "ābhassare kho ahaṁ, brahme …pe… ",
  "mn49:20.1_0": "subhakiṇhe kho ahaṁ, brahme …pe… ",
  "mn49:21.1_0": "vehapphale kho ahaṁ, brahme …pe… ",
  "mn49:22.1_0": "abhibhuṁ kho ahaṁ, brahme …pe… ",
  "mn49:23.1_0": "sabbaṁ kho ahaṁ, brahme,",
  "mn49:23.1_1": "sabbato abhiññāya yāvatā sabbassa sabbattena ananubhūtaṁ tadabhiññāya sabbaṁ nāpahosiṁ sabbasmiṁ nāpahosiṁ sabbato nāpahosiṁ sabbaṁ meti nāpahosiṁ, sabbaṁ nābhivadiṁ.",
  "mn49:23.2_0": "Evampi kho ahaṁ, brahme, neva te samasamo abhiññāya, kuto nīceyyaṁ? ",
  "mn49:23.3_0": "Atha kho ahameva tayā bhiyyo’ti. ",
  "mn49:24.1_0": "‘Sace kho, mārisa,",
  "mn49:24.1_1": "sabbassa sabbattena ananubhūtaṁ,",
  "mn49:24.1_2": "tadabhiññāya mā heva te rittakameva ahosi, tucchakameva ahosīti.",
  "mn49:25.1_0": "Viññāṇaṁ anidassanaṁ anantaṁ sabbato pabhaṁ,",
  "mn49:25.1_1": "taṁ pathaviyā pathavattena ananubhūtaṁ, āpassa āpattena ananubhūtaṁ,",
  "mn49:25.1_2": "tejassa tejattena ananubhūtaṁ,",
  "mn49:25.1_3": "vāyassa vāyattena ananubhūtaṁ,",
  "mn49:25.1_4": "bhūtānaṁ bhūtattena ananubhūtaṁ,",
  "mn49:25.1_5": "devānaṁ devattena ananubhūtaṁ,",
  "mn49:25.1_6": "pajāpatissa pajāpatittena ananubhūtaṁ,",
  "mn49:25.1_7": "brahmānaṁ brahmattena ananubhūtaṁ,",
  "mn49:25.1_8": "ābhassarānaṁ ābhassarattena ananubhūtaṁ,",
  "mn49:25.1_9": "subhakiṇhānaṁ subhakiṇhattena ananubhūtaṁ,",
  "mn49:25.1_10": "vehapphalānaṁ vehapphalattena ananubhūtaṁ,",
  "mn49:25.1_11": "abhibhussa abhibhuttena ananubhūtaṁ,",
  "mn49:25.1_12": "sabbassa sabbattena ananubhūtaṁ.",
  "mn49:26.1_0": "Handa carahi te, mārisa, passa antaradhāyāmī’ti. ",
  "mn49:26.2_0": "‘Handa carahi me tvaṁ, brahme, antaradhāyassu, sace visahasī’ti. ",
  "mn49:26.3_0": "Atha kho, bhikkhave, bako brahmā: ",
  "mn49:26.4_0": "‘antaradhāyissāmi samaṇassa gotamassa,",
  "mn49:26.4_1": "antaradhāyissāmi samaṇassa gotamassā’ti nevassu me sakkoti antaradhāyituṁ.",
  "mn49:26.5_0": "Evaṁ vutte, ahaṁ, bhikkhave, bakaṁ brahmānaṁ etadavocaṁ: ",
  "mn49:26.6_0": "‘handa carahi te brahme antaradhāyāmī’ti. ",
  "mn49:26.7_0": "‘Handa carahi me tvaṁ, mārisa,",
  "mn49:26.7_1": "antaradhāyassu sace visahasī’ti.",
  "mn49:26.8_0": "Atha kho ahaṁ, bhikkhave,",
  "mn49:26.8_1": "tathārūpaṁ iddhābhisaṅkhāraṁ abhisaṅkhāsiṁ:",
  "mn49:26.9_0": "‘ettāvatā brahmā ca brahmaparisā ca brahmapārisajjā ca saddañca me sossanti, na ca maṁ dakkhantī’ti. ",
  "mn49:26.10_0": "Antarahito imaṁ gāthaṁ abhāsiṁ: ",
  "mn49:27.1_0": "‘Bhavevāhaṁ bhayaṁ disvā, ",
  "mn49:27.2_0": "bhavañca vibhavesinaṁ; ",
  "mn49:27.3_0": "Bhavaṁ nābhivadiṁ kiñci, ",
  "mn49:27.4_0": "nandiñca na upādiyin’ti. ",
  "mn49:28.1_0": "Atha kho, bhikkhave,",
  "mn49:28.1_1": "brahmā ca brahmaparisā ca brahmapārisajjā ca acchariyabbhutacittajātā ahesuṁ:",
  "mn49:28.2_0": "‘acchariyaṁ vata bho, abbhutaṁ vata bho. ",
  "mn49:28.3_0": "Samaṇassa gotamassa mahiddhikatā mahānubhāvatā,",
  "mn49:28.3_1": "na ca vata no ito pubbe diṭṭho vā, suto vā,",
  "mn49:28.3_2": "añño samaṇo vā brāhmaṇo vā evaṁ mahiddhiko evaṁ mahānubhāvo yathāyaṁ samaṇo gotamo sakyaputto sakyakulā pabbajito.",
  "mn49:28.4_0": "Bhavarāmāya vata, bho,",
  "mn49:28.4_1": "pajāya bhavaratāya bhavasammuditāya samūlaṁ bhavaṁ udabbahī’ti.",
  "mn49:29.1_0": "Atha kho, bhikkhave,",
  "mn49:29.1_1": "māro pāpimā aññataraṁ brahmapārisajjaṁ anvāvisitvā maṁ etadavoca:",
  "mn49:29.2_0": "‘sace kho tvaṁ, mārisa, evaṁ pajānāsi, sace tvaṁ evaṁ anubuddho, mā sāvake upanesi, mā pabbajite; ",
  "mn49:29.3_0": "mā sāvakānaṁ dhammaṁ desesi, mā pabbajitānaṁ; ",
  "mn49:29.4_0": "mā sāvakesu gedhimakāsi, mā pabbajitesu. ",
  "mn49:29.5_0": "Ahesuṁ kho, bhikkhu,",
  "mn49:29.5_1": "tayā pubbe samaṇabrāhmaṇā lokasmiṁ arahanto sammāsambuddhā paṭijānamānā.",
  "mn49:29.6_0": "Te sāvake upanesuṁ pabbajite,",
  "mn49:29.6_1": "sāvakānaṁ dhammaṁ desesuṁ pabbajitānaṁ,",
  "mn49:29.6_2": "sāvakesu gedhimakaṁsu pabbajitesu,",
  "mn49:29.6_3": "te sāvake upanetvā pabbajite,",
  "mn49:29.6_4": "sāvakānaṁ dhammaṁ desetvā pabbajitānaṁ,",
  "mn49:29.6_5": "sāvakesu gedhitacittā pabbajitesu,",
  "mn49:29.7_0": "kāyassa bhedā pāṇupacchedā hīne kāye patiṭṭhitā. ",
  "mn49:29.8_0": "Ahesuṁ ye pana, bhikkhu,",
  "mn49:29.8_1": "tayā pubbe samaṇabrāhmaṇā lokasmiṁ arahanto sammāsambuddhā paṭijānamānā.",
  "mn49:29.9_0": "Te na sāvake upanesuṁ na pabbajite,",
  "mn49:29.9_1": "na sāvakānaṁ dhammaṁ desesuṁ na pabbajitānaṁ,",
  "mn49:29.9_2": "na sāvakesu gedhimakaṁsu na pabbajitesu,",
  "mn49:29.9_3": "te na sāvake upanetvā na pabbajite,",
  "mn49:29.9_4": "na sāvakānaṁ dhammaṁ desetvā na pabbajitānaṁ,",
  "mn49:29.9_5": "na sāvakesu gedhitacittā na pabbajitesu,",
  "mn49:29.10_0": "kāyassa bhedā pāṇupacchedā paṇīte kāye patiṭṭhitā. ",
  "mn49:29.11_0": "Taṁ tāhaṁ, bhikkhu, evaṁ vadāmi—",
  "mn49:29.12_0": "iṅgha tvaṁ, mārisa,",
  "mn49:29.12_1": "appossukko diṭṭhadhammasukhavihāramanuyutto viharassu, anakkhātaṁ kusalañhi, mārisa, mā paraṁ ovadāhī’ti.",
  "mn49:30.1_0": "Evaṁ vutte, ahaṁ, bhikkhave, māraṁ pāpimantaṁ etadavocaṁ: ",
  "mn49:30.2_0": "‘jānāmi kho tāhaṁ, pāpima, mā tvaṁ maññittho: ",
  "mn49:30.3_0": "“na maṁ jānātī”ti. ",
  "mn49:30.4_0": "Māro tvamasi, pāpima. ",
  "mn49:30.5_0": "Na maṁ tvaṁ, pāpima, hitānukampī evaṁ vadesi; ",
  "mn49:30.6_0": "ahitānukampī maṁ tvaṁ, pāpima, evaṁ vadesi. ",
  "mn49:30.7_0": "Tuyhañhi, pāpima, evaṁ hoti: ",
  "mn49:30.8_0": "“yesaṁ samaṇo gotamo dhammaṁ desessati,",
  "mn49:30.8_1": "te me visayaṁ upātivattissantī”ti.",
  "mn49:30.9_0": "Asammāsambuddhāva pana te, pāpima,",
  "mn49:30.9_1": "samānā sammāsambuddhāmhāti paṭijāniṁsu.",
  "mn49:30.10_0": "Ahaṁ kho pana, pāpima,",
  "mn49:30.10_1": "sammāsambuddhova samāno sammāsambuddhomhīti paṭijānāmi.",
  "mn49:30.11_0": "Desentopi hi, pāpima,",
  "mn49:30.11_1": "tathāgato sāvakānaṁ dhammaṁ tādisova adesentopi hi, pāpima,",
  "mn49:30.11_2": "tathāgato sāvakānaṁ dhammaṁ tādisova.",
  "mn49:30.12_0": "Upanentopi hi, pāpima, tathāgato sāvake tādisova, anupanentopi hi, pāpima, tathāgato sāvake tādisova. ",
  "mn49:30.13_0": "Taṁ kissa hetu? ",
  "mn49:30.14_0": "Tathāgatassa, pāpima,",
  "mn49:30.14_1": "ye āsavā saṅkilesikā ponobbhavikā sadarā dukkhavipākā āyatiṁ jātijarāmaraṇiyā—",
  "mn49:30.15_0": "te pahīnā ucchinnamūlā tālāvatthukatā anabhāvaṅkatā āyatiṁ anuppādadhammā. ",
  "mn49:30.16_0": "Seyyathāpi, pāpima,",
  "mn49:30.16_1": "tālo matthakacchinno abhabbo puna virūḷhiyā;",
  "mn49:30.17_0": "evameva kho, pāpima,",
  "mn49:30.17_1": "tathāgatassa ye āsavā saṅkilesikā ponobbhavikā sadarā dukkhavipākā āyatiṁ jātijarāmaraṇiyā—",
  "mn49:30.18_0": "te pahīnā ucchinnamūlā tālāvatthukatā anabhāvaṅkatā āyatiṁ anuppādadhammā’ti. ",
  "mn49:31.1_0": "Iti hidaṁ mārassa ca anālapanatāya brahmuno ca abhinimantanatāya,",
  "mn49:31.1_1": "tasmā imassa veyyākaraṇassa brahmanimantanikantveva adhivacanan”ti.",
  "mn49:31.2_0": "Brahmanimantanikasuttaṁ niṭṭhitaṁ navamaṁ. "
}