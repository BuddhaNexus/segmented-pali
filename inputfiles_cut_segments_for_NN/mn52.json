{
  "mn52:0.1_0": "Majjhima Nikāya 52 ",
  "mn52:0.2_0": "Aṭṭhakanāgarasutta ",
  "mn52:1.1_0": "Evaṁ me sutaṁ—",
  "mn52:1.2_0": "ekaṁ samayaṁ āyasmā ānando vesāliyaṁ viharati beluvagāmake. ",
  "mn52:1.3_0": "Tena kho pana samayena dasamo gahapati aṭṭhakanāgaro pāṭaliputtaṁ anuppatto hoti kenacideva karaṇīyena. ",
  "mn52:2.1_0": "Atha kho dasamo gahapati aṭṭhakanāgaro yena kukkuṭārāmo yena aññataro bhikkhu tenupasaṅkami;",
  "mn52:2.1_1": "upasaṅkamitvā taṁ bhikkhuṁ abhivādetvā ekamantaṁ nisīdi.",
  "mn52:2.1_2": "Ekamantaṁ nisinno kho dasamo gahapati aṭṭhakanāgaro taṁ bhikkhuṁ etadavoca:",
  "mn52:2.2_0": "“kahaṁ nu kho, bhante, āyasmā ānando etarahi viharati? ",
  "mn52:2.3_0": "Dassanakāmā hi mayaṁ taṁ āyasmantaṁ ānandan”ti. ",
  "mn52:2.4_0": "“Eso, gahapati, āyasmā ānando vesāliyaṁ viharati beluvagāmake”ti. ",
  "mn52:3.1_0": "Atha kho dasamo gahapati aṭṭhakanāgaro pāṭaliputte taṁ karaṇīyaṁ tīretvā yena vesālī yena beluvagāmako yenāyasmā ānando tenupasaṅkami;",
  "mn52:3.1_1": "upasaṅkamitvā āyasmantaṁ ānandaṁ abhivādetvā ekamantaṁ nisīdi.",
  "mn52:3.1_2": "Ekamantaṁ nisinno kho dasamo gahapati aṭṭhakanāgaro āyasmantaṁ ānandaṁ etadavoca:",
  "mn52:3.2_0": "“atthi nu kho,",
  "mn52:3.2_1": "bhante ānanda,",
  "mn52:3.2_2": "tena bhagavatā jānatā passatā arahatā sammāsambuddhena ekadhammo akkhāto yattha bhikkhuno appamattassa",
  "mn52:3.2_3": "ātāpino pahitattassa viharato avimuttañceva cittaṁ vimuccati,",
  "mn52:3.2_4": "aparikkhīṇā ca āsavā parikkhayaṁ gacchanti,",
  "mn52:3.2_5": "ananuppattañca anuttaraṁ yogakkhemaṁ anupāpuṇātī”ti?",
  "mn52:3.3_0": "“Atthi kho, gahapati,",
  "mn52:3.3_1": "tena bhagavatā jānatā passatā arahatā sammāsambuddhena ekadhammo akkhāto,",
  "mn52:3.3_2": "yattha bhikkhuno appamattassa ātāpino pahitattassa viharato avimuttañceva cittaṁ vimuccati,",
  "mn52:3.3_3": "aparikkhīṇā ca āsavā parikkhayaṁ gacchanti,",
  "mn52:3.3_4": "ananuppattañca anuttaraṁ yogakkhemaṁ anupāpuṇātī”ti.",
  "mn52:3.4_0": "“Katamo pana,",
  "mn52:3.4_1": "bhante ānanda,",
  "mn52:3.4_2": "tena bhagavatā jānatā passatā arahatā sammāsambuddhena ekadhammo akkhāto,",
  "mn52:3.4_3": "yattha bhikkhuno appamattassa ātāpino pahitattassa viharato avimuttañceva cittaṁ vimuccati,",
  "mn52:3.4_4": "aparikkhīṇā ca āsavā parikkhayaṁ gacchanti,",
  "mn52:3.4_5": "ananuppattañca anuttaraṁ yogakkhemaṁ anupāpuṇātī”ti?",
  "mn52:4.1_0": "“Idha, gahapati,",
  "mn52:4.1_1": "bhikkhu vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharati.",
  "mn52:4.2_0": "So iti paṭisañcikkhati: ",
  "mn52:4.3_0": "‘idampi kho paṭhamaṁ jhānaṁ abhisaṅkhataṁ abhisañcetayitaṁ. ",
  "mn52:4.4_0": "Yaṁ kho pana kiñci abhisaṅkhataṁ abhisañcetayitaṁ tadaniccaṁ nirodhadhamman’ti pajānāti. ",
  "mn52:4.5_0": "So tattha ṭhito āsavānaṁ khayaṁ pāpuṇāti. ",
  "mn52:4.6_0": "No ce āsavānaṁ khayaṁ pāpuṇāti,",
  "mn52:4.6_1": "teneva dhammarāgena tāya dhammanandiyā pañcannaṁ orambhāgiyānaṁ saṁyojanānaṁ parikkhayā opapātiko hoti tattha parinibbāyī anāvattidhammo tasmā lokā.",
  "mn52:4.7_0": "Ayampi kho, gahapati,",
  "mn52:4.7_1": "tena bhagavatā jānatā passatā arahatā sammāsambuddhena ekadhammo akkhāto,",
  "mn52:4.7_2": "yattha bhikkhuno appamattassa ātāpino pahitattassa viharato avimuttañceva cittaṁ vimuccati,",
  "mn52:4.7_3": "aparikkhīṇā ca āsavā parikkhayaṁ gacchanti,",
  "mn52:4.7_4": "ananuppattañca anuttaraṁ yogakkhemaṁ anupāpuṇāti.",
  "mn52:5.1_0": "Puna caparaṁ, gahapati,",
  "mn52:5.1_1": "bhikkhu vitakkavicārānaṁ vūpasamā ajjhattaṁ sampasādanaṁ …pe…",
  "mn52:5.1_2": "dutiyaṁ jhānaṁ upasampajja viharati.",
  "mn52:5.2_0": "So iti paṭisañcikkhati: ",
  "mn52:5.3_0": "‘idampi kho dutiyaṁ jhānaṁ abhisaṅkhataṁ abhisañcetayitaṁ …pe… ",
  "mn52:5.4_0": "anuttaraṁ yogakkhemaṁ anupāpuṇāti. ",
  "mn52:6.1_0": "Puna caparaṁ, gahapati, bhikkhu pītiyā ca virāgā …pe… tatiyaṁ jhānaṁ upasampajja viharati. ",
  "mn52:6.2_0": "So iti paṭisañcikkhati: ",
  "mn52:6.3_0": "‘idampi kho tatiyaṁ jhānaṁ abhisaṅkhataṁ abhisañcetayitaṁ …pe… ",
  "mn52:6.4_0": "anuttaraṁ yogakkhemaṁ anupāpuṇāti.  ",
  "mn52:7.1_0": "Puna caparaṁ, gahapati, bhikkhu sukhassa ca pahānā …pe… catutthaṁ jhānaṁ upasampajja viharati. ",
  "mn52:7.2_0": "So iti paṭisañcikkhati: ",
  "mn52:7.3_0": "‘idampi kho catutthaṁ jhānaṁ abhisaṅkhataṁ abhisañcetayitaṁ …pe… ",
  "mn52:7.4_0": "anuttaraṁ yogakkhemaṁ anupāpuṇāti.  ",
  "mn52:8.1_0": "Puna caparaṁ, gahapati,",
  "mn52:8.1_1": "bhikkhu mettāsahagatena cetasā ekaṁ disaṁ pharitvā viharati,",
  "mn52:8.1_2": "tathā dutiyaṁ,",
  "mn52:8.1_3": "tathā tatiyaṁ,",
  "mn52:8.1_4": "tathā catutthaṁ.",
  "mn52:8.1_5": "Iti uddhamadho tiriyaṁ sabbadhi sabbattatāya sabbāvantaṁ lokaṁ mettāsahagatena cetasā vipulena mahaggatena",
  "mn52:8.1_6": "appamāṇena averena abyābajjhena pharitvā viharati.",
  "mn52:8.2_0": "So iti paṭisañcikkhati: ",
  "mn52:8.3_0": "‘ayampi kho mettācetovimutti abhisaṅkhatā abhisañcetayitā. ",
  "mn52:8.4_0": "Yaṁ kho pana kiñci abhisaṅkhataṁ abhisañcetayitaṁ tadaniccaṁ nirodhadhamman’ti pajānāti. ",
  "mn52:8.5_0": "So tattha ṭhito …pe… ",
  "mn52:8.6_0": "anuttaraṁ yogakkhemaṁ anupāpuṇāti. ",
  "mn52:9.1_0": "Puna caparaṁ, gahapati, bhikkhu karuṇāsahagatena cetasā …pe… ",
  "mn52:10.1_0": "muditāsahagatena cetasā …pe… ",
  "mn52:11.1_0": "upekkhāsahagatena cetasā ekaṁ disaṁ pharitvā viharati,",
  "mn52:11.1_1": "tathā dutiyaṁ,",
  "mn52:11.1_2": "tathā tatiyaṁ,",
  "mn52:11.1_3": "tathā catutthaṁ.",
  "mn52:11.1_4": "Iti uddhamadho tiriyaṁ sabbadhi sabbattatāya sabbāvantaṁ lokaṁ upekkhāsahagatena cetasā vipulena mahaggatena",
  "mn52:11.1_5": "appamāṇena averena abyābajjhena pharitvā viharati.",
  "mn52:11.2_0": "So iti paṭisañcikkhati: ",
  "mn52:11.3_0": "‘ayampi kho upekkhācetovimutti abhisaṅkhatā abhisañcetayitā. ",
  "mn52:11.4_0": "Yaṁ kho pana kiñci abhisaṅkhataṁ abhisañcetayitaṁ tadaniccaṁ nirodhadhamman’ti pajānāti. ",
  "mn52:11.5_0": "So tattha ṭhito …pe… ",
  "mn52:11.6_0": "anuttaraṁ yogakkhemaṁ anupāpuṇāti.  ",
  "mn52:12.1_0": "Puna caparaṁ, gahapati,",
  "mn52:12.1_1": "bhikkhu sabbaso rūpasaññānaṁ samatikkamā paṭighasaññānaṁ atthaṅgamā nānattasaññānaṁ amanasikārā ‘ananto",
  "mn52:12.1_2": "ākāso’ti ākāsānañcāyatanaṁ upasampajja viharati.",
  "mn52:12.2_0": "So iti paṭisañcikkhati: ",
  "mn52:12.3_0": "‘ayampi kho ākāsānañcāyatanasamāpatti abhisaṅkhatā abhisañcetayitā. ",
  "mn52:12.4_0": "Yaṁ kho pana kiñci abhisaṅkhataṁ abhisañcetayitaṁ tadaniccaṁ nirodhadhamman’ti pajānāti. ",
  "mn52:12.5_0": "So tattha ṭhito …pe… ",
  "mn52:12.6_0": "anuttaraṁ yogakkhemaṁ anupāpuṇāti. ",
  "mn52:13.1_0": "Puna caparaṁ, gahapati,",
  "mn52:13.1_1": "bhikkhu sabbaso ākāsānañcāyatanaṁ samatikkamma ‘anantaṁ viññāṇan’ti viññāṇañcāyatanaṁ upasampajja viharati.",
  "mn52:13.2_0": "So iti paṭisañcikkhati: ",
  "mn52:13.3_0": "‘ayampi kho viññāṇañcāyatanasamāpatti abhisaṅkhatā abhisañcetayitā. ",
  "mn52:13.4_0": "Yaṁ kho pana kiñci abhisaṅkhataṁ abhisañcetayitaṁ tadaniccaṁ nirodhadhamman’ti pajānāti. ",
  "mn52:13.5_0": "So tattha ṭhito …pe… ",
  "mn52:13.6_0": "anuttaraṁ yogakkhemaṁ anupāpuṇāti. ",
  "mn52:14.1_0": "Puna caparaṁ, gahapati,",
  "mn52:14.1_1": "bhikkhu sabbaso viññāṇañcāyatanaṁ samatikkamma ‘natthi kiñcī’ti ākiñcaññāyatanaṁ upasampajja viharati.",
  "mn52:14.2_0": "So iti paṭisañcikkhati: ",
  "mn52:14.3_0": "‘ayampi kho ākiñcaññāyatanasamāpatti abhisaṅkhatā abhisañcetayitā. ",
  "mn52:14.4_0": "Yaṁ kho pana kiñci abhisaṅkhataṁ abhisañcetayitaṁ tadaniccaṁ nirodhadhamman’ti pajānāti. ",
  "mn52:14.5_0": "So tattha ṭhito āsavānaṁ khayaṁ pāpuṇāti. ",
  "mn52:14.6_0": "No ce āsavānaṁ khayaṁ pāpuṇāti,",
  "mn52:14.6_1": "teneva dhammarāgena tāya dhammanandiyā pañcannaṁ orambhāgiyānaṁ saṁyojanānaṁ parikkhayā opapātiko hoti tattha parinibbāyī anāvattidhammo tasmā lokā.",
  "mn52:14.7_0": "Ayampi kho, gahapati,",
  "mn52:14.7_1": "tena bhagavatā jānatā passatā arahatā sammāsambuddhena ekadhammo akkhāto yattha bhikkhuno appamattassa",
  "mn52:14.7_2": "ātāpino pahitattassa viharato avimuttañceva cittaṁ vimuccati,",
  "mn52:14.7_3": "aparikkhīṇā ca āsavā parikkhayaṁ gacchanti,",
  "mn52:14.7_4": "ananuppattañca anuttaraṁ yogakkhemaṁ anupāpuṇātī”ti.",
  "mn52:15.1_0": "Evaṁ vutte, dasamo gahapati aṭṭhakanāgaro āyasmantaṁ ānandaṁ etadavoca: ",
  "mn52:15.2_0": "“seyyathāpi,",
  "mn52:15.2_1": "bhante ānanda,",
  "mn52:15.2_2": "puriso ekaṁva nidhimukhaṁ gavesanto sakideva ekādasa nidhimukhāni adhigaccheyya;",
  "mn52:15.3_0": "evameva kho ahaṁ, bhante,",
  "mn52:15.3_1": "ekaṁ amatadvāraṁ gavesanto sakideva ekādasa amatadvārāni alatthaṁ bhāvanāya.",
  "mn52:15.4_0": "Seyyathāpi, bhante,",
  "mn52:15.4_1": "purisassa agāraṁ ekādasadvāraṁ,",
  "mn52:15.4_2": "so tasmiṁ agāre āditte ekamekenapi dvārena sakkuṇeyya attānaṁ sotthiṁ kātuṁ;",
  "mn52:15.5_0": "evameva kho ahaṁ, bhante,",
  "mn52:15.5_1": "imesaṁ ekādasannaṁ amatadvārānaṁ ekamekenapi amatadvārena sakkuṇissāmi attānaṁ sotthiṁ kātuṁ.",
  "mn52:15.6_0": "Imehi nāma, bhante,",
  "mn52:15.6_1": "aññatitthiyā ācariyassa ācariyadhanaṁ pariyesissanti,",
  "mn52:15.6_2": "kimaṅgaṁ panāhaṁ āyasmato ānandassa pūjaṁ na karissāmī”ti.",
  "mn52:16.1_0": "Atha kho dasamo gahapati aṭṭhakanāgaro pāṭaliputtakañca vesālikañca bhikkhusaṅghaṁ sannipātetvā paṇītena",
  "mn52:16.1_1": "khādanīyena bhojanīyena sahatthā santappesi sampavāresi,",
  "mn52:16.2_0": "ekamekañca bhikkhuṁ paccekaṁ dussayugena acchādesi,",
  "mn52:16.2_1": "āyasmantañca ānandaṁ ticīvarena acchādesi,",
  "mn52:16.2_2": "āyasmato ca ānandassa pañcasatavihāraṁ kārāpesīti.",
  "mn52:16.3_0": "Aṭṭhakanāgarasuttaṁ niṭṭhitaṁ dutiyaṁ. "
}