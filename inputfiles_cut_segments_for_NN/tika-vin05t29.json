{
  "tika-vin05t29:0_0": "29. Kathinatthāravinicchayakathā",
  "tika-vin05t29:1_0": "226.Kathinanti ettha pana kathinaṁ attharituṁ ke labhanti,",
  "tika-vin05t29:1_1": "ke na labhanti?",
  "tika-vin05t29:1_2": "Gaṇanavasena tāva pacchimakoṭiyā pañca janā labhanti,",
  "tika-vin05t29:1_3": "uddhaṁ satasahassampi,",
  "tika-vin05t29:1_4": "pañcannaṁ heṭṭhā na labhanti.",
  "tika-vin05t29:1_5": "Vuṭṭhavassavasena purimikāya vassaṁ upagantvā paṭhamapavāraṇāya pavāritā labhanti.",
  "tika-vin05t29:1_6": "Chinnavassā vā pacchimikāya upagatā vā na labhanti.",
  "tika-vin05t29:1_7": "“Aññasmiṁ vihāre vuṭṭhavassāpi na labhantī”ti mahāpaccariyaṁ vuttaṁ.",
  "tika-vin05t29:1_8": "Purimikāya upagatānaṁ pana sabbe gaṇapūrakā honti,",
  "tika-vin05t29:1_9": "ānisaṁsaṁ na labhanti,",
  "tika-vin05t29:1_10": "ānisaṁso itaresaṁyeva hoti.",
  "tika-vin05t29:1_11": "Sace purimikāya upagatā cattāro vā honti tayo vā dve vā eko vā,",
  "tika-vin05t29:1_12": "itare gaṇapūrake katvā kathinaṁ attharitabbaṁ.",
  "tika-vin05t29:1_13": "Atha cattāro bhikkhū upagatā,",
  "tika-vin05t29:1_14": "eko paripuṇṇavasso sāmaṇero,",
  "tika-vin05t29:1_15": "so ce pacchimikāya upasampajjati,",
  "tika-vin05t29:1_16": "gaṇapūrako ceva hoti ānisaṁsañca labhati.",
  "tika-vin05t29:1_17": "Tayo bhikkhū dve sāmaṇerā,",
  "tika-vin05t29:1_18": "dve bhikkhū tayo sāmaṇerā,",
  "tika-vin05t29:1_19": "eko bhikkhu cattāro sāmaṇerāti etthāpi eseva nayo.",
  "tika-vin05t29:1_20": "Sace purimikāya upagatā kathinatthārakusalā na honti,",
  "tika-vin05t29:1_21": "atthārakusalā khandhakabhāṇakattherā pariyesitvā ānetabbā.",
  "tika-vin05t29:1_22": "Kammavācaṁ sāvetvā kathinaṁ attharāpetvā dānañca bhuñjitvā gamissanti,",
  "tika-vin05t29:1_23": "ānisaṁso pana itaresaṁyeva hoti.",
  "tika-vin05t29:2_0": "Kathinaṁ kena dinnaṁ vaṭṭati?",
  "tika-vin05t29:2_1": "Yena kenaci devena vā manussena vā pañcannaṁ vā sahadhammikānaṁ aññatarena dinnaṁ vaṭṭati.",
  "tika-vin05t29:2_2": "Kathinadāyakassa vattaṁ atthi,",
  "tika-vin05t29:2_3": "sace so taṁ ajānanto pucchati – “bhante,",
  "tika-vin05t29:2_4": "kathaṁ kathinaṁ dātabba”nti,",
  "tika-vin05t29:2_5": "tassa evaṁ ācikkhitabbaṁ “tiṇṇaṁ cīvarānaṁ aññatarappahonakaṁ sūriyuggamanasamaye vatthaṁ ‘kathinacīvaraṁ demā’ti dātuṁ vaṭṭati.",
  "tika-vin05t29:2_6": "Tassa parikammatthaṁ ettakā nāma sūciyo,",
  "tika-vin05t29:2_7": "ettakaṁ suttaṁ,",
  "tika-vin05t29:2_8": "ettakaṁ rajanaṁ,",
  "tika-vin05t29:2_9": "parikammaṁ karontānaṁ ettakānaṁ bhikkhūnaṁ yāgubhattañca dātuṁ vaṭṭatī”ti.",
  "tika-vin05t29:3_0": "Kathinatthārakenapi dhammena samena uppannaṁ kathinaṁ attharantena vattaṁ jānitabbaṁ.",
  "tika-vin05t29:3_1": "Tantavāyagehato hi ābhatasantāneneva khalimakkhitasāṭako na vaṭṭati,",
  "tika-vin05t29:3_2": "malīnasāṭakopi na vaṭṭati,",
  "tika-vin05t29:3_3": "tasmā kathinatthārasāṭakaṁ labhitvā suṭṭhu dhovitvā sūciādīni cīvarakammūpakaraṇāni sajjetvā bahūhi bhikkhūhi",
  "tika-vin05t29:3_4": "saddhiṁ tadaheva sibbitvā niṭṭhitasūcikammaṁ rajitvā kappabinduṁ datvā kathinaṁ attharitabbaṁ.",
  "tika-vin05t29:3_5": "Sace tasmiṁ anatthateyeva aññaṁ kathinasāṭakaṁ āharati,",
  "tika-vin05t29:3_6": "aññāni ca bahūni kathinānisaṁsavatthāni deti,",
  "tika-vin05t29:3_7": "yo ānisaṁsaṁ bahuṁ deti,",
  "tika-vin05t29:3_8": "tassa santakena attharitabbaṁ.",
  "tika-vin05t29:3_9": "Itaro tathā tathā ovaditvā saññāpetabbo.",
  "tika-vin05t29:4_0": "Kathinaṁ pana kena attharitabbaṁ?",
  "tika-vin05t29:4_1": "Yassa saṅgho kathinacīvaraṁ deti.",
  "tika-vin05t29:4_2": "Saṅghena pana kassa dātabbaṁ?",
  "tika-vin05t29:4_3": "Yo jiṇṇacīvaro hoti.",
  "tika-vin05t29:4_4": "Sace bahū jiṇṇacīvarā,",
  "tika-vin05t29:4_5": "vuḍḍhassa dātabbaṁ.",
  "tika-vin05t29:4_6": "Vuḍḍhesupi yo mahāpariso tadaheva cīvaraṁ katvā attharituṁ sakkoti,",
  "tika-vin05t29:4_7": "tassa dātabbaṁ.",
  "tika-vin05t29:4_8": "Sace vuḍḍho na sakkoti,",
  "tika-vin05t29:4_9": "navakataro sakkoti,",
  "tika-vin05t29:4_10": "tassa dātabbaṁ.",
  "tika-vin05t29:4_11": "Apica saṅghena mahātherassa saṅgahaṁ kātuṁ vaṭṭati,",
  "tika-vin05t29:4_12": "tasmā “tumhe, bhante, gaṇhatha,",
  "tika-vin05t29:4_13": "mayaṁ katvā dassāmā”ti vattabbaṁ.",
  "tika-vin05t29:4_14": "Tīsu cīvaresu yaṁ jiṇṇaṁ hoti,",
  "tika-vin05t29:4_15": "tadatthāya dātabbaṁ.",
  "tika-vin05t29:4_16": "Pakatiyā dupaṭṭacīvarassa dupaṭṭatthāyeva dātabbaṁ.",
  "tika-vin05t29:4_17": "Sacepissa ekapaṭṭacīvaraṁ ghanaṁ hoti,",
  "tika-vin05t29:4_18": "kathinasāṭakā ca pelavā,",
  "tika-vin05t29:4_19": "sāruppatthāya dupaṭṭappahonakameva dātabbaṁ,",
  "tika-vin05t29:4_20": "“ahaṁ alabhanto ekapaṭṭaṁ pārupāmī”ti vadantassapi dupaṭṭaṁ dātuṁ vaṭṭati.",
  "tika-vin05t29:4_21": "Yo pana lobhapakatiko hoti,",
  "tika-vin05t29:4_22": "tassa na dātabbaṁ.",
  "tika-vin05t29:4_23": "Tenapi “kathinaṁ attharitvā pacchā visibbitvā dve cīvarāni karissāmī”ti na gahetabbaṁ.",
  "tika-vin05t29:4_24": "Yassa pana dīyati, tassa –",
  "tika-vin05t29:5_0": "“Suṇātu me, bhante, saṅgho,",
  "tika-vin05t29:5_1": "idaṁ saṅghassa kathinadussaṁ uppannaṁ,",
  "tika-vin05t29:5_2": "yadi saṅghassa pattakallaṁ,",
  "tika-vin05t29:5_3": "saṅgho imaṁ kathinadussaṁ itthannāmassa bhikkhuno dadeyya kathinaṁ attharituṁ,",
  "tika-vin05t29:5_4": "esā ñatti.",
  "tika-vin05t29:6_0": "“Suṇātu me, bhante, saṅgho,",
  "tika-vin05t29:6_1": "idaṁ saṅghassa kathinadussaṁ uppannaṁ,",
  "tika-vin05t29:6_2": "saṅgho imaṁ kathinadussaṁ itthannāmassa bhikkhuno deti kathinaṁ attharituṁ,",
  "tika-vin05t29:6_3": "yassāyasmato khamati imassa kathinadussassa itthannāmassa bhikkhuno dānaṁ kathinaṁ attharituṁ,",
  "tika-vin05t29:6_4": "so tuṇhassa.",
  "tika-vin05t29:6_5": "Yassa nakkhamati,",
  "tika-vin05t29:6_6": "so bhāseyya.",
  "tika-vin05t29:7_0": "“Dinnaṁ idaṁ saṅghena kathinadussaṁ itthannāmassa bhikkhuno kathinaṁ attharituṁ,",
  "tika-vin05t29:7_1": "khamati saṅghassa,",
  "tika-vin05t29:7_2": "tasmā tuṇhī,",
  "tika-vin05t29:7_3": "evametaṁ dhārayāmī”ti –",
  "tika-vin05t29:8_0": "Evaṁ dutiyakammavācāya dātabbaṁ.",
  "tika-vin05t29:9_0": "Evaṁ dinne pana kathine sace taṁ kathinadussaṁ niṭṭhitaparikammameva hoti,",
  "tika-vin05t29:9_1": "iccetaṁ kusalaṁ.",
  "tika-vin05t29:9_2": "No ce niṭṭhitaparikammaṁ hoti,",
  "tika-vin05t29:9_3": "“ahaṁ thero”ti vā “bahussuto”ti vā ekenapi akātuṁ na labbhati,",
  "tika-vin05t29:9_4": "sabbeheva sannipatitvā dhovanasibbanarajanāni niṭṭhāpetabbāni.",
  "tika-vin05t29:9_5": "Idañhi kathinavattaṁ nāma buddhappasatthaṁ.",
  "tika-vin05t29:9_6": "Atīte padumuttaropi bhagavā kathinavattaṁ akāsi.",
  "tika-vin05t29:9_7": "Tassa kira aggasāvako sujātatthero nāma kathinaṁ gaṇhi.",
  "tika-vin05t29:9_8": "Taṁ satthā aṭṭhasaṭṭhiyā bhikkhusatasahassehi saddhiṁ nisīditvā akāsi.",
  "tika-vin05t29:10_0": "Katapariyositaṁ pana kathinaṁ gahetvā atthārakena bhikkhunā sace saṅghāṭiyā kathinaṁ attharitukāmo hoti,",
  "tika-vin05t29:10_1": "porāṇikā saṅghāṭi paccuddharitabbā,",
  "tika-vin05t29:10_2": "navā saṅghāṭi adhiṭṭhātabbā,",
  "tika-vin05t29:10_3": "“imāya saṅghāṭiyā kathinaṁ attharāmī”ti vācā bhinditabbā.",
  "tika-vin05t29:10_4": "Sace uttarāsaṅgena kathinaṁ attharitukāmo hoti,",
  "tika-vin05t29:10_5": "porāṇako uttarāsaṅgo paccuddharitabbo,",
  "tika-vin05t29:10_6": "navo uttarāsaṅgo adhiṭṭhātabbo,",
  "tika-vin05t29:10_7": "“iminā uttarāsaṅgena kathinaṁ attharāmī”ti vācā bhinditabbā.",
  "tika-vin05t29:10_8": "Sace antaravāsakena kathinaṁ attharitukāmo hoti,",
  "tika-vin05t29:10_9": "porāṇako antaravāsako paccuddharitabbo,",
  "tika-vin05t29:10_10": "navo antaravāsako adhiṭṭhātabbo,",
  "tika-vin05t29:10_11": "“iminā antaravāsakena kathinaṁ attharāmī”ti vācā bhinditabbā.",
  "tika-vin05t29:11_0": "Tena kathinatthārakena bhikkhunā saṅghaṁ upasaṅkamitvā ekaṁsaṁ uttarāsaṅgaṁ karitvā añjaliṁ paggahetvā evamassa vacanīyo “atthataṁ, bhante,",
  "tika-vin05t29:11_1": "saṅghassa kathinaṁ,",
  "tika-vin05t29:11_2": "dhammiko kathinatthāro,",
  "tika-vin05t29:11_3": "anumodathā”ti.",
  "tika-vin05t29:11_4": "Tehi anumodakehi bhikkhūhi ekaṁsaṁ uttarāsaṅgaṁ karitvā añjaliṁ paggahetvā evamassa vacanīyo “atthataṁ, āvuso,",
  "tika-vin05t29:11_5": "saṅghassa kathinaṁ,",
  "tika-vin05t29:11_6": "dhammiko kathinatthāro,",
  "tika-vin05t29:11_7": "anumodāmā”ti.",
  "tika-vin05t29:11_8": "Tena kathinatthārakena bhikkhunā sambahule bhikkhū upasaṅkamitvā ekaṁsaṁ uttarāsaṅgaṁ karitvā añjaliṁ paggahetvā evamassa vacanīyo “atthataṁ, bhante,",
  "tika-vin05t29:11_9": "saṅghassa kathinaṁ,",
  "tika-vin05t29:11_10": "dhammiko kathinatthāro,",
  "tika-vin05t29:11_11": "anumodathā”ti.",
  "tika-vin05t29:11_12": "Tehi anumodakehi bhikkhūhi ekaṁsaṁ uttarāsaṅgaṁ karitvā añjaliṁ paggahetvā evamassa vacanīyo “atthataṁ, āvuso,",
  "tika-vin05t29:11_13": "saṅghassa kathinaṁ,",
  "tika-vin05t29:11_14": "dhammiko kathinatthāro,",
  "tika-vin05t29:11_15": "anumodāmā”ti.",
  "tika-vin05t29:11_16": "Tena kathinatthārakena bhikkhunā ekaṁ bhikkhuṁ upasaṅkamitvā ekaṁsaṁ uttarāsaṅgaṁ karitvā añjaliṁ paggahetvā evamassa vacanīyo “atthataṁ, āvuso,",
  "tika-vin05t29:11_17": "saṅghassa kathinaṁ,",
  "tika-vin05t29:11_18": "dhammiko kathinatthāro,",
  "tika-vin05t29:11_19": "anumodāhī”ti.",
  "tika-vin05t29:11_20": "Tena anumodakena bhikkhunā ekaṁsaṁ uttarāsaṅgaṁ karitvā añjaliṁ paggahetvā evamassa vacanīyo “atthataṁ, āvuso,",
  "tika-vin05t29:11_21": "saṅghassa kathinaṁ,",
  "tika-vin05t29:11_22": "dhammiko kathinatthāro,",
  "tika-vin05t29:11_23": "anumodāmī”ti.",
  "tika-vin05t29:11_24": "Evaṁ sabbesaṁ atthataṁ hoti kathinaṁ.",
  "tika-vin05t29:11_25": "Vuttañhetaṁ parivāre “dvinnaṁ puggalānaṁ atthataṁ hoti kathinaṁ atthārakassa ca anumodakassa cā”ti.",
  "tika-vin05t29:11_26": "Punapi vuttaṁ “na saṅgho kathinaṁ attharati,",
  "tika-vin05t29:11_27": "na gaṇo kathinaṁ attharati,",
  "tika-vin05t29:11_28": "puggalo kathinaṁ attharati,",
  "tika-vin05t29:11_29": "saṅghassa anumodanāya gaṇassa anumodanāya puggalassa attharāya saṅghassa atthataṁ hoti kathinaṁ,",
  "tika-vin05t29:11_30": "gaṇassa atthataṁ hoti kathinaṁ,",
  "tika-vin05t29:11_31": "puggalassa atthataṁ hoti kathina”nti.",
  "tika-vin05t29:12_0": "Evaṁ atthate pana kathine sace kathinacīvarena saddhiṁ ābhataṁ ānisaṁsaṁ dāyakā “yena amhākaṁ kathinaṁ gahitaṁ,",
  "tika-vin05t29:12_1": "tasseva demā”ti denti,",
  "tika-vin05t29:12_2": "bhikkhusaṅgho anissaro.",
  "tika-vin05t29:12_3": "Atha avicāretvāva datvā gacchanti,",
  "tika-vin05t29:12_4": "bhikkhusaṅgho issaro.",
  "tika-vin05t29:12_5": "Tasmā sace kathinatthārakassa sesacīvarānipi dubbalāni honti,",
  "tika-vin05t29:12_6": "saṅghena apaloketvā tesampi atthāya vatthāni dātabbāni,",
  "tika-vin05t29:12_7": "kammavācā pana ekāyeva vaṭṭati.",
  "tika-vin05t29:12_8": "Avasesakathinānisaṁse balavavatthāni vassāvāsikaṭhitikāya dātabbāni,",
  "tika-vin05t29:12_9": "ṭhitikāya abhāve therāsanato paṭṭhāya dātabbāni,",
  "tika-vin05t29:12_10": "garubhaṇḍaṁ na bhājetabbaṁ.",
  "tika-vin05t29:12_11": "Sace pana ekasīmāya bahū vihārā honti,",
  "tika-vin05t29:12_12": "sabbehi bhikkhūhi sannipātāpetvā ekattha kathinaṁ attharitabbaṁ,",
  "tika-vin05t29:12_13": "visuṁ visuṁ attharituṁ na vaṭṭati.",
  "tika-vin05t29:13_0": "“Atthatakathinānaṁ vo,",
  "tika-vin05t29:13_1": "bhikkhave,",
  "tika-vin05t29:13_2": "pañca kappissanti,",
  "tika-vin05t29:13_3": "anāmantacāro asamādānacāro gaṇabhojanaṁ yāvadatthacīvaraṁ yo ca tattha cīvaruppādo.",
  "tika-vin05t29:13_4": "So nesaṁ bhavissatī”ti vacanato atthatakathinānaṁ bhikkhūnaṁ anāmantacārādayo pana pañcānisaṁsā labbhanti.",
  "tika-vin05t29:13_5": "Tattha anāmantacāroti anāmantetvā caraṇaṁ,",
  "tika-vin05t29:13_6": "yāva kathinaṁ na uddharīyati,",
  "tika-vin05t29:13_7": "tāva cārittasikkhāpadena anāpattīti vuttaṁ hoti.",
  "tika-vin05t29:13_8": "Asamādānacāroti cīvaraṁ asamādāya caraṇaṁ,",
  "tika-vin05t29:13_9": "cīvaravippavāsoti attho.",
  "tika-vin05t29:13_10": "Gaṇabhojananti gaṇabhojanasikkhāpadena anāpatti vuttā.",
  "tika-vin05t29:13_11": "Yāvadatthacīvaranti yāvatā cīvarena attho,",
  "tika-vin05t29:13_12": "tāvatakaṁ anadhiṭṭhitaṁ avikappitaṁ vaṭṭatīti attho.",
  "tika-vin05t29:13_13": "Yo ca tattha cīvaruppādoti tattha kathinatthatasīmāya matakacīvaraṁ vā hotu saṅghaṁ uddissa dinnaṁ vā saṅghikena tatruppādena ābhataṁ vā,",
  "tika-vin05t29:13_14": "yena kenaci ākārena yaṁ saṅghikaṁ cīvaraṁ uppajjati,",
  "tika-vin05t29:13_15": "taṁ tesaṁ bhavissatīti attho.",
  "tika-vin05t29:14_0": "Iti pāḷimuttakavinayavinicchayasaṅgahe",
  "tika-vin05t29:15_0": "Kathinatthāravinicchayakathā samattā."
}