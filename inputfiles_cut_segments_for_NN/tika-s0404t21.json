{
  "tika-s0404t21:0_0": "(9) 4. Theravaggo",
  "tika-s0404t21:1_0": "1-8. Vāhanasuttādivaṇṇanā",
  "tika-s0404t21:2_0": "81-88.",
  "tika-s0404t21:2_1": "Catutthassa paṭhame vimariyādīkatenāti nimmariyādīkatena.",
  "tika-s0404t21:2_2": "Cetasāti evaṁvidhena cittena viharati.",
  "tika-s0404t21:2_3": "Tattha dve mariyādā kilesamariyādā ca ārammaṇamariyādā ca.",
  "tika-s0404t21:2_4": "Sace hissa rūpādike ārabbha rāgādayo uppajjeyyuṁ,",
  "tika-s0404t21:2_5": "kilesamariyādā tena katā bhaveyya.",
  "tika-s0404t21:2_6": "Tesu panassa ekopi na uppannoti kilesamariyādā natthi.",
  "tika-s0404t21:2_7": "Sace panassa rūpādidhamme āvajjentassa ekacce āpāthaṁ nāgaccheyyuṁ,",
  "tika-s0404t21:2_8": "evamassa ārammaṇamariyādā bhaveyya.",
  "tika-s0404t21:2_9": "Te panassa dhamme āvajjentassa āpāthaṁ anāgatadhammo nāma natthīti ārammaṇamariyādāpi natthi.",
  "tika-s0404t21:2_10": "Idha pana kilesamariyādā adhippetāti āha ‘‘kilesamariyādaṁ bhinditvā’’tiādi.",
  "tika-s0404t21:2_11": "Tatiyādīsu natthi vattabbaṁ.",
  "tika-s0404t21:3_0": "Vāhanasuttādivaṇṇanā niṭṭhitā.",
  "tika-s0404t21:4_0": "9-10. Kokālikasuttādivaṇṇanā",
  "tika-s0404t21:5_0": "89-90.",
  "tika-s0404t21:5_1": "Navame (saṁ. ni. ṭī.",
  "tika-s0404t21:5_2": "1.1.181) kokālikanāmakā dve bhikkhū.",
  "tika-s0404t21:5_3": "Tato idhādhippetaṁ niddhāretvā dassetuṁ ‘‘koyaṁ kokāliko’’ti pucchā.",
  "tika-s0404t21:5_4": "Suttassa aṭṭhuppattiṁ dassetuṁ ‘‘kasmā ca upasaṅkamī’’ti pucchā.",
  "tika-s0404t21:5_5": "Ayaṁ kirātiādi yathākkamaṁ tāsaṁ vissajjanaṁ.",
  "tika-s0404t21:5_6": "Vivekavāsaṁ vasitukāmattā appicchatāya ca mā no kassaci…pe… vasiṁsu.",
  "tika-s0404t21:5_7": "Āghātaṁ uppādesi attano icchāvighātanato.",
  "tika-s0404t21:5_8": "Therā bhikkhusaṅghassa niyyādayiṁsu payuttavācāya akatattā therehi ca adāpitattā.",
  "tika-s0404t21:5_9": "Pubbepi…pe…",
  "tika-s0404t21:5_10": "maññeti iminā therānaṁ kohaññe ṭhitabhāvaṁ āsaṅkati avaṇe vaṇaṁ passanto viya,",
  "tika-s0404t21:5_11": "suparisuddhe ādāsatale jallaṁ uṭṭhāpento viya ca.",
  "tika-s0404t21:6_0": "Aparajjhitvāti bhagavato sammukhā ‘‘pāpabhikkhū jātā’’ti vatvā.",
  "tika-s0404t21:6_1": "Mahāsāvajjadassanatthanti mahāsāvajjabhāvadassanatthaṁ,",
  "tika-s0404t21:6_2": "ayameva vā pāṭho.",
  "tika-s0404t21:6_3": "Māhevanti mā evamāha,",
  "tika-s0404t21:6_4": "mā evaṁ bhaṇi.",
  "tika-s0404t21:6_5": "Saddhāya ayo uppādo saddhāyo,",
  "tika-s0404t21:6_6": "taṁ āvahatīti saddhāyikoti āha ‘‘saddhāya āgamakaro’’ti.",
  "tika-s0404t21:6_7": "Saddhāyikoti vā saddhāya ayitabbo,",
  "tika-s0404t21:6_8": "saddheyyoti attho.",
  "tika-s0404t21:6_9": "Tenāha ‘‘saddhātabbavacano vā’’ti.",
  "tika-s0404t21:7_0": "Pīḷakā nāma bāhirato paṭṭhāya aṭṭhīni bhindanti,",
  "tika-s0404t21:7_1": "imā pana paṭhamaṁyeva aṭṭhīni bhinditvā uggatā.",
  "tika-s0404t21:7_2": "Tenāha ‘‘aṭṭhīni bhinditvā uggatāhi piḷakāhī’’ti.",
  "tika-s0404t21:7_3": "Taruṇabeluvamattiyoti taruṇabillaphalamattiyo.",
  "tika-s0404t21:7_4": "Visagilitoti khittapaharaṇo .",
  "tika-s0404t21:7_5": "Tañca baḷisaṁ visasamaññā loke.",
  "tika-s0404t21:7_6": "Ārakkhadevatānaṁ saddaṁ sutvāti padaṁ ānetvā sambandho.",
  "tika-s0404t21:8_0": "Brahmaloketi suddhāvāsaloke.",
  "tika-s0404t21:8_1": "Varākoti anuggahavacanametaṁ.",
  "tika-s0404t21:8_2": "Hīnapariyāyoti keci.",
  "tika-s0404t21:8_3": "Piyasīlāti iminā etasmiṁ atthe niruttinayena pesalāti padasiddhīti dasseti.",
  "tika-s0404t21:8_4": "Kabarakkhīnīti byādhibalena paribhinnavaṇṇatāya kabarabhūtāni akkhīni.",
  "tika-s0404t21:8_5": "Yattakanti bhagavato vacanaṁ aññathā karontena yattakaṁ tayā aparaddhaṁ,",
  "tika-s0404t21:8_6": "tassa pamāṇaṁ natthīti attho.",
  "tika-s0404t21:8_7": "Yasmā anāgāmino nāma pahīnakāmacchandabyāpādā honti,",
  "tika-s0404t21:8_8": "tvañca diṭṭhikāmacchandabyāpādavasena idhāgato,",
  "tika-s0404t21:8_9": "tasmā yāvañca te idaṁ aparaddhanti evamettha attho daṭṭhabbo.",
  "tika-s0404t21:9_0": "Adiṭṭhippattoti appattadiṭṭhiko.",
  "tika-s0404t21:9_1": "Gilitaviso viya visaṁ gilitvā ṭhito viya.",
  "tika-s0404t21:9_2": "Kuṭhārisadisā mūlapacchindanaṭṭhena.",
  "tika-s0404t21:9_3": "Uttamattheti arahatte.",
  "tika-s0404t21:9_4": "Khīṇāsavoti vadati sunakkhatto viya acelaṁ korakkhattiyaṁ.",
  "tika-s0404t21:9_5": "Yo aggasāvako viya pasaṁsitabbo khīṇāsavo,",
  "tika-s0404t21:9_6": "taṁ ‘‘dussīlo aya’’nti vadati.",
  "tika-s0404t21:9_7": "Vicinātīti ācinoti pasavati.",
  "tika-s0404t21:9_8": "Pasaṁsiyanindā tāva sampannaguṇaparidhaṁsanavasena pavattiyā sāvajjatāya kaṭukavipākā,",
  "tika-s0404t21:9_9": "nindiyappasaṁsā pana kathaṁ tāya samavipākāti?",
  "tika-s0404t21:9_10": "Tattha avijjamānaguṇasamāropanena attano paresañca micchāpaṭipattihetubhāvato pasaṁsiyena tassa samabhāvakaraṇato ca.",
  "tika-s0404t21:9_11": "Lokepi hi asūraṁ sūrena samaṁ karonto gārayho hoti,",
  "tika-s0404t21:9_12": "pageva duppaṭipannaṁ suppaṭipannena samaṁ karontoti.",
  "tika-s0404t21:10_0": "Sakena dhanenāti attano sāpateyyena.",
  "tika-s0404t21:10_1": "Ayaṁ appamattako aparādho diṭṭhadhammikattā sappatikārattā ca tassa.",
  "tika-s0404t21:10_2": "Ayaṁ mahantataro kali katūpacitassa samparāyikattā appatikārattā ca.",
  "tika-s0404t21:11_0": "Nirabbudoti gaṇanāviseso esoti āha ‘‘nirabbudagaṇanāyā’’ti,",
  "tika-s0404t21:11_1": "satasahassaṁ nirabbudānanti attho.",
  "tika-s0404t21:11_2": "Yamariyagarahī nirayaṁ upetīti ettha yathāvuttaāyuppamāṇaṁ pākatikavasena ariyūpavādinā vuttanti veditabbaṁ.",
  "tika-s0404t21:11_3": "Aggasāvakānaṁ pana guṇamahantatāya tatopi ativiya mahantataramevāti vadanti.",
  "tika-s0404t21:12_0": "Athakho brahmā sahampatīti ko ayaṁ brahmā,",
  "tika-s0404t21:12_1": "kasmā ca pana bhagavantaṁ upasaṅkamitvā etadavocāti?",
  "tika-s0404t21:12_2": "Ayaṁ kassapassa bhagavato sāsane sahako nāma bhikkhu anāgāmī hutvā suddhāvāsesu uppanno,",
  "tika-s0404t21:12_3": "tattha sahampati brahmāti sañjānanti.",
  "tika-s0404t21:12_4": "So panāhaṁ bhagavantaṁ upasaṅkamitvā ‘‘padumanirayaṁ kittessāmi,",
  "tika-s0404t21:12_5": "tato bhagavā bhikkhūnaṁ ārocessati,",
  "tika-s0404t21:12_6": "athānusandhikusalā bhikkhū tatthāyuppamāṇaṁ pucchissanti,",
  "tika-s0404t21:12_7": "bhagavā ācikkhanto ariyūpavāde ādīnavaṁ pakāsessatī’’ti iminā kāraṇena bhagavantaṁ upasaṅkamitvā etadavoca.",
  "tika-s0404t21:13_0": "Magadharaṭṭhe saṁvohārato māgadhako pattho, tena.",
  "tika-s0404t21:13_1": "Paccitabbaṭṭhānassāti nirayadukkhena paccitabbappadesassa etaṁ abbudoti nāmaṁ.",
  "tika-s0404t21:13_2": "Vassagaṇanāti ekato paṭṭhāya dasaguṇitaṁ abbudaāyumhi tato aparaṁ vīsatiguṇitaṁ nirabbudādīsu vassagaṇanā veditabbā.",
  "tika-s0404t21:13_3": "Ayañca gaṇanā aparicitānaṁ dukkarāti vuttaṁ ‘‘na taṁ sukaraṁ saṅkhātu’’nti.",
  "tika-s0404t21:13_4": "Keci pana ‘‘tattha tattha paridevanānattena kammakāraṇanānattenapi imāni nāmāni laddhānī’’ti vadanti,",
  "tika-s0404t21:13_5": "apare ‘‘sītanarakā ete’’ti.",
  "tika-s0404t21:13_6": "Sabbatthāti ababādīsu padumapariyosānesu sabbesu nirayesu.",
  "tika-s0404t21:13_7": "Esa nayoti heṭṭhimato uparimassa vīsatiguṇataṁ atidisati.",
  "tika-s0404t21:13_8": "Dasame natthi vattabbaṁ.",
  "tika-s0404t21:14_0": "Kokālikasuttādivaṇṇanā niṭṭhitā.",
  "tika-s0404t21:15_0": "Theravaggavaṇṇanā niṭṭhitā."
}