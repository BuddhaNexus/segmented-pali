{
  "tika-s0519t1:0_0": "1. Saṅgahavāravaṇṇanā",
  "tika-s0519t1:1_0": "Yanti aniyamattho sabbanāmasaddo kammasādhanavasena vutto.",
  "tika-s0519t1:1_1": "Atthāvabodhanattho saddappayogo atthaparādhīno kevalo atthapadatthako,",
  "tika-s0519t1:1_2": "so padatthavipariyesakārinā iti-saddena parabhūtena saddapadatthako jāyatīti āha “yanti aniyamato upayoganiddeso”ti.",
  "tika-s0519t1:1_3": "Lokoti kattuniddesotiādīsupi eseva nayo.",
  "tika-s0519t1:2_0": "Evaṁ “ya”ntiādīnaṁ gāthāpadānaṁ kammakattukiriyākattuvisesanādidassanavasena atthaṁ vatvā idāni avayavajotanavasena",
  "tika-s0519t1:2_1": "padatthaṁ dassetuṁ “lokiyanti etthā”tiādimāha.",
  "tika-s0519t1:2_2": "Lokasaddo idha sāmatthiyato sattalokavacano daṭṭhabbo.",
  "tika-s0519t1:2_3": "Tenāha “pūjanakiriyāyogyabhūtatāvasenā”ti.",
  "tika-s0519t1:2_4": "Sāsanantaradhānato paraṁ pūjanā aññabuddhuppādena veditabbā,",
  "tika-s0519t1:2_5": "yathetarahi vipassīādisammāsambuddhānaṁ.",
  "tika-s0519t1:2_6": "“Dīpaṅkaro”tiādinā yadipi buddhavaṁsadesanāyaṁ bhagavatāva vuttaṁ,",
  "tika-s0519t1:2_7": "sumedhapaṇḍitattabhāvena pana pavattiṁ sandhāya vuttanti āha “yathāha bhagavā sumedhabhūto”ti.",
  "tika-s0519t1:3_0": "Pariññākkamenāti ñātapariññādipaṭipāṭiyā.",
  "tika-s0519t1:3_1": "Lakkhaṇāvabodhappaṭipattiyāti vipassanāya.",
  "tika-s0519t1:3_2": "Tena vuttaṁ “suññatamukhādīhī”ti.",
  "tika-s0519t1:3_3": "Tathā ca vuttanti viññūhi vedanīyatāya eva sāsanavarassa vuttaṁ bhagavatā –",
  "tika-s0519t1:4_0": "“Etu viññū puriso asaṭho amāyāvī ujujātiko,",
  "tika-s0519t1:4_1": "ahamanusāsāmi,",
  "tika-s0519t1:4_2": "ahaṁ dhammaṁ desemi,",
  "tika-s0519t1:4_3": "yathānusiṭṭhaṁ tathā paṭipajjamāno na cirasseva sāmaññeva ussati,",
  "tika-s0519t1:4_4": "sāmaṁ dakkhitī”tiādi.",
  "tika-s0519t1:5_0": "Yaṁ-saddo sāsanavisayo,",
  "tika-s0519t1:5_1": "lokapālasaddo satthuvisayopi lokaṁ pati guṇībhūtoti “tassā”ti paṭiniddesassa kathaṁ satthuvisayatāti",
  "tika-s0519t1:5_2": "codanaṁ manasikatvā āha “salokapāloti cetthā”tiādi,",
  "tika-s0519t1:5_3": "guṇībhūtopi lokapālasaddo padhānabhūto viya paṭiniddesaṁ arahati.",
  "tika-s0519t1:5_4": "Añño hi saddakkamo,",
  "tika-s0519t1:5_5": "añño atthakkamoti.",
  "tika-s0519t1:6_0": "Dhammagāravena bhagavā dhammaṁ pūjento veneyyabandhave acintetvā samāpattisamāpajjanadhammapaccavekkhaṇāhi",
  "tika-s0519t1:6_1": "sattasattāhaṁ vītināmesīti āha “bhagavato…pe…",
  "tika-s0519t1:6_2": "dīpetabbā”ti.",
  "tika-s0519t1:6_3": "Tattha ādisaddena sāvakehi dhammassavanassa,",
  "tika-s0519t1:6_4": "tesaṁ paccuggamanādīnañca saṅgaho veditabbo.",
  "tika-s0519t1:7_0": "Iccassāti iti assa,",
  "tika-s0519t1:7_1": "evaṁ bhagavato aviparītaanantarāyikaniyyānikadhammadesanāya sabbaññutānāvaraṇabhāvadīpanenāti attho.",
  "tika-s0519t1:7_2": "Tenāti catuvesārajjayogena.",
  "tika-s0519t1:7_3": "Tadavinābhāvinā dasabala…pe…",
  "tika-s0519t1:7_4": "pakāsitā hoti.",
  "tika-s0519t1:7_5": "Āveṇikabuddhadhammādīti ettha ādisaddena tīsu kālesu appaṭihatañāṇāni,",
  "tika-s0519t1:7_6": "catusaccañāṇāni,",
  "tika-s0519t1:7_7": "catupaṭisambhidāñāṇāni,",
  "tika-s0519t1:7_8": "pañcagatiparicchedakañāṇāni,",
  "tika-s0519t1:7_9": "cha abhiññāñāṇāni,",
  "tika-s0519t1:7_10": "satta ariyadhanāni,",
  "tika-s0519t1:7_11": "satta bojjhaṅgā,",
  "tika-s0519t1:7_12": "aṭṭha vijjā,",
  "tika-s0519t1:7_13": "aṭṭhasu parisāsu akampanañāṇāni,",
  "tika-s0519t1:7_14": "aṭṭha vimokkhā,",
  "tika-s0519t1:7_15": "nava samādhicariyā,",
  "tika-s0519t1:7_16": "nava anupubbavihārā,",
  "tika-s0519t1:7_17": "dasa nāthakaraṇā dhammā,",
  "tika-s0519t1:7_18": "dasa ariyavāsā,",
  "tika-s0519t1:7_19": "dvādasa dhammacakkākārā,",
  "tika-s0519t1:7_20": "terasa dhutadhammā,",
  "tika-s0519t1:7_21": "cuddasa buddhañāṇāni,",
  "tika-s0519t1:7_22": "pannarasa caraṇadhammā,",
  "tika-s0519t1:7_23": "soḷasa ñāṇacariyā,",
  "tika-s0519t1:7_24": "soḷasa ānāpānassatī,",
  "tika-s0519t1:7_25": "ekūnavīsati paccavekkhaṇañāṇāni,",
  "tika-s0519t1:7_26": "catuvīsati paccayavibhāvanañāṇāni,",
  "tika-s0519t1:7_27": "catucattārīsa ñāṇavatthūni,",
  "tika-s0519t1:7_28": "sattasattati ñāṇavatthūni,",
  "tika-s0519t1:7_29": "catuvīsatikoṭisatasahassasamāpattisañcārimahāvajirañāṇaṁ,",
  "tika-s0519t1:7_30": "anantanayasamantapaṭṭhānapavicayadesanākārappavattañāṇāni cāti evamādīnaṁ bhagavato guṇavisesānaṁ saṅgaho daṭṭhabbo.",
  "tika-s0519t1:8_0": "Aparo nayo –",
  "tika-s0519t1:8_1": "guṇavisiṭṭhataṁ dīpeti,",
  "tika-s0519t1:8_2": "sā ca guṇavisiṭṭhatā mahākaruṇāmahāpaññāhi veditabbā tāhi satthusampattisiddhito.",
  "tika-s0519t1:8_3": "Tattha mahākaruṇāya pavattibhedo “bahukehi ākārehi passantānaṁ buddhānaṁ bhagavantānaṁ sattesu mahākaruṇā",
  "tika-s0519t1:8_4": "okkamatī”tiādinā paṭisambhidāmagge vuttanayena veditabbo.",
  "tika-s0519t1:8_5": "Mahāpaññāya pana pavattibhedo vutto eva.",
  "tika-s0519t1:8_6": "Tattha karuṇāya bhagavato caraṇasampatti,",
  "tika-s0519t1:8_7": "paññāya vijjāsampatti.",
  "tika-s0519t1:8_8": "Karuṇāya sattādhipatitā,",
  "tika-s0519t1:8_9": "paññāya dhammādhipatitā.",
  "tika-s0519t1:8_10": "Karuṇāya lokanāthatā,",
  "tika-s0519t1:8_11": "paññāya attanāthatā.",
  "tika-s0519t1:8_12": "Karuṇāya pubbakāritā,",
  "tika-s0519t1:8_13": "paññāya kataññutā.",
  "tika-s0519t1:8_14": "Karuṇāya aparantapatā,",
  "tika-s0519t1:8_15": "paññāya anattantapatā.",
  "tika-s0519t1:8_16": "Karuṇāya buddhakaradhammasiddhi,",
  "tika-s0519t1:8_17": "paññāya buddhabhāvasiddhi.",
  "tika-s0519t1:8_18": "Karuṇāya paresaṁ tāraṇaṁ,",
  "tika-s0519t1:8_19": "paññāya sayaṁ tāraṇaṁ.",
  "tika-s0519t1:8_20": "Karuṇāya sabbasattesu anuggahacittatā,",
  "tika-s0519t1:8_21": "paññāya sabbadhammesu virattacittatā pakāsitā hotīti anavasesato parahitapaṭipattiyā,",
  "tika-s0519t1:8_22": "attahitasampattiyā ca pāripūrī veditabbā.",
  "tika-s0519t1:8_23": "Tīsupi avatthāsūti hetuphalasattūpakārāvatthāsu.",
  "tika-s0519t1:9_0": "Abhisamayo paṭivedhasāsanassa,",
  "tika-s0519t1:9_1": "manasikaraṇaṁ paṭipattisāsanassa,",
  "tika-s0519t1:9_2": "savanādīhi paricayakaraṇaṁ pariyattisāsanassāti tiṇṇampi vasena yojetabbo.",
  "tika-s0519t1:9_3": "Tenāha “yathāraha”nti.",
  "tika-s0519t1:9_4": "“Sakkaccaṁ dhammadesanenā”ti iminā idha “sāsana”nti vuttassa tividhassāpi saddhammassa avisesena desanāpūjaṁ",
  "tika-s0519t1:9_5": "vatvā thomanāpūjanassa vasena taṁ vibhajitvā dassento “ariyaṁ,",
  "tika-s0519t1:9_6": "vo bhikkhave”tiādimāha.",
  "tika-s0519t1:9_7": "Tattha “thomanenā”ti padenāpi “sakkacca”nti padaṁ yojetabbaṁ.",
  "tika-s0519t1:9_8": "Pūjanādvayassāpi vā vasena idhāpi padayojanā veditabbā.",
  "tika-s0519t1:9_9": "Ariyabhāvādayoti ariyaseṭṭhaaggabhāvādayo.",
  "tika-s0519t1:9_10": "Niyyānādayoti niyyānahetudassanādayo.",
  "tika-s0519t1:9_11": "Svākkhātatādayoti svākkhātasandiṭṭhikatādayo.",
  "tika-s0519t1:10_0": "Idāni ariyasaṅghaguṇānampi imāya gāthāya pakāsitabhāvaṁ dassetuṁ “yasmā panā”tiādi vuttaṁ.",
  "tika-s0519t1:10_1": "Bālyādisamatikkamanatoti bālaabyattabhāvādisamatikkamanato.",
  "tika-s0519t1:11_0": "Ñāṇaviseso sutacintābhāvanāmayañāṇāni.",
  "tika-s0519t1:11_1": "Sotabbamanasikātabbapaṭivijjhitabbāvatthā avatthābhedo.",
  "tika-s0519t1:11_2": "Ubhayanti byañjanapadaṁ,",
  "tika-s0519t1:11_3": "atthapadañca.",
  "tika-s0519t1:11_4": "Ubhayathāti karaṇakammasādhanavasena paccekaṁ yojetabbaṁ.",
  "tika-s0519t1:11_5": "Paṭipajjitabbattāti ñātabbattā.",
  "tika-s0519t1:12_0": "“Ayañca gāthā”tiādi kesañci vādo.",
  "tika-s0519t1:12_1": "Tathā hi apare “therenevāyaṁ gāthā bhāsitā”ti vadanti.",
  "tika-s0519t1:12_2": "Attūpanāyikāpi hi kadāci dhammadesanā hoti eva yathā “dasabalasamannāgato,",
  "tika-s0519t1:12_3": "bhikkhave,",
  "tika-s0519t1:12_4": "tathāgato catuvesārajjavisārado”tiādi.",
  "tika-s0519t1:12_5": "Evañca katvā “katame soḷasa hārā”tiādivacanaṁ samatthitaṁ hoti.",
  "tika-s0519t1:13_0": "Yathāvuttaatthamukhenevāti mūlapadasaṅkhātaatthuddhāreneva.",
  "tika-s0519t1:13_1": "Parato āgamissatīti niddesavārassa pariyosāne āgamissati “tīṇi ca nayā anūnā”tiādinā.",
  "tika-s0519t1:14_0": "Vuccatīti kattari kammaniddesoti āha “vadatī”ti.",
  "tika-s0519t1:14_1": "Atha vā vuccatīti kammakattuniddesoyaṁ.",
  "tika-s0519t1:14_2": "Ayañhettha attho – hārā,",
  "tika-s0519t1:14_3": "nayā cāti ubhayaṁ pariggahitaṁ saṁvaṇṇakena sabbathā gahitañce,",
  "tika-s0519t1:14_4": "vuccati suttaṁ,",
  "tika-s0519t1:14_5": "sayameva suttaṁ saṁvaṇṇetīti,",
  "tika-s0519t1:14_6": "etena hāranayesu vasībhāvena suttasaṁvaṇṇanāya sukarataṁ dasseti.",
  "tika-s0519t1:15_0": "Pakārantarenāti pubbe “sāsana”nti vuttamatthaṁ “desanā,",
  "tika-s0519t1:15_1": "desita”nti tato aññena pakārena.",
  "tika-s0519t1:15_2": "Niyametvāti tassa ekantato viññeyyataṁ avadhāretvā.",
  "tika-s0519t1:15_3": "Viññeyyatā visiṭṭhesu desanādesitesu viññeyyapade labbhamānā vijānanakiriyā.",
  "tika-s0519t1:16_0": "Desanādesitāni ca yāvadeva vijānanatthānīti vijānanaṁ padhānanti tameva niddhārento “tatrāti tasmiṁ vijānane”ti āha.",
  "tika-s0519t1:17_0": "Etthāhāti navaṅgasāsananavavidhasuttantāti etasmiṁ atthavacane āha codako.",
  "tika-s0519t1:17_1": "Tassāyaṁ adhippāyo –",
  "tika-s0519t1:17_2": "navahi aṅgehi vavatthitehi aññamaññasaṅkararahitehi bhavitabbaṁ,",
  "tika-s0519t1:17_3": "tathā ca sati asuttasabhāvāneva geyyaṅgādīnīti navavidhasuttantavacanaṁ virujjheyya.",
  "tika-s0519t1:17_4": "Atha suttasabhāvāni geyyaṅgādīni,",
  "tika-s0519t1:17_5": "evaṁ sati “sutta”nti visuṁ suttaṅgaṁ na siyā,",
  "tika-s0519t1:17_6": "evaṁ sante aṭṭhaṅgasāsanaṁ āpajjatīti.",
  "tika-s0519t1:17_7": "Tenāha “kathaṁ panā”tiādi.",
  "tika-s0519t1:17_8": "Geyyaṅgādīsu katipayānampi suttabhāve yathāvuttadosānativatti,",
  "tika-s0519t1:17_9": "pageva sabbesanti dasseti “yañcā”tiādinā.",
  "tika-s0519t1:17_10": "Saṅgahesūti aṭṭhakathāsu.",
  "tika-s0519t1:17_11": "Porāṇaṭṭhakathānañhi saṅkhepabhūtā idāni aṭṭhakathā “saṅgahā”ti vuttā.",
  "tika-s0519t1:17_12": "Suttaṁ nāma sagāthakaṁ vā siyā,",
  "tika-s0519t1:17_13": "niggāthakaṁ vāti aṅgadvayeneva tadubhayaṅgaṁ katanti visuṁ suttaṅgassa asambhavo tadubhayavinimuttassa suttassa abhāvato.",
  "tika-s0519t1:17_14": "Tena vuttaṁ “suttaṅgameva na siyā”ti.",
  "tika-s0519t1:17_15": "Athāpi kathañci.",
  "tika-s0519t1:17_16": "Siyāti vakkhamānaṁ sāmaññavidhiṁ sandhāyāha.",
  "tika-s0519t1:17_17": "Evampi ayaṁ dosoti dassento “maṅgalasuttādīna”ntiādimāha.",
  "tika-s0519t1:18_0": "Tabbhāvanimittanti geyyaṅgabhāvanimittaṁ.",
  "tika-s0519t1:18_1": "Veyyākaraṇassa tabbhāvanimittanti sambandho.",
  "tika-s0519t1:18_2": "Codako “gāthāvirahe”ti vacanaṁ aggaṇhanto “pucchāvissajjanaṁ byākaraṇa”nti vacanamattameva gahetvā “evaṁ sante”tiādinā codeti.",
  "tika-s0519t1:18_3": "Itaro pana okāsavidhito anokāso vidhi balavāti ñāyaṁ gāthāvirahitaṁyeva veyyākaraṇanti,",
  "tika-s0519t1:18_4": "idhādhippetanti ca dassento “nāpajjatī”tiādinā pariharati.",
  "tika-s0519t1:18_5": "Tathā hīti teneva kāraṇena,",
  "tika-s0519t1:18_6": "satipi saññantaranimittayoge anokāsasaññānaṁ balavabhāvenevāti attho.",
  "tika-s0519t1:19_0": "Saṅgahavāravaṇṇanā niṭṭhitā."
}