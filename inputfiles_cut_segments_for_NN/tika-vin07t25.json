{
  "tika-vin07t25:0_0": "10. Kosambakakkhandhako",
  "tika-vin07t25:1_0": "Kosambakavivādakathāvaṇṇanā",
  "tika-vin07t25:2_0": "451.",
  "tika-vin07t25:2_1": "Kosambakakkhandhake sace hoti,",
  "tika-vin07t25:2_2": "desessāmīti vinayadharassa vacanena āpattidiṭṭhiṁ paṭilabhitvā evamāha.",
  "tika-vin07t25:2_3": "Teneva pāḷiyaṁ ‘‘so tassā āpattiyā anāpattidiṭṭhi hotī’’ti vuttaṁ.",
  "tika-vin07t25:2_4": "Natthi āpattīti udakassa ṭhapanabhāvaṁ ajānitvā vā ṭhapitaṁ chaḍḍetvā vissaritvā vā gamane asañcicca",
  "tika-vin07t25:2_5": "asatiyā anāpattipakkhopi sambhavatīti vinayadharo tattha anāpattidiṭṭhiṁ paṭilabhitvā evamāha.",
  "tika-vin07t25:2_6": "Teneva pāḷiyaṁ ‘‘aññe bhikkhū tassa āpattiyā anāpattidiṭṭhino hontī’’ti vuttaṁ.",
  "tika-vin07t25:2_7": "Parisāyapissa anāpattidiṭṭhiyā uppannattā ‘‘aññe’’ti bahuvacanaṁ kataṁ.",
  "tika-vin07t25:2_8": "Anāpattidiṭṭhi ahosīti suttantikattherassa vinaye apakataññutāya vinayadharassa vacanamattena so evamahosi,",
  "tika-vin07t25:2_9": "sā panassa āpatti eva udakāvasesassa ṭhapanabhāvaṁ ñatvā ṭhapitattā.",
  "tika-vin07t25:2_10": "Vatthumattajānane eva hi sekhiyā sacittakā,",
  "tika-vin07t25:2_11": "na paṇṇattivijānane.",
  "tika-vin07t25:2_12": "Teneva pāḷiyaṁ ‘‘tassā āpattiyā anāpattidiṭṭhi hotī’’ti sabbattha āpatti icceva vuttaṁ.",
  "tika-vin07t25:2_13": "‘‘Āpattiṁ āpajjamāno’’ti idaṁ vinayadharatthero ‘‘tayā idaṁ udakaṁ ṭhapita’’nti attanā puṭṭhena suttantikattherena",
  "tika-vin07t25:2_14": "‘‘āmāvuso’’ti vuttavacanaṁ saritvā paṇṇattiakovidatāya sañcicceva akāsīti āpattidiṭṭhi hutvāva avoca.",
  "tika-vin07t25:2_15": "Teneva pāḷiyaṁ ‘‘aññe bhikkhū tassā āpattiyā āpattidiṭṭhino hontī’’ti vuttaṁ.",
  "tika-vin07t25:3_0": "453.‘‘Na tāva bhinno’’ti idaṁ ukkhipanatadanuvattanamattena saṅgho bhinno nāma na hoti,",
  "tika-vin07t25:3_1": "taṁ nissāya pana ubhayapakkhikānaṁ pakkhaṁ pariyesitvā aññamaññaṁ kodhavasena kāyavacīkalahavaḍḍhaneneva hotīti imamatthaṁ sandhāya vuttaṁ.",
  "tika-vin07t25:3_2": "Tenāha ‘‘so ca kho kalahavasenā’’ti.",
  "tika-vin07t25:3_3": "Sambhamaatthavasenāti turitatthavasena.",
  "tika-vin07t25:4_0": "454.Akāraṇetiādi anukkhipitvāva upāyena saññāpetvā hitesitāya āpattito mocetuṁ yuttaṭṭhāne kodhacittavasena",
  "tika-vin07t25:4_1": "viheṭhanatthāya katabhāvaṁ sandhāya vuttaṁ,",
  "tika-vin07t25:4_2": "na pana kammaṅgassa abhāvaṁ sandhāya.",
  "tika-vin07t25:4_3": "Teneva pāḷiyaṁ ‘‘āpatti esā,",
  "tika-vin07t25:4_4": "bhikkhave,",
  "tika-vin07t25:4_5": "nesā anāpatti…pe…",
  "tika-vin07t25:4_6": "ukkhitto eso bhikkhū’’tiādi vuttaṁ.",
  "tika-vin07t25:5_0": "455.‘‘Adhammavādīnaṁ pakkhe nisinno’’ti idaṁ upalakkhaṇamattaṁ,",
  "tika-vin07t25:5_1": "dhammavādīnaṁ pakkhe nisīditvā adhammavādīnaṁ laddhiṁ gaṇhantopi dhammavādīnaṁ nānāsaṁvāsako hoti eva.",
  "tika-vin07t25:5_2": "Kammaṁ kopetīti taṁ vinā gaṇassa apūraṇapakkhaṁ sandhāya vuttaṁ.",
  "tika-vin07t25:5_3": "Yattha vā tattha vāti dhammavādīnaṁ pakkhe vā adhammavādīnaṁ pakkhe vāti attho.",
  "tika-vin07t25:5_4": "Ime dhammavādinoti gaṇhātīti taṁtaṁpakkhagate bhikkhū yāthāvato vā ayāthāvato vā ‘‘ime dhammavādino’’ti gaṇhāti,",
  "tika-vin07t25:5_5": "ayaṁ taṁtaṁpakkhagatānaṁ attānaṁ samānasaṁvāsakaṁ karoti.",
  "tika-vin07t25:6_0": "456.Upadaṁsentīti pavattenti.",
  "tika-vin07t25:6_1": "Pāḷiyaṁ ettāvatāti ‘‘ettakapadesaṁ muñcitvā nisinnā mayaṁ kodhacitte uppannepi aññamaññaṁ ananulomikaṁ",
  "tika-vin07t25:6_2": "kāyakammādiṁ pavattetuṁ na sakkhissāmā’’ti sallekkhetvā dūre nisīditabbanti adhippāyo.",
  "tika-vin07t25:6_3": "Tenāha ‘‘upacāraṁ muñcitvā’’ti.",
  "tika-vin07t25:7_0": "457.",
  "tika-vin07t25:7_1": "Pāḷiyaṁ bhaṇḍanajātātiādīsu kalahassa pubbabhāgo bhaṇḍanaṁ nāma.",
  "tika-vin07t25:7_2": "Hatthaparāmāsādi kalaho nāma.",
  "tika-vin07t25:7_3": "Viruddhavādo vivādo nāma.",
  "tika-vin07t25:8_0": "458.Paripuṇṇakosakoṭṭhāgāroti ettha koso nāma suvaṇṇamaṇiādibhaṇḍāgārasāragabbho.",
  "tika-vin07t25:8_1": "Koṭṭhaṁ vuccati dhaññassa āvasanaṭṭhānaṁ,",
  "tika-vin07t25:8_2": "koṭṭhabhūtaṁ agāraṁ koṭṭhāgāraṁ,",
  "tika-vin07t25:8_3": "dhaññasaṅgahaṭṭhānaṁ.",
  "tika-vin07t25:8_4": "Abbhuyyāsīti yuddhāya abhimukho nikkhamīti attho.",
  "tika-vin07t25:8_5": "Ekasaṅghātampīti ekayuddhampi.",
  "tika-vin07t25:8_6": "Dhovananti dhovanudakaṁ.",
  "tika-vin07t25:9_0": "463.Pariyādinnarūpāti kodhacittena pariggahitasabhāvā.",
  "tika-vin07t25:10_0": "464.Taṁ na jānantīti taṁ kalahaṁ na jānanti.",
  "tika-vin07t25:10_1": "Ye upanayhantīti yathāvuttaṁ kodhākāraṁ citte bandhanti.",
  "tika-vin07t25:10_2": "Pākaṭaparissayeti sīhādike.",
  "tika-vin07t25:10_3": "Paṭicchannaparissayeti rāgādike.",
  "tika-vin07t25:10_4": "Pāḷiyaṁ natthi bāle 97 sahāyatāti bālaṁ nissāya sīlādiguṇasaṅkhātā sahāyatā natthi,",
  "tika-vin07t25:10_5": "na sakkā laddhunti attho.",
  "tika-vin07t25:11_0": "466.Attakāmarūpāti attano hitakāmayamānasabhāvā.",
  "tika-vin07t25:11_1": "Anuruddhāti ekasesanayena tiṇṇampi kulaputtānaṁ ālapanaṁ,",
  "tika-vin07t25:11_2": "teneva bahuvacananiddeso kato.",
  "tika-vin07t25:11_3": "Khamanīyaṁ sarīraṁ yāpanīyaṁ jīvitaṁ ‘‘kacci vo sarīrañca dhāretuṁ,",
  "tika-vin07t25:11_4": "jīvitañca yāpetuṁ sakkā’’ti pucchati.",
  "tika-vin07t25:11_5": "Tagghāti ekaṁsatthe nipāto,",
  "tika-vin07t25:11_6": "ekaṁsena mayaṁ bhanteti attho.",
  "tika-vin07t25:11_7": "Yathā kathanti ettha yathāti nipātamattaṁ,",
  "tika-vin07t25:11_8": "yathākathanti vā eko nipāto kāraṇapucchanattho,",
  "tika-vin07t25:11_9": "kena pakārenāti attho.",
  "tika-vin07t25:11_10": "Ekañca pana maññe cittanti ekassa cittavasena itaresampi pavattanato sabbesaṁ no ekaṁ viya cittanti attho.",
  "tika-vin07t25:11_11": "Kacci pana vo anuruddhāti ettha voti nipātamattaṁ,",
  "tika-vin07t25:11_12": "paccattavacanaṁ vā,",
  "tika-vin07t25:11_13": "kacci tumheti attho.",
  "tika-vin07t25:11_14": "Amhākanti niddhāraṇe sāmivacanaṁ,",
  "tika-vin07t25:11_15": "amhesu tīsu yo paṭhamaṁ paṭikkamatīti attho.",
  "tika-vin07t25:12_0": "Kosambakavivādakathāvaṇṇanā niṭṭhitā.",
  "tika-vin07t25:13_0": "Pālileyyakagamanakathāvaṇṇanā",
  "tika-vin07t25:14_0": "467.Yena pālileyyakanti paccatte upayogavacanaṁ,",
  "tika-vin07t25:14_1": "yattha pālileyyako gāmo,",
  "tika-vin07t25:14_2": "tattha avasarīti attho.",
  "tika-vin07t25:14_3": "Daharapotakehīti bhiṅkacchāpehi.",
  "tika-vin07t25:14_4": "‘‘Ogāhi’’ntipi pāṭho,",
  "tika-vin07t25:14_5": "nahānapokkharaṇinti attho.",
  "tika-vin07t25:15_0": "Udānagāthāyaṁ pana –",
  "tika-vin07t25:15_1": "rathaīsasadisadantassa nāgassa hatthino etaṁ vivekaninnaṁ cittaṁ nāgena buddhanāgassa vivekaninnacittena sameti. Kasmā?",
  "tika-vin07t25:15_2": "Yaṁ yasmā ekova ramati vane,",
  "tika-vin07t25:15_3": "tasmā evaṁ yojanā daṭṭhabbā.",
  "tika-vin07t25:16_0": "Pālileyyakagamanakathāvaṇṇanā niṭṭhitā.",
  "tika-vin07t25:17_0": "Aṭṭhārasavatthukathāvaṇṇanā",
  "tika-vin07t25:18_0": "468.Yathā dhammo tathā tiṭṭhāhīti yathā dhammo ca vinayo ca ṭhito,",
  "tika-vin07t25:18_1": "tathā tiṭṭha,",
  "tika-vin07t25:18_2": "dhammavādīpakkhe tiṭṭhāti attho.",
  "tika-vin07t25:19_0": "473.‘‘Yopaṭibāheyya,",
  "tika-vin07t25:19_1": "āpatti dukkaṭassā’’ti idaṁ sāmaggībhedassa akārake sandhāya vuttaṁ.",
  "tika-vin07t25:19_2": "Ye pana bhedakārakā viruddhā alajjino ,",
  "tika-vin07t25:19_3": "tesaṁ paṭibāhituṁ vaṭṭati tesaṁ santakassapi senāsanassa vināsanavacanato.",
  "tika-vin07t25:19_4": "‘‘Vivittaṁ katvāpi dātabba’’nti vuttattā pana yathāvuḍḍhaṁ varasenāsanaṁ adatvā vuḍḍhānampi asaññatānaṁ",
  "tika-vin07t25:19_5": "saññatehi vivittaṁ katvā dātabbanti daṭṭhabbaṁ.",
  "tika-vin07t25:20_0": "475.Kammavācāya osāretvāti ettha ukkhittassa bhikkhuno āpattiyāpannabhāvaṁ paṭijānitvā sammāvattanena",
  "tika-vin07t25:20_1": "ukkhepakānaṁ samuppannaosāraṇacchandassa pageva ñātattā paṭippassambhanakammavācāya ukkhittānuvattakā",
  "tika-vin07t25:20_2": "sayameva naṁ osāresunti daṭṭhabbaṁ.",
  "tika-vin07t25:21_0": "476.Atthato apagatāti sāmaggīatthavirahitā, tucchabyañjanāti attho.",
  "tika-vin07t25:22_0": "477.Appaṭicchannācāroti appaṭicchādetabbasundarācāro.",
  "tika-vin07t25:22_1": "Anapagatanti kāraṇato anapetaṁ.",
  "tika-vin07t25:22_2": "Ādātabbato gahetabbato ādāyanti ācariyavādo vuttoti āha ‘‘ādāyaṁ attano ācariyavāda’’nti.",
  "tika-vin07t25:23_0": "Aṭṭhahi dūtaṅgehīti ‘‘sotā ca hoti sāvetā ca uggahetā ca dhāretā ca viññātā ca viññāpetā ca kusalo ca sahitāsahitassa no ca kalahakārako’’ti (a. ni.",
  "tika-vin07t25:23_1": "8.16) evaṁ vuttehi aṭṭhahi dūtaṅgehi.",
  "tika-vin07t25:23_2": "Sesamettha,",
  "tika-vin07t25:23_3": "heṭṭhā ca sabbattha suviññeyyamevāti.",
  "tika-vin07t25:24_0": "Aṭṭhārasavatthukathāvaṇṇanā niṭṭhitā.",
  "tika-vin07t25:25_0": "Kosambakakkhandhakavaṇṇanānayo niṭṭhito.",
  "tika-vin07t25:26_0": "Iti samantapāsādikāya vinayaṭṭhakathāya vimativinodaniyaṁ",
  "tika-vin07t25:27_0": "Mahāvaggavaṇṇanānayo niṭṭhito.",
  "tika-vin07t25:28_0": " Namo tassa bhagavato arahato sammāsambuddhassa"
}