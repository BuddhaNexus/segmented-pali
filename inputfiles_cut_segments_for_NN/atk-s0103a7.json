{
  "atk-s0103a7:0_0": "8. Siṅgālasuttavaṇṇanā",
  "atk-s0103a7:1_0": "Nidānavaṇṇanā",
  "atk-s0103a7:2_0": "242.Evaṁme sutanti siṅgālasuttaṁ.",
  "atk-s0103a7:2_1": "Tatrāyamanuttānapadavaṇṇanā –",
  "atk-s0103a7:2_2": "veḷuvane kalandakanivāpeti veḷuvananti tassa uyyānassa nāmaṁ.",
  "atk-s0103a7:2_3": "Taṁ kira veḷūhi parikkhittaṁ ahosi aṭṭhārasahatthena ca pākārena gopuraṭṭālakayuttaṁ nīlobhāsaṁ manoramaṁ,",
  "atk-s0103a7:2_4": "tena veḷuvananti vuccati.",
  "atk-s0103a7:2_5": "Kalandakānañcettha nivāpaṁ adaṁsu,",
  "atk-s0103a7:2_6": "tena kalandakanivāpoti vuccati.",
  "atk-s0103a7:3_0": "Pubbe kira aññataro rājā tattha uyyānakīḷanatthaṁ āgato surāmadena matto divā niddaṁ okkami.",
  "atk-s0103a7:3_1": "Parijanopissa ‘‘sutto rājā’’ti pupphaphalādīhi palobhiyamāno ito cito ca pakkāmi.",
  "atk-s0103a7:3_2": "Atha surāgandhena aññatarasmā susirarukkhā kaṇhasappo nikkhamitvā rañño abhimukho āgacchati,",
  "atk-s0103a7:3_3": "taṁ disvā rukkhadevatā ‘‘rañño jīvitaṁ dammī’’ti kāḷakavesena āgantvā kaṇṇamūle saddamakāsi.",
  "atk-s0103a7:3_4": "Rājā paṭibujjhi.",
  "atk-s0103a7:3_5": "Kaṇhasappo nivatto.",
  "atk-s0103a7:3_6": "So taṁ disvā ‘‘imāya kāḷakāya mama jīvitaṁ dinna’’nti kāḷakānaṁ tattha nivāpaṁ paṭṭhapesi,",
  "atk-s0103a7:3_7": "abhayaghosañca ghosāpesi.",
  "atk-s0103a7:3_8": "Tasmā taṁ tato pabhuti ‘‘kalandakanivāpo’’ti saṅkhyaṁ gataṁ.",
  "atk-s0103a7:3_9": "Kalandakāti hi kāḷakānaṁ etaṁ nāmaṁ.",
  "atk-s0103a7:4_0": "Tena kho pana samayenāti yasmiṁ samaye bhagavā rājagahaṁ gocaragāmaṁ katvā veḷuvane kalandakanivāpe viharati,",
  "atk-s0103a7:4_1": "tena samayena.",
  "atk-s0103a7:4_2": "Siṅgālako gahapatiputtoti siṅgālakoti tassa nāmaṁ.",
  "atk-s0103a7:4_3": "Gahapatiputtoti gahapatissa putto gahapatiputto.",
  "atk-s0103a7:4_4": "Tassa kira pitā gahapatimahāsālo,",
  "atk-s0103a7:4_5": "nidahitvā ṭhapitā cassa gehe cattālīsa dhanakoṭiyo atthi.",
  "atk-s0103a7:4_6": "So bhagavati niṭṭhaṅgato upāsako sotāpanno,",
  "atk-s0103a7:4_7": "bhariyāpissa sotāpannāyeva.",
  "atk-s0103a7:4_8": "Putto panassa assaddho appasanno.",
  "atk-s0103a7:4_9": "Atha naṁ mātāpitaro abhikkhaṇaṁ evaṁ ovadanti –",
  "atk-s0103a7:4_10": "‘‘tāta satthāraṁ upasaṅkama,",
  "atk-s0103a7:4_11": "dhammasenāpatiṁ mahāmoggallānaṁ mahākassapaṁ asītimahāsāvake upasaṅkamā’’ti.",
  "atk-s0103a7:4_12": "So evamāha –",
  "atk-s0103a7:4_13": "‘‘natthi mama tumhākaṁ samaṇānaṁ upasaṅkamanakiccaṁ,",
  "atk-s0103a7:4_14": "samaṇānaṁ santikaṁ gantvā vanditabbaṁ hoti,",
  "atk-s0103a7:4_15": "onamitvā vandantassa piṭṭhi rujjati,",
  "atk-s0103a7:4_16": "jāṇukāni kharāni honti,",
  "atk-s0103a7:4_17": "bhūmiyaṁ nisīditabbaṁ hoti,",
  "atk-s0103a7:4_18": "tattha nisinnassa vatthāni kilissanti jīranti,",
  "atk-s0103a7:4_19": "samīpe nisinnakālato paṭṭhāya kathāsallāpo hoti,",
  "atk-s0103a7:4_20": "tasmiṁ sati vissāso uppajjati,",
  "atk-s0103a7:4_21": "tato nimantetvā cīvarapiṇḍapātādīni dātabbāni honti.",
  "atk-s0103a7:4_22": "Evaṁ sante attho parihāyati,",
  "atk-s0103a7:4_23": "natthi mayhaṁ tumhākaṁ samaṇānaṁ upasaṅkamanakicca’’nti.",
  "atk-s0103a7:4_24": "Iti naṁ yāvajīvaṁ ovadantāpi mātāpitaro sāsane upanetuṁ nāsakkhiṁsu.",
  "atk-s0103a7:5_0": "Athassa pitā maraṇamañce nipanno ‘‘mama puttassa ovādaṁ dātuṁ vaṭṭatī’’ti cintetvā puna cintesi –",
  "atk-s0103a7:5_1": "‘‘disā tāta namassāhī’’ti evamassa ovādaṁ dassāmi,",
  "atk-s0103a7:5_2": "so atthaṁ ajānanto disā namassissati,",
  "atk-s0103a7:5_3": "atha naṁ satthā vā sāvakā vā passitvā ‘‘kiṁ karosī’’ti pucchissanti.",
  "atk-s0103a7:5_4": "Tato ‘‘mayhaṁ pitā disā namassanaṁ karohīti maṁ ovadī’’ti vakkhati.",
  "atk-s0103a7:5_5": "Athassa te ‘‘na tuyhaṁ pitā etā disā namassāpeti,",
  "atk-s0103a7:5_6": "imā pana disā namassāpetī’’ti dhammaṁ desessanti.",
  "atk-s0103a7:5_7": "So buddhasāsane guṇaṁ ñatvā ‘‘puññakammaṁ karissatī’’ti.",
  "atk-s0103a7:5_8": "Atha naṁ āmantāpetvā ‘‘tāta,",
  "atk-s0103a7:5_9": "pātova uṭṭhāya cha disā namasseyyāsī’’ti āha.",
  "atk-s0103a7:5_10": "Maraṇamañce nipannassa kathā nāma yāvajīvaṁ anussaraṇīyā hoti.",
  "atk-s0103a7:5_11": "Tasmā so gahapatiputto taṁ pituvacanaṁ anussaranto tathā akāsi.",
  "atk-s0103a7:5_12": "Tasmā ‘‘kālasseva uṭṭhāya rājagahā nikkhamitvā’’tiādi vuttaṁ.",
  "atk-s0103a7:6_0": "243.Puthudisāti bahudisā.",
  "atk-s0103a7:6_1": "Idāni tā dassento puratthimaṁ disantiādimāha.",
  "atk-s0103a7:6_2": "Pāvisīti na tāva paviṭṭho,",
  "atk-s0103a7:6_3": "pavisissāmīti nikkhantattā pana antarāmagge vattamānopi evaṁ vuccati.",
  "atk-s0103a7:6_4": "Addasā kho bhagavāti na idāneva addasa,",
  "atk-s0103a7:6_5": "paccūsasamayepi buddhacakkhunā lokaṁ volokento etaṁ disā namassamānaṁ disvā ‘‘ajja ahaṁ siṅgālassa gahapatiputtassa",
  "atk-s0103a7:6_6": "gihivinayaṁ siṅgālasuttantaṁ kathessāmi,",
  "atk-s0103a7:6_7": "mahājanassa sā kathā saphalā bhavissati,",
  "atk-s0103a7:6_8": "gantabbaṁ mayā etthā’’ti.",
  "atk-s0103a7:6_9": "Tasmā pātova nikkhamitvā rājagahaṁ piṇḍāya pāvisi,",
  "atk-s0103a7:6_10": "pavisanto ca naṁ tatheva addasa.",
  "atk-s0103a7:6_11": "Tena vuttaṁ –",
  "atk-s0103a7:6_12": "‘‘addasā kho bhagavā’’ti.",
  "atk-s0103a7:6_13": "Etadavocāti so kira avidūre ṭhitampi satthāraṁ na passati,",
  "atk-s0103a7:6_14": "disāyeva namassati.",
  "atk-s0103a7:6_15": "Athaṁ naṁ bhagavā sūriyarasmisamphassena vikasamānaṁ mahāpadumaṁ viya mukhaṁ vivaritvā ‘‘kiṁ nu kho tvaṁ,",
  "atk-s0103a7:6_16": "gahapatiputtā’’tiādikaṁ etadavoca.",
  "atk-s0103a7:7_0": "Chadisādivaṇṇanā",
  "atk-s0103a7:8_0": "244.Yathākathaṁ pana,",
  "atk-s0103a7:8_1": "bhanteti so kira taṁ bhagavato vacanaṁ sutvāva cintesi ‘‘yā kira mama pitarā cha disā namassitabbā’’ti vuttā,",
  "atk-s0103a7:8_2": "na kira tā etā,",
  "atk-s0103a7:8_3": "aññā kira ariyasāvakena cha disā namassitabbā.",
  "atk-s0103a7:8_4": "Handāhaṁ ariyasāvakena namassitabbā disāyeva pucchitvā namassāmīti.",
  "atk-s0103a7:8_5": "So tā pucchanto yathā kathaṁ pana,",
  "atk-s0103a7:8_6": "bhantetiādimāha.",
  "atk-s0103a7:8_7": "Tattha yathāti nipātamattaṁ.",
  "atk-s0103a7:8_8": "Kathaṁ panāti idameva pucchāpadaṁ.",
  "atk-s0103a7:8_9": "Kammakilesāti tehi kammehi sattā kilissanti,",
  "atk-s0103a7:8_10": "tasmā kammakilesāti vuccanti.",
  "atk-s0103a7:8_11": "Ṭhānehīti kāraṇehi.",
  "atk-s0103a7:8_12": "Apāyamukhānīti vināsamukhāni.",
  "atk-s0103a7:8_13": "Soti so sotāpanno ariyasāvako.",
  "atk-s0103a7:8_14": "Cuddasa pāpakāpagatoti etehi cuddasahi pāpakehi lāmakehi apagato.",
  "atk-s0103a7:8_15": "Chaddisāpaṭicchādīti cha disā paṭicchādento.",
  "atk-s0103a7:8_16": "Ubholokavijayāyāti ubhinnaṁ idhalokaparalokānaṁ vijinanatthāya.",
  "atk-s0103a7:8_17": "Ayañceva loko āraddho hotīti evarūpassa hi idha loke pañca verāni na honti,",
  "atk-s0103a7:8_18": "tenassa ayañceva loko āraddho hoti paritosito ceva nipphādito ca.",
  "atk-s0103a7:8_19": "Paralokepi pañca verāni na honti,",
  "atk-s0103a7:8_20": "tenassa paro ca loko ārādhito hoti.",
  "atk-s0103a7:8_21": "Tasmā so kāyassa bhedā parammaraṇā sugatiṁ saggaṁ lokaṁ upapajjati.",
  "atk-s0103a7:9_0": "245.",
  "atk-s0103a7:9_1": "Iti bhagavā saṅkhepena mātikaṁ ṭhapetvā idāni tameva vitthārento katamassa cattāro kammakilesātiādimāha.",
  "atk-s0103a7:9_2": "Kammakilesoti kammañca taṁ kilesasampayuttattā kileso cāti kammakileso.",
  "atk-s0103a7:9_3": "Sakilesoyeva hi pāṇaṁ hanati,",
  "atk-s0103a7:9_4": "nikkileso na hanati,",
  "atk-s0103a7:9_5": "tasmā pāṇātipāto ‘‘kammakileso’’ti vutto.",
  "atk-s0103a7:9_6": "Adinnādānādīsupi eseva nayo.",
  "atk-s0103a7:9_7": "Athāparanti aparampi etadatthaparidīpakameva gāthābandhaṁ avocāti attho.",
  "atk-s0103a7:10_0": "Catuṭhānādivaṇṇanā",
  "atk-s0103a7:11_0": "246.Pāpakammaṁkarotīti idaṁ bhagavā yasmā kārake dassite akārako pākaṭo hoti,",
  "atk-s0103a7:11_1": "tasmā ‘‘pāpakammaṁ na karotī’’ti mātikaṁ ṭhapetvāpi desanākusalatāya paṭhamataraṁ kārakaṁ dassento āha .",
  "atk-s0103a7:11_2": "Tattha chandāgatiṁ gacchantoti chandena pemena agatiṁ gacchanto akattabbaṁ karonto.",
  "atk-s0103a7:11_3": "Parapadesupi eseva nayo.",
  "atk-s0103a7:11_4": "Tattha yo ‘‘ayaṁ me mitto vā sambhatto vā sandiṭṭho vā ñātako vā lañjaṁ vā pana me detī’’ti chandavasena assāmikaṁ sāmikaṁ karoti,",
  "atk-s0103a7:11_5": "ayaṁ chandāgatiṁ gacchanto pāpakammaṁ karoti nāma.",
  "atk-s0103a7:11_6": "Yo ‘‘ayaṁ me verī’’ti pakativeravasena taṅkhaṇuppannakodhavasena vā sāmikaṁ assāmikaṁ karoti,",
  "atk-s0103a7:11_7": "ayaṁ dosāgatiṁ gacchanto pāpakammaṁ karoti nāma.",
  "atk-s0103a7:11_8": "Yo pana mandattā momūhattā yaṁ vā taṁ vā vatvā assāmikaṁ sāmikaṁ karoti,",
  "atk-s0103a7:11_9": "ayaṁ mohāgatiṁ gacchanto pāpakammaṁ karoti nāma.",
  "atk-s0103a7:11_10": "Yo pana ‘‘ayaṁ rājavallabho vā visamanissito vā anatthampi me kareyyā’’ti bhīto assāmikaṁ sāmikaṁ karoti,",
  "atk-s0103a7:11_11": "ayaṁ bhayāgatiṁ gacchanto pāpakammaṁ karoti nāma.",
  "atk-s0103a7:11_12": "Yo pana yaṁkiñci bhājento ‘‘ayaṁ me sandiṭṭho vā sambhatto vā’’ti pemavasena atirekaṁ deti,",
  "atk-s0103a7:11_13": "‘‘ayaṁ me verī’’ti dosavasena ūnakaṁ deti,",
  "atk-s0103a7:11_14": "momūhattā dinnādinnaṁ ajānamāno kassaci ūnaṁ kassaci adhikaṁ deti,",
  "atk-s0103a7:11_15": "‘‘ayaṁ imasmiṁ adiyyamāne mayhaṁ anatthampi kareyyā’’ti bhīto kassaci atirekaṁ deti,",
  "atk-s0103a7:11_16": "so catubbidhopi yathānukkamena chandāgatiādīni gacchanto pāpakammaṁ karoti nāma.",
  "atk-s0103a7:12_0": "Ariyasāvako pana jīvitakkhayaṁ pāpuṇantopi chandāgatiādīni na gacchati.",
  "atk-s0103a7:12_1": "Tena vuttaṁ –",
  "atk-s0103a7:12_2": "‘‘imehi catūhi ṭhānehi pāpakammaṁ na karotī’’ti.",
  "atk-s0103a7:13_0": "Nihīyati yaso tassāti tassa agatigāmino kittiyasopi parivārayasopi nihīyati parihāyati.",
  "atk-s0103a7:14_0": "Chaapāyamukhādivaṇṇanā",
  "atk-s0103a7:15_0": "247.Surāmerayamajjappamādaṭṭhānānuyogoti ettha surāti piṭṭhasurā pūvasurā odanasurā kiṇṇapakkhittā sambhārasaṁyuttāti pañca surā.",
  "atk-s0103a7:15_1": "Merayanti pupphāsavo phalāsavo madhvāsavo guḷāsavo sambhārasaṁyuttoti pañca āsavā.",
  "atk-s0103a7:15_2": "Taṁ sabbampi madakaraṇavasena majjaṁ.",
  "atk-s0103a7:15_3": "Pamādaṭṭhānanti pamādakāraṇaṁ.",
  "atk-s0103a7:15_4": "Yāya cetanāya taṁ majjaṁ pivati,",
  "atk-s0103a7:15_5": "tassa etaṁ adhivacanaṁ.",
  "atk-s0103a7:15_6": "Anuyogoti tassa surāmerayamajjappamādaṭṭhānassa anuanuyogo punappunaṁ karaṇaṁ.",
  "atk-s0103a7:15_7": "Yasmā panetaṁ anuyuttassa uppannā ceva bhogā parihāyanti,",
  "atk-s0103a7:15_8": "anuppannā ca nuppajjanti,",
  "atk-s0103a7:15_9": "tasmā ‘‘bhogānaṁ apāyamukha’’nti vuttaṁ.",
  "atk-s0103a7:15_10": "Vikālavisikhācariyānuyogoti avelāya visikhāsu cariyānuyuttatā.",
  "atk-s0103a7:16_0": "Samajjābhicaraṇanti naccādidassanavasena samajjāgamanaṁ.",
  "atk-s0103a7:16_1": "Ālasyānuyogoti kāyālasiyatāya yuttappayuttatā.",
  "atk-s0103a7:17_0": "Surāmerayassa chaādīnavādivaṇṇanā",
  "atk-s0103a7:18_0": "248.",
  "atk-s0103a7:18_1": "Evaṁ channaṁ apāyamukhānaṁ mātikaṁ ṭhapetvā idāni tāni vibhajanto cha kho me,",
  "atk-s0103a7:18_2": "gahapatiputta ādīnavātiādimāha.",
  "atk-s0103a7:18_3": "Tattha sandiṭṭhikāti sāmaṁ passitabbā,",
  "atk-s0103a7:18_4": "idhalokabhāvinī.",
  "atk-s0103a7:18_5": "Dhanajānīti dhanahāni.",
  "atk-s0103a7:18_6": "Kalahappavaḍḍhanīti vācākalahassa ceva hatthaparāmāsādikāyakalahassa ca vaḍḍhanī.",
  "atk-s0103a7:18_7": "Rogānaṁ āyatananti tesaṁ tesaṁ akkhirogādīnaṁ khettaṁ.",
  "atk-s0103a7:18_8": "Akittisañjananīti suraṁ pivitvā hi mātarampi paharanti pitarampi,",
  "atk-s0103a7:18_9": "aññaṁ bahumpi avattabbaṁ vadanti,",
  "atk-s0103a7:18_10": "akattabbaṁ karonti.",
  "atk-s0103a7:18_11": "Tena garahampi daṇḍampi hatthapādādichedampi pāpuṇanti,",
  "atk-s0103a7:18_12": "idhalokepi paralokepi akittiṁ pāpuṇanti,",
  "atk-s0103a7:18_13": "iti tesaṁ sā surā akittisañjananī nāma hoti.",
  "atk-s0103a7:18_14": "Kopīnanidaṁsanīti guyhaṭṭhānañhi vivariyamānaṁ hiriṁ kopeti vināseti,",
  "atk-s0103a7:18_15": "tasmā ‘‘kopīna’’nti vuccati,",
  "atk-s0103a7:18_16": "surāmadamattā ca taṁ taṁ aṅgaṁ vivaritvā vicaranti,",
  "atk-s0103a7:18_17": "tena nesaṁ sā surā kopīnassa nidaṁsanato ‘‘kopīnanidaṁsanī’’ti vuccati.",
  "atk-s0103a7:18_18": "Paññāya dubbalikaraṇīti sāgatattherassa viya kammassakatapaññaṁ dubbalaṁ karoti,",
  "atk-s0103a7:18_19": "tasmā ‘‘paññāya dubbalikaraṇī’’ti vuccati.",
  "atk-s0103a7:18_20": "Maggapaññaṁ pana dubbalaṁ kātuṁ na sakkoti.",
  "atk-s0103a7:18_21": "Adhigatamaggānañhi sā antomukhameva na pavisati.",
  "atk-s0103a7:18_22": "Chaṭṭhaṁ padanti chaṭṭhaṁ kāraṇaṁ.",
  "atk-s0103a7:19_0": "249.Attāpissa agutto arakkhito hotīti avelāya caranto hi khāṇukaṇṭakādīnipi akkamati,",
  "atk-s0103a7:19_1": "ahināpi yakkhādīhipi samāgacchati,",
  "atk-s0103a7:19_2": "taṁ taṁ ṭhānaṁ gacchatīti ñatvā verinopi naṁ nilīyitvā gaṇhanti vā hananti vā.",
  "atk-s0103a7:19_3": "Evaṁ attāpissa agutto hoti arakkhito.",
  "atk-s0103a7:19_4": "Puttadārāpi ‘‘amhākaṁ pitā amhākaṁ sāmi rattiṁ vicarati,",
  "atk-s0103a7:19_5": "kimaṅgaṁ pana maya’’nti itissa puttadhītaropi bhariyāpi bahi patthanaṁ katvā rattiṁ carantā anayabyasanaṁ pāpuṇanti.",
  "atk-s0103a7:19_6": "Evaṁ puttadāropissa agutto arakkhito hoti.",
  "atk-s0103a7:19_7": "Sāpateyyanti tassa puttadāraparijanassa rattiṁ caraṇakabhāvaṁ ñatvā corā suññaṁ gehaṁ pavisitvā yaṁ icchanti,",
  "atk-s0103a7:19_8": "taṁ haranti.",
  "atk-s0103a7:19_9": "Evaṁ sāpateyyampissa aguttaṁ arakkhitaṁ hoti.",
  "atk-s0103a7:19_10": "Saṅkiyo ca hotīti aññehi katapāpakammesupi ‘‘iminā kataṁ bhavissatī’’ti saṅkitabbo hoti.",
  "atk-s0103a7:19_11": "Yassa yassa gharadvārena yāti,",
  "atk-s0103a7:19_12": "tattha yaṁ aññena corakammaṁ paradārikakammaṁ vā kataṁ,",
  "atk-s0103a7:19_13": "taṁ ‘‘iminā kata’’nti vutte abhūtaṁ asantampi tasmiṁ rūhati patiṭṭhāti.",
  "atk-s0103a7:19_14": "Bahūnañca dukkhadhammānanti ettakaṁ dukkhaṁ,",
  "atk-s0103a7:19_15": "ettakaṁ domanassanti vattuṁ na sakkā,",
  "atk-s0103a7:19_16": "aññasmiṁ puggale asati sabbaṁ vikālacārimhi āharitabbaṁ hoti,",
  "atk-s0103a7:19_17": "iti so bahūnaṁ dukkhadhammānaṁ purakkhato puregāmī hoti.",
  "atk-s0103a7:20_0": "250.Kvanaccanti ‘‘kasmiṁ ṭhāne naṭanāṭakādinaccaṁ atthī’’ti pucchitvā yasmiṁ gāme vā nigame vā taṁ atthi,",
  "atk-s0103a7:20_1": "tattha gantabbaṁ hoti,",
  "atk-s0103a7:20_2": "tassa ‘‘sve naccadassanaṁ gamissāmī’’ti ajja vatthagandhamālādīni paṭiyādentasseva sakaladivasampi kammacchedo hoti,",
  "atk-s0103a7:20_3": "naccadassanena ekāhampi dvīhampi tīhampi tattheva hoti,",
  "atk-s0103a7:20_4": "atha vuṭṭhisampattiyādīni labhitvāpi vappādikāle vappādīni akarontassa anuppannā bhogā nuppajjanti,",
  "atk-s0103a7:20_5": "tassa bahi gatabhāvaṁ ñatvā anārakkhe gehe corā yaṁ icchanti,",
  "atk-s0103a7:20_6": "taṁ karonti,",
  "atk-s0103a7:20_7": "tenassa uppannāpi bhogā vinassanti.",
  "atk-s0103a7:20_8": "Kva gītantiādīsupi eseva nayo.",
  "atk-s0103a7:20_9": "Tesaṁ nānākaraṇaṁ brahmajāle vuttameva.",
  "atk-s0103a7:21_0": "251.Jayaṁ veranti ‘‘jitaṁ mayā’’ti parisamajjhe parassa sāṭakaṁ vā veṭhanaṁ vā gaṇhāti,",
  "atk-s0103a7:21_1": "so ‘‘parisamajjhe me avamānaṁ karosi, hotu,",
  "atk-s0103a7:21_2": "sikkhāpessāmi na’’nti tattha veraṁ bandhati,",
  "atk-s0103a7:21_3": "evaṁ jinanto sayaṁ veraṁ pasavati.",
  "atk-s0103a7:21_4": "Jinoti aññena jito samāno yaṁ tena tassa veṭhanaṁ vā sāṭako vā aññaṁ vā pana hiraññasuvaṇṇādivittaṁ gahitaṁ,",
  "atk-s0103a7:21_5": "taṁ anusocati ‘‘ahosi vata me,",
  "atk-s0103a7:21_6": "taṁ taṁ vata me natthī’’ti tappaccayā socati.",
  "atk-s0103a7:21_7": "Evaṁ so jino vittaṁ anusocati.",
  "atk-s0103a7:21_8": "Sabhāgatassa vacanaṁ na rūhatīti vinicchayaṭṭhāne sakkhipuṭṭhassa sato vacanaṁ na rūhati,",
  "atk-s0103a7:21_9": "na patiṭṭhāti,",
  "atk-s0103a7:21_10": "‘‘ayaṁ akkhasoṇḍo jūtakaro,",
  "atk-s0103a7:21_11": "mā tassa vacanaṁ gaṇhitthā’’ti vattāro bhavanti.",
  "atk-s0103a7:21_12": "Mittāmaccānaṁparibhūto hotīti tañhi mitāmaccā evaṁ vadanti – ‘‘samma,",
  "atk-s0103a7:21_13": "tvampi nāma kulaputto jūtakaro chinnabhinnako hutvā vicarasi,",
  "atk-s0103a7:21_14": "na te idaṁ jātigottānaṁ anurūpaṁ,",
  "atk-s0103a7:21_15": "ito paṭṭhāya mā evaṁ kareyyāsī’’ti.",
  "atk-s0103a7:21_16": "So evaṁ vuttopi tesaṁ vacanaṁ na karoti.",
  "atk-s0103a7:21_17": "Tato tena saddhiṁ ekato na tiṭṭhanti na nisīdanti.",
  "atk-s0103a7:21_18": "Tassa kāraṇā sakkhipuṭṭhāpi na kathenti.",
  "atk-s0103a7:21_19": "Evaṁ mittāmaccānaṁ paribhūto hoti.",
  "atk-s0103a7:22_0": "Āvāhavivāhakānanti āvāhakā nāma ye tassa gharato dārikaṁ gahetukāmā.",
  "atk-s0103a7:22_1": "Vivāhakā nāma ye tassa gehe dārikaṁ dātukāmā.",
  "atk-s0103a7:22_2": "Apatthito hotīti anicchito hoti.",
  "atk-s0103a7:22_3": "Nālaṁ dārabharaṇāyāti dārabharaṇāya na samattho.",
  "atk-s0103a7:22_4": "Etassa gehe dārikā dinnāpi etassa gehato āgatāpi amhehi eva positabbā bhavissatiyeva.",
  "atk-s0103a7:23_0": "Pāpamittatāya chaādīnavādivaṇṇanā",
  "atk-s0103a7:24_0": "252.Dhuttāti akkhadhuttā.",
  "atk-s0103a7:24_1": "Soṇḍāti itthisoṇḍā bhattasoṇḍā pūvasoṇḍā mūlakasoṇḍā.",
  "atk-s0103a7:24_2": "Pipāsāti pānasoṇḍā.",
  "atk-s0103a7:24_3": "Nekatikāti patirūpakena vañcanakā.",
  "atk-s0103a7:24_4": "Vañcanikāti sammukhāvañcanāhi vañcanikā.",
  "atk-s0103a7:24_5": "Sāhasikāti ekāgārikādisāhasikakammakārino.",
  "atk-s0103a7:24_6": "Tyāssa mittā hontīti te assa mittā honti.",
  "atk-s0103a7:24_7": "Aññehi sappurisehi saddhiṁ na ramati gandhamālādīhi alaṅkaritvā varasayanaṁ āropitasūkaro gūthakūpamiva,",
  "atk-s0103a7:24_8": "te pāpamitteyeva upasaṅkamati.",
  "atk-s0103a7:24_9": "Tasmā diṭṭhe ceva dhamme samparāyañca bahuṁ anatthaṁ nigacchati.",
  "atk-s0103a7:25_0": "253.Atisītanti kammaṁ na karotīti manussehi kālasseva vuṭṭhāya ‘‘etha bho kammantaṁ gacchāmā’’ti vutto ‘‘atisītaṁ tāva,",
  "atk-s0103a7:25_1": "aṭṭhīni bhijjanti viya,",
  "atk-s0103a7:25_2": "gacchatha tumhe pacchā jānissāmī’’ti aggiṁ tapanto nisīdati.",
  "atk-s0103a7:25_3": "Te gantvā kammaṁ karonti.",
  "atk-s0103a7:25_4": "Itarassa kammaṁ parihāyati.",
  "atk-s0103a7:25_5": "Atiuṇhantiādīsupi eseva nayo.",
  "atk-s0103a7:26_0": "Hoti pānasakhā nāmāti ekacco pānaṭṭhāne surāgeheyeva sahāyo hoti.",
  "atk-s0103a7:26_1": "‘‘Pannasakhā’’tipi pāṭho,",
  "atk-s0103a7:26_2": "ayamevattho.",
  "atk-s0103a7:26_3": "Sammiyasammiyoti samma sammāti vadanto sammukheyeva sahāyo hoti,",
  "atk-s0103a7:26_4": "parammukhe verīsadiso otārameva gavesati.",
  "atk-s0103a7:26_5": "Atthesujātesūti tathārūpesu kiccesu samuppannesu.",
  "atk-s0103a7:26_6": "Verappasavoti verabahulatā.",
  "atk-s0103a7:26_7": "Anatthatāti anatthakāritā.",
  "atk-s0103a7:26_8": "Sukadariyatāti suṭṭhu kadariyatā thaddhamacchariyabhāvo .",
  "atk-s0103a7:26_9": "Udakamiva iṇaṁ vigāhatīti pāsāṇo udakaṁ viya saṁsīdanto iṇaṁ vigāhati.",
  "atk-s0103a7:27_0": "Rattinuṭṭhānadessināti rattiṁ anuṭṭhānasīlena.",
  "atk-s0103a7:27_1": "Atisāyamidaṁ ahūti idaṁ atisāyaṁ jātanti ye evaṁ vatvā kammaṁ na karonti.",
  "atk-s0103a7:27_2": "Iti vissaṭṭhakammanteti evaṁ vatvā pariccattakammante.",
  "atk-s0103a7:27_3": "Atthā accenti māṇaveti evarūpe puggale atthā atikkamanti,",
  "atk-s0103a7:27_4": "tesu na tiṭṭhanti.",
  "atk-s0103a7:28_0": "Tiṇā bhiyyoti tiṇatopi uttari.",
  "atk-s0103a7:28_1": "So sukhaṁ na vihāyatīti so puriso sukhaṁ na jahāti,",
  "atk-s0103a7:28_2": "sukhasamaṅgīyeva hoti.",
  "atk-s0103a7:28_3": "Iminā kathāmaggena imamatthaṁ dasseti ‘‘gihibhūtena satā ettakaṁ kammaṁ na kātabbaṁ,",
  "atk-s0103a7:28_4": "karontassa vaḍḍhi nāma natthi.",
  "atk-s0103a7:28_5": "Idhaloke paraloke garahameva pāpuṇātī’’ti.",
  "atk-s0103a7:29_0": "Mittapatirūpakādivaṇṇanā",
  "atk-s0103a7:30_0": "254.",
  "atk-s0103a7:30_1": "Idāni yo evaṁ karoto anattho uppajjati,",
  "atk-s0103a7:30_2": "aññāni vā pana yāni kānici bhayāni yekeci upaddavā yekeci upasaggā,",
  "atk-s0103a7:30_3": "sabbe te bālaṁ nissāya uppajjanti.",
  "atk-s0103a7:30_4": "Tasmā ‘‘evarūpā bālā na sevitabbā’’ti bāle mittapatirūpake amitte dassetuṁ cattārome,",
  "atk-s0103a7:30_5": "gahapatiputta amittātiādimāha.",
  "atk-s0103a7:30_6": "Tattha aññadatthuharoti sayaṁ tucchahattho āgantvā ekaṁsena yaṁkiñci haratiyeva.",
  "atk-s0103a7:30_7": "Vacīparamoti vacanaparamo vacanamatteneva dāyako kārako viya hoti.",
  "atk-s0103a7:30_8": "Anuppiyabhāṇīti anuppiyaṁ bhaṇati.",
  "atk-s0103a7:30_9": "Apāyasahāyoti bhogānaṁ apāyesu sahāyo hoti.",
  "atk-s0103a7:31_0": "255.",
  "atk-s0103a7:31_1": "Evaṁ cattāro amitte dassetvā puna tattha ekekaṁ catūhi kāraṇehi vibhajanto catūhi kho,",
  "atk-s0103a7:31_2": "gahapatiputtātiādimāha.",
  "atk-s0103a7:31_3": "Tattha aññadatthuharo hotīti ekaṁsena hārakoyeva hoti.",
  "atk-s0103a7:31_4": "Sahāyassa gehaṁ rittahattho āgantvā nivatthasāṭakādīnaṁ vaṇṇaṁ bhāsati,",
  "atk-s0103a7:31_5": "so ‘‘ativiya tvaṁ samma imassa vaṇṇaṁ bhāsasī’’ti aññaṁ nivāsetvā taṁ deti.",
  "atk-s0103a7:31_6": "Appena bahumicchatīti yaṁkiñci appakaṁ datvā tassa santikā bahuṁ pattheti.",
  "atk-s0103a7:31_7": "Bhayassakiccaṁ karotīti attano bhaye uppanne tassa dāso viya hutvā taṁ taṁ kiccaṁ karoti,",
  "atk-s0103a7:31_8": "ayaṁ sabbadā na karoti,",
  "atk-s0103a7:31_9": "bhaye uppanne karoti,",
  "atk-s0103a7:31_10": "na pemenāti amitto nāma jāto.",
  "atk-s0103a7:31_11": "Sevati atthakāraṇāti mittasanthavavasena na sevati,",
  "atk-s0103a7:31_12": "attano atthameva paccāsīsanto sevati.",
  "atk-s0103a7:32_0": "256.Atītena paṭisantharatīti sahāye āgate ‘‘hiyyo vā pare vā na āgatosi,",
  "atk-s0103a7:32_1": "amhākaṁ imasmiṁ vāre sassaṁ ativiya nipphannaṁ,",
  "atk-s0103a7:32_2": "bahūni sāliyavabījādīni ṭhapetvā maggaṁ olokentā nisīdimha,",
  "atk-s0103a7:32_3": "ajja pana sabbaṁ khīṇa’’nti evaṁ atītena saṅgaṇhāti.",
  "atk-s0103a7:32_4": "Anāgatenāti ‘‘imasmiṁ vāre amhākaṁ sassaṁ manāpaṁ bhavissati,",
  "atk-s0103a7:32_5": "phalabhārabharitā sāliādayo,",
  "atk-s0103a7:32_6": "sassasaṅgahe kate tumhākaṁ saṅgahaṁ kātuṁ samatthā bhavissāmā’’ti evaṁ anāgatena saṅgaṇhāti.",
  "atk-s0103a7:32_7": "Niratthakenāti hatthikkhandhe vā assapiṭṭhe vā nisinno sahāyaṁ disvā ‘‘ehi, bho,",
  "atk-s0103a7:32_8": "idha nisīdā’’ti vadati.",
  "atk-s0103a7:32_9": "Manāpaṁ sāṭakaṁ nivāsetvā ‘‘sahāyakassa vata me anucchaviko añño pana mayhaṁ natthī’’ti vadati,",
  "atk-s0103a7:32_10": "evaṁ niratthakena saṅgaṇhāti nāma.",
  "atk-s0103a7:32_11": "Paccuppannesu kiccesu byasanaṁ dassetīti ‘‘sakaṭena me attho’’ti vutte ‘‘cakkamassa bhinnaṁ,",
  "atk-s0103a7:32_12": "akkho chinno’’tiādīni vadati.",
  "atk-s0103a7:33_0": "257.Pāpakampissa anujānātīti pāṇātipātādīsu yaṁkiñci karomāti vutte ‘‘sādhu samma karomā’’ti anujānāti.",
  "atk-s0103a7:33_1": "Kalyāṇepi eseva nayo.",
  "atk-s0103a7:33_2": "Sahāyo hotīti ‘‘asukaṭṭhāne suraṁ pivanti,",
  "atk-s0103a7:33_3": "ehi tattha gacchāmā’’ti vutte sādhūti gacchati.",
  "atk-s0103a7:33_4": "Esa nayo sabbattha.",
  "atk-s0103a7:33_5": "Iti viññāyāti ‘‘mittapatirūpakā ete’’ti evaṁ jānitvā.",
  "atk-s0103a7:34_0": "Suhadamittādivaṇṇanā",
  "atk-s0103a7:35_0": "260.",
  "atk-s0103a7:35_1": "Evaṁ na sevitabbe pāpamitte dassetvā idāni sevitabbe kalyāṇamitte dassento puna cattārome,",
  "atk-s0103a7:35_2": "gahapatiputtātiādimāha.",
  "atk-s0103a7:35_3": "Tattha suhadāti sundarahadayā.",
  "atk-s0103a7:36_0": "261.Pamattaṁ rakkhatīti majjaṁ pivitvā gāmamajjhe vā gāmadvāre vā magge vā nipannaṁ disvā ‘‘evaṁnipannassa",
  "atk-s0103a7:36_1": "kocideva nivāsanapārupanampi hareyyā’’ti samīpe nisīditvā pabuddhakāle gahetvā gacchati.",
  "atk-s0103a7:36_2": "Pamattassasāpateyyanti sahāyo bahigato vā hoti suraṁ pivitvā vā pamatto,",
  "atk-s0103a7:36_3": "gehaṁ anārakkhaṁ ‘‘kocideva yaṁkiñci hareyyā’’ti gehaṁ pavisitvā tassa dhanaṁ rakkhati.",
  "atk-s0103a7:36_4": "Bhītassāti kismiñcideva bhaye uppanne ‘‘mā bhāyi,",
  "atk-s0103a7:36_5": "mādise sahāye ṭhite kiṁ bhāyasī’’ti taṁ bhayaṁ haranto paṭisaraṇaṁ hoti.",
  "atk-s0103a7:36_6": "Taddiguṇaṁ bhoganti kiccakaraṇīye uppanne sahāyaṁ attano santikaṁ āgataṁ disvā vadati ‘‘kasmā āgatosī’’ti?",
  "atk-s0103a7:36_7": "Rājakule kammaṁ atthīti.",
  "atk-s0103a7:36_8": "Kiṁ laddhuṁ vaṭṭatīti?",
  "atk-s0103a7:36_9": "Eko kahāpaṇoti.",
  "atk-s0103a7:36_10": "‘‘Nagare kammaṁ nāma na ekakahāpaṇena nipphajjati,",
  "atk-s0103a7:36_11": "dve gaṇhāhī’’ti evaṁ yattakaṁ vadati,",
  "atk-s0103a7:36_12": "tato diguṇaṁ deti.",
  "atk-s0103a7:37_0": "262.Guyhamassa ācikkhatīti attano guyhaṁ nigūhituṁ yuttakathaṁ aññassa akathetvā tasseva ācikkhati.",
  "atk-s0103a7:37_1": "Guyhamassa parigūhatīti tena kathitaṁ guyhaṁ yathā añño na jānāti,",
  "atk-s0103a7:37_2": "evaṁ rakkhati.",
  "atk-s0103a7:37_3": "Āpadāsu na vijahatīti uppanne bhaye na pariccajati.",
  "atk-s0103a7:37_4": "Jīvitampissa atthāyāti attano jīvitampi tassa sahāyassa atthāya pariccattameva hoti,",
  "atk-s0103a7:37_5": "attano jīvitaṁ agaṇetvāpi tassa kammaṁ karotiyeva.",
  "atk-s0103a7:38_0": "263.Pāpā nivāretīti amhesu passantesu passantesu tvaṁ evaṁ kātuṁ na labhasi,",
  "atk-s0103a7:38_1": "pañca verāni dasa akusalakammapathe mā karohīti nivāreti.",
  "atk-s0103a7:38_2": "Kalyāṇe nivesetīti kalyāṇakamme tīsu saraṇesu pañcasīlesu dasakusalakammapathesu vattassu,",
  "atk-s0103a7:38_3": "dānaṁ dehi puññaṁ karohi dhammaṁ suṇāhīti evaṁ kalyāṇe niyojeti.",
  "atk-s0103a7:38_4": "Assutaṁ sāvetīti assutapubbaṁ sukhumaṁ nipuṇaṁ kāraṇaṁ sāveti.",
  "atk-s0103a7:38_5": "Saggassa magganti idaṁ kammaṁ katvā sagge nibbattantīti evaṁ saggassa maggaṁ ācikkhati.",
  "atk-s0103a7:39_0": "264.Abhavenassa na nandatīti tassa abhavena avuḍḍhiyā puttadārassa vā parijanassa vā tathārūpaṁ pārijuññaṁ disvā vā sutvā vā na nandati,",
  "atk-s0103a7:39_1": "anattamano hoti.",
  "atk-s0103a7:39_2": "Bhavenāti vuḍḍhiyā tathārūpassa sampattiṁ vā issariyappaṭilābhaṁ vā disvā vā sutvā vā nandati,",
  "atk-s0103a7:39_3": "attamano hoti.",
  "atk-s0103a7:39_4": "Avaṇṇaṁ bhaṇamānaṁ nivāretīti ‘‘asuko virūpo na pāsādiko dujjātiko dussīlo’’ti vā vutte ‘‘evaṁ mā bhaṇi,",
  "atk-s0103a7:39_5": "rūpavā ca so pāsādiko ca sujāto ca sīlasampanno cā’’tiādīhi vacanehi paraṁ attano sahāyassa avaṇṇaṁ bhaṇamānaṁ nivāreti.",
  "atk-s0103a7:39_6": "Vaṇṇaṁ bhaṇamānaṁ pasaṁsatīti ‘‘asuko rūpavā pāsādiko sujāto sīlasampanno’’ti vutte ‘‘aho suṭṭhu vadasi,",
  "atk-s0103a7:39_7": "subhāsitaṁ tayā, evametaṁ,",
  "atk-s0103a7:39_8": "esa puriso rūpavā pāsādiko sujāto sīlasampanno’’ti evaṁ attano sahāyakassa paraṁ vaṇṇaṁ bhaṇamānaṁ pasaṁsati.",
  "atk-s0103a7:40_0": "265.Jalaṁ aggīva bhāsatīti rattiṁ pabbatamatthake jalamāno aggi viya virocati.",
  "atk-s0103a7:41_0": "Bhoge saṁharamānassāti attānampi parampi apīḷetvā dhammena samena bhoge sampiṇḍentassa rāsiṁ karontassa.",
  "atk-s0103a7:41_1": "Bhamarasseva irīyatoti yathā bhamaro pupphānaṁ vaṇṇagandhaṁ apothayaṁ tuṇḍenapi pakkhehipi rasaṁ āharitvā",
  "atk-s0103a7:41_2": "anupubbena cakkappamāṇaṁ madhupaṭalaṁ karoti,",
  "atk-s0103a7:41_3": "evaṁ anupubbena mahantaṁ bhogarāsiṁ karontassa.",
  "atk-s0103a7:41_4": "Bhogā sannicayaṁ yantīti tassa bhogā nicayaṁ gacchanti. Kathaṁ?",
  "atk-s0103a7:41_5": "Anupubbena upacikāhi saṁvaḍḍhiyamāno vammiko viya.",
  "atk-s0103a7:41_6": "Tenāha ‘‘vammikovupacīyatī’’ti.",
  "atk-s0103a7:41_7": "Yathā vammiko upaciyati,",
  "atk-s0103a7:41_8": "evaṁ nicayaṁ yantīti attho.",
  "atk-s0103a7:42_0": "Samāhatvāti samāharitvā. Alamatthoti yuttasabhāvo samattho vā pariyattarūpo gharāvāsaṁ saṇṭhāpetuṁ.",
  "atk-s0103a7:43_0": "Idāni yathā vā gharāvāso saṇṭhapetabbo,",
  "atk-s0103a7:43_1": "tathā ovadanto catudhā vibhaje bhogetiādimāha.",
  "atk-s0103a7:43_2": "Tattha sa ve mittāni ganthatīti so evaṁ vibhajanto mittāni ganthati nāma abhejjamānāni ṭhapeti.",
  "atk-s0103a7:43_3": "Yassa hi bhogā santi,",
  "atk-s0103a7:43_4": "so eva mitte ṭhapetuṁ sakkoti, na itaro.",
  "atk-s0103a7:44_0": "Ekenabhoge bhuñjeyyāti ekena koṭṭhāsena bhoge bhuñjeyya.",
  "atk-s0103a7:44_1": "Dvīhi kammaṁ payojayeti dvīhi koṭṭhāsehi kasivāṇijjādikammaṁ payojeyya.",
  "atk-s0103a7:44_2": "Catutthañca nidhāpeyyāti catutthaṁ koṭṭhāsaṁ nidhāpetvā ṭhapeyya.",
  "atk-s0103a7:44_3": "Āpadāsu bhavissatīti kulānañhi na sabbakālaṁ ekasadisaṁ vattati,",
  "atk-s0103a7:44_4": "kadāci rājādivasena āpadāpi uppajjanti,",
  "atk-s0103a7:44_5": "tasmā evaṁ āpadāsu uppannāsu bhavissatīti ‘‘ekaṁ koṭṭhāsaṁ nidhāpeyyā’’ti āha .",
  "atk-s0103a7:44_6": "Imesu pana catūsu koṭṭhāsesu katarakoṭṭhāsaṁ gahetvā kusalaṁ kātabbanti?",
  "atk-s0103a7:44_7": "‘‘Bhoge bhuñjeyyā’’ti vuttakoṭṭhāsaṁ.",
  "atk-s0103a7:44_8": "Tato gaṇhitvā bhikkhūnampi kapaṇaddhikādīnampi dātabbaṁ,",
  "atk-s0103a7:44_9": "pesakāranhāpitādīnampi vetanaṁ dātabbaṁ.",
  "atk-s0103a7:45_0": "Chaddisāpaṭicchādanakaṇḍavaṇṇanā",
  "atk-s0103a7:46_0": "266.",
  "atk-s0103a7:46_1": "Iti bhagavā ettakena kathāmaggena evaṁ gahapatiputtassa ariyasāvako catūhi kāraṇehi akusalaṁ pahāya chahi",
  "atk-s0103a7:46_2": "kāraṇehi bhogānaṁ apāyamukhaṁ vajjetvā soḷasa mittāni sevanto gharāvāsaṁ saṇṭhapetvā dārabharaṇaṁ karonto",
  "atk-s0103a7:46_3": "dhammikena ājīvena jīvati,",
  "atk-s0103a7:46_4": "devamanussānañca antare aggikkhandho viya virocatīti vajjanīyadhammavajjanatthaṁ sevitabbadhammasevanatthañca",
  "atk-s0103a7:46_5": "ovādaṁ datvā idāni namassitabbā cha disā dassento kathañca gahapatiputtātiādimāha.",
  "atk-s0103a7:47_0": "Tattha chaddisāpaṭicchādīti yathā chahi disāhi āgamanabhayaṁ na āgacchati,",
  "atk-s0103a7:47_1": "khemaṁ hoti nibbhayaṁ evaṁ viharanto ‘‘chaddisāpaṭicchādī’’ti vuccati.",
  "atk-s0103a7:47_2": "‘‘Puratthimā disā mātāpitaro veditabbā’’tiādīsu mātāpitaro pubbupakāritāya puratthimā disāti veditabbā.",
  "atk-s0103a7:47_3": "Ācariyā dakkhiṇeyyatāya dakkhiṇā disāti.",
  "atk-s0103a7:47_4": "Puttadārā piṭṭhito anubandhanavasena pacchimā disāti.",
  "atk-s0103a7:47_5": "Mittāmaccā yasmā so mittāmacce nissāya te te dukkhavisese uttarati,",
  "atk-s0103a7:47_6": "tasmā uttarā disāti.",
  "atk-s0103a7:47_7": "Dāsakammakarā pādamūle patiṭṭhānavasena heṭṭhimā disāti.",
  "atk-s0103a7:47_8": "Samaṇabrāhmaṇā guṇehi upari ṭhitabhāvena uparimā disāti veditabbā.",
  "atk-s0103a7:48_0": "267.Bhato ne bharissāmīti ahaṁ mātāpitūhi thaññaṁ pāyetvā hatthapāde vaḍḍhetvā mukhena siṅghāṇikaṁ apanetvā nahāpetvā maṇḍetvā bhato bharito jaggito,",
  "atk-s0103a7:48_1": "svāhaṁ ajja te mahallake pādadhovananhāpanayāgubhattadānādīhi bharissāmi.",
  "atk-s0103a7:49_0": "Kiccaṁ nesaṁ karissāmīti attano kammaṁ ṭhapetvā mātāpitūnaṁ rājakulādīsu uppannaṁ kiccaṁ gantvā karissāmi.",
  "atk-s0103a7:49_1": "Kulavaṁsaṁ saṇṭhapessāmīti mātāpitūnaṁ santakaṁ khettavatthuhiraññasuvaṇṇādiṁ avināsetvā rakkhantopi kulavaṁsaṁ saṇṭhapeti nāma.",
  "atk-s0103a7:49_2": "Mātāpitaro adhammikavaṁsato hāretvā dhammikavaṁse ṭhapentopi,",
  "atk-s0103a7:49_3": "kulavaṁsena āgatāni salākabhattādīni anupacchinditvā pavattentopi kulavaṁsaṁ saṇṭhapeti nāma.",
  "atk-s0103a7:49_4": "Idaṁ sandhāya vuttaṁ –",
  "atk-s0103a7:49_5": "‘‘kulavaṁsaṁ saṇṭhapessāmī’’ti.",
  "atk-s0103a7:50_0": "Dāyajjaṁ paṭipajjāmīti mātāpitaro attano ovāde avattamāne micchāpaṭipanne dārake vinicchayaṁ patvā aputte karonti,",
  "atk-s0103a7:50_1": "te dāyajjārahā na honti.",
  "atk-s0103a7:50_2": "Ovāde vattamāne pana kulasantakassa sāmike karonti,",
  "atk-s0103a7:50_3": "ahaṁ evaṁ vattissāmīti adhippāyena ‘‘dāyajjaṁ paṭipajjāmī’’ti vuttaṁ.",
  "atk-s0103a7:51_0": "Dakkhiṇaṁ anuppadassāmīti tesaṁ pattidānaṁ katvā tatiyadivasato paṭṭhāya dānaṁ anuppadassāmi.",
  "atk-s0103a7:51_1": "Pāpā nivārentīti pāṇātipātādīnaṁ diṭṭhadhammikasamparāyikaṁ ādīnavaṁ vatvā, ‘‘tāta,",
  "atk-s0103a7:51_2": "mā evarūpaṁ karī’’ti nivārenti,",
  "atk-s0103a7:51_3": "katampi garahanti.",
  "atk-s0103a7:51_4": "Kalyāṇe nivesentīti anāthapiṇḍiko viya lañjaṁ datvāpi sīlasamādānādīsu nivesenti.",
  "atk-s0103a7:51_5": "Sippaṁ sikkhāpentīti attano ovāde ṭhitabhāvaṁ ñatvā vaṁsānugataṁ muddāgaṇanādisippaṁ sikkhāpenti.",
  "atk-s0103a7:51_6": "Patirūpenāti kulasīlarūpādīhi anurūpena.",
  "atk-s0103a7:52_0": "Samaye dāyajjaṁ niyyādentīti samaye dhanaṁ denti.",
  "atk-s0103a7:52_1": "Tattha niccasamayo kālasamayoti dve samayā.",
  "atk-s0103a7:52_2": "Niccasamaye denti nāma ‘‘uṭṭhāya samuṭṭhāya imaṁ gaṇhitabbaṁ gaṇha,",
  "atk-s0103a7:52_3": "ayaṁ te paribbayo hotu,",
  "atk-s0103a7:52_4": "iminā kusalaṁ karohī’’ti denti.",
  "atk-s0103a7:52_5": "Kālasamaye denti nāma sikhāṭhapanaāvāhavivāhādisamaye denti.",
  "atk-s0103a7:52_6": "Apica pacchime kāle maraṇamañce nipannassa ‘‘iminā kusalaṁ karohī’’ti dentāpi samaye denti nāma.",
  "atk-s0103a7:52_7": "Paṭicchannā hotīti yaṁ puratthimadisato bhayaṁ āgaccheyya,",
  "atk-s0103a7:52_8": "yathā taṁ nāgacchati,",
  "atk-s0103a7:52_9": "evaṁ pihitā hoti.",
  "atk-s0103a7:52_10": "Sace hi puttā vippaṭipannā, assu,",
  "atk-s0103a7:52_11": "mātāpitaro daharakālato paṭṭhāya jagganādīhi sammā paṭipannā,",
  "atk-s0103a7:52_12": "ete dārakā,",
  "atk-s0103a7:52_13": "mātāpitūnaṁ appatirūpāti etaṁ bhayaṁ āgaccheyya.",
  "atk-s0103a7:52_14": "Puttā sammā paṭipannā,",
  "atk-s0103a7:52_15": "mātāpitaro vippaṭipannā,",
  "atk-s0103a7:52_16": "mātāpitaro puttānaṁ nānurūpāti etaṁ bhayaṁ āgaccheyya.",
  "atk-s0103a7:52_17": "Ubhosu vippaṭipannesu duvidhampi taṁ bhayaṁ hoti.",
  "atk-s0103a7:52_18": "Sammā paṭipannesu sabbaṁ na hoti.",
  "atk-s0103a7:52_19": "Tena vuttaṁ –",
  "atk-s0103a7:52_20": "‘‘paṭicchannā hoti khemā appaṭibhayā’’ti.",
  "atk-s0103a7:53_0": "Evañca pana vatvā bhagavā siṅgālakaṁ etadavoca –",
  "atk-s0103a7:53_1": "‘‘na kho te,",
  "atk-s0103a7:53_2": "gahapatiputta,",
  "atk-s0103a7:53_3": "pitā lokasammataṁ puratthimaṁ disaṁ namassāpeti.",
  "atk-s0103a7:53_4": "Mātāpitaro pana puratthimadisāsadise katvā namassāpeti.",
  "atk-s0103a7:53_5": "Ayañhi te pitarā puratthimā disā akkhātā,",
  "atk-s0103a7:53_6": "no aññā’’ti.",
  "atk-s0103a7:54_0": "268.Uṭṭhānenāti āsanā uṭṭhānena.",
  "atk-s0103a7:54_1": "Antevāsikena hi ācariyaṁ dūratova āgacchantaṁ disvā āsanā vuṭṭhāya paccuggamanaṁ katvā hatthato bhaṇḍakaṁ",
  "atk-s0103a7:54_2": "gahetvā āsanaṁ paññapetvā nisīdāpetvā bījanapādadhovanapādamakkhanāni kātabbāni.",
  "atk-s0103a7:54_3": "Taṁ sandhāya vuttaṁ ‘‘uṭṭhānenā’’ti.",
  "atk-s0103a7:54_4": "Upaṭṭhānenāti divasassa tikkhattuṁ upaṭṭhānagamanena.",
  "atk-s0103a7:54_5": "Sippuggahaṇakāle pana avassakameva gantabbaṁ hoti.",
  "atk-s0103a7:54_6": "Sussūsāyāti saddahitvā savanena.",
  "atk-s0103a7:54_7": "Asaddahitvā suṇanto hi visesaṁ nādhigacchati.",
  "atk-s0103a7:54_8": "Pāricariyāyāti avasesakhuddakapāricariyāya.",
  "atk-s0103a7:54_9": "Antevāsikena hi ācariyassa pātova vuṭṭhāya mukhodakadantakaṭṭhaṁ datvā bhattakiccakālepi pānīyaṁ gahetvā paccupaṭṭhānādīni katvā vanditvā gantabbaṁ.",
  "atk-s0103a7:54_10": "Kiliṭṭhavatthādīni dhovitabbāni,",
  "atk-s0103a7:54_11": "sāyaṁ nahānodakaṁ paccupaṭṭhapetabbaṁ.",
  "atk-s0103a7:54_12": "Aphāsukāle upaṭṭhātabbaṁ.",
  "atk-s0103a7:54_13": "Pabbajitenapi sabbaṁ antevāsikavattaṁ kātabbaṁ.",
  "atk-s0103a7:54_14": "Idaṁ sandhāya vuttaṁ –",
  "atk-s0103a7:54_15": "‘‘pāricariyāyā’’ti.",
  "atk-s0103a7:54_16": "Sakkaccaṁ sippapaṭiggahaṇenāti sakkaccaṁ paṭiggahaṇaṁ nāma thokaṁ gahetvā bahuvāre sajjhāyakaraṇaṁ,",
  "atk-s0103a7:54_17": "ekapadampi visuddhameva gahetabbaṁ.",
  "atk-s0103a7:55_0": "Suvinītaṁ vinentīti ‘‘evaṁ te nisīditabbaṁ,",
  "atk-s0103a7:55_1": "evaṁ ṭhātabbaṁ,",
  "atk-s0103a7:55_2": "evaṁ khāditabbaṁ,",
  "atk-s0103a7:55_3": "evaṁ bhuñjitabbaṁ,",
  "atk-s0103a7:55_4": "pāpamittā vajjetabbā,",
  "atk-s0103a7:55_5": "kalyāṇamittā sevitabbā’’ti evaṁ ācāraṁ sikkhāpenti vinenti.",
  "atk-s0103a7:55_6": "Suggahitaṁ gāhāpentīti yathā suggahitaṁ gaṇhāti,",
  "atk-s0103a7:55_7": "evaṁ atthañca byañjanañca sodhetvā payogaṁ dassetvā gaṇhāpenti.",
  "atk-s0103a7:55_8": "Mittāmaccesu paṭiyādentīti ‘‘ayaṁ amhākaṁ antevāsiko byatto bahussuto mayā samasamo,",
  "atk-s0103a7:55_9": "etaṁ sallakkheyyāthā’’ti evaṁ guṇaṁ kathetvā mittāmaccesu patiṭṭhapenti.",
  "atk-s0103a7:56_0": "Disāsu parittāṇaṁ karontīti sippasikkhāpanenevassa sabbadisāsu rakkhaṁ karonti.",
  "atk-s0103a7:56_1": "Uggahitasippo hi yaṁ yaṁ disaṁ gantvā sippaṁ dasseti,",
  "atk-s0103a7:56_2": "tattha tatthassa lābhasakkāro uppajjati.",
  "atk-s0103a7:56_3": "So ācariyena kato nāma hoti,",
  "atk-s0103a7:56_4": "guṇaṁ kathentopissa mahājano ācariyapāde dhovitvā vasitaantevāsiko vata ayanti paṭhamaṁ ācariyasseva guṇaṁ kathenti,",
  "atk-s0103a7:56_5": "brahmalokappamāṇopissa lābho uppajjamāno ācariyasantakova hoti.",
  "atk-s0103a7:56_6": "Apica yaṁ vijjaṁ parijappitvā gacchantaṁ aṭaviyaṁ corā na passanti,",
  "atk-s0103a7:56_7": "amanussā vā dīghajātiādayo vā na viheṭhenti,",
  "atk-s0103a7:56_8": "taṁ sikkhāpentāpi disāsu parittāṇaṁ karonti.",
  "atk-s0103a7:56_9": "Yaṁ vā so disaṁ gato hoti,",
  "atk-s0103a7:56_10": "tato kaṅkhaṁ uppādetvā attano santikaṁ āgatamanusse ‘‘etissaṁ disāyaṁ amhākaṁ antevāsiko vasati,",
  "atk-s0103a7:56_11": "tassa ca mayhañca imasmiṁ sippe nānākaraṇaṁ natthi,",
  "atk-s0103a7:56_12": "gacchatha tameva pucchathā’’ti evaṁ antevāsikaṁ paggaṇhantāpi tassa tattha lābhasakkāruppattiyā parittāṇaṁ karonti nāma,",
  "atk-s0103a7:56_13": "patiṭṭhaṁ karontīti attho.",
  "atk-s0103a7:56_14": "Sesamettha purimanayeneva yojetabbaṁ.",
  "atk-s0103a7:57_0": "269.",
  "atk-s0103a7:57_1": "Tatiyadisāvāre sammānanāyāti devamāte tissamāteti evaṁ sambhāvitakathākathanena.",
  "atk-s0103a7:57_2": "Anavamānanāyāti yathā dāsakammakarādayo pothetvā viheṭhetvā kathenti,",
  "atk-s0103a7:57_3": "evaṁ hīḷetvā vimānetvā akathanena.",
  "atk-s0103a7:57_4": "Anaticariyāyāti taṁ atikkamitvā bahi aññāya itthiyā saddhiṁ paricaranto taṁ aticarati nāma,",
  "atk-s0103a7:57_5": "tathā akaraṇena.",
  "atk-s0103a7:57_6": "Issariyavossaggenāti itthiyo hi mahālatāsadisampi ābharaṇaṁ labhitvā bhattaṁ vicāretuṁ alabhamānā kujjhanti,",
  "atk-s0103a7:57_7": "kaṭacchuṁ hatthe ṭhapetvā tava ruciyā karohīti bhattagehe vissaṭṭhe sabbaṁ issariyaṁ vissaṭṭhaṁ nāma hoti,",
  "atk-s0103a7:57_8": "evaṁ karaṇenāti attho.",
  "atk-s0103a7:57_9": "Alaṅkārānuppadānenāti attano vibhavānurūpena alaṅkāradānena.",
  "atk-s0103a7:57_10": "Susaṁvihitakammantāti yāgubhattapacanakālādīni anatikkamitvā tassa tassa sādhukaṁ karaṇena suṭṭhu saṁvihitakammantā.",
  "atk-s0103a7:57_11": "Saṅgahitaparijanāti sammānanādīhi ceva paheṇakapesanādīhi ca saṅgahitaparijanā.",
  "atk-s0103a7:57_12": "Idha parijano nāma sāmikassa ceva attano ca ñātijano.",
  "atk-s0103a7:57_13": "Anaticārinīti sāmikaṁ muñcitvā aññaṁ manasāpi na pattheti.",
  "atk-s0103a7:57_14": "Sambhatanti kasivāṇijjādīni katvā ābhatadhanaṁ.",
  "atk-s0103a7:57_15": "Dakkhāca hotīti yāgubhattasampādanādīsu chekā nipuṇā hoti.",
  "atk-s0103a7:57_16": "Analasāti nikkosajjā.",
  "atk-s0103a7:57_17": "Yathā aññā kusītā nisinnaṭṭhāne nisinnāva honti ṭhitaṭṭhāne ṭhitāva,",
  "atk-s0103a7:57_18": "evaṁ ahutvā vipphāritena cittena sabbakiccāni nipphādeti.",
  "atk-s0103a7:57_19": "Sesamidhāpi purimanayeneva yojetabbaṁ.",
  "atk-s0103a7:58_0": "270.",
  "atk-s0103a7:58_1": "Catutthadisāvāre avisaṁvādanatāyāti yassa yassa nāmaṁ gaṇhāti,",
  "atk-s0103a7:58_2": "taṁ taṁ avisaṁvādetvā idampi amhākaṁ gehe atthi,",
  "atk-s0103a7:58_3": "idampi atthi,",
  "atk-s0103a7:58_4": "gahetvā gacchāhīti evaṁ avisaṁvādetvā dānena.",
  "atk-s0103a7:58_5": "Aparapajā cassa paṭipūjentīti sahāyassa puttadhītaro pajā nāma,",
  "atk-s0103a7:58_6": "tesaṁ pana puttadhītaro ca nattupanattakā ca aparapajā nāma.",
  "atk-s0103a7:58_7": "Te paṭipūjenti keḷāyanti mamāyanti maṅgalakālādīsu tesaṁ maṅgalādīni karonti.",
  "atk-s0103a7:58_8": "Sesamidhāpi purimanayeneva veditabbaṁ.",
  "atk-s0103a7:59_0": "271.Yathābalaṁ kammantasaṁvidhānenāti daharehi kātabbaṁ mahallakehi,",
  "atk-s0103a7:59_1": "mahallakehi vā kātabbaṁ daharehi,",
  "atk-s0103a7:59_2": "itthīhi kātabbaṁ purisehi,",
  "atk-s0103a7:59_3": "purisehi vā kātabbaṁ itthīhi akāretvā tassa tassa balānurūpeneva kammantasaṁvidhānena.",
  "atk-s0103a7:59_4": "Bhattavetanānuppadānenāti ayaṁ khuddakaputto,",
  "atk-s0103a7:59_5": "ayaṁ ekavihārīti tassa tassa anurūpaṁ sallakkhetvā bhattadānena ceva paribbayadānena ca.",
  "atk-s0103a7:59_6": "Gilānupaṭṭhānenāti aphāsukakāle kammaṁ akāretvā sappāyabhesajjādīni datvā paṭijagganena.",
  "atk-s0103a7:59_7": "Acchariyānaṁ rasānaṁ saṁvibhāgenāti acchariye madhurarase labhitvā sayameva akhāditvā tesampi tato saṁvibhāgakaraṇena.",
  "atk-s0103a7:59_8": "Samaye vossaggenāti niccasamaye ca kālasamaye ca vossajjanena.",
  "atk-s0103a7:59_9": "Niccasamaye vossajjanaṁ nāma sakaladivasaṁ kammaṁ karontā kilamanti.",
  "atk-s0103a7:59_10": "Tasmā yathā na kilamanti,",
  "atk-s0103a7:59_11": "evaṁ velaṁ ñatvā vissajjanaṁ.",
  "atk-s0103a7:59_12": "Kālasamaye vossaggo nāma chaṇanakkhattakīḷādīsu alaṅkārabhaṇḍakhādanīyabhojanīyādīni datvā vissajjanaṁ.",
  "atk-s0103a7:59_13": "Dinnādāyinoti corikāya kiñci agahetvā sāmikehi dinnasseva ādāyino.",
  "atk-s0103a7:59_14": "Sukatakammakarāti ‘‘kiṁ etassa kammena katena,",
  "atk-s0103a7:59_15": "na mayaṁ kiñci labhāmā’’ti anujjhāyitvā tuṭṭhahadayā yathā taṁ kammaṁ sukataṁ hoti,",
  "atk-s0103a7:59_16": "evaṁ kārakā.",
  "atk-s0103a7:59_17": "Kittivaṇṇaharāti parisamajjhe kathāya sampattāya ‘‘ko amhākaṁ sāmikehi sadiso atthi,",
  "atk-s0103a7:59_18": "mayaṁ attano dāsabhāvampi na jānāma,",
  "atk-s0103a7:59_19": "tesaṁ sāmikabhāvampi na jānāma,",
  "atk-s0103a7:59_20": "evaṁ no anukampantī’’ti guṇakathāhārakā.",
  "atk-s0103a7:59_21": "Sesamidhāpi purimanayeneva yojetabbaṁ.",
  "atk-s0103a7:60_0": "272.Mettena kāyakammenātiādīsu mettacittaṁ paccupaṭṭhapetvā katāni kāyakammādīni mettāni nāma vuccanti.",
  "atk-s0103a7:60_1": "Tattha bhikkhū nimantessāmīti vihāragamanaṁ ,",
  "atk-s0103a7:60_2": "dhamakaraṇaṁ gahetvā udakaparissāvanaṁ,",
  "atk-s0103a7:60_3": "piṭṭhiparikammapādaparikammādikaraṇañca mettaṁ kāyakammaṁ nāma.",
  "atk-s0103a7:60_4": "Bhikkhū piṇḍāya paviṭṭhe disvā ‘‘sakkaccaṁ yāguṁ detha,",
  "atk-s0103a7:60_5": "bhattaṁ dethā’’tiādivacanañceva,",
  "atk-s0103a7:60_6": "sādhukāraṁ datvā dhammasavanañca sakkaccaṁ paṭisanthārakaraṇādīni ca mettaṁ vacīkammaṁ nāma.",
  "atk-s0103a7:60_7": "‘‘Amhākaṁ kulūpakattherā averā hontu abyāpajjā’’ti evaṁ cintanaṁ mettaṁ manokammaṁ nāma.",
  "atk-s0103a7:60_8": "Anāvaṭadvāratāyāti apihitadvāratāya.",
  "atk-s0103a7:60_9": "Tattha sabbadvārāni vivaritvāpi sīlavantānaṁ adāyako akārako pihitadvāroyeva.",
  "atk-s0103a7:60_10": "Sabbadvārāni pana pidahitvāpi tesaṁ dāyako kārako vivaṭadvāroyeva.",
  "atk-s0103a7:60_11": "Iti sīlavantesu gehadvāraṁ āgatesu santaṁyeva natthīti avatvā dātabbaṁ.",
  "atk-s0103a7:60_12": "Evaṁ anāvaṭadvāratā nāma hoti.",
  "atk-s0103a7:61_0": "Āmisānuppadānenāti purebhattaṁ paribhuñjitabbakaṁ āmisaṁ nāma,",
  "atk-s0103a7:61_1": "tasmā sīlavantānaṁ yāgubhattasampadānenāti attho.",
  "atk-s0103a7:61_2": "Kalyāṇena manasā anukampantīti ‘‘sabbe sattā sukhitā hontu averā arogā abyāpajjā’’ti evaṁ hitapharaṇena.",
  "atk-s0103a7:61_3": "Apica upaṭṭhākānaṁ gehaṁ aññe sīlavante sabrahmacārī gahetvā pavisantāpi kalyāṇena cetasā anukampanti nāma.",
  "atk-s0103a7:61_4": "Sutaṁ pariyodāpentīti yaṁ tesaṁ pakatiyā sutaṁ atthi,",
  "atk-s0103a7:61_5": "tassa atthaṁ kathetvā kaṅkhaṁ vinodenti,",
  "atk-s0103a7:61_6": "tathattāya vā paṭipajjāpenti.",
  "atk-s0103a7:61_7": "Sesamidhāpi purimanayeneva yojetabbaṁ.",
  "atk-s0103a7:62_0": "273.Alamattoti puttadārabharaṇaṁ katvā agāraṁ ajjhāvasanasamattho.",
  "atk-s0103a7:62_1": "Paṇḍitoti disānamassanaṭṭhāne paṇḍito hutvā.",
  "atk-s0103a7:62_2": "Saṇhoti sukhumatthadassanena saṇhavācābhaṇanena vā saṇho hutvā.",
  "atk-s0103a7:62_3": "Paṭibhānavāti disānamassanaṭṭhāne paṭibhānavā hutvā nivātavuttīti nīcavutti.",
  "atk-s0103a7:62_4": "Atthaddhoti thambharahito.",
  "atk-s0103a7:62_5": "Uṭṭhānakoti uṭṭhānavīriyasampanno.",
  "atk-s0103a7:62_6": "Analasoti nikkosajjo.",
  "atk-s0103a7:62_7": "Acchinnavuttīti nirantarakaraṇavasena akhaṇḍavutti.",
  "atk-s0103a7:62_8": "Medhāvīti ṭhānuppattiyā paññāya samannāgato.",
  "atk-s0103a7:63_0": "Saṅgāhakoti catūhi saṅgahavatthūhi saṅgahakaro.",
  "atk-s0103a7:63_1": "Mittakaroti mittagavesano.",
  "atk-s0103a7:63_2": "Vadaññūti pubbakārinā,",
  "atk-s0103a7:63_3": "vuttavacanaṁ jānāti.",
  "atk-s0103a7:63_4": "Sahāyakassa gharaṁ gatakāle ‘‘mayhaṁ sahāyakassa veṭhanaṁ detha,",
  "atk-s0103a7:63_5": "sāṭakaṁ detha,",
  "atk-s0103a7:63_6": "manussānaṁ bhattavetanaṁ dethā’’ti vuttavacanamanussaranto tassa attano gehaṁ āgatassa tattakaṁ vā tato atirekaṁ vā paṭikattāti attho.",
  "atk-s0103a7:63_7": "Apica sahāyakassa gharaṁ gantvā imaṁ nāma gaṇhissāmīti āgataṁ sahāyakaṁ lajjāya gaṇhituṁ asakkontaṁ anicchāritampi",
  "atk-s0103a7:63_8": "tassa vācaṁ ñatvā yena atthena so āgato,",
  "atk-s0103a7:63_9": "taṁ nipphādento vadaññū nāma.",
  "atk-s0103a7:63_10": "Yena yena vā pana sahāyakassa ūnaṁ hoti,",
  "atk-s0103a7:63_11": "oloketvā taṁ taṁ dentopi vadaññūyeva.",
  "atk-s0103a7:63_12": "Netāti taṁ taṁ atthaṁ dassento paññāya netā.",
  "atk-s0103a7:63_13": "Vividhāni kāraṇāni dassento netīti vinetā.",
  "atk-s0103a7:63_14": "Punappunaṁ netīti anunetā.",
  "atk-s0103a7:64_0": "Tattha tatthāti tasmiṁ tasmiṁ puggale.",
  "atk-s0103a7:64_1": "Rathassāṇīva yāyatoti yathā āṇiyā satiyeva ratho yāti,",
  "atk-s0103a7:64_2": "asati na yāti,",
  "atk-s0103a7:64_3": "evaṁ imesu saṅgahesu satiyeva loko vattati,",
  "atk-s0103a7:64_4": "asati na vattati.",
  "atk-s0103a7:64_5": "Tena vuttaṁ –",
  "atk-s0103a7:64_6": "‘‘ete kho saṅgahā loke,",
  "atk-s0103a7:64_7": "rathassāṇīva yāyato’’ti.",
  "atk-s0103a7:65_0": "Na mātā puttakāraṇāti yadi mātā ete saṅgahe puttassa na kareyya,",
  "atk-s0103a7:65_1": "puttakāraṇā mānaṁ vā pūjaṁ vā na labheyya.",
  "atk-s0103a7:66_0": "Saṅgahā eteti upayogavacane paccattaṁ.",
  "atk-s0103a7:66_1": "‘‘Saṅgahe ete’’ti vā pāṭho.",
  "atk-s0103a7:66_2": "Sammapekkhantīti sammā pekkhanti.",
  "atk-s0103a7:66_3": "Pāsaṁsā ca bhavantīti pasaṁsanīyā ca bhavanti.",
  "atk-s0103a7:67_0": "274.",
  "atk-s0103a7:67_1": "Iti bhagavā yā disā sandhāya te gahapatiputta pitā āha ‘‘disā namasseyyāsī’’ti,",
  "atk-s0103a7:67_2": "imā tā cha disā.",
  "atk-s0103a7:67_3": "Yadi tvaṁ pitu vacanaṁ karosi,",
  "atk-s0103a7:67_4": "imā disā namassāti dassento siṅgālassa pucchāya ṭhatvā desanaṁ matthakaṁ pāpetvā rājagahaṁ piṇḍāya pāvisi .",
  "atk-s0103a7:67_5": "Siṅgālakopi saraṇesu patiṭṭhāya cattālīsakoṭidhanaṁ buddhasāsane vikiritvā puññakammaṁ katvā saggaparāyaṇo ahosi.",
  "atk-s0103a7:67_6": "Imasmiñca pana sutte yaṁ gihīhi kattabbaṁ kammaṁ nāma,",
  "atk-s0103a7:67_7": "taṁ akathitaṁ natthi,",
  "atk-s0103a7:67_8": "gihivinayo nāmāyaṁ suttanto.",
  "atk-s0103a7:67_9": "Tasmā imaṁ sutvā yathānusiṭṭhaṁ paṭipajjamānassa vuddhiyeva pāṭikaṅkhā,",
  "atk-s0103a7:67_10": "no parihānīti.",
  "atk-s0103a7:68_0": "Sumaṅgalavilāsiniyā dīghanikāyaṭṭhakathāya",
  "atk-s0103a7:69_0": "Siṅgālasuttavaṇṇanā niṭṭhitā."
}