{
  "atk-s0510a7:0_0": "7. Sakacintaniyavaggo",
  "atk-s0510a7:1_0": "1. Sakacintaniyattheraapadānavaṇṇanā",
  "atk-s0510a7:2_0": "Pavanaṁkānanaṁ disvātiādikaṁ āyasmato sakacintaniyattherassa apadānaṁ.",
  "atk-s0510a7:2_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto vipassissa bhagavato kāle ekasmiṁ kulagehe nibbatto vuddhimanvāya tassa bhagavato āyupariyosāne uppanno dharamānaṁ bhagavantaṁ apāpuṇitvā parinibbutakāle isipabbajjaṁ pabbajitvā himavante vasanto vivekaṁ ramaṇīyaṁ ekaṁ vanaṁ patvā tatthevekāya kandarāya pulinacetiyaṁ katvā bhagavati saññaṁ katvā sadhātukasaññañca katvā vanapupphehi pūjetvā namassamāno paricari.",
  "atk-s0510a7:2_2": "So tena puññakammena devamanussesu saṁsaranto dvīsu aggaṁ aggasampattiṁ aggañca cakkavattisampattiṁ anubhavitvā imasmiṁ buddhuppāde ekasmiṁ kulagehe nibbatto vibhavasampanno saddhāsampanno satthari pasīditvā pabbajitvā arahā chaḷabhiñño ahosi.",
  "atk-s0510a7:3_0": "1.",
  "atk-s0510a7:3_1": "So attano pubbakammaṁ saritvā somanassajāto pubbacaritāpadānaṁ pakāsento pavanaṁ kānanaṁ disvātiādimāha.",
  "atk-s0510a7:3_2": "Tattha pavananti pakārena vanaṁ patthaṭaṁ vitthiṇṇaṁ gahanabhūtanti pavanaṁ.",
  "atk-s0510a7:3_3": "Kānanaṁ avakucchitaṁ ānanaṁ avahanaṁ satataṁ sīhabyagghayakkharakkhasamaddahatthiassasupaṇṇauragehi vihaṅgagaṇasaddakukkuṭakokilehi vā bahalanti kānanaṁ,",
  "atk-s0510a7:3_4": "taṁ kānanasaṅkhātaṁ pavanaṁ manussasaddavirahitattā appasaddaṁ nissaddanti attho.",
  "atk-s0510a7:3_5": "Anāvilanti na āvilaṁ upaddavarahitanti attho.",
  "atk-s0510a7:3_6": "Isīnaṁ anuciṇṇanti buddhapaccekabuddhaarahantakhīṇāsavasaṅkhātānaṁ isīnaṁ anuciṇṇaṁ nisevitanti attho.",
  "atk-s0510a7:3_7": "Āhutīnaṁpaṭiggahanti āhunaṁ vuccati pūjāsakkāraṁ paṭiggahaṁ gehasadisanti attho.",
  "atk-s0510a7:4_0": "2.Thūpaṁ katvāna veḷunāti veḷupesikāhi cetiyaṁ katvāti attho.",
  "atk-s0510a7:4_1": "Nānāpupphaṁ samokirinti campakādīhi anekehi pupphehi samokiriṁ pūjesinti attho.",
  "atk-s0510a7:4_2": "Sammukhā viya sambuddhanti sajīvamānassa sambuddhassa sammukhā iva nimmitaṁ uppāditaṁ cetiyaṁ ahaṁ abhi visesena vandiṁ paṇāmamakāsinti attho. Sesaṁ suviññeyyamevāti.",
  "atk-s0510a7:5_0": "Sakacintaniyattheraapadānavaṇṇanā samattā.",
  "atk-s0510a7:6_0": "2. Avopupphiyattheraapadānavaṇṇanā",
  "atk-s0510a7:7_0": "Vihārā abhinikkhammātiādikaṁ āyasmato avopupphiyattherassa apadānaṁ.",
  "atk-s0510a7:7_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto sikhissa bhagavato kāle kulagehe nibbatto viññutaṁ patto saddhāsampanno dhammaṁ sutvā somanassappatto nānāpupphāni ubhohi hatthehi gahetvā buddhassa upari abbhukkiri.",
  "atk-s0510a7:7_2": "So tena puññena devamanussesu saṁsaranto saggasampattiñca cakkavattisampattiñca anubhavitvā sabbattha pūjito imasmiṁ buddhuppāde ekasmiṁ kulagehe nibbato vuddhippatto sāsane pasīditvā pabbajitvā nacirasseva arahā ahosi.",
  "atk-s0510a7:7_3": "Ā samantato kāsati dippatīti ākāso,",
  "atk-s0510a7:7_4": "tasmiṁ ākāse pupphānaṁ avakiritattā avopupphiyattheroti pākaṭo.",
  "atk-s0510a7:8_0": "7.",
  "atk-s0510a7:8_1": "Evaṁ pattasantipado attano pubbakammaṁ saritvā somanassajāto pubbacaritāpadānaṁ pakāsento vihārā abhinikkhammātiādimāha.",
  "atk-s0510a7:8_2": "Tattha vihārāti visesena harati catūhi iriyāpathehi apatantaṁ attabhāvaṁ āharati pavatteti etthāti vihāro,",
  "atk-s0510a7:8_3": "tasmā vihārā abhi visesena nikkhamma nikkhamitvā.",
  "atk-s0510a7:8_4": "Abbhuṭṭhāsi ca caṅkameti caṅkamanatthāya saṭṭhiratane caṅkame abhivisesena uṭṭhāsi, abhiruhīti attho.",
  "atk-s0510a7:8_5": "Catusaccaṁpakāsentoti tasmiṁ caṅkame caṅkamanto dukkhasamudayanirodhamaggasaccasaṅkhātaṁ catusaccaṁ pakāsento pākaṭaṁ karonto amataṁ padaṁ nibbānaṁ desento vibhajanto uttānīkaronto tasmiṁ caṅkameti sambandho.",
  "atk-s0510a7:9_0": "8.Sikhissa giramaññāya,",
  "atk-s0510a7:9_1": "buddhaseṭṭhassa tādinoti seṭṭhassa tādiguṇasamaṅgissa sikhissa buddhassa giraṁ saddaṁ ghosaṁ aññāya jānitvā.",
  "atk-s0510a7:9_2": "Nānāpupphaṁ gahetvānāti nāgapunnāgādianekāni pupphāni gahetvā āharitvā.",
  "atk-s0510a7:9_3": "Ākāsamhi samokirinti caṅkamantassa bhagavato muddhani ākāse okiriṁ pūjesiṁ.",
  "atk-s0510a7:10_0": "9.Tena kammena dvipadindāti dvipadānaṁ devabrahmamanussānaṁ inda padhānabhūta.",
  "atk-s0510a7:10_1": "Narāsabha narānaṁ āsabhabhūta.",
  "atk-s0510a7:10_2": "Pattomhi acalaṁ ṭhānanti tumhākaṁ santike pabbajitvā acalaṁ ṭhānaṁ nibbānaṁ patto amhi bhavāmi.",
  "atk-s0510a7:10_3": "Hitvā jayaparājayanti dibbamanussasampattisaṅkhātaṁ jayañca caturāpāyadukkhasaṅkhātaṁ parājayañca hitvā chaḍḍetvā nibbānaṁ pattosmīti attho. Sesaṁ suviññeyyamevāti.",
  "atk-s0510a7:11_0": "Avopupphiyattheraapadānavaṇṇanā samatto.",
  "atk-s0510a7:12_0": "3. Paccāgamaniyattheraapadānavaṇṇanā",
  "atk-s0510a7:13_0": "Sindhuyā nadiyā tīretiādikaṁ āyasmato paccāgamaniyattherassa apadānaṁ.",
  "atk-s0510a7:13_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto vipassissa bhagavato kāle sindhuyā gaṅgāya samīpe cakkavākayoniyaṁ nibbatto pubbasambhārayuttattā pāṇino akhādanto sevālameva bhakkhayanto carati.",
  "atk-s0510a7:13_2": "Tasmiṁ samaye vipassibhagavā sattānuggahaṁ karonto tattha agamāsi.",
  "atk-s0510a7:13_3": "Tasmiṁ khaṇe so cakkavāko vijjotamānaṁ bhagavantaṁ disvā pasannamānaso tuṇḍena sālarukkhato sālapupphaṁ chinditvā āgamma pūjesi.",
  "atk-s0510a7:13_4": "So teneva cittappasādena tato cuto devaloke uppanno aparāparaṁ chakāmāvacarasampattiṁ anubhavitvā tato cuto manussaloke uppajjitvā cakkavattisampattiādayo anubhavitvā imasmiṁ buddhuppāde ekasmiṁ kulagehe nibbatto viññutaṁ patto pubbacaritavasena satthari pasanno pabbajitvā nacirasseva arahā ahosi,",
  "atk-s0510a7:13_5": "cakkavāko hutvā bhagavantaṁ disvā katthaci gantvā pupphamāharitvā pūjitattā pubbapuññanāmena paccāgamaniyattheroti pākaṭo.",
  "atk-s0510a7:14_0": "13.",
  "atk-s0510a7:14_1": "Attano pubbakammaṁ saritvā somanassajāto pubbacaritāpadānaṁ pakāsento sindhuyā nadiyā tīretiādimāha.",
  "atk-s0510a7:14_2": "Sīti saddaṁ kurumānā dhunāti kampatīti sindhu,",
  "atk-s0510a7:14_3": "nadati saddaṁ karonto gacchatīti nadi.",
  "atk-s0510a7:14_4": "Cakkavāko ahaṁ tadāti cakkaṁ sīghaṁ gacchantaṁ iva udake vā thale vā ākāse vā sīghaṁ vāti gacchatīti cakkavāko.",
  "atk-s0510a7:14_5": "Tadā vipassiṁ bhagavantaṁ dassanakāle ahaṁ cakkavāko ahosinti attho.",
  "atk-s0510a7:14_6": "Suddhasevālabhakkhohanti aññagocaraamissattā suddhasevālameva khādanto ahaṁ vasāmi.",
  "atk-s0510a7:14_7": "Pāpesu ca susaññatoti pubbavāsanāvasena pāpakaraṇe suṭṭhu saññato tīhi dvārehi saññato susikkhito.",
  "atk-s0510a7:15_0": "14.Addasaṁvirajaṁ buddhanti rāgadosamohavirahitattā virajaṁ nikkilesaṁ buddhaṁ addasaṁ addakkhiṁ.",
  "atk-s0510a7:15_1": "Gacchantaṁ anilañjaseti anilañjase ākāsapathe gacchantaṁ buddhaṁ.",
  "atk-s0510a7:15_2": "Tuṇḍena mayhaṁ mukhatuṇḍena tālaṁ sālapupphaṁ paggayha paggahetvā vipassissābhiropayiṁ vipassissa bhagavato pūjesinti attho. Sesaṁ suviññeyyamevāti.",
  "atk-s0510a7:16_0": "Paccāgamaniyattheraapadānavaṇṇanā samattā.",
  "atk-s0510a7:17_0": "4. Parappasādakattheraapadānavaṇṇanā",
  "atk-s0510a7:18_0": "Usabhaṁ pavaraṁ vīrantiādikaṁ āyasmato parappasādakattherassa apadānaṁ.",
  "atk-s0510a7:18_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto siddhatthassa bhagavato kāle brāhmaṇakule nibbatto tiṇṇaṁ vedānaṁ pāragū itihāsapañcamānaṁ padako veyyākaraṇo sanighaṇḍukeṭubhānaṁ sākkharappabhedānaṁ lokāyatamahāpurisalakkhaṇesu anavayo nāmena selabrāhmaṇoti pākaṭo siddhatthaṁ bhagavantaṁ disvā dvattiṁsamahāpurisalakkhaṇehi asītianubyañjanehi cāti sayaṁ sobhamānaṁ disvā pasannamānaso anekehi kāraṇehi anekāhi upamāhi thomanaṁ pakāsesi.",
  "atk-s0510a7:18_2": "So tena puññakammena devaloke sakkamārādayo cha kāmāvacarasampattiyo anubhavitvā manussesu cakkavattisampattiṁ anubhavitvā imasmiṁ buddhuppāde vibhavasampanne ekasmiṁ kulagehe nibbatto viññutaṁ patto satthari pasīdisvā pabbajito nacirasseva catupaṭisambhidāchaḷabhiññappatto mahākhīṇāsavo ahosi,",
  "atk-s0510a7:18_3": "buddhassa thutiyā sattānaṁ sabbesaṁ cittappasādakaraṇato parappasādakattheroti pākaṭo.",
  "atk-s0510a7:19_0": "20.",
  "atk-s0510a7:19_1": "Ekadivasaṁ attano pubbakammaṁ saritvā somanassajāto pubbacaritāpadānaṁ pakāsento usabhaṁ pavaraṁ vīrantiādimāha.",
  "atk-s0510a7:19_2": "Tattha usabhanti vasabho nisabho visabho āsabhoti cattāro jeṭṭhapuṅgavā.",
  "atk-s0510a7:19_3": "Tattha gavasatajeṭṭhako vasabho, gavasahassajeṭṭhako nisabho,",
  "atk-s0510a7:19_4": "gavasatasahassajeṭṭhako visabho,",
  "atk-s0510a7:19_5": "gavakoṭisatasahassajeṭṭhako āsabhoti ca yassa kassaci thutiṁ karontā brāhmaṇapaṇḍitā bahussutā attano attano paññāvasena thutiṁ karonti,",
  "atk-s0510a7:19_6": "buddhānaṁ pana sabbākārena thutiṁ kātuṁ samattho ekopi natthi. Appameyyo hi buddho. Vuttañhetaṁ –",
  "atk-s0510a7:20_0": "‘‘Buddhopi buddhassa bhaṇeyya vaṇṇaṁ, kappampi ce aññamabhāsamāno;",
  "atk-s0510a7:21_0": "Khīyetha kappo ciradīghamantare,",
  "atk-s0510a7:21_1": "vaṇṇo na khīyetha tathāgatassā’’ti. (dī. ni. aṭṭha. 1.304; 3.141; ma. ni. aṭṭha. 2.425; udā. aṭṭha. 53) –",
  "atk-s0510a7:22_0": "Ādikaṁ.",
  "atk-s0510a7:22_1": "Ayampi brāhmaṇo mukhārūḷhavasena ekapasīdanavasena ‘‘āsabha’’nti vattabbe ‘‘usabha’’ntiādimāha. Varitabbo patthetabboti varo.",
  "atk-s0510a7:22_2": "Anekesu kappasatasahassesu katavīriyattā vīro.",
  "atk-s0510a7:22_3": "Mahantaṁ sīlakkhandhādikaṁ esati gavesatīti mahesī, taṁ mahesiṁ buddhaṁ.",
  "atk-s0510a7:22_4": "Visesena kilesakhandhamārādayo māre jitavāti vijitāvī, taṁ vijitāvinaṁ sambuddhaṁ.",
  "atk-s0510a7:22_5": "Suvaṇṇassa vaṇṇo iva vaṇṇo yassa sambuddhassa so suvaṇṇavaṇṇo,",
  "atk-s0510a7:22_6": "taṁ suvaṇṇavaṇṇaṁ sambuddhaṁ disvā ko nāma satto nappasīdatīti.",
  "atk-s0510a7:23_0": "Parappasādakattheraapadānavaṇṇanā samattā.",
  "atk-s0510a7:24_0": "5. Bhisadāyakattheraapadānavaṇṇanā",
  "atk-s0510a7:25_0": "Vessabhūnāma nāmenātiādikaṁ āyasmato bhisadāyakattherassa apadānaṁ.",
  "atk-s0510a7:25_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto vessabhussa bhagavato kāle himavantasmiṁ hatthiyoniyaṁ nibbatto tasmiṁ paṭivasati.",
  "atk-s0510a7:25_2": "Tasmiṁ samaye vessabhū bhagavā vivekakāmo himavantamagamāsi.",
  "atk-s0510a7:25_3": "Taṁ disvā so hatthināgo pasannamānaso bhisamuḷālaṁ gahetvā bhagavantaṁ bhojesi.",
  "atk-s0510a7:25_4": "So tena puññakammena hatthiyonito cuto devaloke uppajjitvā tattha cha kāmāvacarasampattiyo anubhavitvā manussattamāgato manussesu cakkavattisampattiādayo anubhavitvā imasmiṁ buddhuppāde mahābhoge aññatarasmiṁ kule nibbatto pubbavāsanābalena satthari pasanno pabbajitvā nacirasseva arahā ahosi,",
  "atk-s0510a7:25_5": "so pubbe katakusalanāmena bhisadāyakattheroti pākaṭo.",
  "atk-s0510a7:26_0": "29.",
  "atk-s0510a7:26_1": "So attano pubbakammaṁ saritvā pubbacaritāpadānaṁ dassento vessabhū nāma nāmenātiādimāha.",
  "atk-s0510a7:26_2": "Tattha vessabhūti vessaṁ bhunāti atikkamatīti vessabhū.",
  "atk-s0510a7:26_3": "Atha vā vesse vāṇijakamme vā kāmarāgādike vā kusalādikamme vā vatthukāmakilesakāme vā bhunāti abhibhavatīti vessabhū,",
  "atk-s0510a7:26_4": "so nāmena vessabhū nāma bhagavā.",
  "atk-s0510a7:26_5": "Isīnaṁ tatiyo ahūti kusaladhamme esati gavesatīti isi, ‘‘vipassī, sikhī,",
  "atk-s0510a7:26_6": "vessabhū’’ti vuttattā tatiyo isi tatiyo bhagavā ahu ahosīti attho.",
  "atk-s0510a7:26_7": "Kānanaṁ vanamoggayhāti kānanasaṅkhātaṁ vanaṁ ogayha ogahetvā pāvisīti attho.",
  "atk-s0510a7:27_0": "30.Bhisamuḷālaṁ gaṇhitvāti dvipadacatuppadānaṁ chātakaṁ bhisati hiṁsati vināsetīti bhisaṁ, ko so? Padumakando,",
  "atk-s0510a7:27_1": "bhisañca muḷālañca bhisamuḷālaṁ,",
  "atk-s0510a7:27_2": "taṁ bhisamuḷālaṁ gahetvāti attho.",
  "atk-s0510a7:28_0": "31.Karena ca parāmaṭṭhoti taṁ mayā dinnadānaṁ,",
  "atk-s0510a7:28_1": "vessabhūvarabuddhinā uttamabuddhinā vessabhunā karena hatthatalena parāmaṭṭho katasamphasso ahosi. Sukhāhaṁ nābhijānāmi,",
  "atk-s0510a7:28_2": "samaṁ tena kutottarinti tena sukhena samaṁ sukhaṁ nābhijānāmi,",
  "atk-s0510a7:28_3": "tato uttariṁ tato paraṁ tato adhikaṁ sukhaṁ kutoti attho.",
  "atk-s0510a7:28_4": "Sesaṁ nayānusārena suviññeyyanti.",
  "atk-s0510a7:29_0": "Bhisadāyakattheraapadānavaṇṇanā samattā.",
  "atk-s0510a7:30_0": "6. Sucintitattheraapadānavaṇṇanā",
  "atk-s0510a7:31_0": "Giriduggacaro āsintiādikaṁ āyasmato sucintitattherassa apadānaṁ.",
  "atk-s0510a7:31_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto atthadassissa bhagavato kāle himavantappadese nesādakule uppanno migasūkarādayo vadhitvā khādanto viharati.",
  "atk-s0510a7:31_2": "Tadā lokanātho lokānuggahaṁ sattānuddayatañca paṭicca himavantamagamāsi.",
  "atk-s0510a7:31_3": "Tadā so nesādo bhagavantaṁ disvā pasannamānaso attano khādanatthāya ānītaṁ varamadhuramaṁsaṁ adāsi.",
  "atk-s0510a7:31_4": "Paṭiggahesi bhagavā tassānukampāya,",
  "atk-s0510a7:31_5": "taṁ bhuñjitvā anumodanaṁ vatvā pakkāmi.",
  "atk-s0510a7:31_6": "So teneva puññena teneva somanassena tato cuto sugatīsu saṁsaranto cha kāmāvacarasampattiyo anubhavitvā manussesu cakkavattisampattiādayo anubhavitvā imasmiṁ buddhuppāde kulagehe nibbatto satthari pasīditvā pabbajito nacirasseva arahā ahosi.",
  "atk-s0510a7:32_0": "36.",
  "atk-s0510a7:32_1": "Catupaṭisambhidāpañcābhiññādibhedaṁ patvā attano pubbakammaṁ saritvā somanassajāto pubbacaritāpadānaṁ pakāsento giriduggacaro āsintiādimāha. Girati saddaṁ karotīti giri, ko so? Silāpaṁsumayapabbato,",
  "atk-s0510a7:32_2": "duṭṭhu dukkhena gamanīyaṁ duggaṁ, girīhi duggaṁ giriduggaṁ, duggamoti attho.",
  "atk-s0510a7:32_3": "Tasmiṁ giridugge pabbatantare caro caraṇasīlo āsiṁ ahosiṁ.",
  "atk-s0510a7:32_4": "Abhijātova kesarīti abhi visesena jāto nibbatto kesarīva kesarasīho iva giriduggasmiṁ carāmīti attho.",
  "atk-s0510a7:33_0": "40.Giriduggaṁ pavisiṁ ahanti ahaṁ tadā tena maṁsadānena pītisomanassajāto pabbatantaraṁ pāvisiṁ. Sesaṁ uttānatthamevāti.",
  "atk-s0510a7:34_0": "Sucintitattheraapadānavaṇṇanā samattā.",
  "atk-s0510a7:35_0": "7. Vatthadāyakattheraapadānavaṇṇanā",
  "atk-s0510a7:36_0": "Pakkhijātotadā āsintiādikaṁ āyasmato vatthadāyakattherassa apadānaṁ.",
  "atk-s0510a7:36_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto atthadassissa bhagavato kāle supaṇṇayoniyaṁ nibbatto gandhamādanapabbataṁ gacchantaṁ atthadassiṁ bhagavantaṁ disvā pasannamānaso supaṇṇavaṇṇaṁ vijahitvā māṇavakavaṇṇaṁ nimminitvā mahagghaṁ dibbavatthaṁ ādāya bhagavantaṁ pūjesi.",
  "atk-s0510a7:36_2": "Sopi bhagavā paṭiggahetvā anumodanaṁ vatvā pakkāmi.",
  "atk-s0510a7:36_3": "So teneva somanassena vītināmetvā yāvatāyukaṁ ṭhatvā tato cuto devaloke nibbatto tattha aparāparaṁ saṁsaranto puññāni anubhavitvā tato manussesu manussasampattinti sabbattha mahagghaṁ vatthābharaṇaṁ laddhaṁ,",
  "atk-s0510a7:36_4": "tato uppannuppannabhave vatthacchāyāya gatagataṭṭhāne vasanto imasmiṁ buddhuppāde ekasmiṁ kulagehe nibbatto viññutaṁ patto satthari pasīditvā pabbajito nacirasseva chaḷabhiññappattakhīṇāsavo ahosi,",
  "atk-s0510a7:36_5": "pubbe katapuññanāmena vatthadāyakattheroti pākaṭo.",
  "atk-s0510a7:37_0": "45.",
  "atk-s0510a7:37_1": "So attano pubbakammaṁ saritvā somanassajāto pubbacaritāpadānaṁ pakāsento pakkhijāto tadā āsintiādimāha.",
  "atk-s0510a7:37_2": "Tattha pakkhijātoti pakkhandati upalavati sakuṇo etenāti pakkhaṁ, pakkhamassa atthīti pakkhī,",
  "atk-s0510a7:37_3": "pakkhiyoniyaṁ jāto nibbattoti attho.",
  "atk-s0510a7:37_4": "Supaṇṇoti sundaraṁ paṇṇaṁ pattaṁ yassa so supaṇṇo,",
  "atk-s0510a7:37_5": "vātaggāhasuvaṇṇavaṇṇajalamānapattamahābhāroti attho.",
  "atk-s0510a7:37_6": "Garuḷādhipoti nāge gaṇhanatthāya garuṁ bhāraṁ pāsāṇaṁ giḷantīti garuḷā,",
  "atk-s0510a7:37_7": "garuḷānaṁ adhipo rājāti garuḷādhipo,",
  "atk-s0510a7:37_8": "virajaṁ buddhaṁ addasāhanti sambandho.",
  "atk-s0510a7:38_0": "Vatthadāyakattheraapadānavaṇṇanā samattā.",
  "atk-s0510a7:39_0": "8. Ambadāyakattheraapadānavaṇṇanā",
  "atk-s0510a7:40_0": "Anomadassī bhagavātiādikaṁ āyasmato ambadāyakattherassa apadānaṁ.",
  "atk-s0510a7:40_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto anomadassissa bhagavato kāle vānarayoniyaṁ nibbatto himavante kapirājā hutvā paṭivasati.",
  "atk-s0510a7:40_2": "Tasmiṁ samaye anomadassī bhagavā tassānukampāya himavantamagamāsi.",
  "atk-s0510a7:40_3": "Atha so kapirājā bhagavantaṁ disvā pasannamānaso sumadhuraṁ ambaphalaṁ khuddamadhunā adāsi.",
  "atk-s0510a7:40_4": "Atha bhagavā tassa passantasseva taṁ sabbaṁ paribhuñjitvā anumodanaṁ vatvā pakkāmi.",
  "atk-s0510a7:40_5": "Atha so somanassasampannahadayo teneva pītisomanassena yāvatāyukaṁ ṭhatvā tato cuto devaloke nibbatto aparāparaṁ tattha dibbasukhamanubhavitvā manussesu ca manussasampattiṁ anubhavitvā imasmiṁ buddhuppāde vibhavasampanne ekasmiṁ kulagehe nibbatto satthari pasīditvā pabbajitvā nacirasseva chaḷabhiññappatto ahosi.",
  "atk-s0510a7:40_6": "Pubbapuññanāmena ambadāyakattheroti pākaṭo.",
  "atk-s0510a7:41_0": "53.",
  "atk-s0510a7:41_1": "So aparabhāge attanā katakusalabījaṁ disvā somanassajāto attano pubbacaritāpadānaṁ pakāsento anomadassī bhagavātiādimāha. Mettāya aphari loke,",
  "atk-s0510a7:41_2": "appamāṇe nirūpadhīti so bhagavā sabbaloke appamāṇe satte ‘‘sukhī hontū’’tiādinā nirupadhi upadhivirahitaṁ katvā mettāya mettacittena aphari patthari vaḍḍhesīti attho.",
  "atk-s0510a7:42_0": "54.Kapi ahaṁ tadā āsinti tadā tassāgamanakāle kapirājā ahosinti attho.",
  "atk-s0510a7:43_0": "Ambadāyakattheraapadānavaṇṇanā samattā.",
  "atk-s0510a7:44_0": "9. Sumanattheraapadānavaṇṇanā",
  "atk-s0510a7:45_0": "Sumanonāma nāmenātiādikaṁ āyasmato sumanattherassa apadānaṁ.",
  "atk-s0510a7:45_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto sikhissa bhagavato kāle mālākārassa kulagehe nibbatto vuddhimanvāya saddhājāto bhagavati pasannamānaso sumanamālāmuṭṭhiyo gahetvā ubhohi hatthehi pūjesi.",
  "atk-s0510a7:45_2": "So tena puññena devamanussesu dve sampattiyo anubhavitvā imasmiṁ buddhuppāde ekasmiṁ kulagehe nibbatto vuddhimanvāya puttadārehi vaḍḍhitvā sumananāmena pākaṭo satthari pasīditvā pabbajito nacirasseva arahā ahosi.",
  "atk-s0510a7:46_0": "62.",
  "atk-s0510a7:46_1": "So arahā hutvā attano pubbakammaṁ saritvā somanassajāto attano pubbacaritāpadānaṁ pakāsento sumano nāma nāmenātiādimāha.",
  "atk-s0510a7:46_2": "Sundaraṁ manaṁ cittaṁ yassa so sumano.",
  "atk-s0510a7:46_3": "Saddhāpasādabahumānena yutto nāmena sumano nāma mālākāro tadā ahaṁ ahosiṁ.",
  "atk-s0510a7:47_0": "63.Sikhino lokabandhunoti sikhā muddhā kāsatīti sikhī.",
  "atk-s0510a7:47_1": "Atha vā sampayuttasampayoge khādati viddhaṁsetīti sikhī, kā sā? Aggisikhā,",
  "atk-s0510a7:47_2": "aggisikhā viya sikhāya dippanato sikhī.",
  "atk-s0510a7:47_3": "Yathā aggisikhā jotati pākaṭā hoti,",
  "atk-s0510a7:47_4": "sikhī pattatiṇakaṭṭhapalāsādike dahati,",
  "atk-s0510a7:47_5": "evamayampi bhagavā nīlapītādiraṁsīhi jotati sakalalokasannivāse pākaṭo hoti.",
  "atk-s0510a7:47_6": "Sakasantānagatasabbakilese soseti viddhaṁseti jhāpetīti vohāranāmaṁ nāmakammaṁ nāmadheyyaṁ, tassa sikhino.",
  "atk-s0510a7:47_7": "Sakalalokassa bandhuñātakoti lokabandhu,",
  "atk-s0510a7:47_8": "tassa sikhino lokabandhuno bhagavato sumanapupphaṁ abhiropayiṁ pūjesinti attho.",
  "atk-s0510a7:48_0": "Sumanattheraapadānavaṇṇanā samattā.",
  "atk-s0510a7:49_0": "10. Pupphacaṅkoṭiyattheraapadānavaṇṇanā",
  "atk-s0510a7:50_0": "Abhītarūpaṁ sīhaṁ vātiādikaṁ āyasmato pupphacaṅkoṭiyattherassa apadānaṁ.",
  "atk-s0510a7:50_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto sikhissa bhagavato kāle ekasmiṁ kulagehe nibbatto viññutaṁ patto mahāvibhavasampanno satthari pasīditvā pasannākāraṁ dassento suvaṇṇavaṇṇaṁ anojapupphamocinitvā caṅkoṭakaṁ pūretvā bhagavantaṁ pūjetvā ‘‘bhagavā ,",
  "atk-s0510a7:50_2": "imassa nissandena nibbattanibbattaṭṭhāne suvaṇṇavaṇṇo pūjanīyo hutvā nibbānaṁ pāpuṇeyya’’nti patthanamakāsi.",
  "atk-s0510a7:50_3": "So tena puññakammena devamanussesu nibbatto sabbattha pūjito suvaṇṇavaṇṇo abhirūpo ahosi.",
  "atk-s0510a7:50_4": "So aparabhāge imasmiṁ buddhuppāde vibhavasampanne ekasmiṁ kulagehe nibbatto vuddhippatto satthari pasīditvā pabbajito vipassanaṁ vaḍḍhetvā nacirasseva arahā ahosi.",
  "atk-s0510a7:51_0": "68-9.",
  "atk-s0510a7:51_1": "So pattaarahattaphalo attano pubbakammaṁ saritvā somanassajāto pubbacaritāpadānaṁ pakāsento abhītarūpaṁ sīhaṁ vātiādimāha.",
  "atk-s0510a7:51_2": "Tattha sīhanti dvipadacatuppadādayo satte abhibhavati ajjhottharatīti sīho, abhītarūpo abhītasabhāvo,",
  "atk-s0510a7:51_3": "taṁ abhītarūpaṁ sīhaṁ iva nisinnaṁ pūjesinti sambandho.",
  "atk-s0510a7:51_4": "Pakkhīnaṁ aggaṁ garuḷarājaṁ iva pavaraṁ uttamaṁ byaggharājaṁ iva abhi visesena jātaṁ sabbasīhānaṁ visesaṁ kesarasīhaṁ iva tilokassa saraṇaṁ sikhiṁ sammāsambuddhaṁ. Kiṁ bhūtaṁ?",
  "atk-s0510a7:51_5": "Anejaṁ nikkilesaṁ khandhamārādīhi aparājitaṁ nisinnaṁ sikhinti sambandho.",
  "atk-s0510a7:51_6": "Māraṇānagganti sabbakilesānaṁ māraṇe sosane viddhaṁsane aggaṁ seṭṭhaṁ kilese mārentānaṁ paccekabuddhabuddhasāvakānaṁ vijjamānānampi tesaṁ agganti attho.",
  "atk-s0510a7:51_7": "Bhikkhusaṅghapurakkhataṁ parivāritaṁ parivāretvā nisinnaṁ sikhinti sambandho.",
  "atk-s0510a7:52_0": "70.Caṅkoṭake ṭhapetvānāti uttamaṁ anojapupphaṁ karaṇḍake pūretvā sikhīsambuddhaṁ seṭṭhaṁ samokiriṁ pūjesinti attho.",
  "atk-s0510a7:53_0": "Pupphacaṅkoṭiyattheraapadānavaṇṇanā samattā.",
  "atk-s0510a7:54_0": "Sattamavaggavaṇṇanā samattā."
}