{
  "anya-e0103n2:0_0": "2. Dhutaṅganiddesavaṇṇanā",
  "anya-e0103n2:1_0": "22.",
  "anya-e0103n2:1_1": "Appā icchā etassāti appiccho, paccayagedharahito. Tassa bhāvo appicchatā, alobhajjhāsayatāti attho. Samaṁ tuṭṭhi, santena, sakena vā tuṭṭhi santuṭṭhi, santuṭṭhi eva santuṭṭhitā,",
  "anya-e0103n2:1_2": "aññaṁ apatthetvā yathāladdhehi itarītarehi paccayehi paritussanā.",
  "anya-e0103n2:1_3": "Santuṭṭhitādīhīti ta-kāro vā padasandhikaro.",
  "anya-e0103n2:1_4": "‘‘Santuṭṭhiādīhī’’ti vā pāṭho.",
  "anya-e0103n2:1_5": "Te guṇeti te sīlavodānassa hetubhūte appicchatādiguṇe. Sampādetunti sampanne kātuṁ.",
  "anya-e0103n2:1_6": "Te hi sīlavisuddhiyā paṭiladdhamattā hutvā dhutadhammehi sampannatarā honti.",
  "anya-e0103n2:1_7": "Dhutaṅgasamādānanti kilesānaṁ dhunanakaaṅgānaṁ viddhaṁsanakāraṇānaṁ sammadeva ādānaṁ. Evanti evaṁ sante,",
  "anya-e0103n2:1_8": "dhutaṅgasamādāne kateti attho. Assa yogino.",
  "anya-e0103n2:1_9": "Sallekho kilesānaṁ sammadeva likhanā chedanā tanukaraṇaṁ.",
  "anya-e0103n2:1_10": "Paviveko cittavivekassa upāyabhūtā vivekaṭṭhakāyatā.",
  "anya-e0103n2:1_11": "Apacayo yathā paṭipajjanato kilesā naṁ apacinanti na ācinanti, tathā paṭipajjanā.",
  "anya-e0103n2:1_12": "Vīriyārambho anuppannānaṁ pāpadhammānaṁ anuppādanādivasena āraddhavīriyatā.",
  "anya-e0103n2:1_13": "Subharatā yathāvuttaappicchabhāvādisiddhā upaṭṭhakānaṁ sukhabharaṇīyatā suposatā.",
  "anya-e0103n2:1_14": "Ādi-saddena appakiccatāsallahukavuttiādike saṅgaṇhāti.",
  "anya-e0103n2:1_15": "Sīlañceva yathāsamādinnaṁ paṭipakkhadhammānaṁ dūrībhāvena suparisuddhaṁ bhavissati.",
  "anya-e0103n2:1_16": "Vatāni ca dhutadhammā ca sampajjissanti sampannā bhavissanti, nipphajjissanti vā.",
  "anya-e0103n2:1_17": "Yā thirabhūtā itarītaracīvarapiṇḍapātasenāsanasantuṭṭhi porāṇānaṁ buddhādīnaṁ ariyānaṁ paveṇibhāvena ṭhitā,",
  "anya-e0103n2:1_18": "tattha patiṭṭhitabhāvaṁ sandhāyāha ‘‘porāṇe ariyavaṁsattaye patiṭṭhāyā’’ti.",
  "anya-e0103n2:1_19": "Bhāvanā āramitabbaṭṭhena ārāmo etassāti bhāvanārāmo, tabbhāvo bhāvanārāmatā,",
  "anya-e0103n2:1_20": "samathavipassanābhāvanāsu yuttappayuttatā.",
  "anya-e0103n2:1_21": "Yasmā adhigamāraho bhavissati, tasmāti sambandho.",
  "anya-e0103n2:2_0": "Lābhasakkārādi taṇhāya āmasitabbato,",
  "anya-e0103n2:2_1": "lokapariyāpannatāya ca lokāmisaṁ.",
  "anya-e0103n2:2_2": "Nibbānādhigamassa anulomato anulomapaṭipadā vipassanābhāvanā. Atthatoti vacanatthato. Pabhedatoti vibhāgato. Bhedatoti vināsato.",
  "anya-e0103n2:2_3": "Dhutādīnanti dhutadhutavādadhutadhammadhutaṅgānaṁ.",
  "anya-e0103n2:2_4": "Samāsabyāsatoti saṅkhepavitthārato.",
  "anya-e0103n2:3_0": "23.Rathikāti racchā.",
  "anya-e0103n2:3_1": "Saṅkārakūṭādīnanti niddhāraṇe sāmivacanaṁ.",
  "anya-e0103n2:3_2": "Abbhuggataṭṭhenāti ussitaṭṭhena.",
  "anya-e0103n2:3_3": "‘‘Nadiyā kūla’’ntiādīsu viya samussayattho kūla-saddoti āha ‘‘paṁsukūlamiva paṁsukūla’’nti.",
  "anya-e0103n2:3_4": "Ku-saddo kucchāyaṁ ula-saddo gatiatthoti āha ‘‘kucchitabhāvaṁ gacchatīti vuttaṁ hotī’’ti,",
  "anya-e0103n2:3_5": "paṁsu viya kucchitaṁ ulati pavattatīti vā paṁsukūlaṁ.",
  "anya-e0103n2:3_6": "Paṁsukūlassa dhāraṇaṁ paṁsukūlaṁ uttarapadalopena, taṁ sīlamassāti paṁsukūliko, yathā ‘‘āpūpiko’’ti.",
  "anya-e0103n2:3_7": "Aṅgati attano phalaṁ paṭicca hetubhāvaṁ gacchatīti aṅgaṁ, kāraṇaṁ.",
  "anya-e0103n2:3_8": "Yena puggalo ‘‘paṁsukūliko’’ti vuccati,",
  "anya-e0103n2:3_9": "so samādānacetanāsaṅkhāto dhammo paṁsukūlikassa aṅganti paṁsukūlikaṅgaṁ.",
  "anya-e0103n2:3_10": "Tenāha ‘‘paṁsukūlikassā’’tiādi. Tassāti samādānassa.",
  "anya-e0103n2:3_11": "Samādiyati etenāti samādānaṁ, cetanā.",
  "anya-e0103n2:4_0": "Eteneva nayenāti yathā paṁsukūladhāraṇaṁ paṁsukūlaṁ, taṁsīlo paṁsukūliko,",
  "anya-e0103n2:4_1": "tassa aṅgaṁ samādānacetanā ‘‘paṁsukūlikaṅga’’nti vuttaṁ,",
  "anya-e0103n2:4_2": "evaṁ eteneva vacanatthanayena ticīvaradhāraṇaṁ ticīvaraṁ, taṁsīlo tecīvariko,",
  "anya-e0103n2:4_3": "tassa aṅgaṁ samādānacetanā ‘‘tecīvarikaṅga’’nti veditabbaṁ.",
  "anya-e0103n2:4_4": "Saṅghāṭiādīsu eva tīsu cīvaresu ticīvarasamaññā,",
  "anya-e0103n2:4_5": "na kaṇḍupaṭicchādivassikasāṭikādīsūti tāni sarūpato dassento ‘‘saṅghāṭiuttarāsaṅgaantaravāsakasaṅkhāta’’nti āha.",
  "anya-e0103n2:5_0": "Taṁ piṇḍapātanti parehi diyyamānānaṁ piṇḍānaṁ patte patanasaṅkhātaṁ piṇḍapātaṁ, taṁ uñchatīti piṇḍapātiko, yathā bādariko sāmākiko. Piṇḍapāti eva piṇḍapātiko, yathā bhaddo eva bhaddako.",
  "anya-e0103n2:5_1": "Avakhaṇḍanaṁ vicchindanaṁ nirantaramappavatti.",
  "anya-e0103n2:5_2": "Tappaṭikkhepato anavakhaṇḍanaṁ avicchindanaṁ nirantarappavatti.",
  "anya-e0103n2:5_3": "Saha apadānenāti saha anavakhaṇḍanena.",
  "anya-e0103n2:5_4": "Sapadānanti padassa kiriyāvisesanabhāvaṁ,",
  "anya-e0103n2:5_5": "yattha ca taṁ anavakhaṇḍanaṁ,",
  "anya-e0103n2:5_6": "tañca dassetuṁ ‘‘avakhaṇḍanarahitaṁ anugharanti vuttaṁ hotī’’ti vuttaṁ.",
  "anya-e0103n2:5_7": "Ekāsaneti iriyāpathantarena anantaritāya ekāyayeva nisajjāya.",
  "anya-e0103n2:5_8": "Patte piṇḍoti ettha vatthubhedo idhādhippeto, na sāmaññaṁ.",
  "anya-e0103n2:5_9": "Eva-kāro ca luttaniddiṭṭhoti dassento ‘‘kevalaṁ ekasmiṁyeva patte’’ti āha.",
  "anya-e0103n2:5_10": "Uttarapadalopaṁ katvā ayaṁ niddesoti dassento ‘‘pattapiṇḍagahaṇe pattapiṇḍasaññaṁ katvā’’ti āha. Esa nayo ito paresupi.",
  "anya-e0103n2:6_0": "Pacchābhattaṁ nāma pavāraṇato pacchā laddhabhattaṁ eva.",
  "anya-e0103n2:6_1": "Khalu-saddassa paṭisedhatthavācakattā tena samānatthaṁ na-kāraṁ gahetvā āha ‘‘na pacchābhattiko’’ti.",
  "anya-e0103n2:6_2": "Sikkhāpadassa visayo sikkhāpadeneva paṭikkhitto. Yo tassa avisayo,",
  "anya-e0103n2:6_3": "so eva samādānassa visayoti āha ‘‘samādānavasena paṭikkhittātirittabhojanassā’’ti. Abbhokāse nivāso abbhokāso. Susāne nivāso susānaṁ,",
  "anya-e0103n2:6_4": "taṁ sīlaṁ assātiādinā sabbaṁ vattabbanti āha ‘‘eseva nayo’’ti.",
  "anya-e0103n2:6_5": "Yathāsanthataṁ viya yathāsanthataṁ, ādito yathāuddiṭṭhaṁ.",
  "anya-e0103n2:6_6": "Taṁ hesa ‘‘idaṁ bahumaṅkuṇaṁ duggandhapavāta’’ntiādivasena appaṭikkhipitvāva sampaṭicchati.",
  "anya-e0103n2:6_7": "Tenevāha ‘‘idaṁ tuyha’’ntiādi. Sayananti nipajjanamāha.",
  "anya-e0103n2:6_8": "Tena tena samādānenāti tena tena paṁsukūlikaṅgādikassa samādānena dhutakilesattāti viddhaṁsitakilesattā,",
  "anya-e0103n2:6_9": "tadaṅgavasena pahīnataṇhupādānādipāpadhammattāti attho. Yehi taṁ kilesadhunanaṁ,",
  "anya-e0103n2:6_10": "tāniyeva idha dhutassa bhikkhuno aṅgānīti adhippetāni, na aññāni yāni kānici,",
  "anya-e0103n2:6_11": "aññena vā dhutassāti ayamattho atthato āpanno.",
  "anya-e0103n2:6_12": "‘‘Ñāṇaṁ aṅgaṁ etesa’’nti iminā ñāṇapubbakataṁ tesaṁ samādānassa vibhāveti.",
  "anya-e0103n2:6_13": "Paṭipattiyāti sīlādisammāpaṭipattiyā.",
  "anya-e0103n2:6_14": "Samādiyati etenāti samādānaṁ,",
  "anya-e0103n2:6_15": "samādānavasena pavattā cetanā,",
  "anya-e0103n2:6_16": "taṁ lakkhaṇaṁ etesanti samādānacetanālakkhaṇāni.",
  "anya-e0103n2:6_17": "Vuttampi cetaṁ aṭṭhakathāyaṁ –",
  "anya-e0103n2:7_0": "‘‘Samādānakiriyāya, sādhakatamabhāvato;",
  "anya-e0103n2:8_0": "Sampayuttadhammā yenāti, karaṇabhāvena dassitā’’ti.",
  "anya-e0103n2:9_0": "Samādānacetanāya gahaṇaṁ taṁmūlakattā pariharaṇacetanāpi dhutaṅgameva. Attanā,",
  "anya-e0103n2:9_1": "parammukhena ca kusalabhaṇḍassa bhusaṁ viluppanaṭṭhena loluppaṁ taṇhācāro,",
  "anya-e0103n2:9_2": "tassa viddhaṁsanakiccattā loluppaviddhaṁsanarasāni.",
  "anya-e0103n2:9_3": "Tato eva nilloluppabhāvena paccupatiṭṭhanti,",
  "anya-e0103n2:9_4": "taṁ vā paccupaṭṭhāpentīti nilloluppabhāvapaccupaṭṭhānāni.",
  "anya-e0103n2:9_5": "Ariyadhammapadaṭṭhānānīti parisuddhasīlādisaddhammapadaṭṭhānāni.",
  "anya-e0103n2:10_0": "Bhagavatova santike samādātabbānīti idaṁ antarā avicchedanatthaṁ vuttaṁ,",
  "anya-e0103n2:10_1": "rañño santike paṭiññātārahassa atthassa tadupajīvino ekaṁsato avisaṁvādanaṁ viya.",
  "anya-e0103n2:10_2": "Sesānaṁ santike samādānepi eseva nayo.",
  "anya-e0103n2:10_3": "Ekasaṅgītikassāti pañcasu dīghanikāyādīsu nikāyesu ekanikāyikassa.",
  "anya-e0103n2:10_4": "Aṭṭhakathācariyassāti yassa aṭṭhakathātantiyeva visesato paguṇā, tassa.",
  "anya-e0103n2:10_5": "Etthāti attanāpi samādānassa ruhane.",
  "anya-e0103n2:10_6": "Jeṭṭhakabhātu dhutaṅgappicchatāya vatthūti so kira thero nesajjiko , tassa taṁ na koci jānāti.",
  "anya-e0103n2:10_7": "Athekadivasaṁ rattiyā sayanapiṭṭhe nisinnaṁ vijjulatobhāsena disvā itaro pucchi ‘‘kiṁ, bhante, tumhe nesajjikā’’ti.",
  "anya-e0103n2:10_8": "Thero dhutaṅgappicchatāya tāvadeva nipajjitvā pacchā samādiyīti evamāgataṁ vatthu.",
  "anya-e0103n2:11_0": "1. Paṁsukūlikaṅgakathāvaṇṇanā",
  "anya-e0103n2:12_0": "24.Gahapatidānacīvaranti ettha dāyakabhāvena samaṇāpi ukkaṭṭhassa gahapatipakkhaṁyeva paviṭṭhāti daṭṭhabbaṁ.",
  "anya-e0103n2:12_1": "‘‘Pabbajito gaṇhissatī’’ti ṭhapitakaṁ siyā gahapaticīvaraṁ,",
  "anya-e0103n2:12_2": "na pana gahapatidānacīvaranti tādisaṁ nivattetuṁ dānaggahaṇaṁ.",
  "anya-e0103n2:12_3": "Aññatarenāti ettha samādānavacanena tāva samādinnaṁ hotu,",
  "anya-e0103n2:12_4": "paṭikkhepavacanena pana kathanti? Atthato āpannattā.",
  "anya-e0103n2:12_5": "Yathā ‘‘devadatto divā na bhuñjatī’’ti vutte ‘‘rattiyaṁ bhuñjatī’’ti atthato āpannameva hoti,",
  "anya-e0103n2:12_6": "tassa āhārena vinā sarīraṭṭhiti natthīti,",
  "anya-e0103n2:12_7": "evamidhāpi bhikkhuno gahapatidānacīvare paṭikkhitte tadaññacīvarappaṭiggaho atthato āpanno eva hoti,",
  "anya-e0103n2:12_8": "cīvarena vinā sāsane ṭhiti natthīti.",
  "anya-e0103n2:13_0": "Evaṁ samādinnadhutaṅgenātiādividhānaṁ paṁsukūlikaṅge paṭipajjanavidhi. Susāne laddhaṁ sosānikaṁ.",
  "anya-e0103n2:13_1": "Taṁ pana yasmā tattha kenaci chaḍḍitattā patitaṁ hoti,",
  "anya-e0103n2:13_2": "tasmā vuttaṁ ‘‘susāne patitaka’’nti. Evaṁ pāpaṇikampi daṭṭhabbaṁ.",
  "anya-e0103n2:13_3": "Tālaveḷimaggo nāma mahāgāme ekā vīthi. Anurādhapureti ca vadanti.",
  "anya-e0103n2:13_4": "Ḍaḍḍho padeso etassāti ḍaḍḍhappadesaṁ, vatthaṁ.",
  "anya-e0103n2:13_5": "Magge patitakaṁ bahudivasātikkantaṁ gahetabbanti vadanti.",
  "anya-e0103n2:13_6": "‘‘Dvattidivasātikkanta’’nti apare.",
  "anya-e0103n2:13_7": "Thokaṁ rakkhitvāti katipayaṁ kālaṁ āgametvā.",
  "anya-e0103n2:13_8": "Vātāhatampi sāmikānaṁ satisammosena patitasadisanti ‘‘sāmike apassantena gahetuṁ vaṭṭatī’’ti vuttaṁ.",
  "anya-e0103n2:13_9": "Tasmā thokaṁ āgametvā gahetabbaṁ.",
  "anya-e0103n2:14_0": "‘‘Saṅghassa demā’’ti dinnaṁ,",
  "anya-e0103n2:14_1": "coḷakabhikkhāvasena laddhañca laddhakālato paṭṭhāya ‘‘samaṇacīvaraṁ siyā nu kho,",
  "anya-e0103n2:14_2": "no’’ti āsaṅkaṁ nivattetuṁ ‘‘na taṁ paṁsukūla’’nti vuttaṁ.",
  "anya-e0103n2:14_3": "Na hi taṁ tevīsatiyā uppattiṭṭhānesu katthaci pariyāpannaṁ.",
  "anya-e0103n2:14_4": "Idāni imināva pasaṅgena yaṁ bhikkhudattiye lakkhaṇapattaṁ paṁsukūlaṁ,",
  "anya-e0103n2:14_5": "tassa ca ukkaṭṭhānukkaṭṭhavibhāgaṁ dassetuṁ ‘‘bhikkhudattiyepī’’tiādi vuttaṁ.",
  "anya-e0103n2:14_6": "Tattha gāhetvā vā dīyatīti saṅghassa vā gaṇassa vā dentehi yaṁ cīvaraṁ vassaggena pāpetvā bhikkhūnaṁ dīyati.",
  "anya-e0103n2:14_7": "Senāsanacīvaranti senāsanaṁ kāretvā ‘‘etasmiṁ senāsane vasantā paribhuñjantū’’ti dinnacīvaraṁ.",
  "anya-e0103n2:14_8": "Na taṁ paṁsukūlanti apaṁsukūlabhāvo pubbe vuttakāraṇato, gāhetvā dinnattā ca.",
  "anya-e0103n2:14_9": "Tenāha ‘‘no gāhāpetvā dinnameva paṁsukūla’’nti.",
  "anya-e0103n2:14_10": "Tatrapīti yaṁ gāhetvā na dinnaṁ bhikkhudattiyaṁ,",
  "anya-e0103n2:14_11": "tatrapi yena bhikkhunā cīvaraṁ dīyati, tassa lābhe,",
  "anya-e0103n2:14_12": "dāne ca visuṁ visuṁ ubhayattha ādaragāravānaṁ sabbhāvato,",
  "anya-e0103n2:14_13": "tadabhāvato ca bhikkhudattiyassa ekatosuddhi ubhatosuddhi anukkaṭṭhatā hontīti imamatthaṁ dassetuṁ ‘‘yaṁ dāyakehī’’tiādi vuttaṁ,",
  "anya-e0103n2:14_14": "pādamūle ṭhapetvā dinnakaṁ samaṇenāti adhippāyo.",
  "anya-e0103n2:14_15": "Yassa kassacīti ukkaṭṭhādīsu yassa kassaci. Ruciyāti chandena. Khantiyāti nijjhānakkhantiyā.",
  "anya-e0103n2:15_0": "Nissayānurūpapaṭipattisabbhāvoti upasampannasamanantaraṁ ācariyena vuttesu catūsu nissayesu attanā yathāpaṭiññātadutiyanissayānurūpāya paṭipattiyā vijjamānatā.",
  "anya-e0103n2:15_1": "Ārakkhadukkhābhāvoti cīvarārakkhanadukkhassa abhāvo paṁsukūlacīvarassa alobhanīyattā.",
  "anya-e0103n2:15_2": "Paribhogataṇhāya abhāvo savisesalūkhasabhāvattā.",
  "anya-e0103n2:15_3": "Pāsādikatāti paresaṁ pasādāvahatā.",
  "anya-e0103n2:15_4": "Appicchatādīnaṁ phalanipphatti dhutaṅgapariharaṇassa appicchatādīhiyeva nipphādetabbato.",
  "anya-e0103n2:15_5": "Dhutadhamme samādāya vattanaṁ yāvadeva upari sammāpaṭipattisampādanāyāti vuttaṁ ‘‘sammāpaṭipattiyā anubrūhana’’nti. Mārasenavighātāyāti mārassa,",
  "anya-e0103n2:15_6": "mārasenāya ca vihananāya viddhaṁsanāya.",
  "anya-e0103n2:15_7": "Kāyavācācittehi yato saṁyatoti yati, bhikkhu.",
  "anya-e0103n2:15_8": "Dhāritaṁ yaṁ lokagarunā paṁsukūlaṁ, taṁ ko na dhāraye,",
  "anya-e0103n2:15_9": "yasmā vā lokagarunā paṁsukūlaṁ dhāritaṁ,",
  "anya-e0103n2:15_10": "tasmā ko taṁ na dhārayeti yojanā yaṁtaṁsaddānaṁ ekantasambandhibhāvato.",
  "anya-e0103n2:15_11": "Paṭiññaṁ samanussaranti upasampadamāḷe ‘‘āma bhante’’ti ācariyapamukhassa saṅghassa sammukhā dinnaṁ paṭiññaṁ samanussaranto.",
  "anya-e0103n2:16_0": "Iti paṁsukūlikaṅgakathāvaṇṇanā.",
  "anya-e0103n2:17_0": "2. Tecīvarikaṅgakathāvaṇṇanā",
  "anya-e0103n2:18_0": "25.Catutthakacīvaranti nivāsanapārupanayogyaṁ catutthakacīvaranti adhippāyo,",
  "anya-e0103n2:18_1": "aṁsakāsāvassa appaṭikkhipitabbato.",
  "anya-e0103n2:18_2": "Aññataravacanenāti ettha yaṁ vattabbaṁ, taṁ heṭṭhā vuttanayameva. Yāva na sakkoti, yāva na labhati,",
  "anya-e0103n2:18_3": "yāva na sampajjatīti paccekaṁ yāva-saddo sambandhitabbo. Na sampajjatīti na sijjhati.",
  "anya-e0103n2:18_4": "Nikkhittapaccayā doso natthīti nicayasannidhidhutaṅgasaṁkilesadoso natthi.",
  "anya-e0103n2:18_5": "Āsanneti cīvarassa āsanne ṭhāne.",
  "anya-e0103n2:18_6": "Rajanakkhaṇe paribhuñjanakāsāvaṁ rajanakāsāvaṁ.",
  "anya-e0103n2:18_7": "Tatraṭṭhakapaccattharaṇaṁ nāma attano,",
  "anya-e0103n2:18_8": "parassa vā santakaṁ senāsane paccattharaṇavasena adhiṭṭhitaṁ.",
  "anya-e0103n2:18_9": "‘‘Aṁsakāsāvaṁ parikkhāracoḷaṁ hoti, iti paccattharaṇaṁ,",
  "anya-e0103n2:18_10": "aṁsakāsāvanti imāni dvepi atirekacīvaraṭṭhāne ṭhitānipi dhutaṅgabhedaṁ na karontī’’ti aṭṭhakathāyaṁ vuttanti vadanti.",
  "anya-e0103n2:18_11": "Pariharituṁ pana na vaṭṭatīti rajanakāle eva anuññātattā niccaparibhogavasena na vaṭṭati tecīvarikassa.",
  "anya-e0103n2:18_12": "Aṁsakāsāvanti khandhe ṭhapetabbakāsāvaṁ.",
  "anya-e0103n2:18_13": "Kāyaparihārikenāti vātātapādiparissayato kāyassa pariharaṇamattena. Samādāyevāti gahetvā eva.",
  "anya-e0103n2:18_14": "Appasamārambhatāti appakiccatā.",
  "anya-e0103n2:18_15": "Kappiye mattakāritāyāti nisīdanādivasena,",
  "anya-e0103n2:18_16": "parikkhāracoḷavasena ca bahūsu cīvaresu anuññātesupi ticīvaramatte ṭhitattā.",
  "anya-e0103n2:18_17": "Saha pattacaraṇāyāti sapattacaraṇo. Pakkhī sapakkhako.",
  "anya-e0103n2:19_0": "Iti tecīvarikaṅgakathāvaṇṇanā.",
  "anya-e0103n2:20_0": "3. Piṇḍapātikaṅgakathāvaṇṇanā",
  "anya-e0103n2:21_0": "26.Atirekalābhanti ‘‘piṇḍiyālopabhojanaṁ nissāyā’’ti (mahāva. 73,",
  "anya-e0103n2:21_1": "128) evaṁ vuttabhikkhāhāralābhato atirekalābhaṁ, saṅghabhattādinti attho.",
  "anya-e0103n2:21_2": "Sakalassa saṅghassa dātabbabhattaṁ saṅghabhattaṁ.",
  "anya-e0103n2:21_3": "Katipaye bhikkhū uddisitvā dātabbabhattaṁ uddesabhattaṁ.",
  "anya-e0103n2:21_4": "Ekasmiṁ pakkhe ekadivasaṁ dātabbabhattaṁ pakkhikaṁ.",
  "anya-e0103n2:21_5": "Uposathe uposathe dātabbabhattaṁ uposathikaṁ.",
  "anya-e0103n2:21_6": "Paṭipadadivase dātabbabhattaṁ pāṭipadikaṁ.",
  "anya-e0103n2:21_7": "Vihāraṁ uddissa dātabbabhattaṁ vihārabhattaṁ.",
  "anya-e0103n2:21_8": "Dhuragehe eva ṭhapetvā dātabbabhattaṁ dhurabhattaṁ.",
  "anya-e0103n2:21_9": "Gāmavāsīādīhi vārena dātabbabhattaṁ vārakabhattaṁ.",
  "anya-e0103n2:21_10": "‘‘Saṅghabhattaṁ gaṇhathātiādinā’’ti ādi-saddena uddesabhattādiṁ saṅgaṇhāti.",
  "anya-e0103n2:21_11": "Sādituṁ vaṭṭantīti bhikkhāpariyāyena vuttattā.",
  "anya-e0103n2:21_12": "Bhesajjādipaṭisaṁyuttā nirāmisasalākā. Yāvakālikavajjāti ca vadanti.",
  "anya-e0103n2:21_13": "Vihāre pakkabhattampīti upāsakā idheva bhattaṁ pacitvā ‘‘sabbesaṁ ayyānaṁ dassāmā’’ti vihāreyeva bhattaṁ sampādenti, taṁ piṇḍapātikānampi vaṭṭati.",
  "anya-e0103n2:21_14": "Āharitvāti pattaṁ gahetvā gehato ānetvā.",
  "anya-e0103n2:21_15": "Taṁ divasaṁ nisīditvāti ‘‘mā, bhante, piṇḍāya carittha,",
  "anya-e0103n2:21_16": "vihāreyeva bhikkhā ānīyatī’’ti vadantānaṁ sampaṭicchanena taṁ divasaṁ nisīditvā.",
  "anya-e0103n2:21_17": "Serivihārasukhanti aparāyattavihāritāsukhaṁ .",
  "anya-e0103n2:21_18": "Ariyavaṁsoti ariyavaṁsasuttapaṭisaṁyuttā (dī. ni. 3.309; a. ni. 4.28) dhammakathā.",
  "anya-e0103n2:21_19": "Dhammarasanti dhammūpasañhitaṁ pāmojjādirasaṁ.",
  "anya-e0103n2:22_0": "Jaṅghabalaṁ nissāya piṇḍapariyesanato kosajjanimmaddanatā.",
  "anya-e0103n2:22_1": "‘‘Yathāpi bhamaro puppha’’ntiādinā (dha. pa. 49; netti.",
  "anya-e0103n2:22_2": "123) vuttavidhinā āhārapariyesanato parisuddhājīvatā.",
  "anya-e0103n2:22_3": "Niccaṁ antaragharaṁ pavisantasseva suppaṭicchannagamanādayo sekhiyadhammā sampajjantīti sekhiyapaṭipattipūraṇaṁ. Paṭiggahaṇe mattaññutāya,",
  "anya-e0103n2:22_4": "saṁsaṭṭhavihārābhāvato ca aparapositā.",
  "anya-e0103n2:22_5": "Kule kule appakaappakapiṇḍagahaṇena parānuggahakiriyā.",
  "anya-e0103n2:22_6": "Antimāya jīvikāya avaṭṭhānena mānappahānaṁ. Vuttañhetaṁ ‘‘antamidaṁ, bhikkhave, jīvikānaṁ,",
  "anya-e0103n2:22_7": "yadidaṁ piṇḍolya’’ntiādi (itivu. 91; saṁ. ni. 3.80).",
  "anya-e0103n2:22_8": "Missakabhattena yāpanato rasataṇhānivāraṇaṁ.",
  "anya-e0103n2:22_9": "Nimantanāsampaṭicchanato gaṇabhojanādisikkhāpadehi anāpattitā.",
  "anya-e0103n2:23_0": "Appaṭihatavuttitāya catūsupi disāsu vattanaṭṭhena cātuddiso.",
  "anya-e0103n2:23_1": "Ājīvassa visujjhatīti ājīvo assa visujjhati.",
  "anya-e0103n2:23_2": "Attabharassāti appānavajjasulabharūpehi paccayehi attano bharaṇato attabharassa.",
  "anya-e0103n2:23_3": "Tato eva ekavihāritāya saddhivihārikādīnampi aññesaṁ aposanato anaññaposino.",
  "anya-e0103n2:23_4": "Padadvayenāpi kāyaparihārikena cīvarena kucchiparihārikena piṇḍapātena vicaraṇato sallahukavuttitaṁ, subharataṁ, paramaappicchataṁ, santuṭṭhiñca dasseti.",
  "anya-e0103n2:23_5": "Devāpi pihayanti tādinoti tādisassa bhusaṁ ativiya santakāyavacīmanokammatāya upasantassa paramena satinepakkena samannāgamato sabbakālaṁ satimato piṇḍapātikassa bhikkhussa sakkādayo devāpi pihayanti patthenti.",
  "anya-e0103n2:23_6": "Tassa sīlādiguṇesu bahumānaṁ uppādentā ādaraṁ janenti, pageva manussā.",
  "anya-e0103n2:23_7": "Sace so lābhasakkārasilokasannissito na hoti,",
  "anya-e0103n2:23_8": "tadabhikaṅkhī na hotīti attho.",
  "anya-e0103n2:24_0": "Iti piṇḍapātikaṅgakathāvaṇṇanā.",
  "anya-e0103n2:25_0": "4. Sapadānacārikaṅgakathāvaṇṇanā",
  "anya-e0103n2:26_0": "27.Imināti sapadānacārikena. Kālataranti kālasseva.",
  "anya-e0103n2:26_1": "Aphāsukaṭṭhānanti saparissayādivasena duppavesanaṭṭhānaṁ.",
  "anya-e0103n2:26_2": "Puratoti vīthiyaṁ gacchantassa purato gharaṁ apaviṭṭhasseva.",
  "anya-e0103n2:26_3": "Pattavissaṭṭhaṭṭhānanti pesakāravīthiyaṁ pesakārabhāvaṁ nimminitvā ṭhitassa sakkassa gharadvāre pattavissaṭṭhaṭṭhānaṁ.",
  "anya-e0103n2:26_4": "Ukkaṭṭhapiṇḍapātiko taṁ divasaṁ na bhikkhaṁ āgamayamāno nisīdati, tasmā taṁ anulometi.",
  "anya-e0103n2:26_5": "Katthacipi kule nibaddhaṁ upasaṅkamanābhāvato paricayābhāvena kulesu niccanavakatā.",
  "anya-e0103n2:26_6": "Sabbattha alaggamānasatāya ca sommabhāvena ca candūpamatā.",
  "anya-e0103n2:26_7": "Kulesu pariggahacittābhāvena tattha maccherappahānaṁ.",
  "anya-e0103n2:26_8": "Hitesitāya vibhāgābhāvato samānukampitā.",
  "anya-e0103n2:26_9": "Kulānaṁ saṅgaṇhanasaṁsaṭṭhatādayo kulūpakādīnavā.",
  "anya-e0103n2:26_10": "Avhānānabhinandanāti nimantanavasena avhānassa asampaṭicchanā.",
  "anya-e0103n2:26_11": "Abhihārenāti bhikkhābhihārena.",
  "anya-e0103n2:26_12": "Sericāranti yathāruci vicaraṇaṁ.",
  "anya-e0103n2:27_0": "Iti sapadānacārikaṅgakathāvaṇṇanā.",
  "anya-e0103n2:28_0": "5. Ekāsanikaṅgakathāvaṇṇanā",
  "anya-e0103n2:29_0": "28.Nānāsanabhojananti anekasmiṁ āsane bhojanaṁ,",
  "anya-e0103n2:29_1": "ekanisajjāya eva abhuñjitvā visuṁ visuṁ nisajjāsu āhāraparibhoganti attho.",
  "anya-e0103n2:29_2": "Patirūpanti yuttarūpaṁ anuṭṭhāpanīyaṁ.",
  "anya-e0103n2:29_3": "Vattaṁ kātuṁ vaṭṭatīti vattaṁ kātuṁ yujjati.",
  "anya-e0103n2:29_4": "Vattaṁ nāma garuṭṭhānīye kattabbameva.",
  "anya-e0103n2:29_5": "Tattha pana paṭipajjanavidhiṁ dassetuṁ yaṁ theravādaṁ āha ‘‘āsanaṁ vā rakkheyya bhojanaṁ vā’’tiādi.",
  "anya-e0103n2:29_6": "Tassattho – ekāsanikaṁ bhikkhuṁ bhuñjantaṁ āsanaṁ vā rakkheyya,",
  "anya-e0103n2:29_7": "dhutaṅgabhedato yāva bhojanapariyosānā na vuṭṭhātabbanti vuttaṁ hoti .",
  "anya-e0103n2:29_8": "Bhojanaṁ vā rakkheyya dhutaṅgabhedato,",
  "anya-e0103n2:29_9": "abhuñjiyamānaṁ yāva bhuñjituṁ nārabhati, tāva vuṭṭhātabbanti attho.",
  "anya-e0103n2:29_10": "Yasmā tayidaṁ dvayaṁ idha natthi,",
  "anya-e0103n2:29_11": "tasmā vattakaraṇaṁ dhutaṅgaṁ na rakkhatīti adhippāyo. Tenāha ‘‘ayañcā’’tiādi.",
  "anya-e0103n2:29_12": "‘‘Bhesajjatthamevā’’ti iminā bhesajjaparibhogavaseneva sappiādīnipi vaṭṭantīti dasseti. Appābādhatāti arogatā.",
  "anya-e0103n2:29_13": "Appātaṅkatāti akicchajīvitā sarīradukkhābhāvo.",
  "anya-e0103n2:29_14": "Lahuṭṭhānanti kāyassa lahuparivattitā. Balanti sarīrabalaṁ. Phāsuvihāroti sukhavihāro.",
  "anya-e0103n2:29_15": "Sabbametaṁ bahukkhattuṁ bhuñjanapaccayā uppajjanavikārapaṭikkhepapadaṁ. Rujāti rogā.",
  "anya-e0103n2:29_16": "Na kammamattanoti attano yogakammaṁ purebhattaṁ,",
  "anya-e0103n2:29_17": "pacchābhattañca na parihāpeti,",
  "anya-e0103n2:29_18": "bahuso bhojane abyāvaṭabhāvato, arogabhāvato cāti adhippāyo.",
  "anya-e0103n2:30_0": "Iti ekāsanikaṅgakathāvaṇṇanā.",
  "anya-e0103n2:31_0": "6. Pattapiṇḍikaṅgakathāvaṇṇanā",
  "anya-e0103n2:32_0": "29.Appaṭikūlaṁkatvā bhuñjituṁ vaṭṭati paṭikūlassa bhuttassa agaṇhanampi siyāti adhippāyo.",
  "anya-e0103n2:32_1": "Pamāṇayuttameva gaṇhitabbanti ‘‘ekabhājanameva gaṇhāmī’’ti bahuṁ gahetvā na chaḍḍetabbaṁ.",
  "anya-e0103n2:32_2": "Nānārasataṇhāvinodananti nānārasabhojane taṇhāya vinodanaṁ.",
  "anya-e0103n2:32_3": "Atra atra nānābhājane ṭhite nānārase icchā etassāti atriccho, tassa bhāvo atricchatā, tassā atricchatāya pahānaṁ.",
  "anya-e0103n2:32_4": "Āhāre payojanamattadassitāti asambhinnanānārase gedhaṁ akatvā āhāre satthārā anuññātapayojanamattadassitā.",
  "anya-e0103n2:32_5": "Visuṁ visuṁ bhājanesu ṭhitāni byañjanāni gaṇhato tattha tattha sābhogatāya siyā vikkhittabhojitā,",
  "anya-e0103n2:32_6": "na tathā imassa ekapattagatasaññinoti vuttaṁ ‘‘avikkhittabhojitā’’ti.",
  "anya-e0103n2:32_7": "Okkhittalocanoti pattasaññitāya heṭṭhākhittacakkhu.",
  "anya-e0103n2:32_8": "Paribhuñjeyyāti paribhuñjituṁ sakkuṇeyya.",
  "anya-e0103n2:33_0": "Iti pattapiṇḍikaṅgakathāvaṇṇanā.",
  "anya-e0103n2:34_0": "7. Khalupacchābhattikaṅgakathāvaṇṇanā",
  "anya-e0103n2:35_0": "30. Bhuñjantassa yaṁ upanītaṁ,",
  "anya-e0103n2:35_1": "tassa paṭikkhepena taṁ atirittaṁ bhojananti atirittabhojanaṁ.",
  "anya-e0103n2:35_2": "Puna bhojanaṁ kappiyaṁ kāretvā na bhuñjitabbaṁ,",
  "anya-e0103n2:35_3": "tabbisayattā imassa dhutaṅgassa.",
  "anya-e0103n2:35_4": "Tenāha ‘‘idamassa vidhāna’’nti.",
  "anya-e0103n2:35_5": "Yasmiṁ bhojaneti yasmiṁ bhuñjiyamāne bhojane. Tadeva bhuñjati, na aññaṁ.",
  "anya-e0103n2:35_6": "Anatirittabhojanapaccayā āpatti anatirittabhojanāpatti, tato dūrībhāvo anāpajjanaṁ.",
  "anya-e0103n2:35_7": "Odarikattaṁ ghasmarabhāvo kucchipūrakatā,",
  "anya-e0103n2:35_8": "tassa abhāvo ekapiṇḍenāpi yāpanato.",
  "anya-e0103n2:35_9": "Nirāmisasannidhitā nihitassa abhuñjanato.",
  "anya-e0103n2:35_10": "Puna pariyesanavasena pariyesanāya khedaṁ na yāti.",
  "anya-e0103n2:35_11": "Abhisallekhakānaṁ santosaguṇādīnaṁ vuddhiyā sañjananaṁ santosaguṇādivuḍḍhisañjananaṁ.",
  "anya-e0103n2:35_12": "Idanti khalupacchābhattikaṅgaṁ.",
  "anya-e0103n2:36_0": "Iti khalupacchābhattikaṅgakathāvaṇṇanā.",
  "anya-e0103n2:37_0": "8. Āraññikaṅgakathāvaṇṇanā",
  "anya-e0103n2:38_0": "31.Gāmantasenāsanaṁpahāya araññe aruṇaṁ uṭṭhāpetabbanti ettha gāmantaṁ,",
  "anya-e0103n2:38_1": "araññañca sarūpato dassetuṁ ‘‘tattha saddhiṁ upacārenā’’tiādi āraddhaṁ.",
  "anya-e0103n2:38_2": "Tattha gāmapariyāpannattā gāmantasenāsanassa ‘‘gāmoyeva gāmantasenāsana’’nti vuttaṁ.",
  "anya-e0103n2:38_3": "Yo koci satthopi gāmo nāmāti sambandho. Indakhīlāti ummārā. Tassāti leḍḍupātassa.",
  "anya-e0103n2:38_4": "Vinayapariyāyena araññalakkhaṇaṁ adinnādānapārājike (pārā. 92) āgataṁ.",
  "anya-e0103n2:38_5": "Tattha hi ‘‘gāmā vā araññā vā’’ti anavasesato avahāraṭṭhānapariggahe tadubhayaṁ asaṅkarato dassetuṁ ‘‘ṭhapetvā gāmañcā’’tiādi vuttaṁ.",
  "anya-e0103n2:38_6": "Gāmūpacāro hi loke gāmasaṅkhameva gacchatīti.",
  "anya-e0103n2:38_7": "Nippariyāyato pana gāmavinimuttaṁ ṭhānaṁ araññameva hotīti abhidhamme (vibha.",
  "anya-e0103n2:38_8": "529) gāmā ‘‘nikkhamitvā bahi indakhīlā,",
  "anya-e0103n2:38_9": "sabbametaṁ arañña’’nti vuttaṁ.",
  "anya-e0103n2:38_10": "Suttantikapariyāyena āraññakasikkhāpade (pārā.",
  "anya-e0103n2:38_11": "654) ‘‘pañcadhanusatikaṁ pacchima’’nti āgataṁ āraññikaṁ bhikkhuṁ sandhāya.",
  "anya-e0103n2:38_12": "Na hi so vinayapariyāyike ‘‘araññe vasanato āraññiko pantasenāsano’’ti sutte vutto.",
  "anya-e0103n2:38_13": "Ayañca suttasaṁvaṇṇanāti idha sabbattha suttantakathāva pamāṇaṁ.",
  "anya-e0103n2:38_14": "Tasmā tattha āgatameva lakkhaṇaṁ gahetabbanti dassento ‘‘taṁ āropitena ācariyadhanunā’’tiādinā minanavidhiṁ āha.",
  "anya-e0103n2:38_15": "Teneva hi majjhimaṭṭhakathānayova (ma. ni. aṭṭha.",
  "anya-e0103n2:38_16": "1.296) idamettha pamāṇanti ca vutto.",
  "anya-e0103n2:39_0": "Tato tato magganti tattha tattha khuddakamaggaṁ pidahati.",
  "anya-e0103n2:39_1": "Dhutaṅgasuddhikena dhutaṅgasodhanapasutena.",
  "anya-e0103n2:39_2": "Yathāparicchinne kāleti ukkaṭṭhassa tayopi utū, majjhimassa dve, mudukassa eko utu.",
  "anya-e0103n2:39_3": "Tatthapi dhutaṅgaṁ na bhijjati saussāhattā.",
  "anya-e0103n2:39_4": "Nipajjitvā gamissāmāti cittassa sithilabhāvena dhutaṅgaṁ bhijjatīti vuttaṁ.",
  "anya-e0103n2:39_5": "Araññasaññaṁ manasi karontoti ‘‘ahaṁ vivekavāsaṁ vasissāmi,",
  "anya-e0103n2:39_6": "yathāladdhova kāyaviveko sātthako kātabbo’’ti manasikārasabbhāvato ‘‘bhabbo…pe… rakkhitu’’nti vuttaṁ.",
  "anya-e0103n2:39_7": "Assa āraññikassa cittaṁ na vikkhipanti āpāthamanupagamanato.",
  "anya-e0103n2:39_8": "Vigatasantāso hoti vivekaparicayato.",
  "anya-e0103n2:39_9": "Jīvitanikantiṁ jahati bahuparissaye araññe nivāseneva maraṇabhayassa dūrīkaraṇato.",
  "anya-e0103n2:39_10": "Pavivekasukharasaṁ assādeti anubhavati janasaṁsaggābhāvato. Ārādhayantoti anunayanto.",
  "anya-e0103n2:39_11": "Yathānusiṭṭhaṁ paṭipattiyā vivekassa adhiṭṭhānabhāvato āraññikaṅgayogino vāhanasadisanti katvā vuttaṁ ‘‘avasesadhutāyudho’’ti,",
  "anya-e0103n2:39_12": "avasiṭṭhadhutadhammāyudhoti attho.",
  "anya-e0103n2:40_0": "Iti āraññikaṅgakathāvaṇṇanā.",
  "anya-e0103n2:41_0": "9. Rukkhamūlikaṅgakathāvaṇṇanā",
  "anya-e0103n2:42_0": "32.Channanti iṭṭhakāchadanādīhi chāditaṁ, āvasathanti attho.",
  "anya-e0103n2:42_1": "Sīmantarikarukkhoti dvinnaṁ rājūnaṁ rajjasīmāya ṭhitarukkho.",
  "anya-e0103n2:42_2": "Tattha hi tesaṁ rājūnaṁ balakāyo upagantvā antarantarā yuddhaṁ kareyya,",
  "anya-e0103n2:42_3": "corāpi pāripanthikā samosarantā bhikkhussa sukhena nisīdituṁ na denti.",
  "anya-e0103n2:42_4": "Cetiyarukkho ‘‘devatādhiṭṭhito’’ti manussehi sammatarukkho pūjetuṁ upagatehi manussehi avivitto hoti. Niyyāsarukkho sajjarukkhādi.",
  "anya-e0103n2:42_5": "Vaggulirukkho vaggulinisevito.",
  "anya-e0103n2:42_6": "Sīmantarikarukkhādayo saparissayā,",
  "anya-e0103n2:42_7": "dullabhavivekā cāti āha ‘‘ime rukkhe vivajjetvā’’ti.",
  "anya-e0103n2:42_8": "Paṇṇasaṭanti rukkhato patitapaṇṇaṁ.",
  "anya-e0103n2:42_9": "Paṭicchanne ṭhāne nisīditabbaṁ rukkhamūlikabhāvassa paṭicchādanatthaṁ.",
  "anya-e0103n2:42_10": "Channe vāsakappanā dhammassavanādīnamatthāyapi hoti.",
  "anya-e0103n2:42_11": "Tasmā ‘‘jānitvā aruṇaṁ uṭṭhāpitamatte’’ti vuttaṁ.",
  "anya-e0103n2:43_0": "Abhiṇhaṁ tarupaṇṇavikāradassanenāti abhikkhaṇaṁ tarūsu,",
  "anya-e0103n2:43_1": "tarūnaṁ vā paṇṇesu vikārassa khaṇabhaṅgassa dassanena.",
  "anya-e0103n2:43_2": "Senāsanamaccherakammārāmatānanti āvāsamacchariyanavakammaratabhāvānaṁ. Devatāhīti rukkhadevatāhi.",
  "anya-e0103n2:43_3": "Tāpi hi rukkhaṭṭhavimānesu vasantiyo rukkhesu vasanti. Ayampi rukkheti sahavāsitā.",
  "anya-e0103n2:43_4": "Vaṇṇitoti ‘‘appāni cevā’’tiādinā pasaṁsito.",
  "anya-e0103n2:43_5": "‘‘Rukkhamūlasenāsanaṁ nissāya pabbajjā’’ti (mahāva. 73,",
  "anya-e0103n2:43_6": "128) evaṁ nissayoti ca bhāsito. Abhirattāni taruṇakāle, nīlāni majjhimakāle, paṇḍūni jiṇṇakāle. Patitāni milāyanavasena.",
  "anya-e0103n2:43_7": "Evaṁ passanto tarupaṇṇāni paccakkhato eva niccasaññaṁ panūdati pajahati, aniccasaññā evassa saṇṭhāti.",
  "anya-e0103n2:43_8": "Yasmā bhagavato jātibodhidhammacakkapavattanaparinibbānāni rukkhamūleyeva jātāni,",
  "anya-e0103n2:43_9": "tasmā vuttaṁ ‘‘buddhadāyajjaṁ rukkhamūla’’nti.",
  "anya-e0103n2:44_0": "Iti rukkhamūlikaṅgakathāvaṇṇanā.",
  "anya-e0103n2:45_0": "10. Abbhokāsikaṅgakathāvaṇṇanā",
  "anya-e0103n2:46_0": "33.",
  "anya-e0103n2:46_1": "‘‘Rukkhamūlaṁ paṭikkhipāmī’’ti ettake vutte channaṁ appaṭikkhittameva hotīti ‘‘channañcarukkhamūlañca paṭikkhipāmī’’ti vuttaṁ.",
  "anya-e0103n2:46_2": "Dhutaṅgassa sabbaso paṭiyogipaṭikkhepena hi samādānaṁ ijjhati, no aññathāti.",
  "anya-e0103n2:46_3": "‘‘Dhammassavanāyā’’ti imināva dhammaṁ kathentenāpi uposathadivasādīsu suṇantānaṁ cittānurakkhaṇatthaṁ tehi yācitena channaṁ pavisituṁ vaṭṭati,",
  "anya-e0103n2:46_4": "dhammaṁ pana kathetvā abbhokāsova gantabbo. Rukkhamūlikassāpi eseva nayo.",
  "anya-e0103n2:46_5": "Uposathatthāyāti uposathakammāya.",
  "anya-e0103n2:46_6": "Uddisantenāti paresaṁ uddesaṁ dentena.",
  "anya-e0103n2:46_7": "Uddisāpentenāti sayaṁ uddesaṁ gaṇhantena.",
  "anya-e0103n2:46_8": "Maggamajjhe ṭhitaṁ sālanti sīhaḷadīpe viya maggā anokkamma ujukameva pavisitabbasālaṁ.",
  "anya-e0103n2:46_9": "Vegena gantuṁ na vaṭṭati asāruppattā.",
  "anya-e0103n2:46_10": "Yāva vassūparamā ṭhatvā gantabbaṁ,",
  "anya-e0103n2:46_11": "na tāva dhutaṅgabhedo hotīti adhippāyo.",
  "anya-e0103n2:47_0": "Rukkhassaanto nāma rukkhamūlaṁ.",
  "anya-e0103n2:47_1": "Pabbatassa pana pabbhārasadiso pabbatapadeso.",
  "anya-e0103n2:47_2": "Acchannamariyādanti yathā vassodakaṁ anto na pavisati,",
  "anya-e0103n2:47_3": "evaṁ chadanasaṅkhepena upari akatamariyādaṁ.",
  "anya-e0103n2:47_4": "Anto pana pabbhārassa vassodakaṁ pavisati ce,",
  "anya-e0103n2:47_5": "abbhokāsasaṅkhepamevāti tattha pavisituṁ vaṭṭati.",
  "anya-e0103n2:47_6": "Sākhāmaṇḍapoti rukkhasākhāhi viraḷacchannamaṇḍapo.",
  "anya-e0103n2:47_7": "Pīṭhapaṭo khalitthaddhasāṭako.",
  "anya-e0103n2:48_0": "Paviṭṭhakkhaṇe dhutaṅgaṁ bhijjati yathāvuttapabbhārādike ṭhapetvāti adhippāyo.",
  "anya-e0103n2:48_1": "Jānitvāti dhammassavanādiatthaṁ channaṁ rukkhamūlaṁ pavisitvā nisinno ‘‘idāni aruṇo uṭṭhahatī’’ti jānitvā.",
  "anya-e0103n2:48_2": "Rukkhamūlepi katthaci attheva nivāsaphāsukatāti siyā tattha āsaṅgapubbako āvāsapalibodho,",
  "anya-e0103n2:48_3": "na pana abbhokāseti idheva āvāsapalibodhupacchedo ānisaṁso vutto.",
  "anya-e0103n2:48_4": "Pasaṁsāyānurūpatāti aniketāti vuttapasaṁsāya anālayabhāvena anucchavikatā.",
  "anya-e0103n2:48_5": "Nissaṅgatāti āvāsapariggahābhāveneva tattha nissaṅgatā.",
  "anya-e0103n2:48_6": "Asukadisāya vasanaṭṭhānaṁ natthi,",
  "anya-e0103n2:48_7": "tasmā tattha gantuṁ neva sakkāti edisassa parivitakkassa abhāvato cātuddiso.",
  "anya-e0103n2:48_8": "Migabhūtenāti pariggahābhāvena migassa viya bhūtena. Sitoti nissito. Vindatīti labhati.",
  "anya-e0103n2:49_0": "Iti abbhokāsikaṅgakathāvaṇṇanā.",
  "anya-e0103n2:50_0": "11. Sosānikaṅgakathāvaṇṇanā",
  "anya-e0103n2:51_0": "34.Nasusānanti asusānaṁ. Aññattho na-kāro,",
  "anya-e0103n2:51_1": "susānalakkhaṇarahitaṁ vasanaṭṭhānanti adhippāyo.",
  "anya-e0103n2:51_2": "Na tatthāti ‘‘susāna’’nti vavatthapitamatte ṭhāne na vasitabbaṁ.",
  "anya-e0103n2:51_3": "Na hi nāmamattena susānalakkhaṇaṁ sijjhati. Tenāha ‘‘na hī’’tiādi.",
  "anya-e0103n2:51_4": "Jhāpitakālato pana paṭṭhāya…pe… susānameva chavena sayitamattāya susānalakkhaṇappattito.",
  "anya-e0103n2:51_5": "Chavasayanaṁ hi ‘‘susāna’’nti vuccati.",
  "anya-e0103n2:52_0": "Sosānikena nāma appakiccena sallahukavuttinā bhavitabbanti dassetuṁ ‘‘tasmiṁ pana vasantenā’’tiādi vuttaṁ. Garukanti dupparihāraṁ.",
  "anya-e0103n2:52_1": "Tameva hi dupparihārabhāvaṁ dassetuṁ ‘‘tasmā’’tiādi vuttaṁ.",
  "anya-e0103n2:52_2": "Tattha uppannaparissayavighātatthāyāti ‘‘susānaṁ nāma manussarāhasseyyaka’’nti corā katakammāpi akatakammāpi osaranti,",
  "anya-e0103n2:52_3": "tattha coresu bhaṇḍasāmike disvā bhikkhusamīpe bhaṇḍaṁ chaḍḍetvā palātesu manussā bhikkhuṁ ‘‘coro’’ti gahetvā potheyyuṁ,",
  "anya-e0103n2:52_4": "tasmā vihāre saṅghattheraṁ vā gocaragāme raññā niyuttaṁ rājayuttakaṁ vā attano sosānikabhāvaṁ jānāpetvā yathā tādiso, añño vā parissayo na hoti, tathā appamattena vasitabbaṁ.",
  "anya-e0103n2:52_5": "Caṅkamantassa yadā āḷahanaṁ abhimukhaṁ na hoti,",
  "anya-e0103n2:52_6": "tadāpi saṁvegajananatthaṁ tattha diṭṭhi vissajjetabbāti dassetuṁ ‘‘addhakkhikena āḷahanaṁ olokentenā’’ti vuttaṁ.",
  "anya-e0103n2:53_0": "Uppathamaggena gantabbaṁ attano sosānikabhāvassa apākaṭabhāvatthaṁ.",
  "anya-e0103n2:53_1": "Ārammaṇanti tasmiṁ susāne ‘‘ayaṁ vammiko, ayaṁ rukkho,",
  "anya-e0103n2:53_2": "ayaṁ khāṇuko’’tiādinā divāyeva ārammaṇaṁ vavatthapetabbaṁ.",
  "anya-e0103n2:53_3": "Bhayānakanti bhayajanakaṁ vammikādiṁ.",
  "anya-e0103n2:53_4": "Kenaci leḍḍupāsāṇādinā āsanne vicarantīti na paharitabbā. Tilapiṭṭhaṁ vuccati palalaṁ.",
  "anya-e0103n2:53_5": "Māsamissaṁ bhattaṁ māsabhattaṁ.",
  "anya-e0103n2:53_6": "Guḷādīti ādi-saddena tilasaṁguḷikādighanapūvañca saṅgaṇhāti.",
  "anya-e0103n2:53_7": "Kulagehaṁ na pavisitabbanti petadhūmena vāsitattā,",
  "anya-e0103n2:53_8": "pisācānubandhattā ca kulagehassa abbhantaraṁ na pavisitabbaṁ.",
  "anya-e0103n2:53_9": "Devasikaṁ chavaḍāho dhuvaḍāho.",
  "anya-e0103n2:53_10": "Matañātakānaṁ tattha gantvā devasikaṁ rodanaṁ dhuvarodanaṁ.",
  "anya-e0103n2:53_11": "Vuttanayenāti ‘‘jhāpitakālato pana paṭṭhāyā’’ti vuttanayena.",
  "anya-e0103n2:53_12": "‘‘Pacchimayāme paṭikkamituṁ vaṭṭatī’’ti icchitattā ‘‘susānaṁ agatadivase’’ti aṅguttarabhāṇakā.",
  "anya-e0103n2:54_0": "Susāne niccakālaṁ sivathikadassanena maraṇassatipaṭilābho. Tato eva appamādavihāritā.",
  "anya-e0103n2:54_1": "Tattha chaḍḍitassa matakaḷevarassa dassanena asubhanimittādhigamo. Tato eva kāmarāgavinodanaṁ.",
  "anya-e0103n2:54_2": "Bahulaṁ sarīrassa asuciduggandhajegucchabhāvasallakkhaṇato abhiṇhaṁ kāyasabhāvadassanaṁ.",
  "anya-e0103n2:54_3": "Tato maraṇassatipaṭilābhato ca saṁvegabahulatā. Byādhikānaṁ,",
  "anya-e0103n2:54_4": "jarājiṇṇānañca matānaṁ tattha dassanena ārogyayobbanajīvitamadappahānaṁ. Khuddakassa,",
  "anya-e0103n2:54_5": "mahato ca bhayassa abhibhavanato bhayabheravasahanatā.",
  "anya-e0103n2:54_6": "Saṁviggassa yoniso padahanaṁ sambhavatīti amanussānaṁ garubhāvanīyatā. Niddāgatampīti suttampi, supinantepīti adhippāyo.",
  "anya-e0103n2:55_0": "Iti sosānikaṅgakathāvaṇṇanā.",
  "anya-e0103n2:56_0": "12. Yathāsanthatikaṅgakathāvaṇṇanā",
  "anya-e0103n2:57_0": "35.",
  "anya-e0103n2:57_1": "Senāsanagāhaṇe pare uṭṭhāpetvā gahaṇaṁ, ‘‘idaṁ sundaraṁ,",
  "anya-e0103n2:57_2": "idaṁ na sundara’’nti paritulayitvā pucchanā, olokanā ca senāsanaloluppaṁ. Tuṭṭhabbanti tussitabbaṁ.",
  "anya-e0103n2:57_3": "Vihārassa pariyantabhāvena dūreti vā bahūnaṁ sannipātaṭṭhānādīnaṁ accāsanneti vā pucchituṁ na labhati,",
  "anya-e0103n2:57_4": "pucchanenapissa dhutaṅgassa saṁkilissanato.",
  "anya-e0103n2:57_5": "Oloketunti loluppavasena passituṁ.",
  "anya-e0103n2:57_6": "Sacassa taṁ na ruccatīti assa yathāsanthatikassa taṁ yathāgāhitaṁ senāsanaṁ aphāsukabhāvena sace na ruccati,",
  "anya-e0103n2:57_7": "mudukassa asati roge yathāgāhitaṁ pahāya aññassa senāsanassa gahaṇaṁ loluppaṁ, majjhimassa gantvā olokanā, ukkaṭṭhassa pucchanā.",
  "anya-e0103n2:57_8": "Sabbesampi uṭṭhāpetvā gahaṇe vattabbameva natthi.",
  "anya-e0103n2:58_0": "Upaṭṭhāpanīyānampi anuṭṭhāpanena sabrahmacārīnaṁ hitesitā. Tāya karuṇāvihārānuguṇatā.",
  "anya-e0103n2:58_1": "Sundarāsundaravibhāgākaraṇato hīnapaṇītavikappapariccāgo. Tena tādilakkhaṇānuguṇatā.",
  "anya-e0103n2:58_2": "Tato eva anurodhavirodhappahānaṁ. Dvārapidahanaṁ okāsādānato.",
  "anya-e0103n2:58_3": "Yathāsanthatarāmatanti yathāgāhite yathāniddiṭṭhe senāsane abhiratabhāvaṁ.",
  "anya-e0103n2:59_0": "Iti yathāsanthatikaṅgakathāvaṇṇanā.",
  "anya-e0103n2:60_0": "13. Nesajjikaṅgakathāvaṇṇanā",
  "anya-e0103n2:61_0": "36.Seyyanti iriyāpathalakkhaṇaṁ seyyaṁ.",
  "anya-e0103n2:61_1": "Tappaṭikkhepeneva hi tadatthā ‘‘mañco bhisī’’ti evamādikā (cūḷava. 321,",
  "anya-e0103n2:61_2": "322) seyyā paṭikkhittā eva honti.",
  "anya-e0103n2:61_3": "‘‘Nesajjiko’’ti ca sayanaṁ paṭikkhipitvā nisajjāya eva viharituṁ sīlamassāti imassa atthassa idha adhippetattā seyyā evettha paṭiyoginī, na itare tathā aniṭṭhattā, asambhavato ca.",
  "anya-e0103n2:61_4": "Kosajjapakkhiyo hi iriyāpatho idha paṭiyogibhāvena icchito, na itare.",
  "anya-e0103n2:61_5": "Na ca sakkā ṭhānagamanehi vinā nisajjāya eva yāpetuṁ tathā pavattetunti seyyāvettha paṭiyoginī. Tenāha ‘‘tena panā’’tiādi.",
  "anya-e0103n2:61_6": "Caṅkamitabbaṁ na ‘‘nesajjiko aha’’nti sabbarattiṁ nisīditabbaṁ.",
  "anya-e0103n2:61_7": "Iriyāpathantarānuggahito hi kāyo manasikārakkhamo hoti.",
  "anya-e0103n2:62_0": "Cattāro pādā,",
  "anya-e0103n2:62_1": "piṭṭhiapassayo cāti imehi pañcahi aṅgehi pañcaṅgo. Catūhi aṭṭanīhi,",
  "anya-e0103n2:62_2": "piṭṭhiapassayena ca pañcaṅgoti apare.",
  "anya-e0103n2:62_3": "Ubhosu passesu piṭṭhipasse ca yathāsukhaṁ apassāya viharato nesajjikassa ‘‘anesajjikato ko viseso’’ti gāhaṁ nivāretuṁ abhayatthero nidassito ‘‘thero anāgāmī hutvā parinibbāyī’’ti.",
  "anya-e0103n2:63_0": "Upacchedīyati etenāti upacchedananti vinibandhupacchedassa sādhakatamabhāvo daṭṭhabbo.",
  "anya-e0103n2:63_1": "Sabbakammaṭṭhānānuyogasappāyatā alīnānuddhaccapakkhikattā nisajjāya.",
  "anya-e0103n2:63_2": "Tato eva pāsādikairiyāpathatā.",
  "anya-e0103n2:63_3": "Vīriyārambhānukūlatā vīriyasamatāyojanassa anucchavikatā.",
  "anya-e0103n2:63_4": "Tato eva sammāpaṭipattiyā anubrūhanatā. Paṇidhāyāti ṭhapetvā. Tanunti uparimakāyaṁ. Vikampetīti cāleti,",
  "anya-e0103n2:63_5": "icchāvighātaṁ karotīti adhippāyo. Vatanti dhutaṅgaṁ.",
  "anya-e0103n2:64_0": "Iti nesajjikaṅgakathāvaṇṇanā.",
  "anya-e0103n2:65_0": "Dhutaṅgapakiṇṇakakathāvaṇṇanā",
  "anya-e0103n2:66_0": "37.",
  "anya-e0103n2:66_1": "Sekkhaputhujjanānaṁ vasena siyā kusalāni,",
  "anya-e0103n2:66_2": "khīṇāsavānaṁ vasena siyā abyākatāni.",
  "anya-e0103n2:66_3": "Tattha sekkhaputhujjanā paṭipattipūraṇatthaṁ,",
  "anya-e0103n2:66_4": "khīṇāsavā phāsuvihāratthaṁ dhutaṅgāni pariharanti.",
  "anya-e0103n2:66_5": "Akusalampi dhutaṅganti akusalacittenāpi dhutaṅgasevanā atthīti adhippāyo. Taṁ na yuttaṁ,",
  "anya-e0103n2:66_6": "yena akusalacittena pabbajitassa āraññikattaṁ, taṁ dhutaṅgaṁ nāma na hoti. Kasmā? Lakkhaṇābhāvato.",
  "anya-e0103n2:66_7": "Yaṁ hidaṁ kilesānaṁ dhunanato dhutassa puggalassa, ñāṇassa, cetanāya vā aṅgattaṁ,",
  "anya-e0103n2:66_8": "na taṁ akusaladhammesu sambhavati.",
  "anya-e0103n2:66_9": "Tasmā araññavāsādimattena āraññikādayo tāva hontu,",
  "anya-e0103n2:66_10": "āraññikaṅgādīni pana na hontīti imamatthaṁ dassetuṁ ‘‘na maya’’ntiādi vuttaṁ. Tattha imānīti dhutaṅgāni.",
  "anya-e0103n2:66_11": "Vuttaṁ heṭṭhā vacanatthaniddese.",
  "anya-e0103n2:66_12": "Na ca akusalena koci dhuto nāma hoti,",
  "anya-e0103n2:66_13": "kilesānaṁ dhunanaṭṭhenāti adhippāyo.",
  "anya-e0103n2:66_14": "Yassa bhikkhuno etāni samādānāni aṅgāni,",
  "anya-e0103n2:66_15": "etena paṭhamenāpi atthavikappena ‘‘natthi akusalaṁ dhutaṅga’’nti dasseti.",
  "anya-e0103n2:66_16": "Na ca akusalaṁ kiñci dhunātīti akusalaṁ kiñci pāpaṁ na ca dhunāti eva appaṭipakkhato.",
  "anya-e0103n2:66_17": "Yesaṁ samādānānaṁ taṁ akusalaṁ ñāṇaṁ viya aṅganti katvā tāni dhutaṅgānīti vucceyyuṁ.",
  "anya-e0103n2:66_18": "Iminā dutiyenāpi atthavikappena ‘‘natthi akusalaṁ dhutaṅga’’nti dasseti.",
  "anya-e0103n2:66_19": "Nāpi akusalantiādi tatiyaatthavikappavasena yojanā.",
  "anya-e0103n2:66_20": "Tasmātiādi vuttassevatthassa nigamanaṁ.",
  "anya-e0103n2:67_0": "Yesanti abhayagirivāsike sandhāyāha.",
  "anya-e0103n2:67_1": "Te hi dhutaṅgaṁ nāma paññattīti vadanti.",
  "anya-e0103n2:67_2": "Tathā sati tassa paramatthato avijjamānattā kilesānaṁ dhunanaṭṭhopi na siyā,",
  "anya-e0103n2:67_3": "samādātabbatā cāti tesaṁ vacanaṁ pāḷiyā virujjhatīti dassetuṁ ‘‘kusalattikavinimutta’’ntiādi vuttaṁ.",
  "anya-e0103n2:67_4": "Tasmāti yasmā paññattipakkhe ete dosā dunnivārā,",
  "anya-e0103n2:67_5": "tasmā taṁ tesaṁ vacanaṁ na gahetabbaṁ,",
  "anya-e0103n2:67_6": "vuttanayo cetanāpakkhoyeva gahetabboti attho.",
  "anya-e0103n2:67_7": "Yasmā ete dhutaguṇā kusalattike paṭhamatatiyapadasaṅgahitā,",
  "anya-e0103n2:67_8": "tasmā siyā sukhāya vedanāya sampayuttā,",
  "anya-e0103n2:67_9": "siyā adukkhamasukhāya vedanāya sampayuttā, siyā vipākadhammadhammā,",
  "anya-e0103n2:67_10": "siyā nevavipākanavipākadhammadhammā, siyā anupādinnupādāniyā,",
  "anya-e0103n2:67_11": "siyā asaṁkiliṭṭhasaṁkilesikāti evaṁ sesatikadukapadehipi nesaṁ yathārahaṁ saṅgaho vibhāvetabbo.",
  "anya-e0103n2:68_0": "Kāmaṁ sabbopi arahā dhutakileso,",
  "anya-e0103n2:68_1": "idha pana dhutaṅgasevanāmukhena kilese vidhunitvā ṭhito khīṇāsavo ‘‘dhutakileso puggalo’’ti adhippeto.",
  "anya-e0103n2:68_2": "Tathā sabbopi ariyamaggo nippariyāyena kilesadhunano dhammo, visesato aggamaggo.",
  "anya-e0103n2:68_3": "Pariyāyena pana vipassanāñāṇādi.",
  "anya-e0103n2:68_4": "Heṭṭhimaparicchedena dhutaṅgacetanāsampayuttañāṇaṁ daṭṭhabbaṁ.",
  "anya-e0103n2:68_5": "Evaṁ dhutaṁ dassetvā dhutavāde dassetabbe yasmā dhutavādabhedena dhuto viya dhutabhedena dhutavādopi duvidho, tasmā tesaṁ,",
  "anya-e0103n2:68_6": "tadubhayapaṭikkhepassa ca vasena catukkamettha sambhavatīti taṁ dassetuṁ ‘‘atthi dhuto’’tiādi vuttaṁ.",
  "anya-e0103n2:69_0": "Tayidanti nipāto, tassa ‘‘so aya’’nti attho.",
  "anya-e0103n2:69_1": "Dhutadhammā nāmāti dhutaṅgasevanāya paṭipakkhabhūtānaṁ pāpadhammānaṁ dhunanavasena pavattiyā ‘‘dhuto’’ti laddhanāmāya dhutaṅgacetanāya upakārakā dhammāti katvā dhutadhammā nāma.",
  "anya-e0103n2:69_2": "Asampattasampattesu paccayesu alubbhanākārena pavattanato appicchatā santuṭṭhitā ca atthato alobho.",
  "anya-e0103n2:69_3": "Paccayagedhādihetukānaṁ lolatādīnaṁ saṁkilesānaṁ sammadeva likhanato chedanato gaṇasaṅgaṇikādibhedato saṁsaggato cittassa vivecanato sallekhatā pavivekatā ca alobho amohoti imesu dvīsu dhammesu anupatanti tadantogadhā tappariyāpannā honti,",
  "anya-e0103n2:69_4": "tadubhayasseva pavattivisesabhāvato.",
  "anya-e0103n2:69_5": "Imehi kusaladhammehi atthī idamatthī,",
  "anya-e0103n2:69_6": "yena ñāṇena pabbajitena nāma paṁsukūlikaṅgādīsu patiṭṭhitena bhavitabbanti yathānusiṭṭhaṁ dhutaguṇe samādiyati ceva pariharati ca, taṁ ñāṇaṁ idamatthitā.",
  "anya-e0103n2:69_7": "Tenāha ‘‘idamatthitā ñāṇamevā’’ti.",
  "anya-e0103n2:69_8": "Paṭikkhepavatthūsūti gahapaticīvarādīsu tehi tehi dhutaṅgehi paṭikkhipitabbavatthūsu. Lobhanti taṇhaṁ.",
  "anya-e0103n2:69_9": "Tesveva vāti paṭikkhepavatthūsu eva.",
  "anya-e0103n2:69_10": "Ādīnavapaṭicchādakanti ārakkhadukkhaparādhīnavutticorabhayādiādīnavapaṭicchādakaṁ.",
  "anya-e0103n2:69_11": "Anuññātānanti satthārā nicchandarāgaparibhogavasena anuññātānaṁ sukhasamphassaattharaṇapāvuraṇādīnaṁ.",
  "anya-e0103n2:69_12": "Paṭisevanamukhenāti paṭisevanadvārena, tena lesenāti attho.",
  "anya-e0103n2:69_13": "Atisallekhamukhenāti ativiya sallekhapaṭipattimukhena,",
  "anya-e0103n2:69_14": "ukkaṭṭhassa vattanakānampi paṭikkhipanavasenāti attho.",
  "anya-e0103n2:70_0": "Sukhumakaraṇasannissayo rāgo dukkhāya paṭipattiyā patiṭṭhaṁ na labhatīti āha ‘‘dukkhāpaṭipadañca nissāya rāgo vūpasammatī’’ti.",
  "anya-e0103n2:70_1": "Sallekho nāma sampajānassa hoti,",
  "anya-e0103n2:70_2": "satisampajaññe moho apatiṭṭhova appamādasambhavatoti vuttaṁ ‘‘sallekhaṁ nissāya appamattassa moho pahīyatī’’ti. Etthāti etesu dhutaṅgesu. Tatthāti araññarukkhamūlesu.",
  "anya-e0103n2:71_0": "Sīsaṅgānīti sīsabhūtāni aṅgāni,",
  "anya-e0103n2:71_1": "paresampi kesañci nānantarikatāya,",
  "anya-e0103n2:71_2": "sukaratāya ca saṅgaṇhanato uttamaṅgānīti attho.",
  "anya-e0103n2:71_3": "Asambhinnaṅgānīti kehici sambhedarahitāni,",
  "anya-e0103n2:71_4": "visuṁyeva aṅgānīti vuttaṁ hoti.",
  "anya-e0103n2:71_5": "Kammaṭṭhānaṁ vaḍḍhati rāgacaritassa mohacaritassa dosacaritassāpi,",
  "anya-e0103n2:71_6": "taṁ ekaccaṁ dhutaṅgaṁ sevantassāti adhippāyo.",
  "anya-e0103n2:71_7": "Hāyati kammaṭṭhānaṁ sukumārabhāvenalūkhapaṭipattiṁ asahantassa.",
  "anya-e0103n2:71_8": "Vaḍḍhateva mahāpurisajātikassāti adhippāyo.",
  "anya-e0103n2:71_9": "Na vaḍḍhati kammaṭṭhānaṁ upanissayarahitassa.",
  "anya-e0103n2:71_10": "Ekameva hi dhutaṅgaṁ yathā kilesadhunanaṭṭhena, evaṁ cetanāsabhāvattā. Tenāha ‘‘samādānacetanā’’ti.",
  "anya-e0103n2:72_0": "Terasāpi dhutaṅgāni samādāya pariharantānaṁ puggalānaṁ vasena ‘‘dvācattālīsa hontī’’ti vatvā bhikkhūnaṁ terasannampi pariharaṇassa ekajjhaṁyeva sambhavaṁ dassetuṁ ‘‘sace hī’’tiādi vuttaṁ.",
  "anya-e0103n2:72_1": "Tattha ‘‘ekappahārena sabbadhutaṅgāni paribhuñjituṁ sakkotī’’ti vuttaṁ.",
  "anya-e0103n2:72_2": "Kathaṁ abbhokāse viharantassa rukkhamūlikaṅgaṁ? ‘‘Channaṁ paṭikkhipāmi,",
  "anya-e0103n2:72_3": "rukkhamūlikaṅgaṁ samādiyāmī’’ti (visuddhi.",
  "anya-e0103n2:72_4": "1.32) vacanato channe aruṇaṁ uṭṭhāpitamatte dhutaṅgaṁ bhijjati, na abbhokāse,",
  "anya-e0103n2:72_5": "tasmā bhedahetuno abhāvena tampi arogameva.",
  "anya-e0103n2:72_6": "Tathā senāsanaloluppassa abhāvena yathāsanthatikaṅganti daṭṭhabbaṁ.",
  "anya-e0103n2:72_7": "Āraññikaṅgaṁ gaṇamhā ohīyanasikkhāpadena (pāci. 691-692) paṭikkhittaṁ,",
  "anya-e0103n2:72_8": "khalupacchābhattikaṅgaṁ anatirittabhojanasikkhāpadena (pāci. 238-240).",
  "anya-e0103n2:72_9": "Pavāritāya hi bhikkhuniyā atirittaṁ katvā bhuñjituṁ na labbhati.",
  "anya-e0103n2:72_10": "Kappiye ca vatthusmiṁ lolatāpahānāya dhutaṅgasamādānaṁ, na akappiye,",
  "anya-e0103n2:72_11": "sikkhāpadeneva paṭikkhittattā.",
  "anya-e0103n2:72_12": "Aṭṭheva honti bhikkhuniyā saṁkaccikacīvarādīhi saddhiṁ pañcapi ticīvarasaṅkhameva gacchantīti katvā.",
  "anya-e0103n2:72_13": "Yathāvuttesūti bhikkhūnaṁ vuttesu terasasu ticīvarādhiṭṭhānavinayakammābhāvato ṭhapetvā tecīvarikaṅgaṁ dvādasa sāmaṇerānaṁ.",
  "anya-e0103n2:72_14": "Sattāti bhikkhunīnaṁ vuttesu aṭṭhasu ekaṁ pahāya satta ticīvarādhiṭṭhānavinayakammābhāvato.",
  "anya-e0103n2:72_15": "‘‘Ṭhapetvā tecīvarikaṅga’’nti hi imaṁ anuvattamānameva katvā ‘‘satta sikkhamānasāmaṇerīna’’nti vuttaṁ.",
  "anya-e0103n2:72_16": "Patirūpānīti upāsakabhāvassa anucchavikāni.",
  "anya-e0103n2:73_0": "Dhutaṅganiddesavaṇṇanā niṭṭhitā.",
  "anya-e0103n2:74_0": "Iti dutiyaparicchedavaṇṇanā."
}