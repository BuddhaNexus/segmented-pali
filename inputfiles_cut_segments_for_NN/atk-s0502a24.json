{
  "atk-s0502a24:0_0": "24. Taṇhāvaggo",
  "atk-s0502a24:1_0": "1. Kapilamacchavatthu",
  "atk-s0502a24:2_0": "Manujassāti imaṁ dhammadesanaṁ satthā jetavane viharanto kapilamacchaṁ ārabbha kathesi.",
  "atk-s0502a24:3_0": "Atīte kira kassapabhagavato parinibbutakāle dve kulabhātaro nikkhamitvā sāvakānaṁ santike pabbajiṁsu.",
  "atk-s0502a24:3_1": "Tesu jeṭṭho sāgato nāma ahosi,",
  "atk-s0502a24:3_2": "kaniṭṭho kapilo nāma.",
  "atk-s0502a24:3_3": "Mātā pana nesaṁ sādhinī nāma,",
  "atk-s0502a24:3_4": "kaniṭṭhabhaginī tāpanā nāma.",
  "atk-s0502a24:3_5": "Tāpi bhikkhunīsu pabbajiṁsu.",
  "atk-s0502a24:3_6": "Evaṁ tesu pabbajitesu ubho bhātaro ācariyupajjhāyānaṁ vattapaṭivattaṁ katvā viharantā ekadivasaṁ, ‘‘bhante,",
  "atk-s0502a24:3_7": "imasmiṁ sāsane kati dhurānī’’ti pucchitvā ‘‘ganthadhuraṁ vipassanādhurañcāti dve dhurānī’’ti sutvā jeṭṭho",
  "atk-s0502a24:3_8": "‘‘vipassanādhuraṁ pūressāmī’’ti pañca vassāni ācariyupajjhāyānaṁ santike vasitvā yāva arahattā kammaṭṭhānaṁ",
  "atk-s0502a24:3_9": "gahetvā araññaṁ pavisitvā vāyamanto arahattaṁ pāpuṇi.",
  "atk-s0502a24:3_10": "Kaniṭṭho ‘‘ahaṁ tāva taruṇo,",
  "atk-s0502a24:3_11": "vuḍḍhakāle vipassanādhuraṁ pūressāmī’’ti ganthadhuraṁ paṭṭhapetvā tīṇi piṭakāni uggaṇhi.",
  "atk-s0502a24:3_12": "Tassa pariyattiṁ nissāya mahāparivāro,",
  "atk-s0502a24:3_13": "parivāraṁ nissāya lābho udapādi.",
  "atk-s0502a24:3_14": "So bāhusaccamadena matto lābhataṇhāya abhibhūto atipaṇḍitamānitāya parehi vuttaṁ kappiyampi ‘‘akappiya’’nti vadeti,",
  "atk-s0502a24:3_15": "akappiyampi ‘‘kappiya’’nti vadeti,",
  "atk-s0502a24:3_16": "sāvajjampi ‘‘anavajja’’nti,",
  "atk-s0502a24:3_17": "anavajjampi ‘‘sāvajja’’nti.",
  "atk-s0502a24:3_18": "So pesalehi bhikkhūhi ‘‘mā,",
  "atk-s0502a24:3_19": "āvuso kapila,",
  "atk-s0502a24:3_20": "evaṁ avacā’’ti vatvā dhammañca vinayañca dassetvā ovadiyamānopi ‘‘tumhe kiṁ jānātha,",
  "atk-s0502a24:3_21": "rittamuṭṭhisadisā’’tiādīni vatvā khuṁsento vambhento carati.",
  "atk-s0502a24:3_22": "Athassa bhātu sāgatattherassāpi bhikkhū tamatthaṁ ārocesuṁ.",
  "atk-s0502a24:3_23": "Sopi naṁ upasaṅkamitvā,",
  "atk-s0502a24:3_24": "‘‘āvuso kapila,",
  "atk-s0502a24:3_25": "tumhādisānañhi sammāpaṭipatti sāsanassa āyu nāma,",
  "atk-s0502a24:3_26": "tasmā paṭipattiṁ pahāya kappiyādīni paṭibāhanto mā evaṁ avacā’’ti ovadi.",
  "atk-s0502a24:3_27": "So tassapi vacanaṁ nādiyi.",
  "atk-s0502a24:3_28": "Evaṁ santepi thero dvattikkhattuṁ ovaditvā ovādaṁ agaṇhantaṁ ‘‘nāyaṁ mama vacanaṁ karotī’’ti ñatvā ‘‘tena, āvuso,",
  "atk-s0502a24:3_29": "paññāyissasi sakena kammenā’’ti vatvā pakkāmi .",
  "atk-s0502a24:3_30": "Tato paṭṭhāya naṁ aññe pesalā bhikkhū chaḍḍayiṁsu.",
  "atk-s0502a24:4_0": "So durācāro hutvā durācāraparivuto viharanto ekadivasaṁ uposathagge ‘‘pātimokkhaṁ uddisissāmī’’ti bījaniṁ ādāya dhammāsane nisīditvā ‘‘vattati, āvuso,",
  "atk-s0502a24:4_1": "ettha sannipatitānaṁ bhikkhūnaṁ pātimokkha’’nti pucchitvā ‘‘ko attho imassa paṭivacanena dinnenā’’ti tuṇhībhūte bhikkhū disvā, ‘‘āvuso,",
  "atk-s0502a24:4_2": "dhammo vā vinayo vā natthi,",
  "atk-s0502a24:4_3": "pātimokkhena sutena vā asutena vā ko attho’’ti vatvā āsanā vuṭṭhahi.",
  "atk-s0502a24:4_4": "Evaṁ so kassapassa bhagavato pariyattisāsanaṁ osakkāpesi.",
  "atk-s0502a24:4_5": "Sāgatattheropi tadaheva parinibbāyi.",
  "atk-s0502a24:4_6": "Kapilo āyupariyosāne avīcimhi mahāniraye nibbatti.",
  "atk-s0502a24:4_7": "Sāpissa mātā ca bhaginī ca tasseva diṭṭhānugatiṁ āpajjitvā pesale bhikkhū akkositvā paribhāsitvā tattheva nibbattiṁsu.",
  "atk-s0502a24:5_0": "Tasmiṁ pana kāle pañcasatā purisā gāmaghātakādīni katvā corikāya jīvantā janapadamanussehi anubaddhā",
  "atk-s0502a24:5_1": "palāyamānā araññaṁ pavisitvā tattha kiñci paṭisaraṇaṁ apassantā aññataraṁ āraññikaṁ bhikkhuṁ disvā vanditvā",
  "atk-s0502a24:5_2": "‘‘paṭisaraṇaṁ no, bhante,",
  "atk-s0502a24:5_3": "hothā’’ti vadiṁsu.",
  "atk-s0502a24:5_4": "Thero ‘‘tumhākaṁ sīlasadisaṁ paṭisaraṇaṁ nāma natthi,",
  "atk-s0502a24:5_5": "sabbepi pañcasīlāni samādiyathā’’ti āha.",
  "atk-s0502a24:5_6": "Te ‘‘sādhū’’ti sampaṭicchitvā sīlāni samādiyiṁsu.",
  "atk-s0502a24:5_7": "Atha ne thero ovadi –",
  "atk-s0502a24:5_8": "‘‘idāni tumhe sīlavantā,",
  "atk-s0502a24:5_9": "jīvitahetupi vo neva sīlaṁ atikkamitabbaṁ,",
  "atk-s0502a24:5_10": "na manopadoso kātabbo’’ti.",
  "atk-s0502a24:5_11": "Te ‘‘sādhū’’ti sampaṭicchiṁsu.",
  "atk-s0502a24:5_12": "Atha ne janapadamanussā taṁ ṭhānaṁ patvā ito cito ca pariyesamānā te core disvā sabbe te jīvitā voropesuṁ.",
  "atk-s0502a24:5_13": "Te kālaṁ katvā devaloke nibbattiṁsu,",
  "atk-s0502a24:5_14": "corajeṭṭhako jeṭṭhakadevaputto ahosi.",
  "atk-s0502a24:6_0": "Te anulomapaṭilomavasena ekaṁ buddhantaraṁ devaloke saṁsaritvā imasmiṁ buddhuppāde sāvatthinagaradvāre pañcasatakulike kevaṭṭagāme nibbattiṁsu.",
  "atk-s0502a24:6_1": "Jeṭṭhakadevaputto kevaṭṭajeṭṭhakassa gehe paṭisandhiṁ gaṇhi,",
  "atk-s0502a24:6_2": "itare itaresu.",
  "atk-s0502a24:6_3": "Evaṁ tesaṁ ekadivaseyeva paṭisandhigahaṇañca mātukucchito nikkhamanañca ahosi.",
  "atk-s0502a24:6_4": "Kevaṭṭajeṭṭhako ‘‘atthi nu kho imasmiṁ gāme aññepi dārakā ajja jātā’’ti pariyesāpetvā tesaṁ jātabhāvaṁ",
  "atk-s0502a24:6_5": "ñatvā ‘‘ete mama puttassa sahāyakā bhavissantī’’ti sabbesaṁ posāvanikaṁ dāpesi.",
  "atk-s0502a24:6_6": "Te sabbepi sahapaṁsukīḷakā sahāyakā hutvā anupubbena vayappattā ahesuṁ.",
  "atk-s0502a24:6_7": "Tesaṁ kevaṭṭajeṭṭhakaputtova yasato ca tejato ca aggapuriso ahosi.",
  "atk-s0502a24:7_0": "Kapilopi ekaṁ buddhantaraṁ niraye paccitvā vipākāvasesena tasmiṁ kāle aciravatiyā suvaṇṇavaṇṇo duggandhamukho maccho hutvā nibbatti.",
  "atk-s0502a24:7_1": "Athekadivasaṁ te sahāyakā ‘‘macche bandhissāmā’’ti jālādīni gahetvā nadiyā khipiṁsu.",
  "atk-s0502a24:7_2": "Atha nesaṁ antojālaṁ so maccho pāvisi .",
  "atk-s0502a24:7_3": "Taṁ disvā sabbe kevaṭṭagāmavāsino uccāsaddamakaṁsu –",
  "atk-s0502a24:7_4": "‘‘puttā no paṭhamaṁ macche bandhantā suvaṇṇamacchaṁ bandhiṁsu,",
  "atk-s0502a24:7_5": "idāni no rājā bahudhanaṁ dassatī’’ti.",
  "atk-s0502a24:7_6": "Tepi kho sahāyakā macchaṁ nāvāya pakkhipitvā nāvaṁ ukkhipitvā rañño santikaṁ agamaṁsu.",
  "atk-s0502a24:7_7": "Raññāpi taṁ disvāva ‘‘kiṁ eta’’nti vutte ‘‘maccho,",
  "atk-s0502a24:7_8": "devā’’ti āhaṁsu.",
  "atk-s0502a24:7_9": "Rājā suvaṇṇavaṇṇaṁ macchaṁ disvā ‘‘satthā etassa suvaṇṇavaṇṇakāraṇaṁ jānissatī’’ti macchaṁ gāhāpetvā bhagavato santikaṁ agamāsi.",
  "atk-s0502a24:7_10": "Macchena mukhe vivaṭamatteyeva sakalajetavanaṁ ativiya duggandhaṁ ahosi.",
  "atk-s0502a24:7_11": "Rājā satthāraṁ pucchi – ‘‘kasmā, bhante,",
  "atk-s0502a24:7_12": "maccho suvaṇṇavaṇṇo jāto,",
  "atk-s0502a24:7_13": "kasmā cassa mukhato duggandho vāyatī’’ti?",
  "atk-s0502a24:8_0": "Ayaṁ, mahārāja,",
  "atk-s0502a24:8_1": "kassapabhagavato pāvacane kapilo nāma bhikkhu ahosi bahussuto mahāparivāro lābhataṇhāya abhibhūto attano vacanaṁ agaṇhantānaṁ akkosakaparibhāsako,",
  "atk-s0502a24:8_2": "tassa ca bhagavato sāsanaṁ osakkāpesi,",
  "atk-s0502a24:8_3": "so tena kammena avīcimhi nibbattitvā vipākāvasesena idāni maccho hutvā jāto.",
  "atk-s0502a24:8_4": "Yaṁ pana so dīgharattaṁ buddhavacanaṁ vācesi,",
  "atk-s0502a24:8_5": "buddhassa ca guṇaṁ kathesi,",
  "atk-s0502a24:8_6": "tassa nissandena imaṁ suvaṇṇavaṇṇaṁ paṭilabhi.",
  "atk-s0502a24:8_7": "Yaṁ bhikkhūnaṁ akkosakaparibhāsako ahosi,",
  "atk-s0502a24:8_8": "tenassa mukhato duggandho vāyati.",
  "atk-s0502a24:8_9": "‘‘Kathāpemi naṁ,",
  "atk-s0502a24:8_10": "mahārājā’’ti?",
  "atk-s0502a24:8_11": "‘‘Kathāpetha,",
  "atk-s0502a24:8_12": "bhante’’ti.",
  "atk-s0502a24:8_13": "Atha naṁ satthā pucchi –",
  "atk-s0502a24:8_14": "‘‘tvaṁsi kapilo’’ti? ‘‘Āma, bhante,",
  "atk-s0502a24:8_15": "ahaṁ kapilo’’ti.",
  "atk-s0502a24:8_16": "‘‘Kuto āgatosī’’ti?",
  "atk-s0502a24:8_17": "‘‘Avīcimahānirayato,",
  "atk-s0502a24:8_18": "bhante’’ti.",
  "atk-s0502a24:8_19": "‘‘Jeṭṭhabhātiko te sāgato kuhiṁ gato’’ti?",
  "atk-s0502a24:8_20": "‘‘Parinibbuto,",
  "atk-s0502a24:8_21": "bhante’’ti.",
  "atk-s0502a24:8_22": "‘‘Mātā pana te sādhinī kaha’’nti?",
  "atk-s0502a24:8_23": "‘‘Mahāniraye nibbattā,",
  "atk-s0502a24:8_24": "bhante’’ti.",
  "atk-s0502a24:8_25": "‘‘Kaniṭṭhabhaginī ca te tāpanā kaha’’nti?",
  "atk-s0502a24:8_26": "‘‘Mahāniraye nibbattā,",
  "atk-s0502a24:8_27": "bhante’’ti.",
  "atk-s0502a24:8_28": "‘‘Idāni tvaṁ kahaṁ gamissasī’’ti?",
  "atk-s0502a24:8_29": "‘‘Avīcimahānirayameva,",
  "atk-s0502a24:8_30": "bhante’’ti vatvā vippaṭisārābhibhūto nāvaṁ sīsena paharitvā tāvadeva kālaṁ katvā niraye nibbatti.",
  "atk-s0502a24:8_31": "Mahājano saṁviggo ahosi lomahaṭṭhajāto.",
  "atk-s0502a24:9_0": "Atha bhagavā tasmiṁ khaṇe sannipatitāya parisāya cittācāraṁ oloketvā taṅkhaṇānurūpaṁ dhammaṁ desetuṁ ‘‘dhammacariyaṁ brahmacariyaṁ,",
  "atk-s0502a24:9_1": "etadāhu vasuttama’’nti suttanipāte (su. ni.",
  "atk-s0502a24:9_2": "276) kapilasuttaṁ kathetvā imā gāthā abhāsi –",
  "atk-s0502a24:10_0": "334.",
  "atk-s0502a24:11_0": " ‘‘Manujassa pamattacārino, taṇhā vaḍḍhati māluvā viya;",
  "atk-s0502a24:12_0": "So plavatī hurā huraṁ, phalamicchaṁva vanasmi vānaro.",
  "atk-s0502a24:13_0": "335.",
  "atk-s0502a24:14_0": " ‘‘Yaṁ esā sahate jammī, taṇhā loke visattikā;",
  "atk-s0502a24:15_0": "Sokā tassa pavaḍḍhanti, abhivaṭṭhaṁva bīraṇaṁ.",
  "atk-s0502a24:16_0": "336.",
  "atk-s0502a24:17_0": " ‘‘Yo cetaṁ sahate jammiṁ, taṇhaṁ loke duraccayaṁ;",
  "atk-s0502a24:18_0": "Sokā tamhā papatanti, udabinduva pokkharā.",
  "atk-s0502a24:19_0": "337.",
  "atk-s0502a24:20_0": " ‘‘Taṁ vo vadāmi bhaddaṁ vo, yāvantettha samāgatā;",
  "atk-s0502a24:21_0": "Taṇhāya mūlaṁ khaṇatha, usīratthova bīraṇaṁ;",
  "atk-s0502a24:22_0": "Mā vo naḷaṁva sotova, māro bhañji punappuna’’nti.",
  "atk-s0502a24:23_0": "Tattha pamattacārinoti sativossaggalakkhaṇena pamādena pamattacārissa puggalassa neva jhānaṁ na vipassanā na maggaphalāni vaḍḍhanti.",
  "atk-s0502a24:23_1": "Yathā pana rukkhaṁ saṁsibbantī pariyonandhantī tassa vināsāya māluvālatā vaḍḍhati ,",
  "atk-s0502a24:23_2": "evamassa cha dvārāni nissāya punappunaṁ uppajjanato taṇhā vaḍḍhatīti attho.",
  "atk-s0502a24:23_3": "So plavatī hurā huranti so taṇhāvasiko puggalo bhave bhave uplavati dhāvati.",
  "atk-s0502a24:23_4": "Yathā kiṁ viyāti?",
  "atk-s0502a24:23_5": "Phalamicchaṁva vanasmi vānaro,",
  "atk-s0502a24:23_6": "yathā rukkhaphalaṁ icchanto vānaro vanasmiṁ dhāvati,",
  "atk-s0502a24:23_7": "tassa tassa rukkhassa sākhaṁ gaṇhāti,",
  "atk-s0502a24:23_8": "taṁ muñcitvā aññaṁ gaṇhāti,",
  "atk-s0502a24:23_9": "tampi muñcitvā aññaṁ gaṇhāti,",
  "atk-s0502a24:23_10": "‘‘sākhaṁ alabhitvā sannisinno’’ti vattabbataṁ nāpajjati,",
  "atk-s0502a24:23_11": "evameva taṇhāvasiko puggalo hurā huraṁ dhāvanto ‘‘ārammaṇaṁ alabhitvā taṇhāya apavattaṁ patto’’ti vattabbataṁ nāpajjati.",
  "atk-s0502a24:24_0": "Yanti yaṁ puggalaṁ esā lāmakabhāvena jammī visāhāratāya visapupphatāya visaphalatāya visaparibhogatāya",
  "atk-s0502a24:24_1": "rūpādīsu visattatāya āsattatāya visattikāti saṅkhyaṁ gatā chadvārikataṇhā abhibhavati.",
  "atk-s0502a24:24_2": "Yathā nāma vassāne punappunaṁ vassantena devena abhivaṭṭhaṁ bīraṇatiṇaṁ vaḍḍhati,",
  "atk-s0502a24:24_3": "evaṁ tassa puggalassa anto vaṭṭamūlakā sokā abhivaḍḍhantīti attho.",
  "atk-s0502a24:25_0": "Duraccayanti yo pana puggalo evaṁ vuttappakāraṁ atikkamituṁ pajahituṁ dukkaratāya duraccayaṁ taṇhaṁ sahati abhibhavati,",
  "atk-s0502a24:25_1": "tamhā puggalā vaṭṭamūlakā sokā papatanti.",
  "atk-s0502a24:25_2": "Yathā nāma pokkhare padumapatte patitaṁ udakabindu na patiṭṭhāti,",
  "atk-s0502a24:25_3": "evaṁ na patiṭṭhahantīti attho.",
  "atk-s0502a24:26_0": "Taṁ vo vadāmīti tena kāraṇena ahaṁ tumhe vadāmi.",
  "atk-s0502a24:26_1": "Bhaddaṁ voti bhaddaṁ tumhākaṁ hotu,",
  "atk-s0502a24:26_2": "mā ahaṁ kapilo viya vināsaṁ pāpuṇathāti attho.",
  "atk-s0502a24:26_3": "Mūlanti imissā chadvārikataṇhāya arahattamaggañāṇena mūlaṁ khaṇatha.",
  "atk-s0502a24:26_4": "Kiṁ viyāti?",
  "atk-s0502a24:26_5": "Usīratthova bīraṇaṁ,",
  "atk-s0502a24:26_6": "yathā usīrena atthiko puriso mahantena kudālena bīraṇaṁ khaṇati,",
  "atk-s0502a24:26_7": "evamassā mūlaṁ khaṇathāti attho.",
  "atk-s0502a24:26_8": "Mā vo naḷaṁva sotova,",
  "atk-s0502a24:26_9": "māro bhañji punappunanti mā tumhe nadīsote jātaṁ naḷaṁ mahāvegena āgato nadīsoto viya kilesamāro maraṇamāro",
  "atk-s0502a24:26_10": "devaputtamāro ca punappunaṁ bhañjatūti attho.",
  "atk-s0502a24:27_0": "Desanāvasāne pañcasatāpi kevaṭṭaputtā saṁvegaṁ āpajjitvā dukkhassantakiriyaṁ patthayamānā satthu santike",
  "atk-s0502a24:27_1": "pabbajitvā na cirasseva dukkhassantaṁ katvā satthārā saddhiṁ āneñjavihārasamāpattidhammaparibhogena ekaparibhogā ahesunti.",
  "atk-s0502a24:28_0": "Kapilamacchavatthu paṭhamaṁ.",
  "atk-s0502a24:29_0": "2. Sūkarapotikāvatthu",
  "atk-s0502a24:30_0": "Yathāpi mūleti imaṁ dhammadesanaṁ satthā veḷuvane viharanto gūthasūkarapotikaṁ ārabbha kathesi.",
  "atk-s0502a24:31_0": "Ekasmiṁ kira samaye satthā rājagahaṁ piṇḍāya pavisanto ekaṁ sūkarapotikaṁ disvā sitaṁ pātvākāsi.",
  "atk-s0502a24:31_1": "Tassa sitaṁ karontassa mukhavivaraniggataṁ dantobhāsamaṇḍalaṁ disvā ānandatthero ‘‘ko nu kho, bhante,",
  "atk-s0502a24:31_2": "hetu sitassa pātukammāyā’’ti sitakāraṇaṁ pucchi.",
  "atk-s0502a24:31_3": "Atha naṁ satthā āha –",
  "atk-s0502a24:31_4": "‘‘passasetaṁ, ānanda,",
  "atk-s0502a24:31_5": "sūkarapotika’’nti? ‘‘Āma,",
  "atk-s0502a24:31_6": "bhante’’ti.",
  "atk-s0502a24:31_7": "Esā kakusandhassa bhagavato sāsane ekāya āsanasālāya sāmantā kukkuṭī ahosi.",
  "atk-s0502a24:31_8": "Sā ekassa yogāvacarassa vipassanākammaṭṭhānaṁ sajjhāyantassa dhammaghosaṁ sutvā tato cutā rājakule nibbattitvā ubbarī nāma rājadhītā ahosi.",
  "atk-s0502a24:31_9": "Sā aparabhāge sarīravalañjaṭṭhānaṁ paviṭṭhā puḷavakarāsiṁ disvā tattha puḷavakasaññaṁ uppādetvā paṭhamaṁ jhānaṁ paṭilabhi.",
  "atk-s0502a24:31_10": "Sā tattha yāvatāyukaṁ ṭhatvā tato cutā brahmaloke nibbatti.",
  "atk-s0502a24:31_11": "Tato cavitvā puna gativasena ālulamānā idāni sūkarayoniyaṁ nibbatti,",
  "atk-s0502a24:31_12": "idaṁ kāraṇaṁ disvā mayā sitaṁ pātukatanti.",
  "atk-s0502a24:31_13": "Taṁ sutvā ānandattherappamukhā bhikkhū mahantaṁ saṁvegaṁ paṭilabhiṁsu.",
  "atk-s0502a24:31_14": "Satthā tesaṁ saṁvegaṁ uppādetvā bhavataṇhāya ādīnavaṁ pakāsento antaravīthiyaṁ ṭhitakova imā gāthā abhāsi –",
  "atk-s0502a24:32_0": "338.",
  "atk-s0502a24:33_0": " ‘‘Yathāpi mūle anupaddave daḷhe,",
  "atk-s0502a24:34_0": "Chinnopi rukkho punareva rūhati;",
  "atk-s0502a24:35_0": "Evampi taṇhānusaye anūhate,",
  "atk-s0502a24:36_0": "Nibbattatī dukkhamidaṁ punappunaṁ.",
  "atk-s0502a24:37_0": "339.",
  "atk-s0502a24:38_0": " ‘‘Yassa chattiṁsati sotā, manāpasavanā bhusā;",
  "atk-s0502a24:39_0": "Mahāvahanti duddiṭṭhiṁ, saṅkappā rāganissitā.",
  "atk-s0502a24:40_0": "340.",
  "atk-s0502a24:41_0": " ‘‘Savanti sabbadhi sotā, latā uppajja tiṭṭhati;",
  "atk-s0502a24:42_0": "Tañca disvā lataṁ jātaṁ, mūlaṁ paññāya chindatha.",
  "atk-s0502a24:43_0": "341.",
  "atk-s0502a24:44_0": " ‘‘Saritāni sinehitāni ca,",
  "atk-s0502a24:45_0": "Somanassāni honti jantuno;",
  "atk-s0502a24:46_0": "Te sātasitā sukhesino,",
  "atk-s0502a24:47_0": "Te ve jātijarūpagā narā.",
  "atk-s0502a24:48_0": "342.",
  "atk-s0502a24:49_0": " ‘‘Tasiṇāya purakkhatā pajā,",
  "atk-s0502a24:50_0": "Parisappanti sasova bandhito;",
  "atk-s0502a24:51_0": "Saṁyojanasaṅgasattakā,",
  "atk-s0502a24:52_0": "Dukkhamupenti punappunaṁ cirāya.",
  "atk-s0502a24:53_0": "343.",
  "atk-s0502a24:54_0": " ‘‘Tasiṇāya purakkhatā pajā,",
  "atk-s0502a24:55_0": "Parisappanti sasova bandhito;",
  "atk-s0502a24:56_0": "Tasmā tasiṇaṁ vinodaye,",
  "atk-s0502a24:57_0": "Ākaṅkhanta virāgamattano’’ti.",
  "atk-s0502a24:58_0": "Tattha mūleti yassa rukkhassa catūsu disāsu catudhā heṭṭhā ca ujukameva gate pañcavidhamūle chedanaphālanapācanavijjhanādīnaṁ",
  "atk-s0502a24:58_1": "kenaci upaddavena anupaddave thirapattatāya daḷhe so rukkho uparicchinnopi sākhānaṁ vasena punadeva rūhati,",
  "atk-s0502a24:58_2": "evameva chadvārikāya taṇhāya anusaye arahattamaggañāṇena anuhate asamucchinne tasmiṁ tasmiṁ bhave jātiādibhedaṁ",
  "atk-s0502a24:58_3": "idaṁ dukkhaṁ punappunaṁ nibbattatiyevāti attho.",
  "atk-s0502a24:59_0": "Yassāti yassa puggalassa ‘‘iti ajjhattikassūpādāya aṭṭhārasa taṇhāvicaritāni bāhirassūpādāya aṭṭhārasa",
  "atk-s0502a24:59_1": "taṇhāvicaritānī’’ti imesaṁ taṇhāvicaritānaṁ vasena chattiṁsatiyā sotehi samannāgatā manāpesu rūpādīsu",
  "atk-s0502a24:59_2": "āsavati pavattatīti manāpasavanā taṇhā bhusā balavatī hoti,",
  "atk-s0502a24:59_3": "taṁ puggalaṁ vipannañāṇatāya duddiṭṭhiṁ punappunaṁ uppajjanato mahantabhāvena mahā hutvā jhānaṁ vā vipassanaṁ",
  "atk-s0502a24:59_4": "vā anissāya rāganissitā saṅkappā vahantīti attho.",
  "atk-s0502a24:60_0": "Savanti sabbadhi sotāti ime taṇhāsotā cakkhudvārādīnaṁ vasena sabbesu rūpādīsu ārammaṇesu savanato,",
  "atk-s0502a24:60_1": "sabbāpi rūpataṇhā…pe…",
  "atk-s0502a24:60_2": "dhammataṇhāti sabbabhavesu vā savanato sabbadhi savanti nāma.",
  "atk-s0502a24:60_3": "Latāti paliveṭhanaṭṭhena saṁsibbanaṭṭhena ca latā viyāti latā.",
  "atk-s0502a24:60_4": "Uppajja tiṭṭhatīti chahi dvārehi uppajjitvā rūpādīsu ārammaṇesu tiṭṭhati.",
  "atk-s0502a24:60_5": "Tañca disvāti taṁ pana taṇhālataṁ ‘‘etthesā taṇhā uppajjamānā uppajjatī’’ti jātaṭṭhānavasena disvā.",
  "atk-s0502a24:60_6": "Paññāyāti satthena vane jātaṁ lataṁ viya maggapaññāya mūle chindathāti attho.",
  "atk-s0502a24:61_0": "Saritānīti anusaṭāni payātāni.",
  "atk-s0502a24:61_1": "Sinehitānīti cīvarādīsu pavattasinehavasena sinehitāni ca,",
  "atk-s0502a24:61_2": "taṇhāsinehamakkhitānīti attho.",
  "atk-s0502a24:61_3": "Somanassānīti taṇhāvasikassa jantuno evarūpāni somanassāni bhavanti.",
  "atk-s0502a24:61_4": "Te sātasitāti te taṇhāvasikā puggalā sātanissitā sukhanissitā ca hutvā sukhesino sukhapariyesino bhavanti.",
  "atk-s0502a24:61_5": "Te veti ye evarūpā narā,",
  "atk-s0502a24:61_6": "te jātijarābyādhimaraṇāni upagacchantiyevāti jātijarūpagā nāma honti.",
  "atk-s0502a24:61_7": "Pajāti ime sattā tāsakaraṇena tasiṇāti saṅkhyaṁ gatāya taṇhāya purakkhatā parivāritā hutvā.",
  "atk-s0502a24:62_0": "Bandhitoti luddena araññe baddho saso viya parisappanti bhāyanti.",
  "atk-s0502a24:62_1": "Saṁyojanasaṅgasattakāti dasavidhena saṁyojanasaṅgena ceva sattavidhena rāgasaṅgādinā ca sattā baddhā tasmiṁ vā laggā hutvā.",
  "atk-s0502a24:62_2": "Cirāyāti ciraṁ dīghamaddhānaṁ punappunaṁ jātiādikaṁ dukkhaṁ upagacchantīti attho.",
  "atk-s0502a24:62_3": "Tasmāti yasmā tasiṇāya purakkhatā paliveṭhitā sattā,",
  "atk-s0502a24:62_4": "tasmā attano virāgaṁ rāgādivigamaṁ nibbānaṁ patthento ākaṅkamāno bhikkhu arahattamaggenetaṁ tasiṇaṁ vinodaye panuditvā nīharitvā chaḍḍeyyāti attho.",
  "atk-s0502a24:63_0": "Desanāvasāne bahū sotāpattiphalādīni pāpuṇiṁsu.",
  "atk-s0502a24:64_0": "Sāpi kho sūkarapotikā tato cavitvā suvaṇṇabhūmiyaṁ rājakule nibbatti,",
  "atk-s0502a24:64_1": "tato cutā bārāṇasiyaṁ,",
  "atk-s0502a24:64_2": "tato cutā suppārakapaṭṭane assavāṇijagehe nibbatti,",
  "atk-s0502a24:64_3": "tato cutā kāvīrapaṭṭane nāvikassa gehe nibbatti,",
  "atk-s0502a24:64_4": "tato cutā anurādhapure issarakulagehe nibbatti,",
  "atk-s0502a24:64_5": "tato cutā tasseva dakkhiṇadisāya bhokkantagāme sumanassa nāma kuṭumbikassa dhītā nāmena sumanā eva hutvā nibbatti.",
  "atk-s0502a24:64_6": "Athassā pitā tasmiṁ gāme chaḍḍite dīghavāpiraṭṭhaṁ gantvā mahāmunigāme nāma vasi.",
  "atk-s0502a24:64_7": "Tattha naṁ duṭṭhagāmaṇirañño amacco lakuṇḍakaatimbaro nāma kenacideva karaṇīyena gato disvā mahantaṁ maṅgalaṁ katvā ādāya mahāpuṇṇagāmaṁ gato.",
  "atk-s0502a24:64_8": "Atha naṁ koṭipabbatamahāvihāravāsī mahāanuruddhatthero nāma tattha piṇḍāya caritvā tassā gehadvāre ṭhito disvā bhikkhūhi saddhiṁ kathesi, ‘‘āvuso,",
  "atk-s0502a24:64_9": "sūkarapotikā nāma lakuṇḍakaatimbaramahāmattassa bhariyabhāvaṁ pattā,",
  "atk-s0502a24:64_10": "aho acchariya’’nti.",
  "atk-s0502a24:64_11": "Sā taṁ kathaṁ sutvā atītabhave ugghāṭetvā jātissarañāṇaṁ paṭilabhi.",
  "atk-s0502a24:64_12": "Taṅkhaṇaññeva uppannasaṁvegā sāmikaṁ yācitvā mahantena issariyena pañcabalakattherīnaṁ santike pabbajitvā",
  "atk-s0502a24:64_13": "tissamahāvihāre mahāsatipaṭṭhānasuttakathaṁ sutvā sotāpattiphale patiṭṭhahi.",
  "atk-s0502a24:64_14": "Pacchā damiḷamaddane kate ñātīnaṁ vasanaṭṭhānaṁ bhokkantagāmameva gantvā tattha vasantī kallamahāvihāre āsīvisopamasuttantaṁ sutvā arahattaṁ pāpuṇi.",
  "atk-s0502a24:65_0": "Sā parinibbānadivase bhikkhubhikkhunīhi pucchitā bhikkhunisaṅghassa sabbaṁ imaṁ pavattiṁ nirantaraṁ kathetvā",
  "atk-s0502a24:65_1": "sannipatitassa bhikkhusaṅghassa majjhe maṇḍalārāmavāsinā dhammapadabhāṇakamahātissattherena saddhiṁ saṁsanditvā",
  "atk-s0502a24:65_2": "‘‘ahaṁ pubbe manussayoniyaṁ nibbattitvā tato cutā kukkuṭī hutvā tattha senassa santikā sīsacchedaṁ patvā",
  "atk-s0502a24:65_3": "rājagahe nibbattā,",
  "atk-s0502a24:65_4": "paribbājikāsu pabbajitvā paṭhamajjhānabhūmiyaṁ nibbattitvā tato cutā seṭṭhikule nibbattā nacirasseva",
  "atk-s0502a24:65_5": "cavitvā sūkarayoniṁ gantvā tato cutā suvaṇṇabhūmiṁ,",
  "atk-s0502a24:65_6": "tato cutā bārāṇasiṁ,",
  "atk-s0502a24:65_7": "tato cutā suppārakapaṭṭanaṁ,",
  "atk-s0502a24:65_8": "tato cutā kāvīrapaṭṭanaṁ,",
  "atk-s0502a24:65_9": "tato cutā anurādhapuraṁ,",
  "atk-s0502a24:65_10": "tato cutā bhokkantagāma’’nti evaṁ samavisame terasa attabhāve patvā ‘‘idāni ukkaṇṭhitvā pabbajitvā arahattaṁ pattā,",
  "atk-s0502a24:65_11": "sabbepi appamādena sampādethā’’ti vatvā catasso parisā saṁvejetvā parinibbāyīti.",
  "atk-s0502a24:66_0": "Sūkarapotikāvatthu dutiyaṁ.",
  "atk-s0502a24:67_0": "3. Vibbhantabhikkhuvatthu",
  "atk-s0502a24:68_0": "Yonibbanathoti imaṁ dhammadesanaṁ satthā veḷuvane viharanto ekaṁ vibbhantakaṁ bhikkhuṁ ārabbha kathesi.",
  "atk-s0502a24:69_0": "Eko kira mahākassapattherassa saddhivihāriko hutvā cattāri jhānāni uppādetvāpi attano mātulassa suvaṇṇakārassa",
  "atk-s0502a24:69_1": "gehe visabhāgārammaṇaṁ disvā tattha paṭibaddhacitto vibbhami.",
  "atk-s0502a24:69_2": "Atha naṁ manussā alasabhāvena kammaṁ kātuṁ anicchantaṁ gehā nīhariṁsu.",
  "atk-s0502a24:69_3": "So pāpamittasaṁsaggena corakammena jīvikaṁ kappento vicari.",
  "atk-s0502a24:69_4": "Atha naṁ ekadivasaṁ gahetvā pacchābāhaṁ gāḷhabandhanaṁ bandhitvā catukke catukke kasāhi tāḷentā āghātanaṁ nayiṁsu.",
  "atk-s0502a24:69_5": "Thero piṇḍāya carituṁ pavisanto taṁ dakkhiṇena dvārena nīhariyamānaṁ disvā bandhanaṁ sithilaṁ kāretvā",
  "atk-s0502a24:69_6": "‘‘pubbe tayā paricitakammaṭṭhānaṁ puna āvajjehī’’ti āha.",
  "atk-s0502a24:69_7": "So tena ovādena satuppādaṁ labhitvā puna catutthajjhānaṁ nibbattesi.",
  "atk-s0502a24:69_8": "Atha naṁ ‘‘āghātanaṁ netvā ghātessāmā’’ti sūle uttāsesuṁ.",
  "atk-s0502a24:69_9": "So na bhāyati na santasati.",
  "atk-s0502a24:69_10": "Athassa tasmiṁ tasmiṁ disābhāge ṭhitā manussā asisattitomarādīni āvudhāni ukkhipitvāpi taṁ asantasantameva disvā ‘‘passatha, bho,",
  "atk-s0502a24:69_11": "imaṁ purisaṁ,",
  "atk-s0502a24:69_12": "anekasatānañhi āvudhahatthānaṁ purisānaṁ majjhe neva chambhati na vedhati,",
  "atk-s0502a24:69_13": "aho acchariya’’nti acchariyabbhutajātā mahānādaṁ naditvā rañño taṁ pavattiṁ ārocesuṁ.",
  "atk-s0502a24:69_14": "Rājā taṁ kāraṇaṁ sutvā ‘‘vissajjetha na’’nti āha.",
  "atk-s0502a24:69_15": "Satthu santikampi gantvā tamatthaṁ ārocayiṁsu.",
  "atk-s0502a24:69_16": "Satthā obhāsaṁ pharitvā tassa dhammaṁ desento imaṁ gāthamāha –",
  "atk-s0502a24:70_0": "344.",
  "atk-s0502a24:71_0": " ‘‘Yo nibbanatho vanādhimutto,",
  "atk-s0502a24:72_0": "Vanamutto vanameva dhāvati;",
  "atk-s0502a24:73_0": "Taṁ puggalametha passatha,",
  "atk-s0502a24:74_0": "Mutto bandhanameva dhāvatī’’ti.",
  "atk-s0502a24:75_0": "Tassattho –",
  "atk-s0502a24:75_1": "yo puggalo gihibhāve ālayasaṅkhātaṁ vanathaṁ chaḍḍetvā pabbajitatāya nibbanatho dibbavihārasaṅkhāte tapovane",
  "atk-s0502a24:75_2": "adhimutto gharāvāsabandhanasaṅkhātā taṇhāvanā mutto hutvā puna gharāvāsabandhanasaṅkhātaṁ taṇhāvanameva dhāvati,",
  "atk-s0502a24:75_3": "etha taṁ puggalaṁ passatha,",
  "atk-s0502a24:75_4": "eso gharāvāsabandhanato mutto gharāvāsabandhanameva dhāvatīti.",
  "atk-s0502a24:76_0": "Imaṁ pana desanaṁ sutvā so rājapurisānaṁ antare sūlagge nisinnova udayabbayaṁ paṭṭhapetvā tilakkhaṇaṁ",
  "atk-s0502a24:76_1": "āropetvā saṅkhāre sammasanto sotāpattiphalaṁ patvā samāpattisukhaṁ anubhavanto vehāsaṁ uppatitvā ākāseneva",
  "atk-s0502a24:76_2": "satthu santikaṁ gantvā satthāraṁ vanditvā sarājikāya parisāya majjheyeva arahattaṁ pāpuṇīti.",
  "atk-s0502a24:77_0": "Vibbhantabhikkhuvatthu tatiyaṁ.",
  "atk-s0502a24:78_0": "4. Bandhanāgāravatthu",
  "atk-s0502a24:79_0": "Nataṁ daḷhanti imaṁ dhammadesanaṁ satthā jetavane viharanto bandhanāgāraṁ ārabbha kathesi.",
  "atk-s0502a24:80_0": "Ekasmiṁ kira kāle bahū sandhicchedakapanthaghātakamanussaghātake core ānetvā kosalarañño dassayiṁsu.",
  "atk-s0502a24:80_1": "Te rājā andubandhanarajjubandhanasaṅkhalikabandhanehi bandhāpesi.",
  "atk-s0502a24:80_2": "Tiṁsamattāpi kho jānapadā bhikkhū satthāraṁ daṭṭhukāmā āgantvā disvā vanditvā punadivase sāvatthiṁ piṇḍāya",
  "atk-s0502a24:80_3": "carantā bandhanāgāraṁ gantvā te core disvā piṇḍapātapaṭikkantā sāyanhasamaye tathāgataṁ upasaṅkamitvā,  ‘‘bhante,",
  "atk-s0502a24:80_4": "ajja amhehi piṇḍāya carantehi bandhanāgāre bahū corā andubandhanādīhi baddhā mahādukkhaṁ anubhavantā diṭṭhā,",
  "atk-s0502a24:80_5": "te tāni bandhanāni chinditvā palāyituṁ na sakkonti,",
  "atk-s0502a24:80_6": "atthi nu kho, bhante,",
  "atk-s0502a24:80_7": "tehi bandhanehi thirataraṁ aññaṁ bandhanaṁ nāmā’’ti pucchiṁsu. Satthā,",
  "atk-s0502a24:80_8": "‘‘bhikkhave,",
  "atk-s0502a24:80_9": "kiṁ bandhanāni nāmetāni,",
  "atk-s0502a24:80_10": "yaṁ panetaṁ dhanadhaññaputtadārādīsu taṇhāsaṅkhātaṁ kilesabandhanaṁ,",
  "atk-s0502a24:80_11": "etaṁ etehi sataguṇena sahassaguṇena satasahassaguṇena thirataraṁ,",
  "atk-s0502a24:80_12": "evaṁ mahantampi panetaṁ ducchindaniyaṁ bandhanaṁ porāṇakapaṇḍitā chinditvā himavantaṁ pavisitvā pabbajiṁsū’’ti vatvā atītaṁ āhari –",
  "atk-s0502a24:81_0": "Atīte bārāṇasiyaṁ brahmadatte rajjaṁ kārente bodhisatto ekasmiṁ duggatagahapatikule nibbatti.",
  "atk-s0502a24:81_1": "Tassa vayappattassa pitā kālamakāsi.",
  "atk-s0502a24:81_2": "So bhatiṁ katvā mātaraṁ posesi.",
  "atk-s0502a24:81_3": "Athassa mātā anicchamānasseva ekaṁ kuladhītaraṁ gehe katvā aparabhāge kālamakāsi.",
  "atk-s0502a24:81_4": "Bhariyāyapissa kucchiyaṁ gabbho patiṭṭhahi.",
  "atk-s0502a24:81_5": "So gabbhassa patiṭṭhitabhāvaṁ ajānantova, ‘‘bhadde,",
  "atk-s0502a24:81_6": "tvaṁ bhatiṁ katvā jīva,",
  "atk-s0502a24:81_7": "ahaṁ pabbajissāmī’’ti āha. ‘‘Sāmi,",
  "atk-s0502a24:81_8": "nanu gabbho me patiṭṭhito,",
  "atk-s0502a24:81_9": "mayi vijātāya dārakaṁ disvā pabbajissasī’’ti āha.",
  "atk-s0502a24:81_10": "So ‘‘sādhū’’ti sampaṭicchitvā tassā vijātakāle, ‘‘bhadde,",
  "atk-s0502a24:81_11": "tvaṁ sotthinā vijātā,",
  "atk-s0502a24:81_12": "idāni ahaṁ pabbajissāmī’’ti āpucchi.",
  "atk-s0502a24:81_13": "Atha naṁ sā ‘‘puttassa tāva thanapānato apagamanakālaṁ āgamehī’’ti vatvā puna gabbhaṁ gaṇhi.",
  "atk-s0502a24:81_14": "So cintesi –",
  "atk-s0502a24:81_15": "‘‘imaṁ sampaṭicchāpetvā gantuṁ na sakkā,",
  "atk-s0502a24:81_16": "imissā anācikkhitvāva palāyitvā pabbajissāmī’’ti.",
  "atk-s0502a24:81_17": "So tassā anācikkhitvāva rattibhāge uṭṭhāya palāyi.",
  "atk-s0502a24:81_18": "Atha naṁ nagaraguttikā aggahesuṁ.",
  "atk-s0502a24:81_19": "So ‘‘ahaṁ, sāmi,",
  "atk-s0502a24:81_20": "mātuposako nāma,",
  "atk-s0502a24:81_21": "vissajjetha ma’’nti attānaṁ vissajjāpetvā ekasmiṁ ṭhāne vasitvā isipabbajjaṁ pabbajitvā abhiññāsamāpattiyo labhitvā jhānakīḷāya kīḷanto vihāsi.",
  "atk-s0502a24:81_22": "So tattha vasantoyeva ‘‘evarūpampi nāma me ducchindaniyaṁ puttadārabandhanaṁ kilesabandhanaṁ chinna’’nti imaṁ udānaṁ udānesi.",
  "atk-s0502a24:82_0": "Satthā imaṁ atītaṁ āharitvā tena udānitaṁ udānaṁ pakāsento imā gāthā abhāsi –",
  "atk-s0502a24:83_0": "345.",
  "atk-s0502a24:84_0": " ‘‘Na taṁ daḷhaṁ bandhanamāhu dhīrā,",
  "atk-s0502a24:85_0": "Yadāyasaṁ dārujapabbajañca;",
  "atk-s0502a24:86_0": "Sārattarattā maṇikuṇḍalesu,",
  "atk-s0502a24:87_0": "Puttesu dāresu ca yā apekkhā.",
  "atk-s0502a24:88_0": "346.",
  "atk-s0502a24:89_0": " ‘‘Etaṁ daḷhaṁ bandhanamāhu dhīrā,",
  "atk-s0502a24:90_0": "Ohārinaṁ sithilaṁ duppamuñcaṁ;",
  "atk-s0502a24:91_0": "Etampi chetvāna paribbajanti,",
  "atk-s0502a24:92_0": "Anapekkhino kāmasukhaṁ pahāyā’’ti.",
  "atk-s0502a24:93_0": "Tattha dhīrāti buddhādayo paṇḍitapurisā yaṁ saṅkhalikasaṅkhātaṁ ayasā nibbattaṁ āyasaṁ,",
  "atk-s0502a24:93_1": "andubandhanasaṅkhātaṁ dārujaṁ,",
  "atk-s0502a24:93_2": "yañca pabbajatiṇehi vā aññehi vā vākādīhi rajjuṁ katvā kataṁ rajjubandhanaṁ,",
  "atk-s0502a24:93_3": "taṁ asiādīhi chindituṁ sakkuṇeyyabhāvena thiranti na vadantīti attho.",
  "atk-s0502a24:93_4": "Sārattarattāti sārattā hutvā rattā,",
  "atk-s0502a24:93_5": "bahalatararāgarattāti attho.",
  "atk-s0502a24:93_6": "Maṇikuṇḍalesūti maṇīsu ceva kuṇḍalesu ca,",
  "atk-s0502a24:93_7": "maṇivicittesu vā kuṇḍalesu.",
  "atk-s0502a24:93_8": "Etaṁ daḷhanti ye maṇikuṇḍalesu sārattarattā,",
  "atk-s0502a24:93_9": "tesaṁ so rāgo ca yā puttadāresu apekkhā taṇhā,",
  "atk-s0502a24:93_10": "etaṁ kilesamayaṁ bandhanañca paṇḍitapurisā daḷhanti vadanti.",
  "atk-s0502a24:93_11": "Ohārinanti ākaḍḍhitvā catūsu apāyesu pātanato avaharati heṭṭhā haratīti ohārinaṁ.",
  "atk-s0502a24:93_12": "Sithilanti bandhanaṭṭhāne chavicammamaṁsāni na chindati,",
  "atk-s0502a24:93_13": "lohitaṁ na nīharati,",
  "atk-s0502a24:93_14": "bandhanabhāvampi ajānāpetvā thalapathajalapathādīsu kammāni kātuṁ detīti sithilaṁ.",
  "atk-s0502a24:93_15": "Duppamuñcanti lobhavasena hi ekavārampi uppannaṁ kilesabandhanaṁ daṭṭhaṭṭhānato kacchapo viya dummociyaṁ hotīti duppamuñcaṁ.",
  "atk-s0502a24:93_16": "Etampi chetvānāti etaṁ daḷhampi kilesabandhanaṁ ñāṇakhaggena chinditvā anapekkhino hutvā kāmasukhaṁ pahāya paribbajanti,",
  "atk-s0502a24:93_17": "pakkamanti pabbajantīti attho.",
  "atk-s0502a24:94_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a24:95_0": "Bandhanāgāravatthu catutthaṁ.",
  "atk-s0502a24:96_0": "5. Khemātherīvatthu",
  "atk-s0502a24:97_0": "Ye rāgarattāti imaṁ dhammadesanaṁ satthā veḷuvane viharanto khemaṁ nāma rañño bimbisārassa aggamahesiṁ ārabbha kathesi.",
  "atk-s0502a24:98_0": "Sā kira padumuttarapādamūle patthitapatthanā ativiya abhirūpā pāsādikā ahosi.",
  "atk-s0502a24:98_1": "‘‘Satthā kira rūpassa dosaṁ kathetī’’ti sutvā pana satthu santikaṁ gantuṁ na icchi.",
  "atk-s0502a24:98_2": "Rājā tassā rūpamadamattabhāvaṁ ñatvā veḷuvanavaṇṇanāpaṭisaṁyuttāni gītāni kāretvā naṭādīnaṁ dāpesi.",
  "atk-s0502a24:98_3": "Tesaṁ tāni gāyantānaṁ saddaṁ sutvā tassā veḷuvanaṁ adiṭṭhapubbaṁ viya asutapubbaṁ viya ca ahosi.",
  "atk-s0502a24:98_4": "Sā ‘‘kataraṁ uyyānaṁ sandhāya gāyathā’’ti pucchitvā, ‘‘devī,",
  "atk-s0502a24:98_5": "tumhākaṁ veḷuvanuyyānamevā’’ti vutte uyyānaṁ gantukāmā ahosi.",
  "atk-s0502a24:98_6": "Satthā tassā āgamanaṁ ñatvā parisamajjhe nisīditvā dhammaṁ desentova tālavaṇṭaṁ ādāya attano passe ṭhatvā bījamānaṁ abhirūpaṁ itthiṁ nimmini. Khemā,",
  "atk-s0502a24:98_7": "devīpi pavisamānāva taṁ itthiṁ disvā cintesi –",
  "atk-s0502a24:98_8": "‘‘sammāsambuddho rūpassa dosaṁ kathetīti vadanti,",
  "atk-s0502a24:98_9": "ayañcassa santike itthī bījayamānā ṭhitā,",
  "atk-s0502a24:98_10": "nāhaṁ imissā kalabhāgampi upemi,",
  "atk-s0502a24:98_11": "na mayā īdisaṁ itthirūpaṁ diṭṭhapubbaṁ,",
  "atk-s0502a24:98_12": "satthāraṁ abhūtena abbhācikkhanti maññe’’ti cintetvā tathāgatassa kathāsaddampi anisāmetvā tameva itthiṁ olokayamānā aṭṭhāsi.",
  "atk-s0502a24:98_13": "Satthā tassā tasmiṁ rūpe uppannabahumānataṁ ñatvā taṁ rūpaṁ paṭhamavayādivasena dassetvā heṭṭhā vuttanayeneva",
  "atk-s0502a24:98_14": "pariyosāne aṭṭhimattāvasānaṁ katvā dassesi.",
  "atk-s0502a24:98_15": "Khemā taṁ disvā ‘‘evarūpampi nāmetaṁ rūpaṁ muhutteneva khayavayaṁ sampattaṁ,",
  "atk-s0502a24:98_16": "natthi vata imasmiṁ rūpe sāro’’ti cintesi.",
  "atk-s0502a24:98_17": "Satthā tassā cittācāraṁ oloketvā, ‘‘kheme,",
  "atk-s0502a24:98_18": "tvaṁ ‘imasmiṁ rūpe sāro atthī’ti cintesi,",
  "atk-s0502a24:98_19": "passa dānissa asārabhāva’’nti vatvā imaṁ gāthamāha –",
  "atk-s0502a24:99_0": "‘‘Āturaṁ asuciṁ pūtiṁ, passa kheme samussayaṁ;",
  "atk-s0502a24:100_0": "Uggharantaṁ paggharantaṁ, bālānaṁ abhipatthita’’nti. (apa. therī 2.2.354);",
  "atk-s0502a24:101_0": "Sā gāthāpariyosāne sotāpattiphale patiṭṭhahi.",
  "atk-s0502a24:101_1": "Atha naṁ satthā, ‘‘kheme,",
  "atk-s0502a24:101_2": "ime sattā rāgarattā dosapaduṭṭhā mohamūḷhā attano taṇhāsotaṁ samatikkamituṁ na sakkonti,",
  "atk-s0502a24:101_3": "tattheva laggantī’’ti vatvā dhammaṁ desento imaṁ gāthamāha –",
  "atk-s0502a24:102_0": "347.",
  "atk-s0502a24:103_0": " ‘‘Ye rāgarattānupatanti sotaṁ,",
  "atk-s0502a24:104_0": "Sayaṁ kataṁ makkaṭakova jālaṁ;",
  "atk-s0502a24:105_0": "Etampi chetvāna vajanti dhīrā,",
  "atk-s0502a24:106_0": "Anapekkhino sabbadukkhaṁ pahāyā’’ti.",
  "atk-s0502a24:107_0": "Tattha makkaṭakova jālanti yathā nāma makkaṭako suttajālaṁ katvā majjhe ṭhāne nābhimaṇḍale nipanno pariyante",
  "atk-s0502a24:107_1": "patitaṁ paṭaṅgaṁ vā makkhikaṁ vā vegena gantvā vijjhitvā tassa rasaṁ pivitvā puna gantvā tasmiṁyeva ṭhāne",
  "atk-s0502a24:107_2": "nipajjati,",
  "atk-s0502a24:107_3": "evameva ye sattā rāgarattā dosapaduṭṭhā mohamūḷhā sayaṁkataṁ taṇhāsotaṁ anupatanti,",
  "atk-s0502a24:107_4": "te taṁ samatikkamituṁ na sakkonti,",
  "atk-s0502a24:107_5": "evaṁ duratikkamaṁ.",
  "atk-s0502a24:107_6": "Etampi chetvāna vajanti dhīrāti paṇḍitā etaṁ bandhanaṁ chetvā anapekkhino nirālayā hutvā arahattamaggena sabbadukkhaṁ pahāya vajanti,",
  "atk-s0502a24:107_7": "gacchantīti attho.",
  "atk-s0502a24:108_0": "Desanāvasāne khemā arahatte patiṭṭhahi,",
  "atk-s0502a24:108_1": "mahājanassāpi sātthikā dhammadesanā ahosi.",
  "atk-s0502a24:108_2": "Satthā rājānaṁ āha –",
  "atk-s0502a24:108_3": "‘‘mahārāja,",
  "atk-s0502a24:108_4": "khemāya pabbajituṁ vā parinibbāyituṁ vā vaṭṭatī’’ti. Bhante,",
  "atk-s0502a24:108_5": "pabbājetha naṁ,",
  "atk-s0502a24:108_6": "alaṁ parinibbānenāti.",
  "atk-s0502a24:108_7": "Sā pabbajitvā aggasāvikā ahosīti.",
  "atk-s0502a24:109_0": "Khemātherīvatthu pañcamaṁ.",
  "atk-s0502a24:110_0": "6. Uggasenavatthu",
  "atk-s0502a24:111_0": "Muñca pureti imaṁ dhammadesanaṁ satthā veḷuvane viharanto uggasenaṁ ārabbha kathesi.",
  "atk-s0502a24:112_0": "Pañcasatā kira naṭā saṁvacchare vā chamāse vā patte rājagahaṁ gantvā rañño sattāhaṁ samajjaṁ katvā bahuṁ hiraññasuvaṇṇaṁ labhanti,",
  "atk-s0502a24:112_1": "antarantare ukkhepadāyānaṁ pariyanto natthi.",
  "atk-s0502a24:112_2": "Mahājano mañcātimañcādīsu ṭhatvā samajjaṁ olokesi.",
  "atk-s0502a24:112_3": "Athekā laṅghikadhītā vaṁsaṁ abhiruyha tassa upari parivattitvā tassa pariyante ākāse caṅkamamānā naccati ceva gāyati ca.",
  "atk-s0502a24:112_4": "Tasmiṁ samaye uggaseno nāma seṭṭhiputto sahāyakena saddhiṁ mañcātimañce ṭhito taṁ oloketvā tassā hatthapādavikkhepādīsu",
  "atk-s0502a24:112_5": "uppannasineho gehaṁ gantvā ‘‘taṁ labhanto jīvissāmi,",
  "atk-s0502a24:112_6": "alabhantassa me idheva maraṇa’’nti āhārūpacchedaṁ katvā mañcake nipajji.",
  "atk-s0502a24:112_7": "Mātāpitūhi, ‘‘tāta,",
  "atk-s0502a24:112_8": "kiṁ te rujjatī’’ti pucchitopi ‘‘taṁ me naṭadhītaraṁ labhantassa jīvitaṁ atthi,",
  "atk-s0502a24:112_9": "alabhantassa me idheva maraṇa’’nti vatvā, ‘‘tāta,",
  "atk-s0502a24:112_10": "mā evaṁ kari,",
  "atk-s0502a24:112_11": "aññaṁ te amhākaṁ kulassa ca bhogānañca anurūpaṁ kumārikaṁ ānessāmā’’ti vuttepi tatheva vatvā nipajji.",
  "atk-s0502a24:112_12": "Athassa pitā bahuṁ yācitvāpi taṁ saññāpetuṁ asakkonto tassa sahāyaṁ pakkosāpetvā kahāpaṇasahassaṁ datvā",
  "atk-s0502a24:112_13": "‘‘ime kahāpaṇe gahetvā attano dhītaraṁ mayhaṁ puttassa detū’’ti pahiṇi.",
  "atk-s0502a24:112_14": "So ‘‘nāhaṁ kahāpaṇe gahetvā demi,",
  "atk-s0502a24:112_15": "sace pana so imaṁ alabhitvā jīvituṁ na sakkoti,",
  "atk-s0502a24:112_16": "tena hi amhehi saddhiṁyeva vicaratu,",
  "atk-s0502a24:112_17": "dassāmissa dhītara’’nti āha.",
  "atk-s0502a24:112_18": "Mātāpitaro puttassa tamatthaṁ ārocesuṁ.",
  "atk-s0502a24:112_19": "So ‘‘ahaṁ tehi saddhiṁ vicarissāmī’’ti vatvā yācantānampi tesaṁ kathaṁ anādiyitvā nikkhamitvā nāṭakassa santikaṁ agamāsi.",
  "atk-s0502a24:112_20": "So tassa dhītaraṁ datvā tena saddhiṁyeva gāmanigamarājadhānīsu sippaṁ dassento vicari.",
  "atk-s0502a24:113_0": "Sāpi tena saddhiṁ saṁvāsamanvāya nacirasseva puttaṁ labhitvā kīḷāpayamānā ‘‘sakaṭagopakassa putta,",
  "atk-s0502a24:113_1": "bhaṇḍahārakassa putta,",
  "atk-s0502a24:113_2": "kiñci ajānakassa puttā’’ti vadati.",
  "atk-s0502a24:113_3": "Sopi nesaṁ sakaṭaparivattakaṁ katvā ṭhitaṭṭhāne goṇānaṁ tiṇaṁ āharati,",
  "atk-s0502a24:113_4": "sippadassanaṭṭhāne laddhabhaṇḍakaṁ ukkhipitvā harati .",
  "atk-s0502a24:113_5": "Tadeva kira sandhāya sā itthī puttaṁ kīḷāpayamānā tathā vadati.",
  "atk-s0502a24:113_6": "So attānaṁ ārabbha tassā gāyanabhāvaṁ ñatvā taṁ pucchi –",
  "atk-s0502a24:113_7": "‘‘maṁ sandhāya kathesī’’ti? ‘‘Āma,",
  "atk-s0502a24:113_8": "taṁ sandhāyā’’ti.",
  "atk-s0502a24:113_9": "‘‘Evaṁ sante ahaṁ palāyissāmī’’ti .",
  "atk-s0502a24:113_10": "Sā ‘‘kiṁ pana mayhaṁ tayā palāyitena vā āgatena vā’’ti punappunaṁ tadeva gītaṁ gāyati.",
  "atk-s0502a24:113_11": "Sā kira attano rūpasampattiñceva dhanalābhañca nissāya taṁ kismiñci na maññati.",
  "atk-s0502a24:113_12": "So ‘‘kiṁ nu kho nissāya imissā ayaṁ māno’’ti cintento ‘‘sippaṁ nissāyā’’ti ñatvā ‘‘hotu,",
  "atk-s0502a24:113_13": "sippaṁ uggaṇhissāmī’’ti sasuraṁ upasaṅkamitvā tassa jānanakasippaṁ uggaṇhitvā gāmanigamādīsu sippaṁ dassento",
  "atk-s0502a24:113_14": "anupubbena rājagahaṁ āgantvā ‘‘ito sattame divase uggaseno seṭṭhiputto nagaravāsīnaṁ sippaṁ dassessatī’’ti",
  "atk-s0502a24:113_15": "ārocāpesi.",
  "atk-s0502a24:114_0": "Nagaravāsino mañcātimañcādayo bandhāpetvā sattame divase sannipatiṁsu.",
  "atk-s0502a24:114_1": "Sopi saṭṭhihatthaṁ vaṁsaṁ abhiruyha tassa matthake aṭṭhāsi.",
  "atk-s0502a24:114_2": "Taṁ divasaṁ satthā paccūsakāle lokaṁ volokento taṁ attano ñāṇajālassa anto paviṭṭhaṁ disvā ‘‘kiṁ nu kho",
  "atk-s0502a24:114_3": "bhavissatī’’ti āvajjento ‘‘sve seṭṭhiputto sippaṁ dassessāmīti vaṁsamatthake ṭhassati,",
  "atk-s0502a24:114_4": "tassa dassanatthaṁ mahājano sannipatissati.",
  "atk-s0502a24:114_5": "Tatra ahaṁ catuppadikaṁ gāthaṁ desessāmi,",
  "atk-s0502a24:114_6": "taṁ sutvā caturāsītiyā pāṇasahassānaṁ dhammābhisamayo bhavissati,",
  "atk-s0502a24:114_7": "uggasenopi arahatte patiṭṭhahissatī’’ti aññāsi.",
  "atk-s0502a24:114_8": "Satthā punadivase kālaṁ sallakkhetvā bhikkhusaṅghaparivuto rājagahaṁ piṇḍāya pāvisi.",
  "atk-s0502a24:114_9": "Uggasenopi satthari antonagaraṁ apaviṭṭheyeva unnādanatthāya mahājanassa aṅgulisaññaṁ datvā vaṁsamatthake",
  "atk-s0502a24:114_10": "patiṭṭhāya ākāseyeva satta vāre parivattitvā oruyha vaṁsamatthake aṭṭhāsi.",
  "atk-s0502a24:114_11": "Tasmiṁ khaṇe satthā nagaraṁ pavisanto yathā taṁ parisā na oloketi,",
  "atk-s0502a24:114_12": "evaṁ katvā attānameva olokāpesi.",
  "atk-s0502a24:114_13": "Uggaseno parisaṁ oloketvā ‘‘na maṁ parisā oloketī’’ti domanassappatto ‘‘idaṁ mayā saṁvacchare kattabbaṁ sippaṁ,",
  "atk-s0502a24:114_14": "satthari nagaraṁ pavisante parisā maṁ anoloketvā satthārameva oloketi,",
  "atk-s0502a24:114_15": "moghaṁ vata me sippadassanaṁ jāta’’nti cintesi.",
  "atk-s0502a24:115_0": "Satthā tassa cittaṁ ñatvā mahāmoggallānaṁ āmantetvā ‘‘gaccha,",
  "atk-s0502a24:115_1": "moggallāna,",
  "atk-s0502a24:115_2": "seṭṭhiputtaṁ vadehi ‘sippaṁ kira dassetū’’’ti āha.",
  "atk-s0502a24:115_3": "Thero gantvā vaṁsassa heṭṭhā ṭhito seṭṭhiputtaṁ āmantetvā imaṁ gāthamāha –",
  "atk-s0502a24:116_0": "‘‘Iṅgha passa naṭaputta, uggasena mahabbala;",
  "atk-s0502a24:117_0": "Karohi raṅgaṁ parisāya, hāsayassu mahājana’’nti.",
  "atk-s0502a24:118_0": "So therassa kathaṁ sutvā tuṭṭhamānaso hutvā ‘‘satthā maññe mama sippaṁ passitukāmo’’ti vaṁsamatthake ṭhitakova imaṁ gāthamāha –",
  "atk-s0502a24:119_0": "‘‘Iṅgha passa mahāpañña, moggallāna mahiddhika;",
  "atk-s0502a24:120_0": "Karomi raṅgaṁ parisāya, hāsayāmi mahājana’’nti.",
  "atk-s0502a24:121_0": "Evañca pana vatvā vaṁsamatthakato vehāsaṁ abbhuggantvā ākāseva cuddasakkhattuṁ parivattitvā oruyha vaṁsamatthakeva aṭṭhāsi.",
  "atk-s0502a24:121_1": "Atha naṁ satthā,",
  "atk-s0502a24:121_2": "‘‘uggasena,",
  "atk-s0502a24:121_3": "paṇḍitena nāma atītānāgatapaccuppannesu khandhesu ālayaṁ pahāya jātiādīhi muccituṁ vaṭṭatī’’ti vatvā imaṁ gāthamāha –",
  "atk-s0502a24:122_0": "348.",
  "atk-s0502a24:123_0": " ‘‘Muñca pure muñca pacchato,",
  "atk-s0502a24:124_0": "Majjhe muñca bhavassa pāragū;",
  "atk-s0502a24:125_0": "Sabbattha vimuttamānaso,",
  "atk-s0502a24:126_0": "Na punaṁ jātijaraṁ upehisī’’ti.",
  "atk-s0502a24:127_0": "Tattha muñca pureti atītesu khandhesu ālayaṁ nikantiṁ ajjhosānaṁ patthanaṁ pariyuṭṭhānaṁ gāhaṁ parāmāsaṁ taṇhaṁ muñca.",
  "atk-s0502a24:127_1": "Pacchatoti anāgatesupi khandhesu ālayādīni muñca.",
  "atk-s0502a24:127_2": "Majjheti paccuppannesupi tāni muñca.",
  "atk-s0502a24:127_3": "Bhavassa pāragūti evaṁ sante tividhassāpi bhavassa abhiññāpariññāpahānabhāvanāsacchikiriyavasena pāragū",
  "atk-s0502a24:127_4": "pāraṅgato hutvā khandhadhātuāyatanādibhede sabbasaṅkhate vimuttamānaso viharanto puna jātijarāmaraṇāni",
  "atk-s0502a24:127_5": "na upagacchatīti attho.",
  "atk-s0502a24:128_0": "Desanāvasāne caturāsītiyā pāṇasahassānaṁ dhammābhisamayo ahosi.",
  "atk-s0502a24:128_1": "Seṭṭhiputtopi vaṁsamatthake ṭhitakova saha paṭisambhidāhi arahattaṁ patvā vaṁsato oruyha satthu santikaṁ",
  "atk-s0502a24:128_2": "āgantvā pañcapatiṭṭhitena satthāraṁ vanditvā pabbajjaṁ yāci.",
  "atk-s0502a24:128_3": "Atha naṁ satthā dakkhiṇahatthaṁ pasāretvā ‘‘ehi bhikkhū’’ti āha.",
  "atk-s0502a24:128_4": "So tāvadeva aṭṭhaparikkhāradharo saṭṭhivassikatthero viya ahosi.",
  "atk-s0502a24:128_5": "Atha naṁ bhikkhū,",
  "atk-s0502a24:128_6": "‘‘āvuso uggasena,",
  "atk-s0502a24:128_7": "saṭṭhihatthassa te vaṁsassa matthakato otarantassa bhayaṁ nāma nāhosī’’ti pucchitvā ‘‘natthi me, āvuso,",
  "atk-s0502a24:128_8": "bhaya’’nti vutte satthu ārocesuṁ, ‘‘bhante,",
  "atk-s0502a24:128_9": "uggaseno ‘na bhāyāmī’ti vadati,",
  "atk-s0502a24:128_10": "abhūtaṁ vatvā aññaṁ byākarotī’’ti.",
  "atk-s0502a24:128_11": "Satthā ‘‘na,",
  "atk-s0502a24:128_12": "bhikkhave,",
  "atk-s0502a24:128_13": "mama puttena uggasenena sadisā chinnasaṁyojanā bhikkhū bhāyanti,",
  "atk-s0502a24:128_14": "na tasantī’’ti vatvā brāhmaṇavagge imaṁ gāthamāha –",
  "atk-s0502a24:129_0": "‘‘Sabbasaṁyojanaṁ chetvā, yo ve na paritassati;",
  "atk-s0502a24:130_0": "Saṅgātigaṁ visaṁyuttaṁ, tamahaṁ brūmi brāhmaṇa’’nti. (dha. pa. 397; su. ni. 626);",
  "atk-s0502a24:131_0": "Desanāvasāne bahūnaṁ dhammābhisamayo ahosi.",
  "atk-s0502a24:131_1": "Punekadivasaṁ bhikkhū dhammasabhāyaṁ kathaṁ samuṭṭhāpesuṁ ‘‘kiṁ nu kho, āvuso,",
  "atk-s0502a24:131_2": "evaṁ arahattūpanissayasampannassa bhikkhuno naṭadhītaraṁ nissāya naṭehi saddhiṁ vicaraṇakāraṇaṁ,",
  "atk-s0502a24:131_3": "kiṁ arahattūpanissayakāraṇa’’nti?",
  "atk-s0502a24:131_4": "Satthā āgantvā ‘‘kāya nuttha,",
  "atk-s0502a24:131_5": "bhikkhave,",
  "atk-s0502a24:131_6": "etarahi kathāya sannisinnā’’ti pucchitvā ‘‘imāya nāmā’’ti vutte,",
  "atk-s0502a24:131_7": "‘‘bhikkhave,",
  "atk-s0502a24:131_8": "ubhayampetaṁ iminā eva kata’’nti vatvā tamatthaṁ pakāsetuṁ atītaṁ āhari.",
  "atk-s0502a24:132_0": "Atīte kira kassapadasabalassa suvaṇṇacetiye kariyamāne bārāṇasivāsino kulaputtā bahuṁ khādanīyabhojanīyaṁ",
  "atk-s0502a24:132_1": "yānakesu āropetvā ‘‘hatthakammaṁ karissāmā’’ti cetiyaṭṭhānaṁ gacchantā antarāmagge ekaṁ theraṁ piṇḍāya",
  "atk-s0502a24:132_2": "pavisantaṁ passiṁsu.",
  "atk-s0502a24:132_3": "Athekā kuladhītā theraṁ oloketvā sāmikaṁ āha – ‘‘sāmi, ayyo,",
  "atk-s0502a24:132_4": "piṇḍāya pavisati,",
  "atk-s0502a24:132_5": "yānake ca no bahuṁ khādanīyaṁ bhojanīyaṁ,",
  "atk-s0502a24:132_6": "pattamassa āhara,",
  "atk-s0502a24:132_7": "bhikkhaṁ dassāmā’’ti.",
  "atk-s0502a24:132_8": "So taṁ pattaṁ āharitvā khādanīyabhojanīyassa pūretvā therassa hatthe patiṭṭhapetvā ubhopi patthanaṁ kariṁsu, ‘‘bhante,",
  "atk-s0502a24:132_9": "tumhehi diṭṭhadhammasseva bhāgino bhaveyyāmā’’ti.",
  "atk-s0502a24:132_10": "Sopi thero khīṇāsavova,",
  "atk-s0502a24:132_11": "tasmā olokento tesaṁ patthanāya samijjhanabhāvaṁ ñatvā sitaṁ akāsi.",
  "atk-s0502a24:132_12": "Taṁ disvā sā itthī sāmikaṁ āha –",
  "atk-s0502a24:132_13": "‘‘amhākaṁ, ayyo,",
  "atk-s0502a24:132_14": "sitaṁ karoti,",
  "atk-s0502a24:132_15": "eko naṭakārako bhavissatī’’ti.",
  "atk-s0502a24:132_16": "Sāmikopissā ‘‘evaṁ bhavissati,",
  "atk-s0502a24:132_17": "bhadde’’ti vatvā pakkāmi.",
  "atk-s0502a24:132_18": "Idaṁ tesaṁ pubbakammaṁ.",
  "atk-s0502a24:132_19": "Te tattha yāvatāyukaṁ ṭhatvā devaloke nibbattitvā tato cavitvā sā itthī naṭagehe nibbatti,",
  "atk-s0502a24:132_20": "puriso seṭṭhigehe.",
  "atk-s0502a24:132_21": "So ‘‘evaṁ, bhadde,",
  "atk-s0502a24:132_22": "bhavissatī’’ti tassā paṭivacanassa dinnattā naṭehi saddhiṁ vicari.",
  "atk-s0502a24:132_23": "Khīṇāsavattherassa dinnapiṇḍapātaṁ nissāya arahattaṁ pāpuṇi.",
  "atk-s0502a24:132_24": "Sāpi naṭadhītā ‘‘yā me sāmikassa gati,",
  "atk-s0502a24:132_25": "mayhampi sā eva gatī’’ti pabbajitvā arahatte patiṭṭhahīti.",
  "atk-s0502a24:133_0": "Uggasenavatthu chaṭṭhaṁ.",
  "atk-s0502a24:134_0": "7. Cūḷadhanuggahapaṇḍitavatthu",
  "atk-s0502a24:135_0": "Vitakkamathitassāti imaṁ dhammadesanaṁ satthā jetavane viharanto cūḷadhanuggahapaṇḍitaṁ ārabbha kathesi.",
  "atk-s0502a24:136_0": "Eko kira daharabhikkhu salākagge attano pattasalākaṁ gahetvā salākayāguṁ ādāya āsanasālaṁ gantvā pivi.",
  "atk-s0502a24:136_1": "Tattha udakaṁ alabhitvā udakatthāya ekaṁ gharaṁ agamāsi.",
  "atk-s0502a24:136_2": "Tattha taṁ ekā kumārikā disvāva uppannasinehā, ‘‘bhante,",
  "atk-s0502a24:136_3": "puna pānīyena atthe sati idheva āgaccheyyāthā’’ti āha.",
  "atk-s0502a24:136_4": "So tato paṭṭhāya yadā pānīyaṁ na labhati,",
  "atk-s0502a24:136_5": "tadā tattheva gacchati.",
  "atk-s0502a24:136_6": "Sāpissa pattaṁ gahetvā pānīyaṁ deti.",
  "atk-s0502a24:136_7": "Evaṁ gacchante kāle yāgumpi datvā punekadivasaṁ tattheva nisīdāpetvā bhattaṁ adāsi.",
  "atk-s0502a24:136_8": "Santike cassa nisīditvā , ‘‘bhante,",
  "atk-s0502a24:136_9": "imasmiṁ gehe na kiñci natthi nāma,",
  "atk-s0502a24:136_10": "kevalaṁ mayaṁ vicaraṇakamanussameva na labhāmā’’ti kathaṁ samuṭṭhāpesi.",
  "atk-s0502a24:136_11": "So kathipāheneva tassā kathaṁ sutvā ukkaṇṭhi.",
  "atk-s0502a24:136_12": "Atha naṁ ekadivasaṁ āgantukā bhikkhū disvā ‘‘kasmā tvaṁ, āvuso,",
  "atk-s0502a24:136_13": "kiso uppaṇḍupaṇḍukajātosī’’ti pucchitvā ‘‘ukkaṇṭhitomhi,",
  "atk-s0502a24:136_14": "āvuso’’ti vutte ācariyupajjhāyānaṁ santikaṁ nayiṁsu.",
  "atk-s0502a24:136_15": "Tepi naṁ satthu santikaṁ netvā tamatthaṁ ārocesuṁ.",
  "atk-s0502a24:136_16": "Satthā ‘‘saccaṁ kira tvaṁ, bhikkhu,",
  "atk-s0502a24:136_17": "ukkaṇṭhitosī’’ti pucchitvā ‘‘sacca’’nti vutte ‘‘kasmā tvaṁ mādisassa āraddhavīriyassa buddhassa sāsane",
  "atk-s0502a24:136_18": "pabbajitvā ‘sotāpanno’ti vā ‘sakadāgāmī’ti vā attānaṁ avadāpetvā ‘ukkaṇṭhito’ti vadāpesi,",
  "atk-s0502a24:136_19": "bhāriyaṁ te kammaṁ kata’’nti vatvā ‘‘kiṁ kāraṇā ukkaṇṭhitosī’’ti pucchi. ‘‘Bhante,",
  "atk-s0502a24:136_20": "ekā maṁ itthī evamāhā’’ti vutte,",
  "atk-s0502a24:136_21": "‘‘bhikkhu,",
  "atk-s0502a24:136_22": "anacchariyaṁ etaṁ tassā kiriyaṁ.",
  "atk-s0502a24:136_23": "Sā hi pubbe sakalajambudīpe aggadhanuggahapaṇḍitaṁ pahāya taṁmuhuttadiṭṭhake ekasmiṁ sinehaṁ uppādetvā",
  "atk-s0502a24:136_24": "taṁ jīvitakkhayaṁ pāpesī’’ti vatvā tassatthassa pakāsanatthaṁ bhikkhūhi yācito –",
  "atk-s0502a24:137_0": "Atīte cūḷadhanuggahapaṇḍitakāle takkasilāyaṁ disāpāmokkhassa ācariyassa santike sippaṁ uggahetvā tena",
  "atk-s0502a24:137_1": "tuṭṭhena dinnaṁ dhītaraṁ ādāya bārāṇasiṁ gacchantassa ekasmiṁ aṭavimukhe ekūnapaññāsāya kaṇḍehi ekūnapaññāsacore",
  "atk-s0502a24:137_2": "māretvā kaṇḍesu khīṇesu corajeṭṭhakaṁ gahetvā bhūmiyaṁ pātetvā, ‘‘bhadde,",
  "atk-s0502a24:137_3": "asiṁ āharā’’ti vutte tāya taṅkhaṇaṁ diṭṭhacore sinehaṁ katvā corassa hatthe asitharuṁ ṭhapetvā corena",
  "atk-s0502a24:137_4": "dhanuggahapaṇḍitassa māritabhāvaṁ āvikatvā corena ca taṁ ādāya gacchantena ‘‘mampi esā aññaṁ disvā attano",
  "atk-s0502a24:137_5": "sāmikaṁ viya mārāpessati ,",
  "atk-s0502a24:137_6": "kiṁ me imāyā’’ti ekaṁ nadiṁ disvā orimatīre taṁ ṭhapetvā tassā bhaṇḍakaṁ ādāya ‘‘tvaṁ idheva hohi,",
  "atk-s0502a24:137_7": "yāvāhaṁ bhaṇḍikaṁ uttāremī’’ti tattheva taṁ pahāya gamanabhāvañca āvikatvā –",
  "atk-s0502a24:138_0": "‘‘Sabbaṁ bhaṇḍaṁ samādāya, pāraṁ tiṇṇosi brāhmaṇa;",
  "atk-s0502a24:139_0": "Paccāgaccha lahuṁ khippaṁ, mampi tārehi dānito.",
  "atk-s0502a24:140_0": "‘‘Asanthutaṁ maṁ cirasanthutena,",
  "atk-s0502a24:141_0": "Nimīni bhotī addhuvaṁ dhuvena;",
  "atk-s0502a24:142_0": "Mayāpi bhotī nimineyya aññaṁ,",
  "atk-s0502a24:143_0": "Ito ahaṁ dūrataraṁ gamissaṁ.",
  "atk-s0502a24:144_0": "‘‘Kāyaṁ eḷagalāgumbe, karoti ahuhāsiyaṁ;",
  "atk-s0502a24:145_0": "Nayīdha naccaṁ vā gītaṁ vā, tāḷaṁ vā susamāhitaṁ;",
  "atk-s0502a24:146_0": "Anamhikāle susoṇi, kiṁ nu jagghasi sobhane.",
  "atk-s0502a24:147_0": "‘‘Siṅgāla bāla dummedha, appapaññosi jambuka;",
  "atk-s0502a24:148_0": "Jīno macchañca pesiñca, kapaṇo viya jhāyasi.",
  "atk-s0502a24:149_0": "‘‘Sudassaṁ vajjamaññesaṁ, attano pana duddasaṁ;",
  "atk-s0502a24:150_0": "Jīnā patiñca jārañca, maññe tvaññeva jhāyasi.",
  "atk-s0502a24:151_0": "‘‘Evametaṁ migarāja, yathā bhāsasi jambuka;",
  "atk-s0502a24:152_0": "Sā nūnāhaṁ ito gantvā, bhattu hessaṁ vasānugā.",
  "atk-s0502a24:153_0": "‘‘Yo hare mattikaṁ thālaṁ, kaṁsathālampi so hare;",
  "atk-s0502a24:154_0": "Katañceva tayā pāpaṁ, punapevaṁ karissasī’’ti. (jā. 1.5.128-134) –",
  "atk-s0502a24:155_0": "Imaṁ pañcakanipāte cūḷadhanuggahajātakaṁ vitthāretvā ‘‘tadā cūḷadhanuggahapaṇḍito tvaṁ ahosi,",
  "atk-s0502a24:155_1": "sā itthī etarahi ayaṁ kumārikā,",
  "atk-s0502a24:155_2": "siṅgālarūpena āgantvā tassā niggahakārako sakko devarājā ahamevā’’ti vatvā ‘‘evaṁ sā itthī taṁmuhuttadiṭṭhake",
  "atk-s0502a24:155_3": "ekasmiṁ sinehena sakalajambudīpe aggapaṇḍitaṁ jīvitā voropesi,",
  "atk-s0502a24:155_4": "taṁ itthiṁ ārabbha uppannaṁ tava taṇhaṁ chinditvā viharāhi bhikkhū’’ti taṁ ovaditvā uttarimpi dhammaṁ desento imā dve gāthā abhāsi –",
  "atk-s0502a24:156_0": "349.",
  "atk-s0502a24:157_0": " ‘‘Vitakkamathitassa jantuno,",
  "atk-s0502a24:158_0": "Tibbarāgassa subhānupassino;",
  "atk-s0502a24:159_0": "Bhiyyo taṇhā pavaḍḍhati,",
  "atk-s0502a24:160_0": "Esa kho daḷhaṁ karoti bandhanaṁ.",
  "atk-s0502a24:161_0": "350.",
  "atk-s0502a24:162_0": " ‘‘Vitakkūpasame ca yo rato,",
  "atk-s0502a24:163_0": "Asubhaṁ bhāvayate sadā sato;",
  "atk-s0502a24:164_0": "Esa kho byanti kāhiti,",
  "atk-s0502a24:165_0": "Esa checchati mārabandhana’’nti.",
  "atk-s0502a24:166_0": "Tattha vitakkamathitassāti kāmavitakkādīhi vitakkehi nimmathitassa.",
  "atk-s0502a24:166_1": "Tibbarāgassāti bahalarāgassa.",
  "atk-s0502a24:166_2": "Subhānupassinoti iṭṭhārammaṇe subhanimittagāhādivasena vissaṭṭhamānasatāya subhanti anupassantassa.",
  "atk-s0502a24:166_3": "Taṇhāti evarūpassa jhānādīsu ekampi na vaḍḍhati,",
  "atk-s0502a24:166_4": "atha kho chadvārikā taṇhāyeva bhiyyo vaḍḍhati.",
  "atk-s0502a24:166_5": "Esa khoti eso puggalo taṇhābandhanaṁ daḷhaṁ suthiraṁ karoti.",
  "atk-s0502a24:166_6": "Vitakkūpasameti micchāvitakkādīnaṁ vūpasamasaṅkhāte dasasu asubhesu paṭhamajjhāne.",
  "atk-s0502a24:166_7": "Sadā satoti yo ettha abhirato hutvā niccaṁ upaṭṭhitasatitāya sato taṁ asubhajhānaṁ bhāveti.",
  "atk-s0502a24:166_8": "Byanti kāhitīti esa bhikkhu tīsu bhavesu uppajjanakaṁ taṇhaṁ vigatantaṁ karissati.",
  "atk-s0502a24:166_9": "Mārabandhananti eso tebhūmakavaṭṭasaṅkhātaṁ mārabandhanampi chindissatīti attho.",
  "atk-s0502a24:167_0": "Desanāvasāne so bhikkhu sotāpattiphale patiṭṭhahi, sampattānampi sātthikā dhammadesanā ahosīti.",
  "atk-s0502a24:168_0": "Cūḷadhanuggahapaṇḍitavatthu sattamaṁ.",
  "atk-s0502a24:169_0": "8. Māravatthu",
  "atk-s0502a24:170_0": "Niṭṭhaṅgatoti imaṁ dhammadesanaṁ satthā jetavane viharanto māraṁ ārabbha kathesi.",
  "atk-s0502a24:171_0": "Ekadivasañhi vikāle sambahulā therā jetavanavihāraṁ pavisitvā rāhulattherassa vasanaṭṭhānaṁ gantvā taṁ uṭṭhāpesuṁ.",
  "atk-s0502a24:171_1": "So aññattha vasanaṭṭhānaṁ apassanto tathāgatassa gandhakuṭiyā pamukhe nipajji.",
  "atk-s0502a24:171_2": "Tadā so āyasmā arahattaṁ patto avassikova hoti.",
  "atk-s0502a24:171_3": "Māro vasavattibhavane ṭhitoyeva taṁ āyasmantaṁ gandhakuṭipamukhe nipannaṁ disvā cintesi –",
  "atk-s0502a24:171_4": "‘‘samaṇassa gotamassa rujanakaaṅgulī bahi nipanno,",
  "atk-s0502a24:171_5": "sayaṁ antogandhakuṭiyaṁ nipanno,",
  "atk-s0502a24:171_6": "aṅguliyā pīḷiyamānāya sayampi pīḷito bhavissatī’’ti.",
  "atk-s0502a24:171_7": "So mahantaṁ hatthirājavaṇṇaṁ abhinimminitvā āgamma soṇḍāya therassa matthakaṁ parikkhipitvā mahantena saddena koñcanādaṁ ravi.",
  "atk-s0502a24:171_8": "Satthā gandhakuṭiyaṁ nisinnova tassa mārabhāvaṁ ñatvā, ‘‘māra,",
  "atk-s0502a24:171_9": "tādisānaṁ satasahassenāpi mama puttassa bhayaṁ uppādetuṁ na sakkā.",
  "atk-s0502a24:171_10": "Putto hi me asantāsī vītataṇho mahāvīriyo mahāpañño’’ti vatvā imā gāthā abhāsi –",
  "atk-s0502a24:172_0": "351.",
  "atk-s0502a24:173_0": " ‘‘Niṭṭhaṅgato asantāsī, vītataṇho anaṅgaṇo;",
  "atk-s0502a24:174_0": "Acchindi bhavasallāni, antimoyaṁ samussayo.",
  "atk-s0502a24:175_0": "352.",
  "atk-s0502a24:176_0": " ‘‘Vītataṇho anādāno, niruttipadakovido;",
  "atk-s0502a24:177_0": "Akkharānaṁ sannipātaṁ, jaññā pubbāparāni ca;",
  "atk-s0502a24:178_0": "Sa ve antimasārīro,",
  "atk-s0502a24:179_0": "Mahāpañño mahāpurisoti vuccatī’’ti.",
  "atk-s0502a24:180_0": "Tattha niṭṭhaṅgatoti imasmiṁ sāsane pabbajitānaṁ arahattaṁ niṭṭhaṁ nāma,",
  "atk-s0502a24:180_1": "taṁ gato pattoti attho.",
  "atk-s0502a24:180_2": "Asantāsīti abbhantare rāgasantāsādīnaṁ abhāvena asantasanako.",
  "atk-s0502a24:180_3": "Acchindi bhavasallānīti sabbānipi bhavagāmīni sallāni acchindi.",
  "atk-s0502a24:180_4": "Samussayoti ayaṁ etassa antimo deho.",
  "atk-s0502a24:181_0": "Anādānoti khandhādīsu niggahaṇo.",
  "atk-s0502a24:181_1": "Niruttipadakovidoti niruttiyañca sesapadesu cāti catūsupi paṭisambhidāsu chekoti attho.",
  "atk-s0502a24:181_2": "Akkharānaṁ sannipātaṁ,",
  "atk-s0502a24:181_3": "jaññā pubbāparāni cāti akkharānaṁ sannipātasaṅkhātaṁ akkharapiṇḍañca jānāti,",
  "atk-s0502a24:181_4": "pubbakkharena aparakkharaṁ,",
  "atk-s0502a24:181_5": "aparakkharena pubbakkharañca jānāti.",
  "atk-s0502a24:181_6": "Pubbakkharena aparakkharaṁ jānāti nāma –",
  "atk-s0502a24:181_7": "ādimhi paññāyamāne majjhapariyosānesu apaññāyamānesupi ‘‘imesaṁ akkharānaṁ idaṁ majjhaṁ,",
  "atk-s0502a24:181_8": "idaṁ pariyosāna’’nti jānāti.",
  "atk-s0502a24:181_9": "Aparakkharena pubbakkharaṁ jānāti nāma –",
  "atk-s0502a24:181_10": "ante paññāyamāne ādimajjhesu apaññāyamānesu ‘‘imesaṁ akkharānaṁ idaṁ majjhaṁ,",
  "atk-s0502a24:181_11": "ayaṁ ādī’’ti jānāti.",
  "atk-s0502a24:181_12": "Majjhe paññāyamānepi ‘‘imesaṁ akkharānaṁ ayaṁ ādi,",
  "atk-s0502a24:181_13": "ayaṁ anto’’ti jānāti.",
  "atk-s0502a24:181_14": "Evaṁ mahāpañño.",
  "atk-s0502a24:181_15": "Sa ve antimasārīroti esa koṭiyaṁ ṭhitasarīro,",
  "atk-s0502a24:181_16": "mahantānaṁ atthadhammaniruttipaṭibhānānaṁ sīlakkhandhādīnañca pariggāhikāya paññāya samannāgatattā mahāpañño,",
  "atk-s0502a24:181_17": "‘‘vimuttacittattā khvāhaṁ,",
  "atk-s0502a24:181_18": "sāriputta,",
  "atk-s0502a24:181_19": "mahāpurisoti vadāmī’’ti (saṁ. ni.",
  "atk-s0502a24:181_20": "5.377) vacanato vimuttacittatāya ca mahāpurisoti vuccatīti attho.",
  "atk-s0502a24:182_0": "Desanāvasāne bahū sotāpattiphalādīni pāpuṇiṁsu.",
  "atk-s0502a24:182_1": "Māropi pāpimā ‘‘jānāti maṁ samaṇo gotamo’’ti tatthevantaradhāyīti.",
  "atk-s0502a24:183_0": "Māravatthu aṭṭhamaṁ.",
  "atk-s0502a24:184_0": "9. Upakājīvakavatthu",
  "atk-s0502a24:185_0": "Sabbābhibhūti imaṁ dhammadesanaṁ satthā antarāmagge upakaṁ ājīvakaṁ ārabbha kathesi.",
  "atk-s0502a24:186_0": "Ekasmiñhi samaye satthā pattasabbaññutaññāṇo bodhimaṇḍe sattasattāhaṁ vītināmetvā attano pattacīvaramādāya",
  "atk-s0502a24:186_1": "dhammacakkapavattanatthaṁ bārāṇasiṁ sandhāya aṭṭhārasayojanamaggaṁ paṭipanno antarāmagge upakaṁ ājīvakaṁ addasa.",
  "atk-s0502a24:186_2": "Sopi satthāraṁ disvā ‘‘vippasannāni kho te, āvuso,",
  "atk-s0502a24:186_3": "indriyāni,",
  "atk-s0502a24:186_4": "parisuddho chavivaṇṇo pariyodāto,",
  "atk-s0502a24:186_5": "kaṁsi tvaṁ, āvuso,",
  "atk-s0502a24:186_6": "uddissa pabbajito,",
  "atk-s0502a24:186_7": "ko vā te satthā,",
  "atk-s0502a24:186_8": "kassa vā tvaṁ dhammaṁ rocesī’’ti pucchi.",
  "atk-s0502a24:186_9": "Athassa satthā ‘‘mayhaṁ upajjhāyo vā ācariyo vā natthī’’ti vatvā imaṁ gāthamāha –",
  "atk-s0502a24:187_0": "353.",
  "atk-s0502a24:188_0": " ‘‘Sabbābhibhū sabbavidūhamasmi,",
  "atk-s0502a24:189_0": "Sabbesu dhammesu anūpalitto;",
  "atk-s0502a24:190_0": "Sabbañjaho taṇhakkhaye vimutto,",
  "atk-s0502a24:191_0": "Sayaṁ abhiññāya kamuddiseyya’’nti.",
  "atk-s0502a24:192_0": "Tattha sabbābhibhūti sabbesaṁ tebhūmakadhammānaṁ abhibhavanato sabbābhibhū.",
  "atk-s0502a24:192_1": "Sabbavidūti viditasabbacatubhūmakadhammo.",
  "atk-s0502a24:192_2": "Sabbesu dhammesūti sabbesupi tebhūmakadhammesu taṇhādiṭṭhīhi anūpalitto.",
  "atk-s0502a24:192_3": "Sabbañjahoti sabbe tebhūmakadhamme jahitvā ṭhito.",
  "atk-s0502a24:192_4": "Taṇhakkhaye vimuttoti taṇhakkhayante uppādite taṇhakkhayasaṅkhāte arahatte asekhāya vimuttiyā vimutto.",
  "atk-s0502a24:192_5": "Sayaṁ abhiññāyāti abhiññeyyādibhede dhamme sayameva jānitvā.",
  "atk-s0502a24:192_6": "Kamuddiseyyanti ‘‘ayaṁ me upajjhāyo vā ācariyo vā’’ti kaṁ nāma uddiseyyanti.",
  "atk-s0502a24:193_0": "Desanāvasāne upako ājīvako tathāgatassa vacanaṁ nevābhinandi,",
  "atk-s0502a24:193_1": "na paṭikkosi.",
  "atk-s0502a24:193_2": "Sīsaṁ pana cāletvā jivhaṁ nillāḷetvā ekapadikamaggaṁ gahetvā aññataraṁ luddakanivāsanaṭṭhānaṁ agamāsīti.",
  "atk-s0502a24:194_0": "Upakājīvakavatthu navamaṁ.",
  "atk-s0502a24:195_0": "10. Sakkapañhavatthu",
  "atk-s0502a24:196_0": "Sabbadānanti imaṁ dhammadesanaṁ satthā jetavane viharanto sakkaṁ devarājānaṁ ārabbha kathesi.",
  "atk-s0502a24:197_0": "Ekasmiñhi samaye tāvatiṁsadevaloke devatā sannipatitvā cattāro pañhe samuṭṭhāpesuṁ ‘‘kataraṁ dānaṁ nu kho dānesu,",
  "atk-s0502a24:197_1": "kataro raso rasesu,",
  "atk-s0502a24:197_2": "katarā rati ratīsu jeṭṭhakā,",
  "atk-s0502a24:197_3": "taṇhakkhayova kasmā jeṭṭhakoti vuccatī’’ti?",
  "atk-s0502a24:197_4": "Te pañhe ekā devatāpi vinicchituṁ nāsakkhi.",
  "atk-s0502a24:197_5": "Eko pana devo ekaṁ devaṁ,",
  "atk-s0502a24:197_6": "sopi aparanti evaṁ aññamaññaṁ pucchantā dasasu cakkavāḷasahassesu dvādasa saṁvaccharāni vicariṁsu.",
  "atk-s0502a24:197_7": "Ettakenāpi kālena pañhānaṁ atthaṁ adisvā dasasahassacakkavāḷadevatā sannipatitvā catunnaṁ mahārājānaṁ santikaṁ gantvā ‘‘kiṁ, tātā,",
  "atk-s0502a24:197_8": "mahādevatāsannipāto’’ti vutte ‘‘cattāro pañhe samuṭṭhāpetvā vinicchituṁ asakkontā tumhākaṁ santikaṁ āgatamhā’’ti.",
  "atk-s0502a24:197_9": "‘‘Kiṁ pañhaṁ nāmetaṁ, tātā’’ti.",
  "atk-s0502a24:197_10": "‘‘Dānarasaratīsu katamā dānarasaratī nu kho seṭṭhā,",
  "atk-s0502a24:197_11": "taṇhakkhayova kasmā seṭṭho’’ti ime pañhe vinicchituṁ asakkontā āgatamhāti. Tātā,",
  "atk-s0502a24:197_12": "mayampi imesaṁ atthe na jānāma,",
  "atk-s0502a24:197_13": "amhākaṁ pana rājā janasahassena cintite atthe cintetvā taṅkhaṇeneva jānāti,",
  "atk-s0502a24:197_14": "so amhehi paññāya ca puññena ca visiṭṭho, etha,",
  "atk-s0502a24:197_15": "tassa santikaṁ gacchāmāti tameva devagaṇaṁ ādāya sakkassa devarañño santikaṁ gantvā tenāpi ‘‘kiṁ, tātā,",
  "atk-s0502a24:197_16": "mahanto devasannipāto’’ti vutte tamatthaṁ ārocesuṁ. ‘‘Tātā,",
  "atk-s0502a24:197_17": "imesaṁ pañhānaṁ atthaṁ aññopi jānituṁ na sakkoti,",
  "atk-s0502a24:197_18": "buddhavisayā hete.",
  "atk-s0502a24:197_19": "Satthā panetarahi kahaṁ viharatī’’ti pucchitvā ‘‘jetavane’’ti sutvā ‘‘etha,",
  "atk-s0502a24:197_20": "tassa santikaṁ gamissāmā’’ti devagaṇena saddhiṁ rattibhāge sakalaṁ jetavanaṁ obhāsetvā satthāraṁ upasaṅkamitvā vanditvā ekamantaṁ ṭhito ‘‘kiṁ, mahārāja,",
  "atk-s0502a24:197_21": "mahatā devasaṅghena āgatosī’’ti vutte, ‘‘bhante,",
  "atk-s0502a24:197_22": "devagaṇena ime nāma pañhā samuṭṭhāpitā,",
  "atk-s0502a24:197_23": "añño imesaṁ atthaṁ jānituṁ samattho nāma natthi,",
  "atk-s0502a24:197_24": "imesaṁ no atthaṁ pakāsethā’’ti āha.",
  "atk-s0502a24:198_0": "Satthā ‘‘sādhu mahārāja,",
  "atk-s0502a24:198_1": "mayā hi pāramiyo pūretvā mahāpariccāge pariccajitvā tumhādisānaṁ kaṅkhacchedanatthameva sabbaññutaññāṇaṁ paṭividdhaṁ,",
  "atk-s0502a24:198_2": "tayā pucchitapañhesu hi sabbadānānaṁ dhammadānaṁ seṭṭhaṁ,",
  "atk-s0502a24:198_3": "sabbarasānaṁ dhammaraso seṭṭho,",
  "atk-s0502a24:198_4": "sabbaratīnaṁ dhammarati seṭṭhā,",
  "atk-s0502a24:198_5": "taṇhakkhayo pana arahattaṁ sampāpakattā seṭṭhoyevā’’ti vatvā imaṁ gāthamāha –",
  "atk-s0502a24:199_0": "354.",
  "atk-s0502a24:200_0": " ‘‘Sabbadānaṁ dhammadānaṁ jināti,",
  "atk-s0502a24:201_0": "Sabbarasaṁ dhammaraso jināti;",
  "atk-s0502a24:202_0": "Sabbaratiṁ dhammarati jināti,",
  "atk-s0502a24:203_0": "Taṇhakkhayo sabbadukkhaṁ jinātī’’ti.",
  "atk-s0502a24:204_0": "Tattha sabbadānaṁ dhammadānanti sacepi hi cakkavāḷagabbhe yāva brahmalokā nirantaraṁ katvā sannisinnānaṁ",
  "atk-s0502a24:204_1": "buddhapaccekabuddhakhīṇāsavānaṁ kadaligabbhasadisāni cīvarāni dadeyya,",
  "atk-s0502a24:204_2": "tasmiṁ samāgame catuppadikāya gāthāya katānumodanāva seṭṭhā.",
  "atk-s0502a24:204_3": "Tañhi dānaṁ tassā gāthāya soḷasiṁ kalaṁ nāgghati.",
  "atk-s0502a24:204_4": "Evaṁ dhammassa desanāpi vācanampi savanampi mahantaṁ.",
  "atk-s0502a24:204_5": "Yena ca puggalena bahūnaṁ taṁ dhammassavanaṁ kāritaṁ,",
  "atk-s0502a24:204_6": "tasseva ānisaṁso mahā.",
  "atk-s0502a24:204_7": "Tathārūpāya eva parisāya paṇītapiṇḍapātassa patte pūretvā dinnadānatopi sappitelādīnaṁ patte pūretvā",
  "atk-s0502a24:204_8": "dinnabhesajjadānatopi mahāvihārasadisānaṁ vihārānañca lohapāsādasadisānañca pāsādānaṁ anekāni satasahassāni",
  "atk-s0502a24:204_9": "kāretvā dinnasenāsanadānatopi anāthapiṇḍikādīhi vihāre ārabbha katapariccāgatopi antamaso catuppadikāya",
  "atk-s0502a24:204_10": "gāthāya anumodanāvasenāpi pavattitaṁ dhammadānameva varaṁ seṭṭhaṁ.",
  "atk-s0502a24:204_11": "Kiṁ kāraṇā?",
  "atk-s0502a24:204_12": "Evarūpāni hi puññāni karontā dhammaṁ sutvāva karonti,",
  "atk-s0502a24:204_13": "no asutvā.",
  "atk-s0502a24:204_14": "Sace hi ime sattā dhammaṁ na suṇeyyuṁ,",
  "atk-s0502a24:204_15": "uḷuṅkamattaṁ yāgumpi kaṭacchumattaṁ bhattampi na dadeyyuṁ.",
  "atk-s0502a24:204_16": "Iminā kāraṇena sabbadānehi dhammadānameva seṭṭhaṁ.",
  "atk-s0502a24:204_17": "Apica ṭhapetvā buddhe ca paccekabuddhe ca sakalakappaṁ deve vassante udakabindūni gaṇetuṁ samatthāya",
  "atk-s0502a24:204_18": "paññāya samannāgatā sāriputtādayopi attano dhammatāya sotāpattiphalādīni adhigantuṁ nāsakkhiṁsu,",
  "atk-s0502a24:204_19": "assajittherādīhi kathitadhammaṁ sutvā sotāpattiphalaṁ sacchikariṁsu,",
  "atk-s0502a24:204_20": "satthu dhammadesanāya sāvakapāramīñāṇaṁ sacchikariṁsu.",
  "atk-s0502a24:204_21": "Imināpi kāraṇena, mahārāja,",
  "atk-s0502a24:204_22": "dhammadānameva seṭṭhaṁ.",
  "atk-s0502a24:204_23": "Tena vuttaṁ –",
  "atk-s0502a24:204_24": "‘‘sabbadānaṁ dhammadānaṁ jinātī’’ti.",
  "atk-s0502a24:205_0": "Sabbe pana gandharasādayopi rasā ukkaṁsato devatānaṁ sudhābhojanarasopi saṁsāravaṭṭe pātetvā dukkhānubhavanasseva paccayo.",
  "atk-s0502a24:205_1": "Yo panesa sattatiṁsabodhipakkhiyadhammasaṅkhāto ca navalokuttaradhammasaṅkhāto ca dhammaraso,",
  "atk-s0502a24:205_2": "ayameva sabbarasānaṁ seṭṭho.",
  "atk-s0502a24:205_3": "Tena vuttaṁ –",
  "atk-s0502a24:205_4": "‘‘sabbarasaṁ dhammaraso jinātī’’ti .",
  "atk-s0502a24:205_5": "Yāpesā puttaratidhīturatidhanaratiitthiratinaccagītavāditādiratipabhedā ca anekappabhedā ratī,",
  "atk-s0502a24:205_6": "sāpi saṁsāravaṭṭe pātetvā dukkhānubhavanasseva paccayo.",
  "atk-s0502a24:205_7": "Yā panesā dhammaṁ kathentassa vā suṇantassa vā vācentassa vā anto uppajjamānā pīti udaggabhāvaṁ janeti,",
  "atk-s0502a24:205_8": "assūni pavatteti,",
  "atk-s0502a24:205_9": "lomahaṁsaṁ janeti,",
  "atk-s0502a24:205_10": "sāyaṁ saṁsāravaṭṭassa antaṁ katvā arahattapariyosānā hoti.",
  "atk-s0502a24:205_11": "Tasmā sabbaratīnaṁ evarūpā dhammaratiyeva seṭṭhā.",
  "atk-s0502a24:205_12": "Tena vuttaṁ –",
  "atk-s0502a24:205_13": "‘‘sabbaratiṁ dhammarati jinātī’’ti taṇhakkhayo pana taṇhāya khayante uppannaṁ arahattaṁ sakalassapi vaṭṭadukkhassa abhibhavanato sabbaseṭṭhameva.",
  "atk-s0502a24:205_14": "Tena vuttaṁ –",
  "atk-s0502a24:205_15": "‘‘taṇhakkhayo sabbadukkhaṁ jinātī’’ti.",
  "atk-s0502a24:206_0": "Evaṁ satthari imissā gāthāya atthaṁ kathenteyeva caturāsītiyā pāṇasahassānaṁ dhammābhisamayo ahosi.",
  "atk-s0502a24:206_1": "Sakkopi satthu dhammakathaṁ sutvā satthāraṁ vanditvā evamāha – ‘‘bhante,",
  "atk-s0502a24:206_2": "evaṁjeṭṭhake nāma dhammadāne kimatthaṁ amhākaṁ pattiṁ na dāpetha,",
  "atk-s0502a24:206_3": "ito paṭṭhāya no bhikkhusaṅghassa kathetvā pattiṁ dāpetha,",
  "atk-s0502a24:206_4": "bhante’’ti.",
  "atk-s0502a24:206_5": "Satthā tassa vacanaṁ sutvā bhikkhusaṅghaṁ sannipātetvā,",
  "atk-s0502a24:206_6": "‘‘bhikkhave,",
  "atk-s0502a24:206_7": "ajjādiṁ katvā mahādhammassavanaṁ vā pākatikadhammassavanaṁ vā upanisinnakathaṁ vā antamaso anumodanampi",
  "atk-s0502a24:206_8": "kathetvā sabbasattānaṁ pattiṁ dadeyyāthā’’ti āha.",
  "atk-s0502a24:207_0": "Sakkapañhavatthu dasamaṁ.",
  "atk-s0502a24:208_0": "11. Aputtakaseṭṭhivatthu",
  "atk-s0502a24:209_0": "Hananti bhogāti imaṁ dhammadesanaṁ satthā jetavane viharanto aputtakaseṭṭhiṁ nāma ārabbha kathesi.",
  "atk-s0502a24:210_0": "Tassa kira kālakiriyaṁ sutvā rājā pasenadi kosalo ‘‘aputtakaṁ sāpateyyaṁ kassa pāpuṇātī’’ti pucchitvā",
  "atk-s0502a24:210_1": "‘‘rañño’’ti sutvā sattahi divasehi tassa gehato dhanaṁ rājakulaṁ abhiharāpetvā satthu santikaṁ upasaṅkamitvā",
  "atk-s0502a24:210_2": "‘‘handa kuto nu tvaṁ, mahārāja,",
  "atk-s0502a24:210_3": "āgacchasi divādivassā’’ti vutte ‘‘idha, bhante,",
  "atk-s0502a24:210_4": "sāvatthiyaṁ seṭṭhi, gahapati, kālakato,",
  "atk-s0502a24:210_5": "tamahaṁ aputtakaṁ sāpateyyaṁ rājantepuraṁ abhiharitvā āgacchāmī’’ti āha.",
  "atk-s0502a24:210_6": "Sabbaṁ sutte (saṁ. ni.",
  "atk-s0502a24:210_7": "1.130) āgatanayeneva veditabbaṁ.",
  "atk-s0502a24:211_0": "So kira suvaṇṇapātiyā nānaggarasabhojane upanīte ‘‘evarūpaṁ nāma manussā bhuñjanti,",
  "atk-s0502a24:211_1": "kiṁ tumhe mayā saddhiṁ imasmiṁ gehe keḷiṁ karothā’’ti bhojane upaṭṭhite leḍḍudaṇḍādīhi paharitvā palāpetvā",
  "atk-s0502a24:211_2": "‘‘idaṁ manussānaṁ bhojana’’nti kaṇājakaṁ bhuñjati biḷaṅgadutiyaṁ.",
  "atk-s0502a24:211_3": "Vatthayānachattesupi manāpesu upaṭṭhāpitesu te manusse leḍḍudaṇḍādīhi paharanto palāpetvā sāṇāni dhāreti,",
  "atk-s0502a24:211_4": "jajjararathakena yāti paṇṇachattakena dhāriyamānenāti evaṁ raññā ārocite satthā tassa pubbakammaṁ kathesi.",
  "atk-s0502a24:212_0": "Bhūtapubbaṁ so, mahārāja, seṭṭhi, gahapati,",
  "atk-s0502a24:212_1": "tagarasikhiṁ nāma paccekabuddhaṁ piṇḍapātena paṭipādesi.",
  "atk-s0502a24:212_2": "‘‘Detha samaṇassa piṇḍa’’nti vatvā so uṭṭhāyāsanā pakkāmi.",
  "atk-s0502a24:212_3": "Tasmiṁ kira assaddhe bāle evaṁ vatvā pakkante tassa bhariyā saddhā pasannā ‘‘cirassaṁ vata me imassa mukhato ‘dehī’ti vacanaṁ sutaṁ,",
  "atk-s0502a24:212_4": "ajja mama manorathaṁ pūrentī piṇḍapātaṁ dassāmī’’ti paccekabuddhassa pattaṁ gahetvā paṇītabhojanassa pūretvā adāsi.",
  "atk-s0502a24:212_5": "Sopi nivattamāno taṁ disvā ‘‘kiṁ, samaṇa,",
  "atk-s0502a24:212_6": "kiñci te laddha’’nti pattaṁ gahetvā paṇītapiṇḍapātaṁ disvā vippaṭisārī hutvā evaṁ cintesi –",
  "atk-s0502a24:212_7": "‘‘varametaṁ piṇḍapātaṁ dāsā vā kammakarā vā bhuñjeyyuṁ.",
  "atk-s0502a24:212_8": "Te hi imaṁ bhuñjitvā mayhaṁ kammaṁ karissanti,",
  "atk-s0502a24:212_9": "ayaṁ pana gantvā bhuñjitvā niddāyissati,",
  "atk-s0502a24:212_10": "naṭṭho me so piṇḍapāto’’ti.",
  "atk-s0502a24:212_11": "So bhātu ca pana ekaputtakaṁ sāpateyyassa kāraṇā jīvitā voropesi.",
  "atk-s0502a24:212_12": "So kirassa aṅguliṁ gahetvā vicaranto ‘‘idaṁ mayhaṁ pitusantakaṁ yānakaṁ,",
  "atk-s0502a24:212_13": "ayaṁ tassa goṇo’’tiādīni āha.",
  "atk-s0502a24:212_14": "Atha naṁ so seṭṭhi ‘‘idāni tāvesa evaṁ vadeti,",
  "atk-s0502a24:212_15": "imassa pana vuḍḍhippattakāle imasmiṁ gehe bhoge ko rakkhissatī’’ti taṁ araññaṁ netvā ekasmiṁ gacchamūle",
  "atk-s0502a24:212_16": "gīvāya gahetvā mūlakandaṁ viya gīvaṁ phāletvā māretvā tattheva chaḍḍesi.",
  "atk-s0502a24:212_17": "Idamassa pubbakammaṁ.",
  "atk-s0502a24:212_18": "Tena vuttaṁ –",
  "atk-s0502a24:213_0": "‘‘Yaṁ kho so, mahārāja, seṭṭhi, gahapati,",
  "atk-s0502a24:213_1": "tagarasikhiṁ paccekabuddhaṁ piṇḍapātena paṭipādesi,",
  "atk-s0502a24:213_2": "tassa kammassa vipākena sattakkhattuṁ sugatiṁ saggaṁ lokaṁ upapajji,",
  "atk-s0502a24:213_3": "tasseva kammassa vipākāvasesena imissāyeva sāvatthiyā sattakkhattuṁ seṭṭhittaṁ kāresi.",
  "atk-s0502a24:213_4": "Yaṁ kho so, mahārāja, seṭṭhi, gahapati,",
  "atk-s0502a24:213_5": "datvā pacchā vippaṭisārī ahosi ‘varametaṁ piṇḍapātaṁ dāsā vā kammakarā vā bhuñjeyyu’nti,",
  "atk-s0502a24:213_6": "tassa kammassa vipākena nāssuḷārāya bhattabhogāya cittaṁ namati,",
  "atk-s0502a24:213_7": "nāssuḷārāya vatthabhogāya,",
  "atk-s0502a24:213_8": "nāssuḷārāya yānabhogāya,",
  "atk-s0502a24:213_9": "nāssuḷārānaṁ pañcannaṁ kāmaguṇānaṁ bhogāya cittaṁ namati.",
  "atk-s0502a24:213_10": "Yaṁ kho so, mahārāja, seṭṭhi, gahapati,",
  "atk-s0502a24:213_11": "bhātu ca pana ekaputtaṁ sāpateyyassa kāraṇā jīvitā voropesi,",
  "atk-s0502a24:213_12": "tassa kammassa vipākena bahūni vassasatāni bahūni vassasahassāni bahūni vassasatasahassāni niraye paccittha,",
  "atk-s0502a24:213_13": "tasseva kammassa vipākāvasesena idaṁ sattamaṁ aputtakaṁ sāpateyyaṁ rājakosaṁ paveseti.",
  "atk-s0502a24:213_14": "Tassa kho pana, mahārāja,",
  "atk-s0502a24:213_15": "seṭṭhissa gahapatissa purāṇañca puññaṁ parikkhīṇaṁ,",
  "atk-s0502a24:213_16": "navañca puññaṁ anupacitaṁ.",
  "atk-s0502a24:213_17": "Ajja pana, mahārāja, seṭṭhi, gahapati,",
  "atk-s0502a24:213_18": "mahāroruve niraye paccatī’’ti (saṁ. ni. 1.131).",
  "atk-s0502a24:214_0": "Rājā satthu vacanaṁ sutvā ‘‘aho, bhante,",
  "atk-s0502a24:214_1": "bhāriyaṁ kammaṁ,",
  "atk-s0502a24:214_2": "ettake nāma bhoge vijjamāne neva attanā paribhuñji,",
  "atk-s0502a24:214_3": "na tumhādise buddhe dhuravihāre viharante puññakammaṁ akāsī’’ti āha .",
  "atk-s0502a24:214_4": "Satthā ‘‘evametaṁ, mahārāja,",
  "atk-s0502a24:214_5": "dummedhapuggalā nāma bhoge labhitvā nibbānaṁ na gavesanti,",
  "atk-s0502a24:214_6": "bhoge nissāya uppannataṇhā panete dīgharattaṁ hanatī’’ti vatvā imaṁ gāthamāha –",
  "atk-s0502a24:215_0": "355.",
  "atk-s0502a24:216_0": " ‘‘Hananti bhogā dummedhaṁ, no ca pāragavesino;",
  "atk-s0502a24:217_0": "Bhogataṇhāya dummedho, hanti aññeva attana’’nti.",
  "atk-s0502a24:218_0": "Tattha no ca pāragavesinoti ye pana nibbānapāragavesino puggalā,",
  "atk-s0502a24:218_1": "na te bhogā hananti.",
  "atk-s0502a24:218_2": "Aññeva attananti bhoge nissāya uppannāya taṇhāya duppañño puggalo pare viya attānameva hanatīti attho.",
  "atk-s0502a24:219_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a24:220_0": "Aputtakaseṭṭhivatthu ekādasamaṁ.",
  "atk-s0502a24:221_0": "12. Aṅkuravatthu",
  "atk-s0502a24:222_0": "Tiṇadosānīti imaṁ dhammadesanaṁ satthā paṇḍukambalasilāyaṁ viharanto aṅkuraṁ ārabbha kathesi.",
  "atk-s0502a24:222_1": "Vatthu ‘‘ye jhānappasutā dhīrā’’ti (dha. pa.",
  "atk-s0502a24:222_2": "181) gāthāya vitthāritameva.",
  "atk-s0502a24:222_3": "Vuttañhetaṁ tattha indakaṁ ārabbha.",
  "atk-s0502a24:222_4": "So kira anuruddhattherassa antogāmaṁ piṇḍāya paviṭṭhassa attano ābhataṁ kaṭacchumattakaṁ bhikkhaṁ dāpesi.",
  "atk-s0502a24:222_5": "Tadassa puññaṁ aṅkurena dasavassasahassāni dvādasayojanikaṁ uddhanapantiṁ katvā dinnadānato mahapphalataraṁ jātaṁ.",
  "atk-s0502a24:222_6": "Tasmā evamāha.",
  "atk-s0502a24:222_7": "Evaṁ vutte satthā, ‘‘aṅkura,",
  "atk-s0502a24:222_8": "dānaṁ nāma viceyya dātuṁ vaṭṭati,",
  "atk-s0502a24:222_9": "evaṁ taṁ sukhette suvuttabījaṁ viya mahapphalaṁ hoti.",
  "atk-s0502a24:222_10": "Tvaṁ pana tathā nākāsi,",
  "atk-s0502a24:222_11": "tena te dānaṁ na mahapphalaṁ jāta’’nti imamatthaṁ vibhāvento –",
  "atk-s0502a24:223_0": "‘‘Viceyya dānaṁ dātabbaṁ, yattha dinnaṁ mahapphalaṁ;",
  "atk-s0502a24:224_0": "Viceyya dānaṁ sugatappasatthaṁ,",
  "atk-s0502a24:225_0": "Ye dakkhiṇeyyā idha jīvaloke;",
  "atk-s0502a24:226_0": "Etesu dinnāni mahapphalāni,",
  "atk-s0502a24:227_0": "Bījāni vuttāni yathāsukhette’’ti. (pe. va. 329) –",
  "atk-s0502a24:228_0": "Vatvā uttarimpi dhammaṁ desento imā gāthā abhāsi –",
  "atk-s0502a24:229_0": "356.",
  "atk-s0502a24:230_0": " ‘‘Tiṇadosāni khettāni, rāgadosā ayaṁ pajā;",
  "atk-s0502a24:231_0": "Tasmā hi vītarāgesu, dinnaṁ hoti mahapphalaṁ.",
  "atk-s0502a24:232_0": "357.",
  "atk-s0502a24:233_0": " ‘‘Tiṇadosāni khettāni, dosadosā ayaṁ pajā;",
  "atk-s0502a24:234_0": "Tasmā hi vītadosesu, dinnaṁ hoti mahapphalaṁ.",
  "atk-s0502a24:235_0": "358.",
  "atk-s0502a24:236_0": " ‘‘Tiṇadosāni khettāni, mohadosā ayaṁ pajā;",
  "atk-s0502a24:237_0": "Tasmā hi vītamohesu, dinnaṁ hoti mahapphalaṁ.",
  "atk-s0502a24:238_0": "359.",
  "atk-s0502a24:239_0": " ‘‘Tiṇadosāni khettāni, icchādosā ayaṁ pajā;",
  "atk-s0502a24:240_0": "Tasmā hi vigaticchesu, dinnaṁ hoti mahapphala’’nti.",
  "atk-s0502a24:241_0": "Tattha tiṇadosānīti sāmākādīni tiṇāni uṭṭhahantāni pubbaṇṇāparaṇṇāni khettāni dūsenti,",
  "atk-s0502a24:241_1": "tena tāni na bahuphalāni honti.",
  "atk-s0502a24:241_2": "Evaṁ sattānampi anto rāgo uppajjanto satte dūseti,",
  "atk-s0502a24:241_3": "tena tesu dinnaṁ mahapphalaṁ na hoti .",
  "atk-s0502a24:241_4": "Khīṇāsavesu dinnaṁ pana mahapphalaṁ hoti.",
  "atk-s0502a24:241_5": "Tena vuttaṁ –",
  "atk-s0502a24:242_0": "‘‘Tiṇadosāni khettāni, rāgadosā ayaṁ pajā;",
  "atk-s0502a24:243_0": "Tasmā hi vītarāgesu, dinnaṁ hoti mahapphala’’nti. –",
  "atk-s0502a24:244_0": "Sesagāthāsupi eseva nayo.",
  "atk-s0502a24:245_0": "Desanāvasāne aṅkuro ca indako ca sotāpattiphale patiṭṭhahiṁsu,",
  "atk-s0502a24:245_1": "sampattānampi sātthikā dhammadesanā ahosīti.",
  "atk-s0502a24:246_0": "Aṅkuravatthu dvādasamaṁ.",
  "atk-s0502a24:247_0": "Taṇhāvaggavaṇṇanā niṭṭhitā.",
  "atk-s0502a24:248_0": "Catuvīsatimo vaggo."
}