{
  "tika-abh04t0:0_0": " Namo tassa bhagavato arahato sammāsambuddhassa",
  "tika-abh04t0:1_0": "Abhidhammapiṭake",
  "tika-abh04t0:2_0": "Dhammasaṅgaṇī-anuṭīkā",
  "tika-abh04t0:3_0": "Vīsatigāthāvaṇṇanā",
  "tika-abh04t0:4_0": "1.",
  "tika-abh04t0:4_1": "Abhidhammasaṁvaṇṇanāya atthaṁ saṁvaṇṇetukāmo tassā ādigāthāya tāva payojanasambandhābhidhānapubbaṅgamaṁ atthaṁ niddhārento uḷārajjhāsayānaṁ nisammakārīnaṁ paṭipatti paresaṁ vividhahitasukhanipphādanappayojanāti ācariyassāpi dhammasaṁvaṇṇanāya ādimhi satthari nipaccakārassa antarāyavisosanatthatā viya satthari dhamme ca paresaṁ accantasukhappaṭilābhasaṁvattaniyasaddhāratanuppādanatthatāpi siyāti dassetuṁ ‘‘dhammasaṁvaṇṇanāya’’ntiādimāha.",
  "tika-abh04t0:4_2": "Tattha yathānusiṭṭhaṁ paṭipajjamāne apāyesu apatamāne dhāretīti dhammoti sāmaññavacanopi dhamma-saddo saddantarasannidhānena idha pariyattivisesavisayo.",
  "tika-abh04t0:4_3": "Saṁvaṇṇīyati attho etāyāti saṁvaṇṇanā, aṭṭhakathā.",
  "tika-abh04t0:5_0": "Tividhayānamukhena vimuttidhammaṁ yathārahamanusāsatīti satthā. Paṇamanaṁ paṇāmo,",
  "tika-abh04t0:5_1": "kāyavācācittehi satthu guṇaninnatā. Kiriyā karaṇaṁ,",
  "tika-abh04t0:5_2": "paṇāmassa karaṇaṁ paṇāmakaraṇaṁ, vandanāpayogo.",
  "tika-abh04t0:5_3": "So ca kiñcāpi ‘‘idāni adhippetaṁ paṇāmaṁ karonto’’tiādinā ‘‘tassa pāde namassitvā’’tiādikassa adhippetapaṇāmabhāvaṁ dassessati,",
  "tika-abh04t0:5_4": "‘‘karuṇā viyā’’tiādikassa pana sabbassa thomanāvasena vuttassapi vasena veditabbo.",
  "tika-abh04t0:5_5": "So hi satthu mahākaruṇādiguṇavisesakittanavasena pavatto mahākaruṇādiguṇavisesāvinābhāvinā saṁvaṇṇiyamānasaṁvaṇṇanādhammavibhāvitena dhammassa svākkhātabhāvena svākkhātadhamme satthari anuppannasaddhānaṁ saddhājananāya,",
  "tika-abh04t0:5_6": "uppannasaddhānañca bhiyyobhāvāya hoti.",
  "tika-abh04t0:5_7": "Satthuno ca aviparītadhammadesanabhāvena avitathadesanābhūte dhammeti etena satthuno mahākaruṇādiguṇānaṁyeva ca phalavisesanipphādanasamatthatāya pasādāvahataṁ āha. Dhammena hi satthusiddhi, satthārā ca dhammasiddhi,",
  "tika-abh04t0:5_8": "dhammasampattiyāpi satthuguṇatāya satthuguṇavibhāvanena sampajjatīti.",
  "tika-abh04t0:6_0": "Evaṁ satthari paṇāmakaraṇassa ekaṁ payojanaṁ dassetvā idāni sambandhaṁ vibhāveti ‘‘tadubhayappasādā hī’’tiādinā.",
  "tika-abh04t0:6_1": "Na hi satthari dhamme vā appasanno saṁvaṇṇiyamāne tadadhigantabbe ca dhamme sammā paṭipajjati,",
  "tika-abh04t0:6_2": "nāpi sīlādianupādāparinibbānantaṁ mahantaṁ atthaṁ sādheti,",
  "tika-abh04t0:6_3": "tasmā dhammasaṁvaṇṇanāsu paresaṁ sammāpaṭipattiākaṅkhāya tathārūpadhammapaṭiggāhakehi ca viniyojitena satthari dhamme ca pasāduppādanaṁ satthari paṇāmakaraṇaṁ vihitanti adhippāyo.",
  "tika-abh04t0:7_0": "Bhagavato guṇasaṁkittanaṁ tassa dhammasaṅghānampi thomanā hotiyevāti vuttaṁ ‘‘ratanattayapaṇāmavacana’’nti.",
  "tika-abh04t0:7_1": "Tathā ca vakkhati ‘‘bhagavato thomanenevā’’tiādi (dha. sa. mūlaṭī. 6).",
  "tika-abh04t0:7_2": "Vakkhamānaṁ vā ‘‘saddhammañcassa pūjetvā’’tiādiṁ sandhāya vuttaṁ.",
  "tika-abh04t0:7_3": "Viññāpanatthaṁ paresaṁ viññūnanti vā sambandhanīyaṁ.",
  "tika-abh04t0:7_4": "Aviññūnaṁ appamāṇatāya abhājanatāya ca viññūnaṁ gahaṇaṁ.",
  "tika-abh04t0:7_5": "Te hi buddhādīsu sagāravassa pamāṇabhūtataṁ jānantā tassa vacanaṁ sotabbaṁ saddhātabbaṁ maññanti,",
  "tika-abh04t0:7_6": "sammadeva ca naṁ anutiṭṭhantā tadadhippāyaṁ pūrenti.",
  "tika-abh04t0:7_7": "Idhāpi purimanayeneva sambandho veditabbo pasādaviññāpanādimukhenapi sammāpaṭipattiākaṅkhāya paveditattā.",
  "tika-abh04t0:8_0": "Ettha ca paṭhamo atthavikappo saddhānusārīnaṁ puggalānaṁ vasena vutto, dutiyo dhammānusārīnaṁ.",
  "tika-abh04t0:8_1": "Paṭhamo vā asaṁsiddhasatthudhammānaṁ vasena vutto,",
  "tika-abh04t0:8_2": "dutiyo saṁsiddhasatthudhammānaṁ.",
  "tika-abh04t0:8_3": "Tathā paṭhamo paṭhame ratane paṇāmakiriyādassanaparo,",
  "tika-abh04t0:8_4": "dutiyo itaresupīti ayaṁ viseso veditabbo.",
  "tika-abh04t0:9_0": "Paṇāmo karīyati etāyāti paṇāmakaraṇaṁ,",
  "tika-abh04t0:9_1": "paṇāmakiriyābhinipphādikā cetanā.",
  "tika-abh04t0:9_2": "Sā hi khettasampattiyā ācariyassa ca ajjhāsayasampattiyā diṭṭhadhammavedanīyabhūtā yathāladdhasampattinimittakassa kammassa balānuppadānavasena purimakammanipphannassa vipākasantānassa antarā vemajjhe āyanti āpatantīti antarāyāti laddhanāmānaṁ rogādianatthānaṁ vidhāyakassa upapīḷakassa upacchedakassa vā kammassa viddhaṁsanasamattho puññātisayoti imamatthaṁ dasseti ‘‘ratanattayapaṇāma…pe… visesabhāvato’’ti.",
  "tika-abh04t0:9_3": "Evañca katvā rāgādipariyuṭṭhānābhāvavacanena antarāyassa kāraṇabhūtāya payogavipattiyā abhāvassa,",
  "tika-abh04t0:9_4": "atthalābhādivacanena anantarāyatāhetubhūtāya payogasampattiyā sabbhāvassa,",
  "tika-abh04t0:9_5": "‘‘sabyāpajjhāya pajāya abyāpajjho viharatī’’ti (a. ni. 6.10;",
  "tika-abh04t0:9_6": "11.11) vacanena diṭṭheva dhamme sukhavihāritāya ca pakāsanaṁ mahānāmasuttaṁyeva udāhaṭaṁ.",
  "tika-abh04t0:10_0": "Guṇavisesadassanatthanti etena satipi kāyamanopaṇāmānaṁ antarāyavisosanasamatthabhāve tehi paṇāmavisayassa paṇāmārahabhāvavibhāvanena sātisayo vacīpaṇāmo vihitoti dasseti.",
  "tika-abh04t0:10_1": "Guṇavisesavā hītiādinā ācariyassa yuttapattakāritaṁ dasseti.",
  "tika-abh04t0:10_2": "Desanā vinayapiṭaketi ettha nanu vinayapiṭakassapi desanābhāvato desanāvinayapiṭakānaṁ bhedavacanaṁ na yuttanti?",
  "tika-abh04t0:10_3": "No na yuttaṁ ‘‘tīsupi cetesu ete dhammatthadesanāpaṭivedhā’’ti (dha. sa. aṭṭha. nidānakathā; dī. ni. aṭṭha. 1.paṭhamamahāsaṅgītikathā; pārā. aṭṭha.",
  "tika-abh04t0:10_4": "1.paṭhamamahāsaṅgītikathā) ettha viya samudāyadesanāya avayavadesanānaṁ ādhārabhāvato.",
  "tika-abh04t0:10_5": "Desanākāle vā manasā vavatthāpitāya vinayatantiyā vinayapiṭakabhāvato tadatthapaññāpanassa ca desanābhāvato bhedavacanaṁ.",
  "tika-abh04t0:10_6": "Atha vā desīyati etenāti desanā,",
  "tika-abh04t0:10_7": "desanāsamuṭṭhāpako cittuppādo,",
  "tika-abh04t0:10_8": "tassa ca vinayapiṭakavisayo karuṇāpubbaṅgamo ca soti evamettha bhedavacanopapatti daṭṭhabbā.",
  "tika-abh04t0:10_9": "Suttantapiṭaketiādīsupi eseva nayo.",
  "tika-abh04t0:11_0": "Kathaṁ pana bhagavato desanā vinayapiṭake karuṇāppadhānā,",
  "tika-abh04t0:11_1": "suttābhidhammapiṭakesu ca paññākaruṇāpaññāppadhānāti viññāyatīti?",
  "tika-abh04t0:11_2": "Yato ukkaṁsapariyantagatahirottappopi bhagavā lokiyasādhujanehipi pariharitabbāni ‘‘sikharaṇī’’tiādīni vacanāni yathāparādhañca garahavacanāni vinayapiṭakadesanāyaṁ mahākaruṇāsañcoditamānaso mahāparisamajjhe abhāsi,",
  "tika-abh04t0:11_3": "taṁtaṁsikkhāpadapaññattikāraṇāpekkhāya verañjādīsu sārīrikañca khedamanubhosi,",
  "tika-abh04t0:11_4": "tasmā kiñcāpi bhūmantarapaccayākārasamayantarakathānaṁ viya vinayapaññattiyāpi samuṭṭhāpikā paññā anaññasādhāraṇatāya atisayakiccavatī,",
  "tika-abh04t0:11_5": "tatopi karuṇāya kiccaṁ adhikanti adhippāyena vuttaṁ ‘‘vinayapiṭake karuṇāppadhānā’’ti.",
  "tika-abh04t0:11_6": "Karuṇābyāpārādhikatāya hi desanāya karuṇāppadhānatā,",
  "tika-abh04t0:11_7": "suttantadesanāya mahākaruṇāsamāpattibahulo veneyyasantānesu tadajjhāsayānulomena gambhīramatthapadaṁ patiṭṭhapesīti karuṇāpaññāppadhānatā,",
  "tika-abh04t0:11_8": "abhidhammadesanāya pana sabbaññutaññāṇassa visayabhāvappahonako rūpārūpaparicchedo dhammasabhāvānurodhena pavattitoti paññāppadhānatā.",
  "tika-abh04t0:11_9": "Teneva ca kāraṇenātiādinā desanānurūpataṁtaṁsaṁvaṇṇanāya thomanā ācariyassa pakatīti dasseti.",
  "tika-abh04t0:12_0": "Kusalā rūpaṁ cakkhumā dasa dāḷimādi samūhavasena atthānavabodhanattho viya atthāvabodhanattho hi saddappayogo attaparādhīno kevalo atthapadatthako,",
  "tika-abh04t0:12_1": "so padatthavipariyesakārinā iti-saddena saddapadatthako jāyatīti āha ‘‘karuṇā viyāti nidassanavacana’’nti.",
  "tika-abh04t0:12_2": "Nidassanañhi nāma nidassitabbadhamme tena ca sambandhe sati hoti,",
  "tika-abh04t0:12_3": "nāññathāti tassa nidassanabhāvaṁ vibhāvento āha ‘‘yassa yathā…pe… pavattitthāti attho’’ti.",
  "tika-abh04t0:13_0": "‘‘Tattha karuṇā viyāti nidassanavacana’’ntiādinā nidassananidassitabbadhammānaṁ ādhāravisayabyāpārehi savisesanehi saha pakāsanavasena gāthāya atthatatvaṁ dassetvā avayavabhedavasena atthaṁ dassetuṁ ‘‘kiratīti karuṇā’’tiādi vuttaṁ.",
  "tika-abh04t0:13_1": "Tattha nicchandarāgānaṁ bhūtapubbagatiyā vā sattatā veditabbā.",
  "tika-abh04t0:13_2": "Ekassapi dhammassa anekasāmaññākāravantatāya ‘‘yathāsabhāvaṁ pakārehī’’ti vuttaṁ.",
  "tika-abh04t0:13_3": "Tathā hi vuttaṁ – ‘‘sabbe dhammā sabbākārenā’’ti (mahāni. 156; cūḷani.",
  "tika-abh04t0:13_4": "mogharājamāṇavapucchāniddesa 85; paṭi. ma.",
  "tika-abh04t0:13_5": "3.5) dhammānaṁ aññeyyattaṁ paṭikkhipati ñātuṁ asakkuṇeyyattābhāvato.",
  "tika-abh04t0:13_6": "Etena tassā paññāya akicchavuttitaṁ āha.",
  "tika-abh04t0:13_7": "Yatheva hi ‘‘ñeyyesu sabbesu pavattitthā’’ti ettāvatā adhippetatthe siddhe tesaṁ attattaniyatāvirahasaṁsūcanatthaṁ paresaṁ sattādimicchāgāhapaṭisedhanena dhamma-saddena ñeyyā visesitabbā,",
  "tika-abh04t0:13_8": "evaṁ ‘‘dhammesu sabbesu pavattitthā’’ti ettāvatā ca adhippetatthe siddhe dhammesu tassā paññāya ākaṅkhappaṭibaddhatāya akicchavuttitaṁ dassetuṁ aññeyyattapaṭisedhanena ñeyya-saddena dhammā visesitāti.",
  "tika-abh04t0:13_9": "Ñeyyadhamma-saddā nīluppalasaddā viya aññamaññaṁ bhedābhedayuttāti ‘‘ñeyyā ca te dhammā cā’’ti vuttaṁ.",
  "tika-abh04t0:13_10": "Yā yāti yathā-saddassatthaṁ dasseti.",
  "tika-abh04t0:13_11": "Byāpanicchāyañhi ayaṁ yathā-saddo,",
  "tika-abh04t0:13_12": "tappabhedā paññā pavattitthāti sambandhoti.",
  "tika-abh04t0:14_0": "Bhagavati pavattāvāti idaṁ yebhuyyena upamānopameyyatthānaṁ bhinnādhāratāya bhinnādhārassa ca upamānatthassa idha asambhavato vuttaṁ.",
  "tika-abh04t0:14_1": "Bhagavato karuṇāya aññehi asādhāraṇabhāvo satte saṁsāradukkhato uddharitvā accantasukhe nibbāne patiṭṭhapetuṁ attano sarīrajīvitapariccāgenapi ekantahitajjhāsayatāvasena veditabbo,",
  "tika-abh04t0:14_2": "yato vineyyānaṁ kosohitavatthaguyhapahūtajivhāvidaṁsanampi kataṁ, yañca yadime sattā jāneyyuṁ,",
  "tika-abh04t0:14_3": "bhagavato sāsanena rahadamiva sītalaṁ sampajjalitaṁ aggikkhandhampi samogāheyya.",
  "tika-abh04t0:14_4": "Aññesaṁ passantānanti sambandho.",
  "tika-abh04t0:14_5": "Uddhaṭāti padaṁ apekkhitvā mahoghapakkhandānaṁ sattānanti kammatthe sāmivacanaṁ.",
  "tika-abh04t0:14_6": "Ayañhettha saṅkhepattho – kāmādimahoghapakkhande satte tato uddhaṭā natthañño koci maṁ ṭhapetvāti passato yathā bhagavato karuṇāya āvisanaṁ hoti,",
  "tika-abh04t0:14_7": "na evaṁ aññesaṁ tathādassanasseva abhāvato.",
  "tika-abh04t0:14_8": "Atha vā aññesaṁ passantānanti yadipi pare passeyyuṁ,",
  "tika-abh04t0:14_9": "tathāpi na tesaṁ bhagavato viya karuṇokkamanaṁ atthi appaṭipattito attahitamattapaṭipattito cāti attho.",
  "tika-abh04t0:15_0": "Anāvaraṇā tīsu kālesu sabbattha appaṭihatavuttitāya,",
  "tika-abh04t0:15_1": "asādhāraṇā sabbadhammānaṁ niravasesahetupaccayapariggahavasena tesañca sabhāvakiccādiavatthāvisesādiparijānanena āyūhanavelāyameva taṁtaṁkammānaṁ taṁtaṁphalavisesahīnamajjhimapaṇītādivibhāgassa indriyabaddhesu anindriyabaddhesu ca atisukhumatirohitavidūravuttiatītānāgatādibhedabhinnānaṁ rūpadhammānaṁ taṁtaṁkāraṇasamavāyavibhāvaneneva taṁtaṁphalesu vaṇṇasaṇṭhānagandharasaphassādivisesassa niravasesato paṭivijjhanena veditabbā.",
  "tika-abh04t0:15_2": "Ayañca attho bhagavato anekadhātunānādhātulokaṁ yathābhūtaṁ ñāṇādivasena veditabbo.",
  "tika-abh04t0:15_3": "Yathā ca passantassāti idaṁ rāgaggiādīhi lokasannivāsassa ādittatādiākāradassanaṁ bhagavato mahākaruṇokkamanupāyaṁ sandhāya vuttaṁ.",
  "tika-abh04t0:15_4": "Taṁ pana bahukehi ākārehi passantānaṁ buddhānaṁ bhagavantānaṁ sattesu mahākaruṇā okkamati.",
  "tika-abh04t0:15_5": "‘‘Āditto lokasannivāso…pe… uyyutto…pe… payāto…pe… kummaggappaṭipanno…pe… upanīyati loko adhuvo…pe… atāṇo loko anabhissaro…pe… assako loko sabbaṁ pahāya gamanīyaṁ…pe… ūno loko atitto taṇhādāsoti passantānaṁ buddhānaṁ bhagavantānaṁ sattesu mahākaruṇā okkamatī’’tiādinā (paṭi. ma.",
  "tika-abh04t0:15_6": "1.117) paṭisambhidāmagge parosataṁ ākārehi dassitanti ganthavitthāraṁ pariharituṁ saṁvaṇṇayituñca upāyaṁ dassetuṁ āha ‘‘taṁ sabbaṁ paṭisambhidāmagge mahākaruṇāñāṇavibhaṅgavasena jānitabba’’nti.",
  "tika-abh04t0:15_7": "Indriyaparopariyattaāsayānusaya yamakapāṭihāriya sabbaññutānāvaraṇañāṇāni sesāsādhāraṇañāṇāni.",
  "tika-abh04t0:15_8": "Tesampi hi vibhaṅgo ‘‘idha tathāgato satte passati apparajakkhe’’tiādinā (paṭi. ma.",
  "tika-abh04t0:15_9": "1.111) paṭisambhidāmagge nānappakārena dassitoti purimanayeneva atidisati.",
  "tika-abh04t0:15_10": "Ādi-saddena tattha vibhattānaṁ paṭisambhidāsaccañāṇādīnaṁ saṅgaho katoti veditabbo.",
  "tika-abh04t0:16_0": "Nippadesasappadesavisayā karuṇā viya bhagavato paññāpi idha nippadesasappadesavisayā niravasesā adhippetāti tassā katipayabhedadassanena nayato tadavasiṭṭhabhedā gahetabbāti dassento ‘‘paññāggahaṇena cā’’tiādimāha.",
  "tika-abh04t0:16_1": "Te pana sīlasamādhi paññāvimuttivimuttiñāṇadassana, dvācattālīsasatadukadhamma, bāvīsatitikadhamma,",
  "tika-abh04t0:16_2": "catusatipaṭṭhāna sammappadhāna iddhipāda sāmaññaphala ariyavaṁsādi,",
  "tika-abh04t0:16_3": "pañcagati pañcapadhāniyaṅgapañcaṅgikasamādhi indriya bala nissāraṇīyadhātu vimuttāyatana vimuttiparipācanīyadhammasaññādi,",
  "tika-abh04t0:16_4": "chasāraṇīyadhamma anussatiṭṭhāna agāravagārava nissāraṇiyadhātu satatavihāra anuttariya nibbedhabhāgiyapaññādi,",
  "tika-abh04t0:16_5": "sattaaparihāniyadhamma ariyadhana bojjhaṅga sappurisadhammanijjaravatthu saññā dakkhiṇeyyapuggalakhīṇāsavabalādi,",
  "tika-abh04t0:16_6": "aṭṭhapaññāpaṭilābhahetu micchatta sammatta lokadhamma ariyānariyavohāra ārambhavatthu kusītavatthu akkhaṇa mahāpurisavitakka abhibhāyatana vimokkhādi,",
  "tika-abh04t0:16_7": "navayonisomanasikāramūladhammapārisuddhipadhāniyaṅga sattāvāsa āghātavatthu āghātapaṭivinaya saññānānatta anupubbavihārādi,",
  "tika-abh04t0:16_8": "dasanāthakaradhamma kasiṇāyatana akusalakammapatha kusalakammapatha micchatta sammatta ariyavāsa dasabalañāṇa asekkhadhammādi,",
  "tika-abh04t0:16_9": "ekādasamettānisaṁsa sīlānisaṁsa dhammatā buddhihetu,",
  "tika-abh04t0:16_10": "dvādasāyatanapaṭiccasamuppāda dhammacakkākāra, terasadhutaguṇa, cuddasabuddhañāṇa,",
  "tika-abh04t0:16_11": "pañcadasacaraṇavimuttiparipācanīyadhamma,",
  "tika-abh04t0:16_12": "soḷasaānāpānassati saccākāra suttantapaṭṭhāna,",
  "tika-abh04t0:16_13": "aṭṭhārasa buddhadhammadhātu bhedakaravatthu, ekūnavīsatipaccavekkhaṇa, catuvīsatipaccaya, aṭṭhavīsatisuttantapaṭṭhāna, paṇṇāsaudayabbayadassana, paropaṇṇāsakusaladhamma, dvāsaṭṭhidiṭṭhigata,",
  "tika-abh04t0:16_14": "aṭṭhasatataṇhāvicaritādibhedānaṁ dhammānaṁ paṭivijjhanadesanākārappavattā,",
  "tika-abh04t0:16_15": "ye ca catuvīsatikoṭisatasahassasamāpattisañcārimahāvajirañāṇappabhedā,",
  "tika-abh04t0:16_16": "ye ca anantanayasamantapaṭṭhānapavicayadesanākārappavattā,",
  "tika-abh04t0:16_17": "ye ca anantāsu lokadhātūsu anantānaṁ sattānaṁ āsayānusayacaritādivibhāvanākārappavattāti evaṁpakārā bhagavato paññāpabhedā,",
  "tika-abh04t0:16_18": "sabbepi idha ādi-saddena nayato saṅgayhantīti veditabbaṁ.",
  "tika-abh04t0:16_19": "Ko hi samattho bhagavato paññāya pabhede anupadaṁ niravasesato dassetuṁ.",
  "tika-abh04t0:16_20": "Teneva bhagavantaṁ ṭhapetvā paññavantānaṁ aggabhūto dhammasenāpatisāriputtattheropi buddhaguṇaparicchedanaṁ patianuyutto ‘‘apica me, bhante, dhammanvayo vidito’’ti (dī. ni. 2.146) āhāti.",
  "tika-abh04t0:17_0": "Saṁsāramahoghapakkhandānaṁ sattānaṁ tato santāraṇatthaṁ paṭipanno tehi payojito nāma hoti asatipi tesaṁ tathāvidhe abhisandhiyanti vuttaṁ ‘‘sattā hi mahābodhiṁ payojentī’’ti.",
  "tika-abh04t0:17_1": "Etena sabbenāti mahābodhimūlādidassanena.",
  "tika-abh04t0:17_2": "Apagamanaṁ nirupakkilesanti yojetabbaṁ.",
  "tika-abh04t0:17_3": "Jātasaṁvaddhabhāvadassanena ‘‘anādi anidhano ca satto’’ti evaṁpakārā micchāvādā paṭisedhitā honti.",
  "tika-abh04t0:17_4": "Samaññā…pe… dasseti satte paramatthato asatipi sattapaññattivohārasūcanato.",
  "tika-abh04t0:17_5": "Karuṇā ādipaññā pariyosānanti idaṁ sambharaṇanipphattikālāpekkhāya vuttaṁ, na paricchedavantatāya.",
  "tika-abh04t0:17_6": "Tenevāha ‘‘tannidānabhāvato tato uttarikaraṇīyābhāvato’’ti.",
  "tika-abh04t0:17_7": "Sabbe buddhaguṇā dassitā honti nayato dassitattā.",
  "tika-abh04t0:17_8": "Eso eva hi anavasesato buddhaguṇadassanupāyo yadidaṁ nayaggāhaṇaṁ.",
  "tika-abh04t0:17_9": "Paradhanaharaṇāditopi virati paresaṁ anatthapariharaṇavasappavattiyā siyā karuṇūpanissayāti karuṇānidānaṁ sīlaṁ.",
  "tika-abh04t0:17_10": "Tato eva ‘‘tato pāṇātipātādiviratippavattito’’ti vuttaṁ.",
  "tika-abh04t0:18_0": "2.Yassā saṁvaṇṇanantiādinā ‘‘dayāyā’’tiādithomanāya sambandhaṁ dasseti.",
  "tika-abh04t0:18_1": "Payojanaṁ pana vuttanayena veditabbaṁ. Abbhantaraṁ niyakajjhattaṁ, tato bahibhūtaṁ bāhiraṁ.",
  "tika-abh04t0:18_2": "Dayāti karuṇā adhippetāti dayā-saddassa mettākaruṇānaṁ vācakattā vakkhamānañca anuyogaṁ manasi katvā vuttaṁ. Tāya hi samussāhito, na mettāyāti adhippāyo.",
  "tika-abh04t0:18_3": "Pubbe vuttassa paṭiniddeso hotīti ta-saddassa atthaṁ āha.",
  "tika-abh04t0:18_4": "Tanti paññaṁ visesetvā upamābhāvena vinivattā caritatthatāya.",
  "tika-abh04t0:18_5": "Paṭiniddesaṁ nārahati padhānāpadhānesu padhāne kiccadassanato.",
  "tika-abh04t0:18_6": "Dvinnaṁ padānaṁ…pe… vatoti karuṇāvācinā dayā-saddena ekādhikaraṇabhāvena vuccamāno ta-saddo tato aññadhammavisayo bhavituṁ na yuttoti adhippāyo.",
  "tika-abh04t0:18_7": "Apariyāyasaddānaṁ samānādhikaraṇabhāvo visesanavisesitabbabhāve sati hoti,",
  "tika-abh04t0:18_8": "nāññathāti āha ‘‘samānā…pe… hotī’’ti.",
  "tika-abh04t0:18_9": "Samānādhikaraṇabhāvena hettha visesanavisesitabbabhāvo sādhīyati,",
  "tika-abh04t0:18_10": "sā ca samānādhikaraṇatā visiṭṭhavibhattikānaṁ na hotīti samānavibhattitāyapi tameva sādhīyatīti ‘‘dayā…pe… cida’’nti idaṁ dayāya visesitabbabhāve kāraṇavacanaṁ.",
  "tika-abh04t0:18_11": "Padhānatāya hi sāmaññatāya ca sā visesitabbā jātā.",
  "tika-abh04t0:18_12": "Tattha bhagavato tadaññesañca karuṇānaṁ vācakattā sāmaññatā veditabbā. Tassa cāti dayā-saddassa.",
  "tika-abh04t0:18_13": "‘‘Padhānañca pañña’’ntiādinā kiñcāpi purimagāthāya paññāppadhānā,",
  "tika-abh04t0:18_14": "‘‘tāyā’’ti pana kevalaṁ avatvā dayāvisesanabhāvena vuttattā appadhānāyapi karuṇāya paṭiniddeso yuttoti dasseti.",
  "tika-abh04t0:18_15": "Appadhānatā ca karuṇāya purimagāthāya vasena vuttā, idha pana padhānā eva.",
  "tika-abh04t0:18_16": "Tathā ca vuttaṁ ‘‘dayāsamussāhinīti padhānā’’ti (dha. sa. mūlaṭī. 2).",
  "tika-abh04t0:19_0": "Kathaṁ pana…pe… ñātabbāti vakkhamānaññeva atthaṁ hadaye ṭhapetvā codeti.",
  "tika-abh04t0:19_1": "Yadi evanti yadi aṭṭhakathāya adhippāyaṁ aggahetvā vacanamattameva gaṇhasi.",
  "tika-abh04t0:19_2": "Mettāti ca na yujjeyyāti yathā ‘‘mettacittataṁ āpanno’’ti etissā aṭṭhakathāya vasena na dayā karuṇā ,",
  "tika-abh04t0:19_3": "evaṁ ‘‘nikkaruṇataṁ āpanno’’ti etissā aṭṭhakathāya vasena na dayā mettāti vacanamattaggahaṇe aṭṭhakathānampi virodhaṁ dasseti.",
  "tika-abh04t0:19_4": "‘‘Adhippāyavasena yojetabbo’’ti vatvā tameva adhippāyaṁ dayā-saddo hītiādinā vivarati.",
  "tika-abh04t0:19_5": "Akkharacintakā hi dayā-saddaṁ dānagatirakkhaṇesu paṭhanti.",
  "tika-abh04t0:19_6": "Anurakkhaṇañca mettākaruṇānaṁ hitūpasaṁhāradukkhāpanayanākāravuttīnaṁ samānakiccaṁ,",
  "tika-abh04t0:19_7": "tasmā ubhayattha dayā-saddo pavattatīti vuttaṁ. Antonītanti antogadhaṁ,",
  "tika-abh04t0:19_8": "rukkhattho viya dhavakhadirādīnaṁ anurakkhaṇattho mettākaruṇānaṁ sāmaññanti attho,",
  "tika-abh04t0:19_9": "adhippāyo pana ‘‘dayāpanno’’ti ettha sabbapāṇabhūtahitānukampīti anantaraṁ karuṇāya vuttattā dayā-saddo mettāpariyāyoti viññāyati.",
  "tika-abh04t0:19_10": "Mettāpi hi karuṇā viya pāṇātipātaviratiyā kāraṇanti.",
  "tika-abh04t0:19_11": "‘‘Adayāpanno’’ti ettha pana kāruṇiko avihiṁ sajjhāsayattā paresaṁ vihesāmattampi na karoti,",
  "tika-abh04t0:19_12": "ko pana vādo pāṇātipātaneti nikkaruṇatāya pāṇātipātitā dassitāti veditabbā.",
  "tika-abh04t0:19_13": "Etamevatthaṁ sandhāya ‘‘evañhi aṭṭhakathānaṁ avirodho hotī’’ti āha.",
  "tika-abh04t0:19_14": "Yadi dayā-saddo mettākaruṇānaṁ vācako,",
  "tika-abh04t0:19_15": "evampikathaṁ pana karuṇā ‘‘dayā’’ti jānitabbāti anuyogo tadavattho evāti codanaṁ manasi katvā karuṇā ca desanāyātiādinā karuṇāya eva gahaṇe kāraṇamāha.",
  "tika-abh04t0:20_0": "Nanu tāyātiādinā sāmatthiyatopi pakaraṇaṁ balavanti pakaraṇavaseneva karuṇāvisayassa ñātataṁ dasseti.",
  "tika-abh04t0:20_1": "Yathāruci pavattitthāti etaṁ purimagāthāya sappadesanippadesasattavisayāya karuṇāya gahitabhāvassa kāraṇavacanaṁ.",
  "tika-abh04t0:20_2": "Yathārucipavatti hi ekasmiṁ anekesu ca icchānurūpappavattīti.",
  "tika-abh04t0:20_3": "‘‘Idha pana nippadesasattavisayataṁ gahetu’’nti etena siddhe sati ārambho ñāpakattho hotīti puna ‘‘sattesū’’ti vacanaṁ imamatthavisesaṁ bodhetīti dasseti.",
  "tika-abh04t0:20_4": "Na devesuyevātiādināpi dayāsādhanassa samussāhanassa sattavisayabhāve sāmatthiyaladdhepi ‘‘sattesū’’ti vacanaṁ tassa nippadesasattavisayabhāvo adhippetoti imaṁ visesaṁ ñāpetīti dasseti.",
  "tika-abh04t0:21_0": "Kāladesadesakaparisādiparidīpanaṁ bāhiranidānanti kālādīni niddhārento ‘‘yasmiṁ kāle’’tiādimāha.",
  "tika-abh04t0:21_1": "Avasānamhi vasanto tidasālayeti vacanatoti etena tassa pāṭihāriyassa saddantarasannidhānena avacchinnataṁ dasseti.",
  "tika-abh04t0:21_2": "Tattha pavattavohārena ca na sakkāti puthujjanasantānepi rāgādipaṭipakkhaharaṇassa abhāvato nicchandarāgesu sattavohāro viya puthujjanasantāne rāgādipaṭipakkhaharaṇavasena pavattaṁ tadabhāvepi bhagavato santāne ruḷhīvasena pāṭihāriyantveva vuccatīti na sakkā vattunti adhippāyo.",
  "tika-abh04t0:21_3": "Diṭṭhiharaṇavasena ye sammādiṭṭhikā jātā acelakakassapādayo viya,",
  "tika-abh04t0:21_4": "diṭṭhippakāsane asamatthabhāvena appaṭibhānabhāvādippattiyā saccakādayo viya.",
  "tika-abh04t0:22_0": "3.Sītapabbatā nāma ‘‘sineruṁ parivāretvā ṭhitā yugandharo…pe… giri brahā’’ti (visuddhi. 1.137; pārā. aṭṭha.",
  "tika-abh04t0:22_1": "1.1 verañjakaṇḍavaṇṇanā) evaṁ vuttapabbatā.",
  "tika-abh04t0:23_0": "4-5.",
  "tika-abh04t0:23_1": "Sabbaso cakkavāḷasahassehi sabbaso āgamma sabbaso sannisinnenāti sambandhavasena tayo vikappā yuttā,",
  "tika-abh04t0:23_2": "sabbaso cakkavāḷasahassehi dasahi dasahīti pana aniṭṭhasādhanato paṭisedhito.",
  "tika-abh04t0:23_3": "Vajjitabbeti ye vajjetuṁ sakkā ‘‘atisammukhā atisamīpaṁ unnatappadeso’’ti, ete.",
  "tika-abh04t0:23_4": "Itare pana tassā parisāya mahantabhāvena na sakkā pariharituṁ.",
  "tika-abh04t0:24_0": "‘‘Sabbañeyya…pe… samatthā’’ti vatvā tesaṁ desetabbappakārajānanasamatthāti vacanaṁ attanā paṭividdhākārassa dhammasāmināpi paresaṁ desetuṁ asakkuṇeyyattā vuttaṁ.",
  "tika-abh04t0:24_1": "Aññathā sabbepi sattā diṭṭhasaccā eva bhaveyyuṁ.",
  "tika-abh04t0:24_2": "Sabbañeyyadhammānaṁ yathāsabhāvajānanasamatthatādiyeva yathāvuttabalaṁ.",
  "tika-abh04t0:24_3": "Tesaṁ gahaṇasamatthataṁ dīpeti,",
  "tika-abh04t0:24_4": "adhikavacanamaññamatthaṁ bodhetīti adhippāyo.",
  "tika-abh04t0:25_0": "6.Tathāgato vandanīyotiādinā ‘‘namassitvā’’tiādikiriyāvisesānaṁ taṁtaṁsuttānurodhena pavattitamāha.",
  "tika-abh04t0:25_1": "Sarīrasobhaggādīti ādi-saddena kalyāṇavākkaraṇatāādhipaccaparivārasampattiādi saṅgayhati.",
  "tika-abh04t0:26_0": "7.Antaradhāpetvāti nirodhetvā.",
  "tika-abh04t0:26_1": "Nirodhanañcettha uppādakahetupariharaṇavasena tesaṁ anuppattikaraṇanti veditabbaṁ.",
  "tika-abh04t0:26_2": "Atthaṁ pakāsayissāmīti sambandhoti ‘‘sosetvā’’ti pubbakālakiriyāya aparakālakiriyāpekkhatāya vuttaṁ.",
  "tika-abh04t0:27_0": "8.Dukkarabhāvaṁdīpetunti adukkarassa tathāabhiyācetabbatābhāvatoti adhippāyo.",
  "tika-abh04t0:27_1": "Pārājikasaṅghādisesānaṁ sīlavipattibhāvato thullaccayādīnañca yebhuyyena ācāravipattibhāvato ācārasīlānaṁ tathā yojanā katā,",
  "tika-abh04t0:27_2": "tathā cārittasīlassa ācārasabhāvattā itaraṁ sabhāveneva gahetvā dutiyā.",
  "tika-abh04t0:27_3": "Asakkuṇeyyanti visuddhācārādiguṇasamannāgatena sabrahmacārinā saddhammaciraṭṭhitatthaṁ sādaraṁ abhiyācitena tena ca abhidhammatthappakāsane samatthoti yāthāvato pamāṇitena tabbimukhabhāvo na sukaroti adhippāyo.",
  "tika-abh04t0:28_0": "9.Devadeva-saddassa attho paṭṭhānasaṁvaṇṇanāṭīkāyaṁ vipañcitoti na vitthārayimha.",
  "tika-abh04t0:29_0": "13.Paṭhamasaṅgītiyaṁ yā aṭṭhakathā saṅgītāti vacanena sā bhagavato dharamānakālepi aṭṭhakathā saṁvijjati,",
  "tika-abh04t0:29_1": "tena pāṭho viya bhagavaṁmūlikāvāti viññāyati.",
  "tika-abh04t0:29_2": "‘‘Abhidhammassā’’ti padaṁ ‘‘atthaṁ pakāsayissāmī’’ti etadapekkhanti ‘‘kassa pana sā aṭṭhakathā’’ti pucchitvā adhikāravasena tameva abhidhammapadaṁ ākaḍḍhati.",
  "tika-abh04t0:29_3": "Āvuttiādivasena vā ayamattho vibhāvetabbo.",
  "tika-abh04t0:30_0": "16.",
  "tika-abh04t0:30_1": "Ariyamaggassa bojjhaṅgamaggaṅgajhānaṅgavisesaṁ pādakajjhānameva niyametītiādinayappavatto tipiṭakacūḷanāgattheravādo ādi-saddena vipassanāya ārammaṇabhūtā khandhā niyamenti,",
  "tika-abh04t0:30_2": "puggalajjhāsayo niyametīti evamādayo moravāpivāsimahādattattheratipiṭakacūḷābhayattheravādādayo saṅgayhanti.",
  "tika-abh04t0:30_3": "Tappakāsanenevāti abhidhammassa atthappakāsaneneva.",
  "tika-abh04t0:30_4": "Soti mahāvihāravāsīnaṁ vinicchayo.",
  "tika-abh04t0:30_5": "Tathāti asammissānākulabhāvena.",
  "tika-abh04t0:30_6": "Asammissānākulabhūto vā vinicchayo mahāvihāravāsīnaṁ santakabhāvena,",
  "tika-abh04t0:30_7": "etena abhidhammassa atthappakāsaneneva mahāvihāravāsīnaṁ vinicchayo idha abhinipphādīyatīti dasseti.",
  "tika-abh04t0:30_8": "Atha vā tappakāsanenevāti asammissānākulabhāvappakāsaneneva .",
  "tika-abh04t0:30_9": "Soti pakāsiyamāno abhidhammattho.",
  "tika-abh04t0:30_10": "Tathāti mahāvihāravāsīnaṁ vinicchayabhāvena.",
  "tika-abh04t0:30_11": "Imasmiṁ atthavikappe ‘‘asammissaṁ anākulaṁ atthaṁ pakāsayissāmī’’ti sambandhanīyaṁ.",
  "tika-abh04t0:31_0": "17.Aññañcasabbaṁ atthappakāsanaṁ hotīti tosanaṁ hotīti attho.",
  "tika-abh04t0:31_1": "Tenevāha ‘‘sabbena tena tosanaṁ kataṁ hotī’’ti. Yuttarūpā yojanā.",
  "tika-abh04t0:32_0": "Vīsatigāthāvaṇṇanā niṭṭhitā.",
  "tika-abh04t0:33_0": "Nidānakathāvaṇṇanā",
  "tika-abh04t0:34_0": "Paricchedo sattappakaraṇabhāvo.",
  "tika-abh04t0:34_1": "Sanniveso sattannaṁ pakaraṇānaṁ tadavayavānañca vavatthānaṁ.",
  "tika-abh04t0:34_2": "Sāgarehi tathā cintāti ‘‘imassa abhidhammassa gambhīrabhāvavijānanatthaṁ cattāro sāgarā veditabbā’’tiādinā nayena jalasāgarādīhi saha nayasāgaravicāro.",
  "tika-abh04t0:34_3": "‘‘Satabhāgena sahassabhāgena dhammantarā dhammantaraṁ saṅkamitvā saṅkamitvā desesī’’tiādinā desanābhedehi abhidhammassa gambhīrabhāvakathā desanāhi gambhīratā.",
  "tika-abh04t0:35_0": "‘‘Evaṁ temāsaṁ nirantaraṁ desentassā’’tiādinā desanākāle bhagavato sarīrassa yāpitākāravicāro desanā…pe… gahaṇaṁ.",
  "tika-abh04t0:35_1": "Tathā therassa…pe…pi cāti ‘‘abhidhamme vācanāmaggo nāmā’’tiādinā abhidhamme vācanāmaggassa sāriputtattherasambandhitatā tassa ca teneva uppāditatā.",
  "tika-abh04t0:35_2": "Yo hi bhagavatā devatānaṁ desitākāro,",
  "tika-abh04t0:35_3": "so aparicchinnavāranayatantitāya ananto aparimāṇo na bhikkhūnaṁ vācanāyoggo, yo ca therassa desitākāro, so atisaṁkhittatāya.",
  "tika-abh04t0:35_4": "Nātisaṅkhepanātivitthārabhūto pana pāṭhanayo therappabhāvito vācanāmaggoti.",
  "tika-abh04t0:36_0": "Vacanatthavijānanenātiādinā kusalā dhammātiādipadānaññeva atthavaṇṇanaṁ akatvā abhidhamma-saddavicārassa sambandhamāha.",
  "tika-abh04t0:36_1": "‘‘Ye te mayā dhammā abhiññā desitā.",
  "tika-abh04t0:36_2": "Seyyathidaṁ – cattāro satipaṭṭhānā…pe… sikkhitaṁ sikkhiṁsu dve bhikkhū abhidhamme nānāvādā’’tiādisuttavasena kiñcāpi bodhipakkhiyadhammā ‘‘abhidhammo’’ti vuccanti,",
  "tika-abh04t0:36_3": "dhamma-saddo ca samādhiādīsu diṭṭhappayogo,",
  "tika-abh04t0:36_4": "pariyattidhammo eva pana idha adhippetoti dassento ‘‘suttantādhikā pāḷīti attho’’ti āha.",
  "tika-abh04t0:36_5": "Tattha dhammabyabhicārabhāvena visesato abhidhammo viya suttantopi ‘‘dhammo’’ti vuccati. ‘‘Yo vo, ānanda,",
  "tika-abh04t0:36_6": "mayā dhammo ca vinayo ca desito paññatto’’tiādīsu (dī. ni.",
  "tika-abh04t0:36_7": "1.216) aññattha ca sambhavato abhi-saddena nivattetabbatthaṁ dīpetuṁ ‘‘suttantā’’ti vuttaṁ.",
  "tika-abh04t0:36_8": "Nanu ca atirekavisesaṭṭhā bhinnasabhāvā yato te yathākkamaṁ adhikavicittapariyāyehi bodhitā,",
  "tika-abh04t0:36_9": "tasmā ‘‘dhammātirekadhammavisesaṭṭhehī’’ti bahuvacanena bhavitabbaṁ,",
  "tika-abh04t0:36_10": "na ekavacanenāti anuyogaṁ manasi katvā āha ‘‘dvinnampi…pe… ekavacananiddeso kato’’ti.",
  "tika-abh04t0:37_0": "Payogameva nārahati upasagga-saddānaṁ dhātu-saddasseva purato payojanīyattā.",
  "tika-abh04t0:37_1": "Athāpi payujjeyya atimālādīsu ati-saddādayo viya.",
  "tika-abh04t0:37_2": "Evampi yathā ‘‘atimālā’’ti ettha samāsavasena anāvibhūtāya kamanakiriyāya visesako ati-saddo, na mālāya,",
  "tika-abh04t0:37_3": "evamidhāpi abhi-saddo na dhammavisesako yuttoti adhippāyo.",
  "tika-abh04t0:37_4": "Aññassapi hi upasaggassāti idaṁ ruḷhīvasena,",
  "tika-abh04t0:37_5": "atthe upasajjatīti vā upasaggassa anvatthasaññataṁ gahetvā vuttaṁ.",
  "tika-abh04t0:37_6": "Atichattādīsu hi ati-saddo idha upasaggoti adhippeto.",
  "tika-abh04t0:37_7": "Tattha yathā kalyāṇo pūjito vā puriso atipurisoti bhavati,",
  "tika-abh04t0:37_8": "evaṁ atirekavisesaṭṭhānampi kalyāṇapūjitatthabhāvasambhavato kalyāṇaṁ vā pūjitaṁ vā chattaṁ atichattanti saddanayo veditabbo.",
  "tika-abh04t0:37_9": "Kalyāṇapūjitabhāvā hi guṇavisesayogena icchitabbā.",
  "tika-abh04t0:37_10": "Guṇaviseso cesa yadidaṁ pamāṇātireko ca vicittarūpatā ca.",
  "tika-abh04t0:37_11": "Evañca pana katvā ‘‘akiriyāyapī’’ti vacanaṁ samatthitaṁ bhavati. Yathā ca atichattādīsu,",
  "tika-abh04t0:37_12": "evaṁ abhidhamma-saddepi daṭṭhabbaṁ. Anekatthā hi nipātāti.",
  "tika-abh04t0:37_13": "Tabbhāvadīpakattāti atirekavisesabhāvadīpakattā.",
  "tika-abh04t0:38_0": "Ekato anāgatattāti idaṁ suttante ekato āgatānaṁ khandhāyatanādīnaṁ suttantabhājanīyassa diṭṭhattā ‘‘cha imāni, bhikkhave, indriyānī’’tiādinā (saṁ. ni.",
  "tika-abh04t0:38_1": "5.495-496) cakkhādīnaṁ channaṁ itthindriyādīnaṁ tiṇṇaṁ sukhindriyādīnaṁ pañcannaṁ saddhindriyādīnaṁ pañcannaṁ anaññātaññassāmītindriyādīnañca tiṇṇaṁ vasena visuṁ visuṁ suttantabhāvena āgatattā ekasuttabhāvena anāgatānaṁ bāvīsatiyā indriyānaṁ suttantabhājanīyassa adiṭṭhattā ca vuttaṁ,",
  "tika-abh04t0:38_2": "na suttante ekato āgamanassa suttantabhājanīyassa kāraṇattā.",
  "tika-abh04t0:38_3": "Suttante ekato sabbena sabbañca anāgatā hi bhūmantaraparicchedapaṭisambhidā suttantabhājanīyavasena vibhattā dissanti,",
  "tika-abh04t0:38_4": "ekato āgatāni ca sikkhāpadāni tathā na vibhattāni.",
  "tika-abh04t0:38_5": "Veramaṇīnaṁ viya pana sabhāvakiccādivibhāgavinimutto bāvīsatiyā indriyānaṁ samāno vibhajanappakāro natthi,",
  "tika-abh04t0:38_6": "yo suttantabhājanīyaṁ siyāti indriyavibhaṅge suttantabhājanīyaṁ natthīti yuttaṁ siyā.",
  "tika-abh04t0:39_0": "Yadipi paccayadhammavinimutto paccayabhāvo nāma natthi,",
  "tika-abh04t0:39_1": "yathā pana pavatto paccayadhammo paccayuppannadhammānaṁ paccayo hoti,",
  "tika-abh04t0:39_2": "so tassa pavattiākāraviseso hetuādibhāvo tato añño viya paccayadhammassa paccayabhāvoti vutto,",
  "tika-abh04t0:39_3": "so ca ‘‘avijjāpaccayā saṅkhārā sambhavantī’’tiādīsu padhānabhāvena vutto.",
  "tika-abh04t0:39_4": "Tattha ca guṇībhūtā hetuhetuphalabhūtā avijjāsaṅkhārādayoti vuttaṁ ‘‘paccayabhāvo uddiṭṭho’’ti.",
  "tika-abh04t0:39_5": "Uddiṭṭhadhammānantiādi uddesena paricchinnānaṁyeva khandhādīnaṁ khandhavibhaṅgādīsu pañhapucchakanayo dassito,",
  "tika-abh04t0:39_6": "na ito aññathāti katvā vuttaṁ.",
  "tika-abh04t0:40_0": "Suttante saṅgītisuttantādike.",
  "tika-abh04t0:40_1": "Pañca sikkhāpadāni pāṇātipātā…pe… pamādaṭṭhānā veramaṇīti evaṁ uddiṭṭhāni.",
  "tika-abh04t0:40_2": "Añño pana veramaṇīnaṁ vibhajitabbappakāro natthīti idaṁ atītāniccādivibhāgo veramaṇīnaṁ khandhāyatanādīsu antogadhattā tabbaseneva vijānitabbo,",
  "tika-abh04t0:40_3": "tato pana añño abhidhammanayavidhuro veramaṇīnaṁ vibhajitabbappakāro natthīti adhippāyena vuttaṁ.",
  "tika-abh04t0:40_4": "Tathā ca paṭisambhidāmagge ‘‘cakkhuṁ aniccaṁ…pe… jarāmaraṇaṁ anicca’’nti anupadadhammasammasanakathāyaṁ na veramaṇiyo uddhaṭā.",
  "tika-abh04t0:41_0": "Nanu dhammasaṅgaṇīdhātukathādīnampi vasena abhidhammapāḷiyā atirekavisesabhāvo dassetabboti? Saccametaṁ,",
  "tika-abh04t0:41_1": "so pana ekantaabhidhammanayanissito avuttopi siddhoti katvā na dassito.",
  "tika-abh04t0:41_2": "Etena vā nidassanena sopi sabbo netabbo.",
  "tika-abh04t0:41_3": "Abhidhammanayasāmaññena vā abhidhammabhājanīyapañhapucchakehi so vutto evāti na vuttoti daṭṭhabbo.",
  "tika-abh04t0:42_0": "Pañhavārāti pucchanavissajjanavasena pavattā pāḷinayā.",
  "tika-abh04t0:42_1": "Etthevāti dhammahadayavibhaṅge eva.",
  "tika-abh04t0:42_2": "Apekkhāvasikattā appamahantabhāvassa yato appamattikā mahādhātukathātanti dhammahadayavibhaṅgavacanavasena avasesā,",
  "tika-abh04t0:42_3": "taṁ dassanatthaṁ ‘‘dhammahadayavibhaṅge anāgantvā mahādhammahadaye āgatatantito’’ti vuttaṁ.",
  "tika-abh04t0:42_4": "Dhammahadaya…pe… āgatatantito rūpakaṇḍadhātuvibhaṅgādīsu anāgantvā mahādhātukathāyaṁ āgatatanti appamattikāvāti sambandho .",
  "tika-abh04t0:42_5": "Atha dhātukathāya vitthārakathā mahādhātukathā dhammahadayavibhaṅge anāgantvā mahādhammahadaye āgatatantito dhātukathāyaṁ anāgantvā mahādhātukathāya āgatatanti appamattikāvāti yojetabbaṁ.",
  "tika-abh04t0:43_0": "Upalabbhatīti anulomapaccanīyapañcakassa,",
  "tika-abh04t0:43_1": "nupalabbhatīti paccanīyānulomapañcakassa upalakkhaṇavasena vuttaṁ.",
  "tika-abh04t0:43_2": "Saccikaṭṭhaṁ nissayanti ‘‘sabbatthā’’tiādinā desādianāmasanena rūpādisattapaññāsadhammappabhedaṁ saccikaṭṭhameva nissayabhūtaṁ.",
  "tika-abh04t0:43_3": "Sabbatthāti etthāpi ‘‘upalabbhati nupalabbhatīti paṭiññāya gahitāya paṭikkhepaggahaṇattha’’nti ānetvā sambandhanīyaṁ,",
  "tika-abh04t0:43_4": "tathā sabbadā sabbesūti etthāpi.",
  "tika-abh04t0:43_5": "Yadi khandhāyatanādayo gahitā aṭṭhakathāyaṁ āgatanayena, atha pana vuttanti sambandho.",
  "tika-abh04t0:43_6": "Yo saccikaṭṭhoti saccikaṭṭhanissayaṁ upalakkheti. Etehīti etehi vacanehi.",
  "tika-abh04t0:43_7": "Saccikaṭṭhadesakālappadesehi kathaṁ saccikaṭṭhādīnaṁ padeso ekadesabhūto sabboti vuccati? Padesānaṁ puthuttā.",
  "tika-abh04t0:43_8": "‘‘Sabbesu padesesū’’ti paccekaṁ bhedāmasanavasena cāyaṁ pañho pavattoti na purimehi avaseso.",
  "tika-abh04t0:44_0": "Upalabbhati…pe… micchāti ekanti upalabbhatīti paṭiññāggahaṇapaṭikkhepaggahaṇaniggaṇhanānaṁ anulomapaṭilomato paṭiññāṭhapananiggahapāpanāropanānañca vasena pavattā tanti paṭhamapañcakassa ekaṁ aṅgaṁ eko avayavoti attho. Evaṁ sesesupi netabbaṁ.",
  "tika-abh04t0:44_1": "Niggahassa suniggahabhāvaṁ icchato sakavādino ‘‘tvaṁ ce pana maññasi vattabbe kho puggalo nupalabbhatī’’tiādinā (kathā. 3) paṭiññāṭhapanena,",
  "tika-abh04t0:44_2": "tena ‘‘tava tattha hetāya paṭiññāya hevaṁ paṭijānanto hevaṁ niggahetabbe atha taṁ niggaṇhāma suniggahito ca hotī’’ti vatvā ‘‘hañci puggalo nupalabbhatī’’tiādinā (kathā.",
  "tika-abh04t0:44_3": "2) paravādino attano paṭikammaṁ yathā sakavādī na nibbeṭheti,",
  "tika-abh04t0:44_4": "evaṁ karaṇaṁ paṭikammaveṭhanaṁ.",
  "tika-abh04t0:44_5": "Paravādino paṭikammassa duppaṭikammabhāvaṁ icchato sakavādino taṁnidassanena ‘‘eso ce dunniggahito heva’’nti paṭikammanidassanena,",
  "tika-abh04t0:44_6": "‘‘vattabbe kho puggalo upalabbhati…pe… paramatthenāti (kathā. 1).",
  "tika-abh04t0:44_7": "No ca mayaṁ tayā tattha hetāya paṭiññāya hevaṁ paṭijānanto hevaṁ niggahetabbā.",
  "tika-abh04t0:44_8": "Atha amhe niggaṇhāsi dunniggahitā ca homā’’ti vatvā ‘‘hañci puggalo upalabbhatī’’tiādinā (kathā.",
  "tika-abh04t0:44_9": "5) niggahassa dunniggahitabhāvadassanena aniggahitabhāvakaraṇaṁ niggahanibbeṭhanaṁ.",
  "tika-abh04t0:44_10": "‘‘Tena hi yaṁ niggaṇhāsi hañci puggalo upalabbhatī’’tiādiṁ vatvā ‘‘tena hi ye kate niggahe se niggahe dukkaṭe sukate paṭikamme sukatā paṭipādanā’’ti sakavādino niggahassa,",
  "tika-abh04t0:44_11": "aniggahabhāvāropanena attano paṭikammassa supaṭikammabhāvakaraṇena ca sakavādino niggahassa chedo vināsanaṁ puggalavādanisedhanavasena samuṭṭhitattā.",
  "tika-abh04t0:44_12": "Dhammatāya anulomanavasena uṭṭhahitvā tabbilomanavasena pavatto anulomapaccanīkapañcako vuttavipariyāyena dutiyapañcako veditabbo.",
  "tika-abh04t0:45_0": "Tadādhāroti te saccikaṭṭhaparamatthā rūpādayo ādhārā etassāti tadādhāro.",
  "tika-abh04t0:45_1": "Etena ‘‘rūpasmiṁ attā’’ti evaṁpakāro puggalavādo dassito hoti.",
  "tika-abh04t0:45_2": "Tesaṁ vā ādhārabhūtoti etena ‘‘attani rūpa’’nti evaṁpakāro.",
  "tika-abh04t0:45_3": "Aññatra vā tehīti tehi rūpādīhi vinā.",
  "tika-abh04t0:45_4": "Ādhārādheyyādibhāvena asaṁsaṭṭho visuṁyeva vinā.",
  "tika-abh04t0:45_5": "Tena sattādiguṇehi avokiṇṇo purisoti evamādiko.",
  "tika-abh04t0:45_6": "Taṁsāmibhūtatāya vā tadadhīnabhāvena ‘‘aññatra vā tehī’’ti vuttanti ‘‘rūpavā attā’’ti evaṁpakāro puggalavādo dassitoti veditabbo.",
  "tika-abh04t0:45_7": "Anaññoti etena ‘‘rūpaṁ attā’’ti evaṁpakāro.",
  "tika-abh04t0:45_8": "Ruppanādisabhāvo rūpakkhandhādīnaṁ visesalakkhaṇaṁ,",
  "tika-abh04t0:45_9": "sappaccayādisabhāvo sāmaññalakkhaṇaṁ.",
  "tika-abh04t0:45_10": "Rūpādito añño anañño vā aññatte ca tadādhārādibhūto upalabbhamāno āpajjatīti anuyuñjati sakavādī pakārantarassa asambhavato.",
  "tika-abh04t0:45_11": "Puggalavādī puggalassa rūpādīhi na aññattaṁ icchati rūpādi viya paccakkhato anumānato vā gāhayituṁ asakkuṇeyyattā tassa ca kārakavedakabhāvassa ayujjamānakattā.",
  "tika-abh04t0:45_12": "Nāpi anaññattaṁ ruppanasappaccayādisabhāvappasaṅgato puggalasseva abhāvappasaṅgato ca.",
  "tika-abh04t0:45_13": "Yatheva hi na vinā indhanena aggi paññāpiyati,",
  "tika-abh04t0:45_14": "na ca aññaṁ indhanato aggiṁ sakkā paṭijānituṁ, nāpi anaññaṁ. Yadi hi añño siyā, na uṇhaṁ indhanaṁ siyā. Atha anañño,",
  "tika-abh04t0:45_15": "niddahitabbaṁyeva dāhakaṁ siyā.",
  "tika-abh04t0:45_16": "Evameva na vinā rūpādīhi puggalo paññāpiyati, na ca tehi añño,",
  "tika-abh04t0:45_17": "nāpi anañño sassatucchedabhāvappasaṅgatoti laddhiyaṁ ṭhatvā puggalavādī ‘‘na hevā’’ti paṭikkhipati.",
  "tika-abh04t0:45_18": "Tattha aggindhanopamā tāva yadi lokavohārena vuttā,",
  "tika-abh04t0:45_19": "apaḷittaṁ kaṭṭhādiindhanaṁ niddahitabbañca,",
  "tika-abh04t0:45_20": "paḷittaṁ bhāsuruṇhaṁ aggi dāhakañca,",
  "tika-abh04t0:45_21": "tañca ojaṭṭhamakarūpaṁ purimapacchimakālikaṁ aniccaṁ saṅkhataṁ paṭiccasamuppannaṁ,",
  "tika-abh04t0:45_22": "yadi evaṁ puggalo rūpādīhi añño anicco ca āpanno. Atha paramatthato,",
  "tika-abh04t0:45_23": "tasmiṁyeva kaṭṭhādike paḷitte yaṁ usumaṁ so aggi,",
  "tika-abh04t0:45_24": "taṁsahajātāni tīṇi bhūtāni indhanaṁ,",
  "tika-abh04t0:45_25": "evampi siddhaṁ lakkhaṇabhedato aggindhanānaṁ aññattanti aggi viya indhanato rūpādīhi añño puggalo anicco ca āpannoti byāhatāti veditabbaṁ.",
  "tika-abh04t0:46_0": "Puggalo upalabbhatīti paṭijānantassa pakārantarassa asambhavato vuttesu pakāresu ekena pakārena upalabbhamāno upalabbhatīti ‘‘āpanna’’nti vuttaṁ ‘‘paṭiññāya ekattāpanna’’nti.",
  "tika-abh04t0:46_1": "Ekattāpannattā eva appaṭikkhipitabbaṁ,",
  "tika-abh04t0:46_2": "puggale paṭisiddhe tadabhinivesopi ayāthāvato puggalavādino gahitākārasuññatāvibhāvanena sakaṭṭhānato cāvito paṭisedhito eva nāma hotīti vuttaṁ ‘‘puggaladiṭṭhiṁ paṭisedhento’’ti.",
  "tika-abh04t0:46_3": "Puggaloyeva vā tathā passitabbattā diṭṭhi.",
  "tika-abh04t0:46_4": "‘‘Sāmī nivāsī kārako vedako nicco dhuvo’’ti abhinivesavisayabhūto hi parikappamattasiddho puggalo idha paṭikkhipīyati, ‘‘na cattārome, bhikkhave,",
  "tika-abh04t0:46_5": "puggalā’’tiādinā vuttavohārapuggaloti ananuyogo ākāsakusumassa rattanīlādibhāvavicāraṇā viyāti attho.",
  "tika-abh04t0:46_6": "Pubbe ‘‘nupalabbhatī’’ti paṭijānitvā visesacodanāya anāpajjanato puna ‘‘na hevā’’ti paṭikkhepo paṭiññāya āpajjanaleso.",
  "tika-abh04t0:46_7": "Vañjhāputtakassa dīgharassatānuyogassa viya sabbena sabbaṁ paramatthato anupalabbhamānassa puggalassa rūpādīhi aññānaññatānuyogassa ananuyogabhāvo eva idha aviparītattho.",
  "tika-abh04t0:47_0": "Yaṁkāraṇāti etena ‘‘yatonidāna’’nti ettha vibhattialopo daṭṭhabboti dasseti. Ajjhācarantīti abhibhavanti.",
  "tika-abh04t0:47_1": "Abhinandanādayo taṇhādīhi yathāsaṅkhyaṁ yojetabbā,",
  "tika-abh04t0:47_2": "taṇhādiṭṭhīhi vā abhinandanajjhosānāni,",
  "tika-abh04t0:47_3": "tīhipi abhivadanaṁ avisesena vā tīhipi tayo yojetabbā.",
  "tika-abh04t0:47_4": "Ettha ce natthi abhinanditabbantiādinā abhinandanādīnaṁ abhāvasūcanena phalūpacārato abhinandanādīnaṁ samucchedapaṭippassaddhibhūtaṁ maggaphalaṁ vuccati,",
  "tika-abh04t0:47_5": "taṁ paccāmasanañca esevāti idanti katvā vuttaṁ ‘‘abhi…pe… phalaṁ vā’’ti.",
  "tika-abh04t0:48_0": "‘‘Ñāyatīti jāna’’nti ukkaṁsagativijānanena niravasesaṁ ñeyyajātaṁ pariggayhatīti tabbisayāya jānātikiriyāya sabbaññutaññāṇameva karaṇaṁ bhavitumarahatīti ‘‘sabbaññutaññāṇena jānitabbaṁ jānātī’’ti vuttaṁ. Atha vā pakaraṇavasena,",
  "tika-abh04t0:48_1": "‘‘bhagavā’’ti saddantarasannidhānena vā ayaṁ attho vibhāvetabbo.",
  "tika-abh04t0:48_2": "Passaṁ passatīti etthāpi eseva nayo.",
  "tika-abh04t0:48_3": "Jānantāpi vipallāsavasena jānanti titthiyā paṭhamajjhānaarūpajjhānehi kāmarūpapariññāvādino.",
  "tika-abh04t0:48_4": "Jānanto jānātiyeva bhagavā anāgāmiarahattamaggehi taṁpariññāvāditāya.",
  "tika-abh04t0:48_5": "Ayañca attho dukkhakkhandhasuttavasena (ma. ni. 1.163, 175 ādayo) vibhāvetabbo.",
  "tika-abh04t0:48_6": "Paññācakkhunā uppannattā vā cakkhubhūto.",
  "tika-abh04t0:48_7": "Ñāṇabhūtotiādīsupi eseva nayo.",
  "tika-abh04t0:48_8": "Atha vā dibbacakkhuādikaṁ pañcavidhampi cakkhuṁ bhūto pattoti cakkhubhūto.",
  "tika-abh04t0:48_9": "Evaṁ ñāṇabhūtotiādīsupi daṭṭhabbaṁ.",
  "tika-abh04t0:48_10": "Sāmukkaṁsikāya dhammadesanāya sātisayo bhagavato vattuādibhāvoti vuttaṁ ‘‘catusaccadhamme vadatīti vattā’’tiādi.",
  "tika-abh04t0:48_11": "‘‘Pavattā’’ti ettha pa-kārassa pakaṭṭhatthataṁ dassetuṁ ‘‘ciraṁ…pe… pavattā’’ti āha. Niddhāretvā netā ninnetā.",
  "tika-abh04t0:49_0": "‘‘Ekūnanavuti cittānī’’ti vuttā cittasahacariyāya yathā ‘‘kuntā pacarantī’’ti.",
  "tika-abh04t0:49_1": "Tesañca pāḷipadesānaṁ ekekaṁ padaṁ uddharitvāpi kiñcāpi kusalattikapadāniyeva uddharitvā cittuppādakaṇḍe cittāni vibhattāni,",
  "tika-abh04t0:49_2": "kusalattikena pana sabhāvadhammasaṅgahitānaṁ sesattikadukapadānaṁ asaṅgahitānaṁ abhāvato kusalattikapaduddhārena nayadassanabhūtena itarattikadukapadānipi uddhaṭānevāti vuttaṁ.",
  "tika-abh04t0:49_3": "Evañca katvā mātikāggahaṇaṁ samatthitaṁ bhavati.",
  "tika-abh04t0:50_0": "So ca dhammoti ‘‘tayo kusalahetū’’tiādīsu (dha. sa.",
  "tika-abh04t0:50_1": "1060) purimāya purimāya pāḷiyā pacchimā pacchimā atthaniddesoti vuttaṁ.",
  "tika-abh04t0:50_2": "‘‘Samānentī’’tisaddassa paṭapaṭāyati-saddassa viya saddanayo daṭṭhabboti dassetuṁ ‘‘samānaṁ karontī’’ti vuttaṁ.",
  "tika-abh04t0:50_3": "Samānakaraṇañca ūnapakkhipanena adhikāpanayanena vā hoti,",
  "tika-abh04t0:50_4": "idha ūnapakkhipanenāti dassetuṁ ‘‘pūrentī’’ti vuttaṁ.",
  "tika-abh04t0:50_5": "Samānetabbanti etthāpīti ‘‘paṭṭhānaṁ samānetabba’’nti ettha.",
  "tika-abh04t0:51_0": "Balavatā ñāṇavegena abhidhammapaccavekkhaṇavasappavattena.",
  "tika-abh04t0:51_1": "Balavato ñāṇavegassa sabbakilesakkhepanavasappavattassa.",
  "tika-abh04t0:51_2": "Gambhīrameva gambhīragataṁ diṭṭhigatantiādīsu viya.",
  "tika-abh04t0:51_3": "Niravasesenāti na kañci avasesetvā.",
  "tika-abh04t0:51_4": "Pañcakhīlarahitenāti pañcacetokhīlarahitena.",
  "tika-abh04t0:52_0": "Ekādhikesuaṭṭhasu kilesasatesūti ‘‘jātimado’’tiādinā ekakavasena āgatā tesattati,",
  "tika-abh04t0:52_1": "‘‘kodho ca upanāho cā’’tiādinā dukavasena chattiṁsa,",
  "tika-abh04t0:52_2": "‘‘tīṇi akusalamūlānī’’tiādinā tikavasena pañcādhikaṁ sataṁ,",
  "tika-abh04t0:52_3": "‘‘cattāro āsavā’’tiādinā catukkavasena chappaññāsa,",
  "tika-abh04t0:52_4": "‘‘pañcorambhāgiyāni saṁyojanānī’’tiādinā pañcakavasena pañcasattati,",
  "tika-abh04t0:52_5": "‘‘cha vivādamūlānī’’tiādinā chakkavasena caturāsīti,",
  "tika-abh04t0:52_6": "‘‘satta anusayā’’tiādinā sattakavasena ekūnapaññāsa,",
  "tika-abh04t0:52_7": "‘‘aṭṭha kilesavatthūnī’’tiādinā aṭṭhakavasena catusaṭṭhi,",
  "tika-abh04t0:52_8": "‘‘nava āghātavatthūnī’’tiādinā navakavasena ekāsīti,",
  "tika-abh04t0:52_9": "‘‘dasa kilesavatthūnī’’tiādinā dasakavasena sattati,",
  "tika-abh04t0:52_10": "‘‘ajjhattikassuppādāya aṭṭhārasa taṇhāvicaritānī’’tiādinā aṭṭhārasakavasena aṭṭhasatanti evaṁ ekādhikesu aṭṭhasu kilesasatesu.",
  "tika-abh04t0:52_11": "Sesā tenavutādhikaṁ chasataṁ kilesā.",
  "tika-abh04t0:52_12": "Te brahmajālasuttāgatāhi dvāsaṭṭhiyā diṭṭhīhi saha pañcapaññāsādhikaṁ sattasataṁ honti.",
  "tika-abh04t0:53_0": "Atha vā cuddasekantākusalā,",
  "tika-abh04t0:53_1": "pañcavīsati kusalābyākatasādhāraṇā,",
  "tika-abh04t0:53_2": "cuddasa kusalattikasādhāraṇā,",
  "tika-abh04t0:53_3": "upacayādidvayaṁ ekaṁ katvā sattavīsati rūpāni cāti ime asīti dhammā,",
  "tika-abh04t0:53_4": "imesu bhāvadvaye ekaṁ ṭhapetvā ajjhattikā ekūnāsīti,",
  "tika-abh04t0:53_5": "bāhirā ekūnāsītīti sabbepi aṭṭhapaññāsādhikaṁ sataṁ honti.",
  "tika-abh04t0:53_6": "Imesu ekekasmiṁ dasannaṁ dasannaṁ kilesānaṁ uppajjanato asītiadhikaṁ diyaḍḍhakilesasahassaṁ honti.",
  "tika-abh04t0:54_0": "Atha vā tepaññāsa arūpadhammā, aṭṭhārasa rūparūpāni, ākāsadhātu,",
  "tika-abh04t0:54_1": "lakkhaṇarūpāni cāti pañcasattati dhammā ajjhattabahiddhābhedato paññāsasataṁ honti.",
  "tika-abh04t0:54_2": "Tattha ekekasmiṁ dasa dasa kilesātipi diyaḍḍhakilesasahassaṁ.",
  "tika-abh04t0:54_3": "Tathā ettha vedanaṁ sukhindriyādivasena pañcavidhaṁ katvā sattapaññāsa arūpadhammā,",
  "tika-abh04t0:54_4": "aṭṭhārasa rūparūpāni cāti pañcasattati vipassanūpagadhammā ajjhattabahiddhābhedato paññāsasataṁ honti.",
  "tika-abh04t0:54_5": "Etesu ekekasmiṁ dasa dasa kilesātipi diyaḍḍhakilesasahassaṁ.",
  "tika-abh04t0:55_0": "Aparo nayo – dvādasaakusalacittuppādesu paṭhame cha kilesā, dutiye satta, tatiye cha, catutthe satta, pañcame cha, chaṭṭhe satta, sattame cha, aṭṭhame satta, navame pañca, dasame cha, ekādasame pañca,",
  "tika-abh04t0:55_1": "dvādasame cattāroti sabbe dvāsattati,",
  "tika-abh04t0:55_2": "ime pañcadvārikā pañcasu rūpādīsu ārammaṇesu ekekasmiṁ dvāsattatīti saṭṭhiadhikāni tīṇi satāni,",
  "tika-abh04t0:55_3": "manodvārikā pana chasu ārammaṇesu ekekasmiṁ dvāsattati dvāsattatīti katvā dvattiṁsādhikāni cattāri satāni,",
  "tika-abh04t0:55_4": "sabbānipi dvānavutiadhikāni sattasatāni,",
  "tika-abh04t0:55_5": "tāni ajjhattabahiddhāvisayatāya caturāsītiadhikaṁ diyaḍḍhakilesasahassaṁ hontīti veditabbaṁ.",
  "tika-abh04t0:56_0": "Atha vā rūpārammaṇādīni pañca,",
  "tika-abh04t0:56_1": "avasesarūpavedanāsaññāsaṅkhāraviññāṇavasena pañca dhammārammaṇakā sesā cāti dasa,",
  "tika-abh04t0:56_2": "te ajjhattabahiddhābhedato vīsati,",
  "tika-abh04t0:56_3": "paññatti cāti ekavīsatiyā ārammaṇesu dvāsattati dvāsattati kilesāti dvādasādhikaṁ diyaḍḍhakilesasahassaṁ honti.",
  "tika-abh04t0:57_0": "Atha vā dvādasasu akusalacittuppādesu paṭhame vīsati dhammā, dutiye dvāvīsati, tatiye vīsati, catutthe dvāvīsati, pañcame ekūnavīsati, chaṭṭhe ekūnavīsati, sattame ekūnavīsati, aṭṭhame ekavīsati, navame ekūnavīsati, dasame ekavīsati, ekādasame soḷasa,",
  "tika-abh04t0:57_1": "dvādasame soḷasāti sabbe akusaladhammā chattiṁsādhikāni dve satāni,",
  "tika-abh04t0:57_2": "ime chasu ārammaṇesu paccekaṁ chattiṁ sādhikāni dve satāni,",
  "tika-abh04t0:57_3": "sabbe soḷasādhikāni cattāri satāni ca sahassaṁ hontīti evampi diyaḍḍhakilesasahassaṁ veditabbaṁ.",
  "tika-abh04t0:58_0": "Itaresanti taṇhāvicaritānaṁ ‘‘atītāni chattiṁsā’’tiādinā atītādibhāvāmasanato.",
  "tika-abh04t0:58_1": "Khepaneti ariyamaggena samucchindane.",
  "tika-abh04t0:58_2": "‘‘Diyaḍḍhakilesasahassaṁ khepetvā’’ti hi vuttaṁ.",
  "tika-abh04t0:58_3": "Paramatthato atītādīnaṁ maggena appahātabbattā ‘‘atītādibhāvāmasanā aggahaṇaṁ khepane’’ti vuttaṁ.",
  "tika-abh04t0:58_4": "Yaṁ pana paṭṭhāne ‘‘dassanena pahātabbo dhammo dassanena pahātabbassa dhammassa anantarapaccayena paccayo’’tiādinā tike,",
  "tika-abh04t0:58_5": "tathā dassanena pahātabbātītatikatike ‘‘atītā dassanena pahātabbā’’tiādinā ca tīsu kālesu dassanādipahātabbavacanaṁ kataṁ,",
  "tika-abh04t0:58_6": "taṁ atītādīnaṁ saṁkiliṭṭhatāya apāyagamanīyatāya ca dassanapahātabbehi niratisayattā vuttanti daṭṭhabbaṁ.",
  "tika-abh04t0:59_0": "Na bhāsitatthavacananti idaṁ ‘‘hitapariyāyavacana’’nti etena nivattitassa ekadesakathanaṁ.",
  "tika-abh04t0:59_1": "Yathā hi ayaṁ attha-saddo na bhāsitatthavacanaṁ,",
  "tika-abh04t0:59_2": "evaṁ visayappayojanādivacanampi na hotīti.",
  "tika-abh04t0:59_3": "Yathāvuttassāti hitapariyāyassa.",
  "tika-abh04t0:59_4": "‘‘Na haññadatthatthipasaṁsalābhā’’ti padassa niddese ‘‘attattho vā parattho vā’’tiādinā (mahāni.",
  "tika-abh04t0:59_5": "69) kiñcāpi suttanirapekkhaṁ attatthādayo vuttā suttatthabhāvena aniddiṭṭhattā,",
  "tika-abh04t0:59_6": "tesu pana ekopi atthappabhedo suttena dīpetabbataṁ nātikkamatīti āha ‘‘te suttaṁ sūcetī’’ti.",
  "tika-abh04t0:59_7": "Imasmiṁ vikappe attha-saddo bhāsitatthavacanampi hoti.",
  "tika-abh04t0:59_8": "Purimakā hi pañca atthappabhedā hitapariyāyā,",
  "tika-abh04t0:59_9": "tato pare cha bhāsitatthappabhedā,",
  "tika-abh04t0:59_10": "pacchimakā pana ubhayasabhāvā.",
  "tika-abh04t0:59_11": "Tattha duradhigamatāya vibhāvane aladdhagādho gambhīro, na vivaṭo guḷho,",
  "tika-abh04t0:59_12": "mūludakādayo viya paṁsunā akkharasannivesādinā tirohito paṭicchanno, niddhāretvā ñāpetabbo neyyo,",
  "tika-abh04t0:59_13": "yathārutavaseneva veditabbo nīto.",
  "tika-abh04t0:59_14": "Anavajjanikkilesavodānā pariyāyavasena vuttā,",
  "tika-abh04t0:59_15": "kusalavipākakiriyadhammavasena vā . Paramattho nibbānaṁ, aviparītasabhāvo eva vā.",
  "tika-abh04t0:59_16": "Sātisayaṁ pakāsitāni tapparabhāvena pakāsitattā.",
  "tika-abh04t0:59_17": "‘‘Ettakaṁ tassa bhagavato suttāgataṁ suttapariyāpanna’’nti (pāci. 1242),",
  "tika-abh04t0:59_18": "‘‘sakavāde pañcasuttasatānī’’ti (dha. sa. aṭṭha. nidānakathā; kathā. aṭṭha.",
  "tika-abh04t0:59_19": "nidānakathā) ca evamādīsu sutta-saddo upacaritoti adhippāyenāha ‘‘idameva atthānaṁ sūcanato suttanti vutta’’nti.",
  "tika-abh04t0:59_20": "Ekantahitapaṭilābhasaṁvattanikā suttantadesanāti idampi vineyyānaṁ hitasampāpane suttantadesanāya tapparabhāvaṁyeva sandhāya vuttaṁ.",
  "tika-abh04t0:59_21": "Tapparabhāvo ca vineyyajjhāsayānulomato daṭṭhabbo,",
  "tika-abh04t0:59_22": "tathā attatthādippakāsanapadhānatāpi. Itarehīti vinayābhidhammehi.",
  "tika-abh04t0:60_0": "Rattiādīsūti rattirājavinayesu visayabhūtesu.",
  "tika-abh04t0:60_1": "Nanu ca ‘‘abhirattī’’ti avuttattā rattiggahaṇaṁ na kattabbaṁ,",
  "tika-abh04t0:60_2": "‘‘abhiññātā abhilakkhitā’’ti ca ñāṇalakkhaṇakiriyāvisesako abhi-saddoti? Na,",
  "tika-abh04t0:60_3": "‘‘abhiññātā abhilakkhitā’’ti abhi-saddavisiṭṭhānaṁ ñātalakkhitasaddānaṁ rattisaddena samānādhikaraṇatāya rattivisayattā.",
  "tika-abh04t0:60_4": "Ettha ca vācakasaddasannidhāne nipātānaṁ tadatthajotakamattattā lakkhitasaddatthajotako abhi-saddo lakkhaṇe vattatīti vutto.",
  "tika-abh04t0:60_5": "Abhilakkhitasaddapariyāyo ca abhiññātasaddoti daṭṭhabbo,",
  "tika-abh04t0:60_6": "abhivinayasaddassa pana abhipurisassa viya samāsasiddhi daṭṭhabbā. Anekatthā hi nipātā,",
  "tika-abh04t0:60_7": "anekatthabhedo ca saddānaṁ payogavisayoti.",
  "tika-abh04t0:61_0": "Kiñcāpi desanādayo desetabbādinirapekkhā na santi,",
  "tika-abh04t0:61_1": "āṇādayo pana visesato desakādiadhīnāti taṁtaṁvisesayogavasena tesaṁ bhedo vutto.",
  "tika-abh04t0:61_2": "Yathā hi āṇāvidhānaṁ visesato āṇārahādhīnaṁ tattha kosallayogato,",
  "tika-abh04t0:61_3": "evaṁ vohāraparamatthavidhānāni ca vidhāyakādhīnānīti āṇādividhino desakāyattatā vuttā.",
  "tika-abh04t0:61_4": "Aparādhajjhāsayānurūpaṁ viya dhammānurūpampi sāsanaṁ visesato tathāvinetabbapuggalāpekkhanti vuttaṁ ‘‘sāsitabba…pe… tabbabhāvenā’’ti.",
  "tika-abh04t0:61_5": "Saṁvarāsaṁvaranāmarūpānaṁ viya viniveṭhetabbāya diṭṭhiyāpi kathanaṁ sati vācāvatthusmiṁ,",
  "tika-abh04t0:61_6": "nāsatīti visesato tadadhīnanti āha ‘‘kathetabbassa…pe… kathā’’ti.",
  "tika-abh04t0:61_7": "Upārambhādīti upārambhanissaraṇadhammakosarakkhaṇāni.",
  "tika-abh04t0:61_8": "Pariyāpuṇanādīti pariyāpuṇanasuppaṭipattiduppaṭipattiyo.",
  "tika-abh04t0:62_0": "Tantisamudāyo avayavatantiyā ādhāro yathā ‘‘rukkhe sākhā’’ti. Na codetabbametaṁ samukhena,",
  "tika-abh04t0:62_1": "visayavisayimukhena vā vinayādīnaṁyeva gambhīrabhāvassa vuttattāti adhippāyo. Dhammo hi vinayādayo, tesañca visayo attho,",
  "tika-abh04t0:62_2": "dhammatthavisayā ca desanāpaṭivedhāti.",
  "tika-abh04t0:62_3": "‘‘Paṭivedhassā’’tiādinā dhammatthānaṁ duppaṭividdhattā desanāya uppādetuṁ asakkuṇeyyattā paṭivedhassa uppādetuñca paṭivijjhituñca asakkuṇeyyattā dukkhogāhataṁ dasseti.",
  "tika-abh04t0:63_0": "Dhammānurūpaṁ yathādhammanti ca attho yujjati.",
  "tika-abh04t0:63_1": "Desanāpi hi paṭivedho viya aviparītaṁ savisayavibhāvanato dhammānurūpaṁ pavattati yato ‘‘aviparītābhilāpo’’ti vuccati.",
  "tika-abh04t0:63_2": "Dhammaniruttiṁ dassetīti etena desanāsaddasabhāvāti dīpeti.",
  "tika-abh04t0:63_3": "Tathā hi niruttipaṭisambhidāya parittārammaṇādibhāvo pāḷiyaṁ vutto,",
  "tika-abh04t0:63_4": "aṭṭhakathāyañca ‘‘taṁtaṁsabhāvaniruttisaddaṁ ārammaṇaṁ katvā’’tiādinā saddārammaṇatā.",
  "tika-abh04t0:63_5": "Imassa atthassa ayaṁ saddo vācakoti vacanavacanīyaṁ vavatthapetvā taṁtaṁvacanīyavibhāvanavasena pavattito hi saddo desanāti.",
  "tika-abh04t0:63_6": "Nanu ca ‘‘dhammo tantī’’ti imasmiṁ pakkhe dhammassapi saddasabhāvattā dhammadesanānaṁ viseso na siyāti? Na,",
  "tika-abh04t0:63_7": "tesaṁ tesaṁ atthānaṁ bodhakabhāvena ñāto uggahitādivasena ca pubbe pavattito saddappabandho dhammo,",
  "tika-abh04t0:63_8": "pacchā paresaṁ avabodhanatthaṁ pavattito tadatthappakāsanako saddo desanāti.",
  "tika-abh04t0:63_9": "Atha vā yathāvuttasaddasamuṭṭhāpako cittuppādo desanā musāvādādayo viya.",
  "tika-abh04t0:63_10": "Vacanassa pavattananti ca yathāvuttacittuppādamāha. So hi vacanaṁ pavatteti,",
  "tika-abh04t0:63_11": "taṁ vā etena pavattīyatīti pavattanaṁ.",
  "tika-abh04t0:63_12": "Desīyati attho etenāti desanā. Pakārehi ñāpīyati etena,",
  "tika-abh04t0:63_13": "pakārato ñāpetīti vā paññattīti vuccatīti. Tenevāha ‘‘adhippāyo’’tiādi. Abhisameti,",
  "tika-abh04t0:63_14": "abhisamīyati vā etenāti abhisamayoti evampi abhisamayattho sambhavati.",
  "tika-abh04t0:63_15": "Abhisametabbato pana abhisamayoti dutiyavikappe paṭivedhoyevāti.",
  "tika-abh04t0:64_0": "Vuttanayena veditabbāti avijjāsaṅkhārādīnaṁ dhammatthānaṁ duppaṭivijjhatāya dukkhogāhatā,",
  "tika-abh04t0:64_1": "tesaṁ paññāpanassa dukkarabhāvato taṁdesanāya paṭivedhanasaṅkhātassa paṭivedhassa uppādanavisayikaraṇānaṁ asakkuṇeyyatāya dukkhogāhatā veditabbā.",
  "tika-abh04t0:65_0": "Kāraṇe phalavohārena te dhammā dukkhāya saṁvattantīti vuttanti āha ‘‘upārambha…pe… hetubhāvenā’’ti.",
  "tika-abh04t0:65_1": "Aññaṁ atthanti upārambhaṁ nissaraṇañca.",
  "tika-abh04t0:65_2": "Niṭṭhāpetvāti kathanavasena pariyosāpetvā.",
  "tika-abh04t0:65_3": "Tassa ‘‘āraddha’’nti etena sambandho.",
  "tika-abh04t0:65_4": "Uddānasaṅgahādibhedo saṅgītoti pāṭho yutto,",
  "tika-abh04t0:65_5": "‘‘saṅgītiyā’’ti pana likhanti.",
  "tika-abh04t0:65_6": "Purimaṁ vā saṅgītiyāti bhāvena bhāvalakkhaṇe bhummaṁ, pacchimaṁ adhikaraṇe.",
  "tika-abh04t0:65_7": "Piṭakādīti piṭakanikāyaṅgadhammakkhandhāni.",
  "tika-abh04t0:66_0": "Tattha aṅgesu suttaṅgameva na sambhavati ‘‘sagāthakaṁ suttaṁ geyyaṁ,",
  "tika-abh04t0:66_1": "niggāthakaṁ suttaṁ veyyākaraṇa’’nti (dī. ni. aṭṭha. 1.paṭhamamahāsaṅgītikathā; pārā. aṭṭha. 1.paṭhamamahāsaṅgītikathā; dha. sa. aṭṭha. nidānakathā) vuttattā,",
  "tika-abh04t0:66_2": "maṅgalasuttādīnañca suttaṅgasaṅgaho na siyā gāthābhāvato dhammapadādīnaṁ viya,",
  "tika-abh04t0:66_3": "geyyaṅgasaṅgaho vā siyā sagāthakattā sagāthāvaggassa viya,",
  "tika-abh04t0:66_4": "tathā ubhatovibhaṅgādīsu sagāthakapadesānanti? Vuccate –",
  "tika-abh04t0:67_0": "Suttanti sāmaññavidhi, visesavidhayo pare;",
  "tika-abh04t0:68_0": "Sanimittā niruḷhattā, sahatāññena nāññato. (netti. aṭṭha. saṅgahavāravaṇṇanā);",
  "tika-abh04t0:69_0": "Sabbassapi hi buddhavacanassa suttanti ayaṁ sāmaññavidhi.",
  "tika-abh04t0:69_1": "Tenevāha āyasmā mahākaccāyano nettiyaṁ ‘‘navavidhasuttantapariyeṭṭhī’’ti (netti. saṅgahavāra).",
  "tika-abh04t0:69_2": "‘‘Ettakaṁ tassa bhagavato suttāgataṁ suttapariyāpannaṁ (pāci.",
  "tika-abh04t0:69_3": "1242) sakavāde pañca suttasatānī’’ti (dha. sa. aṭṭha. nidānakathā; kathā. aṭṭha.",
  "tika-abh04t0:69_4": "nidānakathā) evamādi ca etassa atthassa sādhakaṁ,",
  "tika-abh04t0:69_5": "tadekadesesu pana geyyādayo visesavidhayo tena tena nimittena patiṭṭhitattā.",
  "tika-abh04t0:69_6": "Tathā hi geyyassa sagāthakattaṁ tabbhāvanimittaṁ.",
  "tika-abh04t0:69_7": "Lokepi hi sasilokaṁ sagāthakaṁ vā cuṇṇiyaganthaṁ ‘‘geyya’’nti vadanti.",
  "tika-abh04t0:69_8": "Gāthāvirahe pana sati pucchaṁ katvā vissajjanabhāvo veyyākaraṇassa.",
  "tika-abh04t0:69_9": "Pucchāvissajjanañhi byākaraṇanti vuccati. Byākaraṇameva veyyākaraṇanti.",
  "tika-abh04t0:70_0": "Evaṁ sante sagāthakānampi pañhavissajjanavasena pavattānaṁ veyyākaraṇabhāvo āpajjatīti?",
  "tika-abh04t0:70_1": "Nāpajjati veyyākaraṇādisaññānaṁ anokāsabhāvato ‘‘gāthāvirahe pana satī’’ti visesitattā ca.",
  "tika-abh04t0:70_2": "Tathā hi dhammapadādīsu kevalaṁ gāthābandhesu sagāthakattepi somanassañāṇamayikagāthāpaṭisaṁyuttesu ‘‘vuttañheta’’ntiādivacanasambandhesu abbhutadhammapaṭisaṁyuttesu ca suttavisesesu yathākkamaṁ gāthāudānaitivuttakaabbhutadhammasaññā patiṭṭhitā,",
  "tika-abh04t0:70_3": "tathā satipi gāthābandhabhāve bhagavato atītāsu jātīsu cariyānubhāvappakāsakesu jātakasaññā.",
  "tika-abh04t0:70_4": "Satipi pañhavissajjanabhāve sagāthakatte ca kesuci suttantesu vedassa labhāpanato vedallasaññā patiṭṭhitāti evaṁ tena tena sagāthakattādinā nimittena tesu tesu suttavisesesu geyyādisaññā patiṭṭhitāti visesavidhayo suttaṅgato pare geyyaṅgādayo.",
  "tika-abh04t0:70_5": "Yaṁ panettha geyyaṅgādinimittarahitaṁ,",
  "tika-abh04t0:70_6": "taṁ suttaṅgaṁ visesasaññāparihārena sāmaññasaññāya pavattanatoti.",
  "tika-abh04t0:71_0": "Nanu ca sagāthakaṁ suttaṁ geyyaṁ,",
  "tika-abh04t0:71_1": "niggāthakaṁ suttaṁ veyyākaraṇanti suttaṅgaṁ na sambhavatīti codanā tadavatthāti? Na, sodhitattā.",
  "tika-abh04t0:71_2": "Sodhitañhi pubbe gāthāvirahe sati pucchāvissajjanabhāvo veyyākaraṇabhāvassa nimittanti.",
  "tika-abh04t0:71_3": "Yañca vuttaṁ ‘‘gāthābhāvato maṅgalasuttādīnaṁ suttaṅgasaṅgaho na siyā’’ti, taṁ na, niruḷhattā.",
  "tika-abh04t0:71_4": "Niruḷho hi maṅgalasuttādīsu suttabhāvo.",
  "tika-abh04t0:71_5": "Na hi tāni dhammapadabuddhavaṁsādayo viya gāthābhāvena paññātāni, kintu suttabhāveneva.",
  "tika-abh04t0:71_6": "Teneva hi aṭṭhakathāyaṁ suttanāmakanti nāmaggahaṇaṁ kataṁ.",
  "tika-abh04t0:71_7": "Yaṁ pana vuttaṁ ‘‘sagāthakattā geyyaṅgasaṅgaho vā siyā’’ti, tadapi natthi. Yasmā sahatāññena. Saha gāthāhīti sagāthakaṁ,",
  "tika-abh04t0:71_8": "sahabhāvo ca nāma attato aññena hoti,",
  "tika-abh04t0:71_9": "na ca maṅgalasuttādīsu gāthāvinimutto koci suttappadeso atthi,",
  "tika-abh04t0:71_10": "yo ‘‘saha gāthāhī’’ti vucceyya,",
  "tika-abh04t0:71_11": "na ca samudāyo nāma koci atthi.",
  "tika-abh04t0:71_12": "Yadapi vuttaṁ ‘‘ubhatovibhaṅgādīsu sagāthakappadesānaṁ geyyaṅgasaṅgaho siyā’’ti, tadapi na, aññato.",
  "tika-abh04t0:71_13": "Aññā eva hi tā gāthā jātakādipariyāpannattā.",
  "tika-abh04t0:71_14": "Ato na tāhi ubhatovibhaṅgādīnaṁ geyyaṅgabhāvoti evaṁ suttādīnaṁ aṅgānaṁ aññamaññasaṅkarābhāvo veditabbo.",
  "tika-abh04t0:72_0": "Jinasāsanaṁ abhidhammo.",
  "tika-abh04t0:72_1": "Paṭividdhaṭṭhānaṁ paṭivedhabhūmi paṭivedhāvatthā, paṭivedhahetu vā.",
  "tika-abh04t0:72_2": "‘‘So evaṁ pajānāmi sammādiṭṭhipaccayāpi vedayita’’nti (saṁ. ni. 5.11-12) vuttaṁ.",
  "tika-abh04t0:72_3": "Pāḷiyaṁ pana ‘‘so evaṁ pajānāmi micchādiṭṭhipaccayāpi vedayitaṁ.",
  "tika-abh04t0:72_4": "Sammādiṭṭhipaccayāpi vedayita’’nti āgataṁ (saṁ. ni. 5.11-12).",
  "tika-abh04t0:72_5": "Paccayādīhīti paccayasabhāvavūpasamatadupāyādīhi.",
  "tika-abh04t0:72_6": "Paravādicodanaṁ patvāti aṭṭhakathāyaṁ āgataṁ paravādicodanaṁ patvā.",
  "tika-abh04t0:72_7": "Adhiga…pe… rūpenāti adhigantabbo ca so desetabbo cāti adhigantabbadesetabbo, so eva dhammo, tadanurūpena.",
  "tika-abh04t0:72_8": "Ettha ca yathādhammasāsanattā yathādhigatadhammadesanābhāvato abhidhammassa abhisambodhi adhigamanidānaṁ. Desakālādiyeva desanānidānaṁ.",
  "tika-abh04t0:72_9": "Yaṁ pana aṭṭhakathāyaṁ ‘‘desanānidānaṁ yāva dhammacakkappavattanā’’ti vuttaṁ,",
  "tika-abh04t0:72_10": "taṁ abhidhammadesanāvisesena dhammacakkappavattananti katvā vuttaṁ.",
  "tika-abh04t0:72_11": "Dhammacakkappavattanasutte vā desitehi ariyasaccehi sakalābhidhammapadatthasaṅgahato,",
  "tika-abh04t0:72_12": "paramatthato abhidhammabhūtānaṁ vā sammādiṭṭhiādīnaṁ tattha desitattā vuttaṁ.",
  "tika-abh04t0:72_13": "Tattakānaṁyeva desanāruḷhatāya aḍḍhachakkesu jātakasatesu paripācanaṁ vuttanti daṭṭhabbaṁ.",
  "tika-abh04t0:72_14": "Na hi ettakāsu eva jātīsu puññādisambhārasambharaṇaṁ ,",
  "tika-abh04t0:72_15": "kiṁ pana kāraṇaṁ ettakā eva jātiyo desitāti?",
  "tika-abh04t0:72_16": "Tadaññesaṁ aṭṭhuppattiyā abhāvato.",
  "tika-abh04t0:73_0": "Sumedhakathāvaṇṇanā",
  "tika-abh04t0:74_0": "Uppanne buddhe tato attānaṁ seyyato vā sadisato vā dahanto jhānābhiññāhi parihāyati,",
  "tika-abh04t0:74_1": "na tathā sumedhapaṇḍito aṭṭhāsīti tassa jhānābhiññāhi aparihāni daṭṭhabbā.",
  "tika-abh04t0:74_2": "Tenevāha ‘‘tāpasehi asamo’’ti. Yathā nibbānaṁ,",
  "tika-abh04t0:74_3": "aññaṁ vā niccābhimataṁ aviparītavuttitāya sabbakālaṁ tathābhāvena ‘‘sassata’’nti vuccati,",
  "tika-abh04t0:74_4": "evaṁ buddhānaṁ vacananti tassa sassatatā vuttā. Tenevāha ‘‘aviparītamevā’’ti.",
  "tika-abh04t0:74_5": "Upapāramīādivibhāgena anekappakāratā.",
  "tika-abh04t0:74_6": "Samādānādhiṭṭhānanti samādānassa adhiṭṭhānaṁ pavattanaṁ karaṇanti attho.",
  "tika-abh04t0:74_7": "Ñāṇatejenāti pāramīpavicayañāṇappabhāvena.",
  "tika-abh04t0:74_8": "Mahānubhāvañhi taṁ ñāṇaṁ bodhisambhāresu anāvaraṇaṁ anācariyakaṁ mahābodhisamuppattiyā anurūpapubbanimittabhūtaṁ.",
  "tika-abh04t0:74_9": "Tathā hi taṁ manussapurisabhāvādiādhārameva jātaṁ.",
  "tika-abh04t0:74_10": "Kāyādīsu asubhasaññādibhāvena suddhagocarā.",
  "tika-abh04t0:74_11": "‘‘Aññathā’’ti padassa pakaraṇaparicchinnaṁ atthaṁ dassento ‘‘līnatā’’ti āha.",
  "tika-abh04t0:74_12": "Līnatāti ca saṅkoco vīriyahāni vīriyārambhassa adhippetattā.",
  "tika-abh04t0:74_13": "Tenāha ‘‘esā me vīriyapāramī’’ti.",
  "tika-abh04t0:75_0": "Nidānakathāvaṇṇanā niṭṭhitā."
}