{
  "tika-s0305t0:0_0": "Namo tassa bhagavato arahato sammāsambuddhassa",
  "tika-s0305t0:1_0": "Saṁyuttanikāye",
  "tika-s0305t0:2_0": "Mahāvaggaṭīkā",
  "tika-s0305t0:3_0": "1. Maggasaṁyuttaṁ",
  "tika-s0305t0:4_0": "1. Avijjāvaggo",
  "tika-s0305t0:5_0": "1-2. Avijjāsuttādivaṇṇanā",
  "tika-s0305t0:6_0": "1-2.Pubbaṅgamāti pubbecarā.",
  "tika-s0305t0:6_1": "Avijjā hi aññāṇalakkhaṇā sammuyhanākārena ārammaṇe pavattatīti sampayuttadhammānampi tadākārānuvidhānatāya paccayo hoti.",
  "tika-s0305t0:6_2": "Tathā hi te aniccāsubhadukkhānattasabhāvepi dhamme niccādito gaṇhanti,",
  "tika-s0305t0:6_3": "ayamassā tesaṁ sahajātavasena pubbaṅgamatā.",
  "tika-s0305t0:6_4": "Yaṁ pana mohena abhibhūto pāpakiriyāya ādīnavaṁ apassanto pāṇaṁ hanati,",
  "tika-s0305t0:6_5": "adinnaṁ ādiyati,",
  "tika-s0305t0:6_6": "kāmesu micchā carati,",
  "tika-s0305t0:6_7": "musā bhaṇati,",
  "tika-s0305t0:6_8": "aññampi vividhaṁ dussīlyaṁ ācarati,",
  "tika-s0305t0:6_9": "ayamassa sahajātavasena ca upanissayavasena ca pubbaṅgamatā.",
  "tika-s0305t0:6_10": "Samāpajjanāyāti tabbhāvāpajjanāya akusalappattiyā.",
  "tika-s0305t0:6_11": "Sabhāvapaṭilābhāyāti attalābhāya.",
  "tika-s0305t0:6_12": "Tenāha “uppattiyā”ti.",
  "tika-s0305t0:6_13": "Sā panesā vuttākārena akusalānaṁ pubbaṅgamabhūtā avijjā uppajjatīti sambandho.",
  "tika-s0305t0:6_14": "Yadetanti yaṁ etaṁ pāpājigucchanatāya pāpato alajjanākārasaṇṭhitaṁ ahirikaṁ,",
  "tika-s0305t0:6_15": "pāpānutrāsatāya pāpato abhāyanākārasaṇṭhitañca anottappaṁ,",
  "tika-s0305t0:6_16": "etaṁ dvayaṁ anudeva anvāgatameva.",
  "tika-s0305t0:6_17": "Anu-saddena cettha etanti upayogavacanaṁ.",
  "tika-s0305t0:6_18": "Anudevāti etassa attho saheva ekatoti.",
  "tika-s0305t0:6_19": "Ettha avijjāya vuttanayānusārena tappaṭipakkhato ca attho veditabbo.",
  "tika-s0305t0:6_20": "Ayaṁ pana viseso –",
  "tika-s0305t0:6_21": "tattha yathā akusalakammapathavasena pavattiyaṁ pubbaṅgamatā avijjāya,",
  "tika-s0305t0:6_22": "evaṁ kusalakammapathavasena puññakiriyavatthuvasena ca pavattiyaṁ vijjāya pubbaṅgamatā vattabbā.",
  "tika-s0305t0:6_23": "Vīmaṁsādhipativasena pavattiyaṁ ādhipaccākāravasena ca pubbaṅgamatā veditabbā.",
  "tika-s0305t0:6_24": "Dvīhevāti ca avadhāraṇaṁ ādhipaccākārassa sahajāteneva saṅgahetabbato.",
  "tika-s0305t0:7_0": "Lajjanākārasaṇṭhitāti pāpato jigucchanākārasaṇṭhitā.",
  "tika-s0305t0:7_1": "Bhāyanākārasaṇṭhitanti uttasanākārasaṇṭhitaṁ.",
  "tika-s0305t0:7_2": "Etthāti hiriottappe. Vidati,",
  "tika-s0305t0:7_3": "vindatīti vā vijjā.",
  "tika-s0305t0:7_4": "Viddasūti ca sappaññapariyāyoti āha “viddasunoti viduno”ti.",
  "tika-s0305t0:7_5": "Yāthāvadiṭṭhīti aviparītā diṭṭhi,",
  "tika-s0305t0:7_6": "saṁkilesato niyyānikadiṭṭhi.",
  "tika-s0305t0:7_7": "Sammādiṭṭhi pahotīti ettha sā vijjā sammādiṭṭhi veditabbā.",
  "tika-s0305t0:7_8": "Na ekato sabbāni labbhanti sammāvācākammantājīvānaṁ pubbābhisaṅkhārassa anekarūpattā.",
  "tika-s0305t0:7_9": "Lokuttaramaggakkhaṇe ekato labbhanti kiccato bhinnānampi tāsaṁ tattha sarūpato abhinnattā.",
  "tika-s0305t0:7_10": "Ekā eva hi virati maggakkhaṇe tissannampi viratīnaṁ kiccaṁ sādhentī pavattati,",
  "tika-s0305t0:7_11": "yathā ekā eva sammādiṭṭhi parijānanādivasena catubbidhakiccaṁ sādhentī pavattati.",
  "tika-s0305t0:7_12": "Tāni ca kho sabbāni aṭṭhapi paṭhamajjhānike magge labbhantīti yojanā.",
  "tika-s0305t0:7_13": "Paṭhamajjhāniketi paṭhamajhānavante.",
  "tika-s0305t0:8_0": "Tathābhūtassāti ariyamaggasamaṅgino.",
  "tika-s0305t0:8_1": "Yasmā mahāsaḷāyatanasutte vuttaṁ “sammādiṭṭhiādīnaṁ pañcannaṁ eva aṅgānaṁ vasenā”ti,",
  "tika-s0305t0:8_2": "tasmā pañcaṅgiko lokuttaramaggo hoti.",
  "tika-s0305t0:8_3": "“Pubbeva kho panā”ti hi vacanaṁ tadā maggakkhaṇe viratīnaṁ abhāvaṁ ñāpeti,",
  "tika-s0305t0:8_4": "tasmā kāmāvacaracittesu viya lokuttaracittesu virati aniyatāti adhippāyo.",
  "tika-s0305t0:8_5": "Parisuddhabhāvadassananti parisuddhasīlabhāvadassanatthaṁ.",
  "tika-s0305t0:8_6": "Ayamattho dīpito,",
  "tika-s0305t0:8_7": "na ariyamagge viratīnaṁ abhāvo.",
  "tika-s0305t0:9_0": "Yadi evaṁ kasmā abhidhamme maggavibhaṅge pañcaṅgikavāro āgatoti āha “yampi abhidhamme”tiādi.",
  "tika-s0305t0:9_1": "Tanti “pañcaṅgiko maggo hotī”ti vacanaṁ.",
  "tika-s0305t0:9_2": "“Ekaṁkiccantaraṁ dassetuṁ vutta”nti vatvā taṁ dassetuṁ “yasmiñhi kāle”tiādi vuttaṁ.",
  "tika-s0305t0:9_3": "Yasmiñhi kāleti lokiyakāle.",
  "tika-s0305t0:9_4": "Tena “ekaṁ kiccantara”nti vuttaṁ aṭṭhaṅgikakiccaṁ dasseti.",
  "tika-s0305t0:9_5": "Viratiuppādanena micchāvācādīni puggalena maggasamaye pajahāpentīti sammādiṭṭhiādīni “pañca kārakaṅgānī”ti vuttāni.",
  "tika-s0305t0:9_6": "Sammāvācādikiriyā hi virati,",
  "tika-s0305t0:9_7": "tañca etāni kārāpentīti.",
  "tika-s0305t0:9_8": "Virativasenāti viramaṇakiriyāvasena kārāpakabhāvena,",
  "tika-s0305t0:9_9": "kattubhāvena vāti attho.",
  "tika-s0305t0:9_10": "“Viratittayavasenā”ti vā pāṭho.",
  "tika-s0305t0:10_0": "Sammākammanto pūratīti imehi sammādiṭṭhiādīhi sammākammantakiccaṁ pūrati nāma tehi vīriyādikehi tadatthasiddhito.",
  "tika-s0305t0:10_1": "Tampi sandhāya “ekaṁ kiccantaraṁ dassetu”nti vuttaṁ.",
  "tika-s0305t0:10_2": "Imaṁ kiccantaraṁ dassetunti lokuttaramaggakkhaṇepi imāneva pañca sammāvācādiviratittayassa ekakkhaṇe kārāpakaṅgānīti dassetuṁ.",
  "tika-s0305t0:10_3": "Evaṁ vuttanti “tasmiṁ samaye pañcaṅgiko maggo hotī”ti evaṁ vuttaṁ.",
  "tika-s0305t0:10_4": "Lokiyamaggakkhaṇe pañceva honti,",
  "tika-s0305t0:10_5": "virati pana aniyatā,",
  "tika-s0305t0:10_6": "tasmā “chaaṅgiko”ti avatvā “pañcaṅgiko”icceva vuttaṁ.",
  "tika-s0305t0:10_7": "Tayidaṁ abhidhamme pañcaṅgikavāradesanāya kāraṇakittanamaggo,",
  "tika-s0305t0:10_8": "ariyamaggo pana aṭṭhaṅgikovāti dassetuṁ, “yā ca,",
  "tika-s0305t0:10_9": "bhikkhave”tiādimāha,",
  "tika-s0305t0:10_10": "taṁ suviññeyyameva.",
  "tika-s0305t0:10_11": "Micchādiṭṭhiādikā dasa,",
  "tika-s0305t0:10_12": "tappaccayā akusalā ca dasāti vīsati akusalapakkhiyā,",
  "tika-s0305t0:10_13": "sammādiṭṭhiādikā dasa,",
  "tika-s0305t0:10_14": "tappaccayā kusalā ca dasāti vīsati kusalapakkhiyā mahācattārīsakasutte vuttā.",
  "tika-s0305t0:10_15": "Mahācattārīsakanti tassetaṁ nāmaṁ.",
  "tika-s0305t0:10_16": "Missakova kathito lokuttarassapi idha labbhamānattā.",
  "tika-s0305t0:11_0": "Yasmā kosalasaṁyuttepi idha ca therena “upaḍḍhamidaṁ, bhante,",
  "tika-s0305t0:11_1": "brahmacariyassā”tiādinā vuttaṁ “mā hevaṁ ānandā”tiādinā paṭikkhipitvā “sakalamevidaṁ ānandā”tiādinā bhagavatā desitaṁ suttaṁ āgataṁ.",
  "tika-s0305t0:11_2": "Tassattho kosalasaṁyuttavaṇṇanāyaṁ vutto,",
  "tika-s0305t0:11_3": "tasmā vuttaṁ “kosalasaṁyutte vuttatthamevā”ti.",
  "tika-s0305t0:12_0": "Avijjāsuttādivaṇṇanā niṭṭhitā.",
  "tika-s0305t0:13_0": "3. Sāriputtasuttavaṇṇanā",
  "tika-s0305t0:14_0": "3.",
  "tika-s0305t0:14_1": "Sāvakabodhi sāvakapāramiyo,",
  "tika-s0305t0:14_2": "tappariyāpannaṁ ñāṇaṁ sāvakapāramiñāṇaṁ,",
  "tika-s0305t0:14_3": "taṁ pana dvinnaṁ aggasāvakānaṁ tatthapi dhammasenāpatino eva savisesaṁ matthakaṁ pattaṁ,",
  "tika-s0305t0:14_4": "na itaresanti āha –",
  "tika-s0305t0:14_5": "“sāvaka…pe…",
  "tika-s0305t0:14_6": "appattatāyā”ti.",
  "tika-s0305t0:14_7": "Tasmā tassa matthakappattiyā maggabrahmacariye ijjhante tassa ekadeso idha ijjhati,",
  "tika-s0305t0:14_8": "na sakalanti.",
  "tika-s0305t0:14_9": "Na hi addhabrahmacariyaṁ nāma atthi,",
  "tika-s0305t0:14_10": "tasmā vuttaṁ,",
  "tika-s0305t0:14_11": "“sakalampi…pe…",
  "tika-s0305t0:14_12": "labbhatī”ti,",
  "tika-s0305t0:14_13": "taṁ pana bhaṇḍāgāriko nāññāsi ñāṇassa sāvakavisayepi sappadesikattā,",
  "tika-s0305t0:14_14": "dhammasenāpati pana ñāṇassa tattha nippadesikattā aññāsīti. Tenāha –",
  "tika-s0305t0:14_15": "“ānandatthero…pe…",
  "tika-s0305t0:14_16": "aññāsī”ti.",
  "tika-s0305t0:14_17": "Evamāhāti “sakalamidaṁ,",
  "tika-s0305t0:14_18": "bhante”ti evaṁ avoca.",
  "tika-s0305t0:15_0": "Sāriputtasuttavaṇṇanā niṭṭhitā.",
  "tika-s0305t0:16_0": "4. Jāṇussoṇibrāhmaṇasuttavaṇṇanā",
  "tika-s0305t0:17_0": "4.Vaḷavābhi-saddo vaḷavāpariyāyoti āha “catūhi vaḷavāhi yuttarathenā”ti.",
  "tika-s0305t0:17_1": "Yodharathoti yodhehi yujjhanatthaṁ ārohitabbaratho.",
  "tika-s0305t0:17_2": "Alaṅkāraratho maṅgaladivasesu alaṅkatapaṭiyattehi ārohitabbaratho.",
  "tika-s0305t0:17_3": "Ghanadukulena parivāritoti rajatapaṭṭavaṇṇena setadukulena paṭicchādito.",
  "tika-s0305t0:17_4": "Paṭicchādanattho hi idha parivārasaddo.",
  "tika-s0305t0:17_5": "Rajatapanāḷisuparikkhittā setabhāvakaraṇatthaṁ.",
  "tika-s0305t0:18_0": "Channaṁ channaṁ māsānanti niddhāraṇe sāmivacanaṁ.",
  "tika-s0305t0:18_1": "Ekavāraṁ nagaraṁ padakkhiṇaṁ karotīti idaṁ tasmiṁ ṭhānantare ṭhitena kātabbaṁ cārittaṁ.",
  "tika-s0305t0:18_2": "Nagarato na pakkantāti nagarato bahi na gatā.",
  "tika-s0305t0:18_3": "Maṅgalavacane niyuttā maṅgalikā,",
  "tika-s0305t0:18_4": "suvatthivacane niyuttā sovatthikā.",
  "tika-s0305t0:18_5": "Ādi-saddena thutimāgadhavandikācariyake saṅgaṇhāti.",
  "tika-s0305t0:18_6": "Sukapattasadisāni vaṇṇato.",
  "tika-s0305t0:19_0": "Vaṇṇagītanti thutigītaṁ.",
  "tika-s0305t0:19_1": "Brahmabhūtaṁ seṭṭhabhūtaṁ yānaṁ,",
  "tika-s0305t0:19_2": "brahmabhūtānaṁ seṭṭhabhūtānaṁ yānanti vā brahmayānaṁ.",
  "tika-s0305t0:19_3": "Vijitattā visesena jinanato.",
  "tika-s0305t0:19_4": "Rāgaṁ vinayamānā pariyosāpetīti sabbampi rāgaṁ samucchedavinayavasena vineti,",
  "tika-s0305t0:19_5": "attano kiccaṁ pariyosāpeti.",
  "tika-s0305t0:19_6": "Kiccapariyosāpaneneva hi sayampi pariyosānaṁ nipphattiṁ upagacchati.",
  "tika-s0305t0:19_7": "Tenāha “pariyosānaṁ gacchati nipphajjatī”ti.",
  "tika-s0305t0:20_0": "Dhuranti bhummatthe upayogavacananti āha “tatramajjhattatāyuge yuttā”ti.",
  "tika-s0305t0:20_1": "Īsāti yugasandhārikā dāruyugaḷā.",
  "tika-s0305t0:20_2": "Yathā vā bāhiraṁ yugaṁ dhāreti,",
  "tika-s0305t0:20_3": "tassā ṭhitāya eva kiccasiddhi,",
  "tika-s0305t0:20_4": "evaṁ kiriyāvasena laddhabalena tatramajjhattatāyuge thiraṁ dhāreti,",
  "tika-s0305t0:20_5": "teheva ariyamaggarathassa pavattanaṁ.",
  "tika-s0305t0:20_6": "Hiriggahaṇena cettha taṁsahacaraṇato ottappampi gahitaṁyeva hoti.",
  "tika-s0305t0:20_7": "Tenāha “attanā saddhi”ntiādi.",
  "tika-s0305t0:20_8": "Nāḷiyā minamāno puriso viya ārammaṇaṁ minātīti mano.",
  "tika-s0305t0:20_9": "Kataraṁ pana taṁ mano,",
  "tika-s0305t0:20_10": "kathañcassa yottasadisatāti āha “vipassanācitta”ntiādi.",
  "tika-s0305t0:20_11": "Tena yottaṁ viyāti yottanti dasseti.",
  "tika-s0305t0:20_12": "Lokiyavipassanācittaṁ atirekapaññāsa kusaladhamme ekābaddhe ekasaṅgahite karotīti sambandho.",
  "tika-s0305t0:20_13": "Te pana “phasso hoti…pe…",
  "tika-s0305t0:20_14": "avikkhepo hotī”ti cittaṅgavasena dhammasaṅgahe āgatanayeneva veditabbā.",
  "tika-s0305t0:20_15": "Lokuttaravipassanācittanti maggacittaṁ āha.",
  "tika-s0305t0:20_16": "Atirekasaṭṭhīti te eva sammākammantājīvehi anaññātaññassāmītindriyādīhi ca saddhiṁ atirekasaṭṭhi kusaladhamme.",
  "tika-s0305t0:20_17": "Ekābaddheti ekasmiṁ eva ārammaṇe ābaddhe.",
  "tika-s0305t0:20_18": "Ekasaṅgaheti tatheva vipassanākiccavasena ekasaṅgahe karoti.",
  "tika-s0305t0:20_19": "Pubbaṅgamabhāvena ārakkhaṁ sāretīti ārakkhasārathī.",
  "tika-s0305t0:20_20": "“Yathā hi rathassa…pe…",
  "tika-s0305t0:20_21": "sārathī”ti vatvā taṁ dassetuṁ “yoggiyo”ti vuttaṁ.",
  "tika-s0305t0:20_22": "Dhuraṁ vāheti yogge.",
  "tika-s0305t0:20_23": "Yojeti yogge samagatiyañca.",
  "tika-s0305t0:20_24": "Akkhaṁ abbhañjati sukhappavattanatthaṁ.",
  "tika-s0305t0:20_25": "Rathaṁ peseti yoggacodanena.",
  "tika-s0305t0:20_26": "Nibbisevane karoti gamanavīthiyaṁ paṭipādanena sanniyojeti.",
  "tika-s0305t0:20_27": "Ārakkhapaccupaṭṭhānāti ārakkhaṁ paccupaṭṭhapeti asammosasabhāvattā.",
  "tika-s0305t0:20_28": "Gatiyoti pavattiyo,",
  "tika-s0305t0:20_29": "nipphattiyo vā.",
  "tika-s0305t0:20_30": "Samanvesatīti gavesati.",
  "tika-s0305t0:21_0": "Ariyapuggalassa nibbānaṁ paṭimukhaṁ sampāpane ratho viyāti ratho.",
  "tika-s0305t0:21_1": "Parikaroti vibhūsayatīti parikkhāro,",
  "tika-s0305t0:21_2": "vibhūsanaṁ,",
  "tika-s0305t0:21_3": "sīlañca ariyamaggassa vibhūsanaṭṭhāniyaṁ.",
  "tika-s0305t0:21_4": "Tena vuttaṁ “catupārisuddhisīlālaṅkāro”ti,",
  "tika-s0305t0:21_5": "sīlabhūsanoti attho.",
  "tika-s0305t0:21_6": "Vipassanāsampayuttānanti lokiyāya lokuttarāya ca vipassanāya sampayuttānaṁ.",
  "tika-s0305t0:21_7": "Vidhinā īretabbato pavattetabbato vīriyaṁ,",
  "tika-s0305t0:21_8": "sammāvāyāmo.",
  "tika-s0305t0:21_9": "Samaṁ sammā ca dhiyatīti samādhi,",
  "tika-s0305t0:21_10": "dhurañca taṁ samādhi cāti dhurasamādhi,",
  "tika-s0305t0:21_11": "upekkhā dhurasamādhi etassāti upekkhādhurasamādhi,",
  "tika-s0305t0:21_12": "ariyamaggo upekkhāsaṅkhātadhurasamādhīti attho.",
  "tika-s0305t0:21_13": "Aṭṭhakathāyaṁ pana byañjanaṁ anādiyitvā dhurasamādhisaddānaṁ bhinnādhikaraṇatā vuttā.",
  "tika-s0305t0:21_14": "Payogamajjhatteti vīriyasamatāya.",
  "tika-s0305t0:21_15": "Anicchāti icchāpaṭipakkhā.",
  "tika-s0305t0:21_16": "Tenāha “alobhasaṅkhātā”ti.",
  "tika-s0305t0:21_17": "Parivāraṇanti parivāro,",
  "tika-s0305t0:21_18": "paricchadoti attho.",
  "tika-s0305t0:22_0": "Mettāti mettācetovimutti.",
  "tika-s0305t0:22_1": "Tathā karuṇā.",
  "tika-s0305t0:22_2": "Pubbabhāgoti ubhinnampi upacāro.",
  "tika-s0305t0:22_3": "Dvepi kāyacittavivekā viya pubbabhāgadhammavasena vuttā.",
  "tika-s0305t0:22_4": "Ariyamaggaratheti parisuddhamaggasaṅkhāte rathe.",
  "tika-s0305t0:22_5": "Ariyamaggaratho ca maggaratho cāti ariyamaggaratho,",
  "tika-s0305t0:22_6": "evaṁ ekasesanayena vā attho veditabbo.",
  "tika-s0305t0:22_7": "Tenāha “imasmiṁ lokiyalokuttaramaggarathe ṭhito”ti.",
  "tika-s0305t0:22_8": "Sannaddhacammoti yogāvacarassa paṭimukkacammaṁ.",
  "tika-s0305t0:22_9": "Na naṁ te vijjhantīti vacanapathā na naṁ vijjhanti.",
  "tika-s0305t0:22_10": "Dhammabhedanavasena na bhañjati,",
  "tika-s0305t0:22_11": "tassa ariyamaggassa rathassa sammā yojitassa antarā bhaṅgo natthīti attho.",
  "tika-s0305t0:23_0": "Attano purisakāraṁ nissāya laddhattā attano santāneti adhippāyo.",
  "tika-s0305t0:23_1": "Anuttaranti uttararahitaṁ.",
  "tika-s0305t0:23_2": "Tato eva seṭṭhayānaṁ,",
  "tika-s0305t0:23_3": "nassa kenaci sadisanti asadisaṁ.",
  "tika-s0305t0:23_4": "Dhitisampannatāya dhīrā paṇḍitapurisālokamhā niyyanti gacchanti.",
  "tika-s0305t0:23_5": "“Jayaṁ jaya”nti gāthāyaṁ vacanavipallāsena vuttanti āha “jinantā jinantā”ti.",
  "tika-s0305t0:24_0": "Jāṇussoṇibrāhmaṇasuttavaṇṇanā niṭṭhitā.",
  "tika-s0305t0:25_0": "5-6. Kimatthiyasuttādivaṇṇanā",
  "tika-s0305t0:26_0": "5-6.Niyamatthoti avadhāraṇattho.",
  "tika-s0305t0:26_1": "Tena niyamena avadhāraṇena –",
  "tika-s0305t0:26_2": "aññaṁ maggaṁ paṭikkhipati ito aññassa niyyānikamaggassa abhāvato.",
  "tika-s0305t0:26_3": "“Dukkhassa pariññattha”nti vuttattā vaṭṭadukkhaṁ kathitaṁ.",
  "tika-s0305t0:26_4": "Ariyamagge gahite tassa pubbabhāgamaggo vipassanāya gahito evāti “missakamaggo kathito”ti vuttaṁ.",
  "tika-s0305t0:26_5": "Uttānameva apubbassa abhāvā.",
  "tika-s0305t0:26_6": "Ayaṁ pana viseso “rāgakkhayo”tiādīhi yadipi nibbānaṁ vuttaṁ.",
  "tika-s0305t0:26_7": "Tathāpi arahattaṁ viya brahmacariyampi.",
  "tika-s0305t0:26_8": "Tena nibbānaṁ eva vuccati “idaṁ brahmacariyapariyosāna”nti.",
  "tika-s0305t0:27_0": "Kimatthiyasuttādivaṇṇanā niṭṭhitā.",
  "tika-s0305t0:28_0": "7. Dutiyaaññatarabhikkhusuttavaṇṇanā",
  "tika-s0305t0:29_0": "7.Rāgavinayādipadehi nibbānaṁ vāpi vucceyya arahattaṁ vāpi.",
  "tika-s0305t0:29_1": "Yasmā so bhikkhu ubhayatthapi niviṭṭhabuddhi,",
  "tika-s0305t0:29_2": "tasmā bhagavā tassa ajjhāsayavasena “nibbānadhātuyā kho eta”ntiādinā nibbānadhātuṁ vissajjetvā puna “āsavānaṁ khayo tena vuccatī”ti āha.",
  "tika-s0305t0:29_3": "Yasmā ariyamaggo rāgādike samucchedavasena vineti,",
  "tika-s0305t0:29_4": "āsavañca sabbaso khepeti,",
  "tika-s0305t0:29_5": "tena ca vuttaṁ nibbānaṁ arahattañca,",
  "tika-s0305t0:29_6": "tasmā tadubhayaṁ “rāgavinayotiādi nāmamevā”ti vuttaṁ.",
  "tika-s0305t0:29_7": "Anusandhikusalatāya pucchanto etaṁ avocāti iminā “pucchānusandhi idha labbhatī”ti dīpitaṁ,",
  "tika-s0305t0:29_8": "ajjhāsayānusandhipi ettha labbhatevāti daṭṭhabbaṁ.",
  "tika-s0305t0:30_0": "Dutiyaaññatarabhikkhusuttavaṇṇanā niṭṭhitā.",
  "tika-s0305t0:31_0": "8. Vibhaṅgasuttavaṇṇanā",
  "tika-s0305t0:32_0": "8.Ekena pariyāyena aṭṭhaṅgikamaggaṁ vibhajitvāti “sammādiṭṭhī”tiādinā ekena pariyāyena ariyaṁ aṭṭhaṅgikaṁ maggaṁ vibhāgena dassetvā “katamā ca,",
  "tika-s0305t0:32_1": "bhikkhave,",
  "tika-s0305t0:32_2": "sammādiṭṭhī”tiādinā puna aparena pariyāyena vibhajitukāmo.",
  "tika-s0305t0:32_3": "Uggahadhāraṇaparicayañāṇānipi savanañāṇe eva avarodhaṁ gacchantīti “savanasammasanapaṭivedhapaccavekkhaṇavasenā”ti vuttaṁ.",
  "tika-s0305t0:33_0": "Kammaṭṭhānābhinivesoti kammaṭṭhānapaṭipatti.",
  "tika-s0305t0:33_1": "Purimāni dve saccāni uggaṇhitvāti sambandho.",
  "tika-s0305t0:33_2": "Iṭṭhaṁ kantaṁ manāpanti nirodhamaggesu ninnabhāvaṁ dasseti,",
  "tika-s0305t0:33_3": "na abhinandanaṁ,",
  "tika-s0305t0:33_4": "tanninnabhāvo eva ca tattha kammakaraṇaṁ daṭṭhabbaṁ.",
  "tika-s0305t0:33_5": "Ekenevākārena saccānaṁ paṭivedhanimittatā,",
  "tika-s0305t0:33_6": "so eva abhimukhabhāvo tesaṁ samāgamoti ekābhisamayo.",
  "tika-s0305t0:34_0": "Assāti ñāṇassa,",
  "tika-s0305t0:34_1": "yogino vā.",
  "tika-s0305t0:34_2": "Ettha ca keci “lokiyañāṇampi paṭivedho sabbassa yāthāvabodhabhāvato”ti vadanti.",
  "tika-s0305t0:34_3": "Nanu uggahādipaṭivedho ca paṭivedhova,",
  "tika-s0305t0:34_4": "na ca so lokuttaroti? Taṁ na,",
  "tika-s0305t0:34_5": "kevalena paṭivedha-saddena uggahādipaṭivedhānaṁ avacanīyattā,",
  "tika-s0305t0:34_6": "paṭivedhanimittattā vā uggahādivasena pavattaṁ dukkhādīsu pubbabhāge ñāṇaṁ “paṭivedho”ti vuccati,",
  "tika-s0305t0:34_7": "na paṭivedhattā,",
  "tika-s0305t0:34_8": "paṭivedhabhūtameva pana ñāṇaṁ ujukaṁ paṭivedhoti vattabbataṁ arahati.",
  "tika-s0305t0:34_9": "Kiccatoti pariññādikiccato.",
  "tika-s0305t0:34_10": "Ārammaṇapaṭivedhoti sacchikiriyāpaṭivedhamāha.",
  "tika-s0305t0:34_11": "Kiccatoti asammohapaṭivedhaṁ.",
  "tika-s0305t0:34_12": "Uggahādīhi saccassa pariggaṇhanaṁ pariggaho.",
  "tika-s0305t0:35_0": "Duddasattāti anadhigatañāṇena yāthāvasarasalakkhaṇato daṭṭhuṁ asakkuṇeyyattā uppattito pākaṭānipi.",
  "tika-s0305t0:35_1": "Tenāha “dukkhasaccaṁ hī”tiādi.",
  "tika-s0305t0:35_2": "Ubhayanti purimaṁ saccadvayaṁ.",
  "tika-s0305t0:35_3": "Payogoti kiriyā,",
  "tika-s0305t0:35_4": "vāyāmo vā.",
  "tika-s0305t0:35_5": "Tassa mahantatarassa icchitabbataṁ dukkarataratañca upamāhi dasseti “bhavaggaggahaṇattha”ntiādinā.",
  "tika-s0305t0:35_6": "Yathā purimaṁ saccadvayaṁ viya kenaci pariyāyena apākaṭatāya paramagambhīrattā uggahādivasena pubbabhāge",
  "tika-s0305t0:35_7": "pavattibhedaṁ gahetvā “dukkhe ñāṇa”ntiādinā catubbidhaṁ katvā vuttaṁ.",
  "tika-s0305t0:35_8": "Ekameva taṁ ñāṇaṁ hoti ekābhisamayavaseneva pavattanato.",
  "tika-s0305t0:36_0": "Kāmapaccanīkaṭṭhenāti kāmānaṁ ujupaccanīkabhāvena.",
  "tika-s0305t0:36_1": "Kāmato nissaṭabhāvenāti kāmehi visaṁyuttabhāvena.",
  "tika-s0305t0:36_2": "Kāmaṁ sammasantassāti duvidhampi kāmaṁ aniccādito sammasantassa.",
  "tika-s0305t0:36_3": "Pajjati pavattati etenāti padaṁ,",
  "tika-s0305t0:36_4": "kāmassa padanti kāmapadaṁ,",
  "tika-s0305t0:36_5": "kāmassa uppattikāraṇassa ghāto samugghāto,",
  "tika-s0305t0:36_6": "taṁ kāmapadaghātaṁ.",
  "tika-s0305t0:36_7": "Tenāha “kāmavūpasama”nti.",
  "tika-s0305t0:36_8": "Kāmehi vivittaṁ kāmavivittaṁ.",
  "tika-s0305t0:36_9": "So eva ca nesaṁ anto samucchedaviveketi katvā tasmiṁ sādhetabbe uppannoti vuttaṁ “kāmavivittante uppanno”ti.",
  "tika-s0305t0:36_10": "Kāmato nikkhamatīti nikkhamo,",
  "tika-s0305t0:36_11": "so eva nekkhammasaṅkappo.",
  "tika-s0305t0:36_12": "Imasmiñca nekkhammasaṅkappassa saddatthavibhāvena yathāvutto kāmapaccanīkaṭṭhādiko atthaniddhāraṇaviseso antogadho.",
  "tika-s0305t0:37_0": "Eseva nayoti iminā byāpādapaccanīkaṭṭhena vihiṁsāya paccanīkaṭṭhenātiādikaṁ abyāpādāvihiṁsāsaṅkappānaṁ atthuddhāraṇavidhiṁ atidisati.",
  "tika-s0305t0:37_1": "Nekkhammasaṅkappādayoti ādi-saddena abyāpādaavihiṁsāsaṅkappe eva saṅgaṇhāti. Kāma…pe…",
  "tika-s0305t0:37_2": "saññānanti kāmavitakkādiviratisampayuttānaṁ nekkhammādisaññānaṁ.",
  "tika-s0305t0:37_3": "Nānattāti nānākhaṇikattā.",
  "tika-s0305t0:37_4": "Tīsu ṭhānesūti tippakāresu kāraṇesu.",
  "tika-s0305t0:37_5": "Uppannassāti uppajjanārahassa.",
  "tika-s0305t0:37_6": "Bhūmiladdhauppannaṁ idhādhippetaṁ.",
  "tika-s0305t0:37_7": "Esa nayo ito paresupi.",
  "tika-s0305t0:37_8": "Padacchedatoti kāraṇupacchedato.",
  "tika-s0305t0:37_9": "Padanti hi uppattikāraṇanti vuttovāyamattho.",
  "tika-s0305t0:37_10": "Anuppattisādhanavasenāti yathā saṅkappo āyatiṁ nuppajjati,",
  "tika-s0305t0:37_11": "evaṁ anuppattisādhanavasena.",
  "tika-s0305t0:37_12": "Sammādiṭṭhi viya ekova kusalasaṅkappo uppajjati.",
  "tika-s0305t0:38_0": "Catūsu ṭhānesūti visaṁvādanādīsu catūsu vītikkamaṭṭhānesu.",
  "tika-s0305t0:38_1": "Pabbajitānaṁ micchājīvo nāma āhāranimittakoti āha “khādanīyabhojanīyādīnaṁ atthāyā”ti.",
  "tika-s0305t0:38_2": "Sabbaso anesanāya pahānaṁ sammāājīvoti āha “buddhappasatthena ājīvenā”ti.",
  "tika-s0305t0:38_3": "Kammapathapattānaṁ vasena “sattasu ṭhānesū”ti vuttaṁ.",
  "tika-s0305t0:38_4": "Akammapathapattāya hi anesanāya so padaghātaṁ karotiyeva.",
  "tika-s0305t0:39_0": "Tathārūpe vā ārammaṇeti yasmiṁ ārammaṇe imassa pubbe kilesā na uppannā,",
  "tika-s0305t0:39_1": "tasmiṁ eva.",
  "tika-s0305t0:39_2": "Anuppannānanti anuppādassapi patthanāvasena anuppannānaṁ.",
  "tika-s0305t0:39_3": "Vīriyacchandanti vīriyassa nibbattetukāmatāchandaṁ.",
  "tika-s0305t0:39_4": "“Chandasampayuttavīriyañcā”ti vadanti.",
  "tika-s0305t0:39_5": "Vīriyameva pana anuppannākusalānuppādane labbhamānachandatāya dhurasampaggahatāya chandapariyāyena vuttaṁ.",
  "tika-s0305t0:39_6": "Tathā hi vīriyaṁ –",
  "tika-s0305t0:39_7": "“anikkhittachandatā anikkhittadhuratā”ti niddiṭṭhaṁ.",
  "tika-s0305t0:39_8": "Kosajjapakkhe patituṁ adatvā cittaṁ paggahitaṁ karoti.",
  "tika-s0305t0:39_9": "Padhānanti padhānabhūtavīriyaṁ.",
  "tika-s0305t0:40_0": "Uppattipabandhavasenāti nirantaruppādanavasena.",
  "tika-s0305t0:40_1": "Catūsu ṭhānesu kiccasādhanavasenāti yathāvuttesu catūsu ṭhānesu padhānakiccassa nipphādanavasena anuppādanādivasena.",
  "tika-s0305t0:40_2": "Kiccasādhanavasenāti kāyavedanācittadhammesu subhasukhaniccaattagāhavidhamanavasena asubhadukkhāniccānattasādhanavasena.",
  "tika-s0305t0:41_0": "Ayanti yathāvutto sadisāsadisatāviseso.",
  "tika-s0305t0:41_1": "Assāti maggassa.",
  "tika-s0305t0:41_2": "Ettha kathanti yadi rūpāvacaracatutthajjhānato paṭṭhāya yāva sabbabhavaggā jhānaṅgamaggaṅgabojjhaṅgānaṁ sadisatā,",
  "tika-s0305t0:41_3": "evaṁ sante “āruppe catukkapañcakajjhānaṁ uppajjati,",
  "tika-s0305t0:41_4": "tañca lokuttara”nti ettha kathaṁ attho gahetabboti āha “etthāpī”tiādi.",
  "tika-s0305t0:41_5": "Taṁjhānikāvāti paṭhamajjhānādīsu yaṁ jhānaṁ maggapaṭilābhassa pādakabhūtaṁ,",
  "tika-s0305t0:41_6": "taṁjhānikāva assa ariyassa uparipi tayo maggā.",
  "tika-s0305t0:41_7": "Evanti vuttākārena.",
  "tika-s0305t0:41_8": "Pādakajjhānameva niyameti āruppe catukkapañcakajjhānuppattiyaṁ.",
  "tika-s0305t0:41_9": "Vipassanāya ārammaṇabhūtā khandhāti sammasitakhandhe vadanti.",
  "tika-s0305t0:41_10": "Puggalajjhāsayo niyameti pādakasammasitajjhānānaṁ bhede.",
  "tika-s0305t0:41_11": "Yasmā saṅkhārupekkhāñāṇameva ariyamaggassa bojjhaṅgādivisesaṁ niyameti,",
  "tika-s0305t0:41_12": "tato dutiyādipādakajjhānato uppannassa saṅkhārupekkhāñāṇassa pādakajjhānātikkantānaṁ aṅgānaṁ asamāpajjitukāmatāvirāgabhāvato",
  "tika-s0305t0:41_13": "itarassa ca atabbhāvato tīsupi vādesu vipassanāva niyametīti veditabbo,",
  "tika-s0305t0:41_14": "tasmā vipassanāniyameneva hi paṭhamavādepi apādakajjhānādipādakāpi maggā paṭhamajjhānikā honti.",
  "tika-s0305t0:41_15": "Itarehi ca pādakajjhānehi vipassanāniyamehi taṁtaṁjhānikāva.",
  "tika-s0305t0:41_16": "Evaṁ sesavādesu vipassanāniyamo yathāsambhavaṁ yojetabbo.",
  "tika-s0305t0:41_17": "Dutiyavāde taṁtaṁjhānikatā sammasitasaṅkhāravipassanāniyamehi hoti.",
  "tika-s0305t0:41_18": "Tatra hi vipassanā taṁtaṁvirāgabhāvanā bhāvetabbā,",
  "tika-s0305t0:41_19": "na somanassasahagatā upekkhāsahagatā hutvā jhānaṅgādiniyamaṁ maggassa karotīti evaṁ vipassanāniyamo vuttanayeneva veditabbo.",
  "tika-s0305t0:41_20": "Imasmiñca vāde pādakasammasitajjhānupanissayasabbhāve ajjhāsayo ekantena hotīti “puggalajjhāsayo niyametīti vadantī”ti vuttaṁ,",
  "tika-s0305t0:41_21": "aṭṭhakathāyaṁ pana visuddhimaggassa etissā aṭṭhakathāya ekasaṅgahitattā “tesaṁ vādavinicchayo…pe…",
  "tika-s0305t0:41_22": "veditabbo”ti vuttaṁ.",
  "tika-s0305t0:41_23": "Pubbabhāgeti vipassanākkhaṇe.",
  "tika-s0305t0:42_0": "Vibhaṅgasuttavaṇṇanā niṭṭhitā.",
  "tika-s0305t0:43_0": "9. Sūkasuttavaṇṇanā",
  "tika-s0305t0:44_0": "9.Sūkanti sāliyavādīnaṁ vālamāha.",
  "tika-s0305t0:44_1": "So hi nikantakasadiso paṭimukhagataṁ hatthaṁ vā pādaṁ vā bhindati,",
  "tika-s0305t0:44_2": "tasmā bhedaṁ icchantena uddhaggaṁ katvā ṭhapitaṁ sammāpaṇihitaṁ nāma,",
  "tika-s0305t0:44_3": "tathā aṭṭhapitaṁ micchāpaṇihitaṁ nāmāti vuttaṁ.",
  "tika-s0305t0:44_4": "Micchāpaṇihitāyāti kammassakatapaññāya micchāṭhapanaṁ nāma –",
  "tika-s0305t0:44_5": "“ime sattā kammavasena sukhadukkhaṁ paccanubhavanti,",
  "tika-s0305t0:44_6": "taṁ pana kammaṁ issarassa icchāvasena brahmā nimminātī”tiādinā micchāpakappanaṁ.",
  "tika-s0305t0:44_7": "Keci pana “natthi dinnantiādinā nayena pavatti,",
  "tika-s0305t0:44_8": "tassa vā ñāṇassa appavattī”ti vadanti.",
  "tika-s0305t0:44_9": "Maggabhāvanāyāti etthāpi micchāmaggassa pavattanaṁ,",
  "tika-s0305t0:44_10": "ariyamaggassa vā appavattanaṁ micchāṭhapanaṁ.",
  "tika-s0305t0:44_11": "Tenāha “appavattitattā”ti.",
  "tika-s0305t0:44_12": "Avijjaṁ bhindissatīti avijjaṁ samucchindissati.",
  "tika-s0305t0:44_13": "Magganissitaṁ katvā magge eva pakkhipitvā.",
  "tika-s0305t0:44_14": "Tañhi ñāṇaṁ maggassa mūlakāraṇaṁ magge siddhe tassa kiccassa matthakappattito.",
  "tika-s0305t0:44_15": "“Sammāpaṇihitāya diṭṭhiyā sammāpaṇihitāya maggabhāvanāyā”ti vuttattā missakamaggo kathito.",
  "tika-s0305t0:44_16": "Chavibhedasadiso cettha avijjābhedo,",
  "tika-s0305t0:44_17": "lohituppādasadiso lokuttaramaggabhāvo daṭṭhabbo.",
  "tika-s0305t0:45_0": "Sūkasuttavaṇṇanā niṭṭhitā.",
  "tika-s0305t0:46_0": "10. Nandiyasuttavaṇṇanā",
  "tika-s0305t0:47_0": "10.Channaparibbājako vatthacchādiyā channaṅgaparibbājako, na naggaparibbājako.",
  "tika-s0305t0:48_0": "Avijjāvaggavaṇṇanā niṭṭhitā.",
  "tika-s0305t0:49_0": "2. Vihāravaggo",
  "tika-s0305t0:50_0": "1. Paṭhamavihārasuttavaṇṇanā",
  "tika-s0305t0:51_0": "11.Aḍḍhamāsanti accantasaṁyoge upayogavacanaṁ.",
  "tika-s0305t0:51_1": "Paṭisallīyitunti yathāvuttaṁ kālaṁ paṭi divase divase samāpattiyaṁ dhammacintāyaṁ cittaṁ nilīyituṁ.",
  "tika-s0305t0:51_2": "Vinetabboti samucchedavinayena vinetabbo ariyamaggādhigantabbo.",
  "tika-s0305t0:51_3": "Tanti diṭṭhānugatiāpajjanaṁ.",
  "tika-s0305t0:51_4": "Assāti janatāya.",
  "tika-s0305t0:51_5": "Apagacchatīti satthu santikato apeti.",
  "tika-s0305t0:51_6": "Sūti nipātamattaṁ.",
  "tika-s0305t0:52_0": "Padesenāti ekadesena.",
  "tika-s0305t0:52_1": "Saha padesenāti sapadeso.",
  "tika-s0305t0:52_2": "Svāyaṁ sapadeso yasmā vedanāvaseneva pāḷiyaṁ āgato,",
  "tika-s0305t0:52_3": "tasmā paramatthadhammakoṭṭhāse vedanā anavasesato labbhati,",
  "tika-s0305t0:52_4": "te gaṇhanto “khandhapadeso”tiādimāha.",
  "tika-s0305t0:52_5": "Taṁ sabbanti khandhapadesādikaṁ sabbampi.",
  "tika-s0305t0:52_6": "“Sammasanto”ti padassa atthadassanavasena “paccavekkhanto”ti āha.",
  "tika-s0305t0:52_7": "Paccavekkhaṇā idha sammasanaṁ nāma,",
  "tika-s0305t0:52_8": "na vipassanā.",
  "tika-s0305t0:52_9": "Vipassanāsammasanaṁ pana bhagavato visākhapuṇṇamāyaṁ eva nipphannaṁ,",
  "tika-s0305t0:52_10": "tasmā bhagavato aññabhūmikāpi vedanā aññabhūmikānaṁ sattānaṁ viruddhā uppajjatevāti vuttaṁ “yāva bhavaggā pavattā sukhā vedanā”ti.",
  "tika-s0305t0:52_11": "Sabbākārenāti sarūpato samudayato atthaṅgamato assādāditoti sabbākārena.",
  "tika-s0305t0:52_12": "Pariggaṇhanto upaparikkhanto.",
  "tika-s0305t0:53_0": "Nippadesāneva anavasesāneva.",
  "tika-s0305t0:53_1": "Indriyasatipaṭṭhānapadeso suviññeyyoti anuddhato.",
  "tika-s0305t0:53_2": "Assāti bhagavato.",
  "tika-s0305t0:53_3": "Ṭhāneti tasmiṁ tasmiṁ paccavekkhitabbasaṅkhāte okāse.",
  "tika-s0305t0:53_4": "Sā sā ca vihārasamāpattīti khandhavasena āyatanādivasena ca pavattitvā tesaṁ ekadesabhūtaṁ vedanaṁyeva",
  "tika-s0305t0:53_5": "pariggahetvā taṁ sammasitvā anukkamena samāpannā jhānasamāpatti phalasamāpatti ca.",
  "tika-s0305t0:53_6": "Phalasamāpatti hi tathā sammasitvā punappunaṁ samāpajjanavasena atthato abhinnāpi adhiṭṭhānabhūtadhammabhedena bhinnā viya vuccati,",
  "tika-s0305t0:53_7": "yato catuvīsatikoṭisatasahassabhedā devasikaṁ vaḷañjanasamāpattiyo aṭṭhakathāyaṁ vuttā.",
  "tika-s0305t0:53_8": "Kāmaṁ aññadhammavasenapi jātā eva,",
  "tika-s0305t0:53_9": "vedanāvasena panettha abhiniveso kato vedanānubhāvena jātā.",
  "tika-s0305t0:53_10": "Kasmā evaṁ jātāti?",
  "tika-s0305t0:53_11": "Buddhānaṁ ñāṇapadassa antaravibhāgattā.",
  "tika-s0305t0:53_12": "Tathā hi bhagavā sakalampi aḍḍhamāsaṁ vedanāvaseneva sammasanaṁ pavatteti,",
  "tika-s0305t0:53_13": "tadanusārena ca tā vihārasamāpattiyo samāpajji.",
  "tika-s0305t0:53_14": "Tayidaṁ acchariyaṁ anaññasādhāraṇaṁ bhikkhū pavedento satthā –",
  "tika-s0305t0:53_15": "“yena svāha”ntiādimavoca.",
  "tika-s0305t0:54_0": "Akusalāvāti pāṇātipāta-adinnādāna-kāmesumicchācāra-musāvāda-pisuṇavācāsamphappalāpa-abhijjhā-byāpādavasena",
  "tika-s0305t0:54_1": "taṁtaṁmicchādassanavasena ca akusalā vedanā eva hoti.",
  "tika-s0305t0:54_2": "Brahmalokādīsu uppajjitvā tattha niccā dhuvā bhavissāmāti evaṁ diṭṭhiṁ upanissāyāti yojetabbaṁ.",
  "tika-s0305t0:54_3": "Devakulādīsu devapūjatthaṁ,",
  "tika-s0305t0:54_4": "sabbajanaparibhogatthaṁ vā mālāvacchaṁ ropenti.",
  "tika-s0305t0:54_5": "Vadhabandhanādīnīti ādi-saddena adinnādāna-micchācāra-musāvāda-pisuṇavācā-samphappalāpādīnaṁ saṅgaho daṭṭhabbo.",
  "tika-s0305t0:54_6": "Diṭṭhadhammavipākassa apacurattā apākaṭattā ca “bhavantaragatāna”nti vuttaṁ.",
  "tika-s0305t0:55_0": "Iti nesanti ettha iti-saddo ādiattho,",
  "tika-s0305t0:55_1": "pakārattho vā.",
  "tika-s0305t0:55_2": "Tena yathā pharusavācāvasena,",
  "tika-s0305t0:55_3": "evaṁ tadaññesampi akusalakammānaṁ vasena sammādiṭṭhipaccayā akusalavedanāppavatti yathārahaṁ nīharitvā vattabbā.",
  "tika-s0305t0:55_4": "Eseva nayoti iminā yathā micchādiṭṭhipaccayā sammādiṭṭhipaccayā ca kusalākusalavipākavedanā sahajātakoṭiyā",
  "tika-s0305t0:55_5": "upanissayakoṭiyā ca vasena yathārahaṁ yojetvā dassitā,",
  "tika-s0305t0:55_6": "evaṁ micchāsaṅkappapaccayādīsupi yathārahaṁ yojetvā dassetabbāti imamatthaṁ atidisati.",
  "tika-s0305t0:55_7": "Chandapaccayāti ettha taṇhāchandasahito kattukāmatāchando adhippetoti āha “chandapaccayātiādīsu pana",
  "tika-s0305t0:55_8": "chandapaccayā aṭṭhalobhasahagatacittasampayuttā vedanā veditabbā”ti.",
  "tika-s0305t0:55_9": "Vitakkapaccayāti ettha appanāppattova vitakko adhippetoti vuttaṁ “vitakkapaccayā paṭhamajjhānavedanāvā”ti.",
  "tika-s0305t0:55_10": "Vitakkapaccayā paṭhamajjhānavedanāya gahitattā “ṭhapetvā paṭhamajjhāna”nti.",
  "tika-s0305t0:55_11": "Upari tisso rūpāvacarā,",
  "tika-s0305t0:55_12": "heṭṭhā tisso arūpāvacarā evaṁ sesā cha saññāsamāpattivedanā.",
  "tika-s0305t0:56_0": "Tiṇṇanti chandavitakkasaññānaṁ.",
  "tika-s0305t0:56_1": "Avūpasameti paṭipakkhena avūpasamite.",
  "tika-s0305t0:56_2": "Tiṇṇañhi tesaṁ sahabhāvena paccayatā aṭṭhalobhasahagatacittesu eva.",
  "tika-s0305t0:56_3": "Tattha yaṁ vattabbaṁ taṁ vuttameva.",
  "tika-s0305t0:56_4": "Chandamattassāti tesu tīsu chandamattassa.",
  "tika-s0305t0:56_5": "Vūpasame paṭhamajjhānavedanāva appanāppattassa adhippetattā.",
  "tika-s0305t0:56_6": "Chandavitakkānaṁ vūpasame dutiyajjhānādivedanā adhippetā saññāya avūpasantattā.",
  "tika-s0305t0:56_7": "Dutiyajjhānādivedanāgahaṇena hi sabbā saññāsamāpattiyo ca gahitāva honti.",
  "tika-s0305t0:56_8": "Tiṇṇampi vūpasameti chandavitakkasaññānaṁ vūpasame nevasaññānāsaññāyatanavedanā adhippetā.",
  "tika-s0305t0:56_9": "Bhavaggappattasaññā hi vūpasamanti chandasaṅkappānaṁ accantasukhumabhāvappattiyā.",
  "tika-s0305t0:56_10": "Heṭṭhā “sammādiṭṭhipaccayā”ti ettha sammādiṭṭhiggahaṇena heṭṭhimamaggasammādiṭṭhipi gahitāva hotīti āha –",
  "tika-s0305t0:56_11": "“appattassa pattiyāti arahattaphalassa pattatthāyā”ti.",
  "tika-s0305t0:56_12": "Atha vā heṭṭhimamaggādhigamena vinā aggamaggo natthīti heṭṭhimamaggādhigamaṁ atthāpannaṁ katvā “arahattaphalassa pattatthāyā”ti vuttaṁ.",
  "tika-s0305t0:56_13": "Āyameti phalena missito hoti etenāti āyāmo,",
  "tika-s0305t0:56_14": "sammāvāyāmoti āha “atthi āyāmanti atthi vīriya”nti.",
  "tika-s0305t0:56_15": "Tassa vīriyārambhassāti aññādhigamakāraṇassa sammāvāyāmassa vasena.",
  "tika-s0305t0:56_16": "Pāḷiyaṁ ṭhāna-saddo kāraṇapariyāyoti āha –",
  "tika-s0305t0:56_17": "“arahattaphalassa kāraṇe”ti.",
  "tika-s0305t0:56_18": "Tappaccayāti ettha taṁ-saddena “ṭhāne”ti vuttakāraṇameva paccāmaṭṭhanti āha –",
  "tika-s0305t0:56_19": "“arahattassa ṭhānapaccayā”ti.",
  "tika-s0305t0:56_20": "Catumaggasahajātāti etena “arahattaphalassa pattatthāyā”ti ettha heṭṭhimamaggānaṁ atthāpattivasena gahitabhāvameva joteti.",
  "tika-s0305t0:56_21": "Keci pana “catumaggasahajātāti vatvā nibbattitalokuttaravedanāti bhūtakathanaṁ visesanaṁ.",
  "tika-s0305t0:56_22": "Nibbattitalokuttaravedanāti paṭhamaṁ apekkhitabbaṁ,",
  "tika-s0305t0:56_23": "pacchā catumaggasahajātā”ti vadanti.",
  "tika-s0305t0:57_0": "Paṭhamavihārasuttavaṇṇanā niṭṭhitā.",
  "tika-s0305t0:58_0": "2. Dutiyavihārasuttavaṇṇanā",
  "tika-s0305t0:59_0": "12.",
  "tika-s0305t0:59_1": "Micchādiṭṭhi vūpasamati sabbaso pahīyati etenāti micchādiṭṭhivūpasamo.",
  "tika-s0305t0:59_2": "“Micchādiṭṭhivūpasamo nāma sammādiṭṭhi.",
  "tika-s0305t0:59_3": "Bhavantare uppajjanto atidūreti maññamāno vipākavedanaṁ na gaṇhātī”ti aṭṭhakathāyaṁ vuttaṁ.",
  "tika-s0305t0:59_4": "“Iminā nayenā”ti atidisitvāpi tamatthaṁ pākaṭataraṁ kātuṁ “yassa yassā”tiādiṁ vatvā eva sāmaññavasena",
  "tika-s0305t0:59_5": "vuttamatthaṁ pacchimesu tīsu padesu sarūpatova dassetuṁ “chandavūpasamapaccayā”tiādimāha,",
  "tika-s0305t0:59_6": "taṁ suviññeyyameva.",
  "tika-s0305t0:59_7": "Vuttatthāneva anantarasutte.",
  "tika-s0305t0:60_0": "Dutiyavihārasuttavaṇṇanā niṭṭhitā.",
  "tika-s0305t0:61_0": "3-7. Sekkhasuttādivaṇṇanā",
  "tika-s0305t0:62_0": "13-17.",
  "tika-s0305t0:62_1": "Tissannampi sikkhānaṁ sikkhanaṁ sīlaṁ etassāti sikkhanasīlo.",
  "tika-s0305t0:62_2": "Sikkhatītipi vā sekkho.",
  "tika-s0305t0:62_3": "Vuttañhetaṁ “sikkhatīti kho,",
  "tika-s0305t0:62_4": "bhikkhave,",
  "tika-s0305t0:62_5": "tasmā sekkhoti vuccati.",
  "tika-s0305t0:62_6": "Kiñca sikkhati?",
  "tika-s0305t0:62_7": "Adhisīlampi sikkhatī”tiādi.",
  "tika-s0305t0:62_8": "Tīhi phalehi heṭṭhā.",
  "tika-s0305t0:62_9": "Sāpi catutthamaggena saddhiṁ uppannasikkhāpi.",
  "tika-s0305t0:62_10": "Maggakkhaṇe hi sikkhākiccaṁ na niṭṭhitaṁ vippakatabhāvato,",
  "tika-s0305t0:62_11": "phalakkhaṇe pana niṭṭhitaṁ nāma.",
  "tika-s0305t0:62_12": "Uttānatthāneva heṭṭhā vuttanayattā.",
  "tika-s0305t0:63_0": "Sekkhasuttādivaṇṇanā niṭṭhitā.",
  "tika-s0305t0:64_0": "Vihāravaggavaṇṇanā niṭṭhitā.",
  "tika-s0305t0:65_0": "3. Micchattavaggavaṇṇanā",
  "tika-s0305t0:66_0": "21-30.Micchāsabhāvanti ayāthāvasabhāvaṁ aniyyānikasabhāvaṁ.",
  "tika-s0305t0:66_1": "Sammāsabhāvanti yāthāvasabhāvaṁ niyyānikasabhāvaṁ.",
  "tika-s0305t0:66_2": "Micchāpaṭipattādhikaraṇahetūti ettha adhi-saddo anatthakoti āha –",
  "tika-s0305t0:66_3": "“micchāpaṭipattikaraṇahetū”ti.",
  "tika-s0305t0:66_4": "Ñāyati paṭividdhavasena nibbānaṁ gacchatīti ñāyo.",
  "tika-s0305t0:66_5": "So eva taṁsamaṅgīnaṁ vaṭṭadukkhapātato dhāraṇaṭṭhena dhammoti āha –",
  "tika-s0305t0:66_6": "“ñāyaṁ dhammanti ariyamaggadhamma”nti.",
  "tika-s0305t0:66_7": "Ñāṇassa micchāsabhāvo nāma natthīti viññāṇamevettha paccavekkhaṇavasena pavattaṁ ñāṇa-saddena vuccatīti āha “micchāviññāṇo”ti.",
  "tika-s0305t0:66_8": "Micchāpaccavekkhaṇoti kiñci pāpaṁ katvā “aho mayā kataṁ sukata”nti evaṁ pavatto micchāpaccavekkhaṇo.",
  "tika-s0305t0:66_9": "Gosīlagovatādipūraṇaṁ muttīti evaṁ gaṇhato micchāvimutti nāma.",
  "tika-s0305t0:66_10": "Micchāpaṭipadādīhi vivaṭṭanti evaṁ vaṭṭavivaṭṭaṁ kathitaṁ.",
  "tika-s0305t0:66_11": "Puggalo pucchitoti nigamito ca “ayaṁ vuccati,",
  "tika-s0305t0:66_12": "bhikkhave,",
  "tika-s0305t0:66_13": "asappuriso”tiādinā.",
  "tika-s0305t0:66_14": "Kiñcāpi “micchādiṭṭhiko hotī”tiādinā puggalova niddiṭṭho,",
  "tika-s0305t0:66_15": "tathāpi puggalasīsenāyaṁ dhammadesanāti āha “dhammo vibhatto”ti.",
  "tika-s0305t0:66_16": "Tenevāha “dhammena puggalo dassito”ti.",
  "tika-s0305t0:66_17": "Dhammenāti micchādiṭṭhiādikena dhammena.",
  "tika-s0305t0:66_18": "Kalyāṇaputhujjanato paṭṭhāya sabbaso sappurisā nāma,",
  "tika-s0305t0:66_19": "khīṇāsavo sappurisataro.",
  "tika-s0305t0:66_20": "Suppavattaniyoti sukhena pavattetuṁ sakkuṇeyyo.",
  "tika-s0305t0:66_21": "Dhāvatīti gacchati.",
  "tika-s0305t0:66_22": "Paccayuppannena upecca nissitabbato upanisā, paccayo,",
  "tika-s0305t0:66_23": "ekassa sa-kārassa lopaṁ katvā vāti āha –",
  "tika-s0305t0:66_24": "“saupanisaṁ sapaccaya”nti.",
  "tika-s0305t0:66_25": "Parikaraṇato parikkhāro,",
  "tika-s0305t0:66_26": "parivāroti āha –",
  "tika-s0305t0:66_27": "“saparikkhāraṁ saparivāra”nti.",
  "tika-s0305t0:66_28": "Sahajātavasena upanissayavasena ca sapaccayatā kiccasādhane nipphādane sahāyabhāvūpagamane ca saparivāratā daṭṭhabbā.",
  "tika-s0305t0:67_0": "Micchattavaggavaṇṇanā niṭṭhitā.",
  "tika-s0305t0:68_0": "4. Paṭipattivaggavaṇṇanā",
  "tika-s0305t0:69_0": "31-40.Ayāthāvapaṭipatti,",
  "tika-s0305t0:69_1": "na yathāpaṭipatti,",
  "tika-s0305t0:69_2": "hetumhipi phalepi ayāthāvavatthusādhanato.",
  "tika-s0305t0:69_3": "Ekaṁ suttaṁ dhammavasena kathitaṁ paṭipattivasena.",
  "tika-s0305t0:69_4": "Ekaṁ suttaṁ puggalavasena kathitaṁ paṭipannakavasena.",
  "tika-s0305t0:69_5": "Saṁsāramahoghassa paratīrabhāvato yo naṁ adhigacchati,",
  "tika-s0305t0:69_6": "taṁ pāreti gametīti pāraṁ, nibbānaṁ,",
  "tika-s0305t0:69_7": "tabbidhuratāya natthi ettha pāranti apāraṁ,",
  "tika-s0305t0:69_8": "saṁsāroti vuttaṁ –",
  "tika-s0305t0:69_9": "“apārāpāranti vaṭṭato nibbāna”nti.",
  "tika-s0305t0:69_10": "Pāraṅgatāti asekkhe sandhāya.",
  "tika-s0305t0:69_11": "Yepi gacchantīti sekkhe.",
  "tika-s0305t0:69_12": "Yepi gamissantīti kalyāṇaputhujjane.",
  "tika-s0305t0:69_13": "Pāragāminoti ettha kita-saddo tikālavācīti evaṁ vuttaṁ.",
  "tika-s0305t0:70_0": "Tīranti orimatīramāha.",
  "tika-s0305t0:70_1": "Tena vuttaṁ “vaṭṭameva anudhāvatī”ti.",
  "tika-s0305t0:70_2": "Ekantakāḷakattā cittassa apabhassarabhāvakaraṇato kaṇhābhijātihetuto ca vuttaṁ “kaṇhanti akusaladhamma”nti.",
  "tika-s0305t0:70_3": "Vodānabhāvato cittassa pabhassarabhāvakaraṇato sukkābhijātihetuto ca vuttaṁ –",
  "tika-s0305t0:70_4": "“sukkanti kusaladhamma”nti.",
  "tika-s0305t0:70_5": "Kilesamāra-abhisaṅkhāramāra-maccumārānaṁ pavattiṭṭhānatāya okaṁ vuccati vaṭṭaṁ,",
  "tika-s0305t0:70_6": "tabbidhuratāya anokanti nibbānanti āha –",
  "tika-s0305t0:70_7": "“okā anokanti vaṭṭato nibbāna”nti.",
  "tika-s0305t0:71_0": "Paramatthato samaṇā vuccanti ariyā,",
  "tika-s0305t0:71_1": "samaṇānaṁ bhāvo sāmaññaṁ,",
  "tika-s0305t0:71_2": "ariyamaggo,",
  "tika-s0305t0:71_3": "tena araṇīyato upagantabbato sāmaññattho nibbānanti āha –",
  "tika-s0305t0:71_4": "“sāmaññatthanti nibbānaṁ,",
  "tika-s0305t0:71_5": "taṁ hī”tiādi.",
  "tika-s0305t0:71_6": "Brahmaññatthanti etthāpi iminā nayena attho veditabbo.",
  "tika-s0305t0:71_7": "Brahmaññena ariyamaggena.",
  "tika-s0305t0:71_8": "Rāgakkhayoti ettha iti-saddo ādisaddattho.",
  "tika-s0305t0:71_9": "Tena “dosakkhayo mohakkhayo”ti padadvayaṁ saṅgaṇhāti.",
  "tika-s0305t0:71_10": "Vaṭṭatiyevāti vadanti “rāgakkhayo”ti.",
  "tika-s0305t0:71_11": "Pariyāyena hi arahattassa vattabbattāti.",
  "tika-s0305t0:72_0": "Paṭipattivaggavaṇṇanā niṭṭhitā.",
  "tika-s0305t0:73_0": "5. Aññatitthiyapeyyālavaggavaṇṇanā",
  "tika-s0305t0:74_0": "41-48.",
  "tika-s0305t0:74_1": "Aparāparaṁ parivattamānena vattasampannena saṁsāraddhānapariññāvaseneva nibbānassa pattabbattā vuttaṁ –",
  "tika-s0305t0:74_2": "“nibbānaṁ patvā pariññātaṁ nāma hotī”ti.",
  "tika-s0305t0:74_3": "Nibbānaṁ patvāti nibbānappattihetu.",
  "tika-s0305t0:74_4": "Hetuattho hi ayaṁ tvā-saddo yathā –",
  "tika-s0305t0:74_5": "“ghataṁ pivitvā balaṁ hoti,",
  "tika-s0305t0:74_6": "sīhaṁ disvā bhayaṁ hotī”ti.",
  "tika-s0305t0:74_7": "Tasmāti yasmā apariññeyyaparijānanakiccena nibbānassa pattiyā addhānapariññāsiddhi ñāyati,",
  "tika-s0305t0:74_8": "tasmā upacāravasena nibbānaṁ “addhānapariññā”ti vuccati yathā “himasanti sūriyaṁ uggametī”ti.",
  "tika-s0305t0:74_9": "Vijjāvimuttiphalasacchikiriyatthanti ettha vijjāti aggamaggavijjā.",
  "tika-s0305t0:74_10": "Vimuttīti aggamaggasamādhi adhippeto.",
  "tika-s0305t0:74_11": "Tesaṁ phalaṁ aññāti āha –",
  "tika-s0305t0:74_12": "“vijjāvimuttiphalena arahattaṁ kathita”nti.",
  "tika-s0305t0:74_13": "Yāthāvato jānanato paccakkhato dassanato ca ñāṇadassananti idha phalanibbānapaccavekkhaṇā adhippetāti āha –",
  "tika-s0305t0:74_14": "“ñāṇadassanena paccavekkhaṇā kathitā”ti.",
  "tika-s0305t0:74_15": "Sesehīti rāga-virāga-saṁyojanappahāna-anusayasamugghāta-addhānapariññā- āsavakkhaya-vijjā-vimutti-phalasacchikiriyā-ñāṇadassana-anupādāparinibbānapadehi.",
  "tika-s0305t0:75_0": "Aññatitthiyapeyyālavaggavaṇṇanā niṭṭhitā.",
  "tika-s0305t0:76_0": "6. Sūriyapeyyālavaggavaṇṇanā",
  "tika-s0305t0:77_0": "49-62.",
  "tika-s0305t0:77_1": "Yathā aruṇuggaṁ sūriyuggamanassa ekantikaṁ pubbanimittaṁ,",
  "tika-s0305t0:77_2": "evaṁ kalyāṇamittatā ariyamaggapātubhāvassāti sadisūpamā aruṇuggaṁ kalyāṇamittatāya.",
  "tika-s0305t0:77_3": "Kalyāṇamittoti cettha ariyo,",
  "tika-s0305t0:77_4": "ariyamaggo vā daṭṭhabbo sūriyapātubhāvo viya tena vidhūpanīyandhakāravidhamanato.",
  "tika-s0305t0:77_5": "Kusalakattukamyatāchando chandasampadā itarachandato sampannattā.",
  "tika-s0305t0:77_6": "Kārāpakaappamādassāti saccapaṭivedhassa kārāpakassa.",
  "tika-s0305t0:77_7": "Evaṁ sabbattheva sampadāsaddā visesādhigamahetutāya veditabbā.",
  "tika-s0305t0:77_8": "Aññenapi ākārenāti “vivekanissita”ntiādiākārato aññena “rāgavinayapariyosāna”ntiādinā ākārena.",
  "tika-s0305t0:78_0": "Sūriyapeyyālavaggavaṇṇanā niṭṭhitā.",
  "tika-s0305t0:79_0": "7. Ekadhammapeyyālavaggādivaṇṇanā",
  "tika-s0305t0:80_0": "63-138.Tathātathā vutte bujjhanakānaṁ ajjhāsayavasena kathito,",
  "tika-s0305t0:80_1": "tasmā “vutto eva attho,",
  "tika-s0305t0:80_2": "kasmā puna vutto”ti na codetabbaṁ.",
  "tika-s0305t0:81_0": "Ekadhammapeyyālavaggādivaṇṇanā niṭṭhitā.",
  "tika-s0305t0:82_0": "8. Appamādapeyyālavaggo",
  "tika-s0305t0:83_0": "1. Tathāgatasuttavaṇṇanā",
  "tika-s0305t0:84_0": "139.Kārāpakaappamādo nāma “ime akusalā dhammā pahātabbā,",
  "tika-s0305t0:84_1": "ime kusalā dhammā uppādetabbā”ti vuttavajjetabbavajjanasampādetabbasampādanavasena pavatto appamādo.",
  "tika-s0305t0:84_2": "Esāti appamādo. Lokiyova.",
  "tika-s0305t0:84_3": "Na lokuttaro.",
  "tika-s0305t0:84_4": "Ayanti esāti ca appamādameva vadati.",
  "tika-s0305t0:84_5": "Tesanti catubhūmakadhammānaṁ.",
  "tika-s0305t0:84_6": "Paṭilābhakaṭṭhenāti paṭilābhāpanaṭṭhena.",
  "tika-s0305t0:85_0": "Tathāgatasuttavaṇṇanā niṭṭhitā.",
  "tika-s0305t0:86_0": "2. Padasuttavaṇṇanā",
  "tika-s0305t0:87_0": "140.Jaṅgalānanti jaṅgalavāsīnaṁ.",
  "tika-s0305t0:87_1": "Jaṅgala-saddo cettha thaddhabhāvasāmaññena pathavīpariyāyo,",
  "tika-s0305t0:87_2": "na anupaṭṭhānavidūradesavācī. Tenāha –",
  "tika-s0305t0:87_3": "“pathavītalavāsīna”nti.",
  "tika-s0305t0:87_4": "Padānaṁ vuccamānattā “sapādakapāṇāna”nti visesetvā vuttaṁ.",
  "tika-s0305t0:87_5": "Samodhānanti antogadhabhāvaṁ. Tenāha –",
  "tika-s0305t0:87_6": "“odhānaṁ upakkhepa”nti,",
  "tika-s0305t0:87_7": "upanetvā pakkhipitabbanti attho.",
  "tika-s0305t0:88_0": "Padasuttavaṇṇanā niṭṭhitā.",
  "tika-s0305t0:89_0": "3-10. Kūṭasuttādivaṇṇanā",
  "tika-s0305t0:90_0": "141-148.",
  "tika-s0305t0:90_1": "Vassikāya pupphaṁ vassikaṁ yathā “āmalakiyā phalaṁ āmalaka”nti.",
  "tika-s0305t0:90_2": "Mahātalasminti uparipāsāde.",
  "tika-s0305t0:90_3": "“Yāni kānicī”ti padehi itarāni samānādhikaraṇāni bhavituṁ yuttānīti “paccatte sāmivacana”nti vatvā tathā vibhattivipariṇāmo kato.",
  "tika-s0305t0:90_4": "“Tantāvutāna”nti padaṁ niddhāraṇe sāmivacananti tattha “vatthānī”ti vacanasesena atthaṁ dassetuṁ “atha vā”tiādi vuttaṁ.",
  "tika-s0305t0:91_0": "Kūṭasuttādivaṇṇanā niṭṭhitā.",
  "tika-s0305t0:92_0": "Appamādavaggavaṇṇanā niṭṭhitā.",
  "tika-s0305t0:93_0": "9. Balakaraṇīyavaggo",
  "tika-s0305t0:94_0": "1. Balasuttavaṇṇanā",
  "tika-s0305t0:95_0": "149.",
  "tika-s0305t0:95_1": "Kammāniyeva kammantā yathā suttantā.",
  "tika-s0305t0:95_2": "Ariyaṁ aṭṭhaṅgikaṁ magganti ettha nānantariyakatāya vipassanāpi gahitā eva hotīti vuttaṁ “sahavipassana”nti.",
  "tika-s0305t0:96_0": "2. Bījasuttavaṇṇanā",
  "tika-s0305t0:97_0": "150.",
  "tika-s0305t0:97_1": "Pañcavidhampi samūhaṭṭhena bījagāmo nāma.",
  "tika-s0305t0:97_2": "Tadevāti mūlabījādi eva.",
  "tika-s0305t0:97_3": "Sampannanti sahajātamūlavantaṁ.",
  "tika-s0305t0:97_4": "Nīlabhāvato paṭṭhāyāti nīlabhāvāpattito paṭṭhāya.",
  "tika-s0305t0:98_0": "3. Nāgasuttavaṇṇanā",
  "tika-s0305t0:99_0": "151.Balaṁ gāhentīti attano sarīrabalaṁ gāhenti.",
  "tika-s0305t0:99_1": "Taṁ pana nāgānaṁ balappatti evāti āha –",
  "tika-s0305t0:99_2": "“balaṁ gaṇhantī”ti.",
  "tika-s0305t0:99_3": "Sambhejjamukhadvāranti mahāsamuddena sambhedagatamahānadīnaṁ mukhadvāraṁ.",
  "tika-s0305t0:99_4": "Nāgā kāyaṁ vaḍḍhentītiādi yasmā ca bhagavatā upamāvasena ābhataṁ,",
  "tika-s0305t0:99_5": "tasmā evameva khoti etthātiādinā upamaṁ saṁsandati.",
  "tika-s0305t0:99_6": "Āgatesūtiādīsu tīsu padesu bhāvenabhāvalakkhaṇe.",
  "tika-s0305t0:100_0": "5. Kumbhasuttavaṇṇanā",
  "tika-s0305t0:101_0": "153.Napatiāvamatīti ca nikujjitabhāvena udakavamano ghaṭo,",
  "tika-s0305t0:101_1": "na taṁ puna mukhena gaṇhāti.",
  "tika-s0305t0:101_2": "Tenāha “na anto pavesetī”ti.",
  "tika-s0305t0:102_0": "7. Ākāsasuttavaṇṇanā",
  "tika-s0305t0:103_0": "155.Tenetaṁ vuttanti tena ariyamaggassa ijjhanena etesaṁ sabbesaṁ bodhipakkhiyadhammānaṁ ijjhanaṁ vuttaṁ.",
  "tika-s0305t0:104_0": "8-9-10. Paṭhamameghasuttādivaṇṇanā",
  "tika-s0305t0:105_0": "156-158.Paṁsurajojallanti bhūmireṇusahajātamalaṁ. Vāṇijakopameti vāṇijakopamapaṭhamasutte cāpi.",
  "tika-s0305t0:106_0": "11-12. Āgantukasuttādivaṇṇanā",
  "tika-s0305t0:107_0": "159-160.",
  "tika-s0305t0:107_1": "Sahavipassanassa ariyamaggassa bhāvanāya ijjhanena etaṁ abhiññāpariññeyyādidhammānaṁ abhiññāparijānanādīnaṁ",
  "tika-s0305t0:107_2": "ijjhanaṁ vuttaṁ khattiyādīnaṁ visayaādikaṁ karontassa kathāya sajjitattā.",
  "tika-s0305t0:108_0": "Balakaraṇīyavaggavaṇṇanā niṭṭhitā.",
  "tika-s0305t0:109_0": "10. Esanāvaggo",
  "tika-s0305t0:110_0": "1. Esanāsuttavaṇṇanā",
  "tika-s0305t0:111_0": "161.Kāmānanti vatthukāmakilesakāmānaṁ.",
  "tika-s0305t0:111_1": "Kilesakāmopi hi kāmitanti parikappitena vidhinā ca adhikarāgehi esanīyo.",
  "tika-s0305t0:111_2": "Bhavānanti tiṇṇaṁ gatīnaṁ.",
  "tika-s0305t0:111_3": "Diṭṭhigatikaparikappitassa brahmacariyassa nimittabhāvato micchādiṭṭhi “brahmacariya”nti adhippetā.",
  "tika-s0305t0:112_0": "2-11. Vidhāsuttādivaṇṇanā",
  "tika-s0305t0:113_0": "162-171.",
  "tika-s0305t0:113_1": "Seyyohamasmītiādinā taṁtaṁvibhāgena dhīyanti vidhīyantīti vidhā,",
  "tika-s0305t0:113_2": "mānakoṭṭhāsā,",
  "tika-s0305t0:113_3": "mānaṭṭhapanā vā.",
  "tika-s0305t0:113_4": "Nīhanantīti vibādhenti.",
  "tika-s0305t0:114_0": "Esanāvaggavaṇṇanā niṭṭhitā.",
  "tika-s0305t0:115_0": "11. Oghavaggo",
  "tika-s0305t0:116_0": "1-2. Oghasuttādivaṇṇanā",
  "tika-s0305t0:117_0": "172-173.",
  "tika-s0305t0:117_1": "Vaṭṭe ohananti osīdāpentīti oghā.",
  "tika-s0305t0:117_2": "Rūpārūpabhaveti rūpabhave ca arūpabhave ca rūpārūpataṇhopanissayā rūpārūpāvacarakammanibbattā khandhā.",
  "tika-s0305t0:117_3": "Yojanaṭṭhena yogo.",
  "tika-s0305t0:118_0": "3-4. Upādānasuttādivaṇṇanā",
  "tika-s0305t0:119_0": "174-175.",
  "tika-s0305t0:119_1": "Kāmanavasena upādiyanato kāmupādānaṁ.",
  "tika-s0305t0:119_2": "Tenāha “kāmaggahaṇa”nti.",
  "tika-s0305t0:119_3": "Nāmakāyassāti vedanādīnaṁ catunnaṁ arūpakkhandhānaṁ.",
  "tika-s0305t0:119_4": "Ghaṭanapabandhanakilesoti hetunā phalassa kammavaṭṭassa vipākavaṭṭena dukkhappabandhasaññitassa ghaṭanassa sambajjhanassa nibbattakakileso.",
  "tika-s0305t0:119_5": "Antaggāhikadiṭṭhi sassatucchedagāho.",
  "tika-s0305t0:120_0": "Upādānasuttādivaṇṇanā niṭṭhitā.",
  "tika-s0305t0:121_0": "5-10. Anusayasuttādivaṇṇanā",
  "tika-s0305t0:122_0": "176-181.Thāmagataṭṭhenāti sattasantāne thirabhāvūpagamanabhāvena.",
  "tika-s0305t0:122_1": "Thāmagatanti ca aññehi asādhāraṇo kāmarāgādīnaṁyeva āveṇiko sabhāvo daṭṭhabbo.",
  "tika-s0305t0:122_2": "Kāmarāgovāti kāmarāgo eva appahīno.",
  "tika-s0305t0:122_3": "So sati paccayalābhe uppajjanārahatāya santāne anusetīti anusayo.",
  "tika-s0305t0:122_4": "Sesesupīti paṭighānusayādīsu.",
  "tika-s0305t0:122_5": "Orambhāgo vuccati kāmadhātu rūpārūpabhāvato heṭṭhābhūtattā.",
  "tika-s0305t0:122_6": "Tattha pavattiyā paccayabhāvato orambhāgiyāni yathā “pacchiyo goduhako”ti.",
  "tika-s0305t0:122_7": "Saṁyojentīti saṁyojanāni,",
  "tika-s0305t0:122_8": "heṭṭhā viya attho vattabbo.",
  "tika-s0305t0:122_9": "Uddhambhāgo mahaggatabhāgo,",
  "tika-s0305t0:122_10": "tassa hitānīti sabbaṁ heṭṭhā vuttanayattā na vuttanti adhippāyo.",
  "tika-s0305t0:123_0": "Anusayasuttādivaṇṇanā niṭṭhitā.",
  "tika-s0305t0:124_0": "Oghavaggavaṇṇanā niṭṭhitā.",
  "tika-s0305t0:125_0": "Maggasaṁyuttavaṇṇanā niṭṭhitā."
}