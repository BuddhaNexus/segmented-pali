{
  "tika-vin02t20:0.1_0": "Cūḷavagga-ṭīkā",
  "tika-vin02t20:0.2_0": "1. Kammakkhandhakaṁ",
  "tika-vin02t20:1_0": "Tajjanīyakammakathāvaṇṇanā",
  "tika-vin02t20:2_0": "1.",
  "tika-vin02t20:2_1": "Cūḷavaggassa paṭhame kammakkhandhake tāva “yaṭṭhiṁ pavesaya,",
  "tika-vin02t20:2_2": "kunte pavesayā”tiādīsu viya sahacaraṇañāyena “mañcā ukkuṭṭhiṁ karontī”tiādīsu viya nissitesu nissayavohāravasena",
  "tika-vin02t20:2_3": "vā paṇḍukalohitakanissitā paṇḍukalohitakasaddena vuttāti āha “tesaṁ nissitakāpi paṇḍukalohitakātveva",
  "tika-vin02t20:2_4": "paññāyantī”ti.",
  "tika-vin02t20:2_5": "Paṭivadathāti paṭivacanaṁ detha.",
  "tika-vin02t20:3_0": "Adhammakammadvādasakakathāvaṇṇanā",
  "tika-vin02t20:4_0": "4.Tīhiaṅgehi samannāgatanti paccekaṁ samuditehi vā tīhi aṅgehi samannāgataṁ.",
  "tika-vin02t20:4_1": "Na hi tiṇṇaṁ eva aṅgānaṁ samodhānena adhammakammaṁ hoti,",
  "tika-vin02t20:4_2": "ekenapi hotiyeva.",
  "tika-vin02t20:4_3": "“Appaṭiññāya kataṁ hotīti lajjiṁ sandhāya vutta”nti gaṇṭhipadesu kathitaṁ.",
  "tika-vin02t20:5_0": "Nanu ca “adesanāgāminiyā āpattiyā kataṁ hotī”ti idaṁ parato “tīhi,",
  "tika-vin02t20:5_1": "bhikkhave,",
  "tika-vin02t20:5_2": "aṅgehi samannāgatassa bhikkhuno ākaṅkhamāno saṅgho tajjanīyakammaṁ kareyya,",
  "tika-vin02t20:5_3": "adhisīle sīlavipanno hotī”ti iminā virujjhati.",
  "tika-vin02t20:5_4": "Adesanāgāminiṁ āpanno hi “adhisīle sīlavipanno”ti vuccatīti?",
  "tika-vin02t20:5_5": "Tattha keci vadanti “tajjanīyakammassa hi visesena bhaṇḍanakārakattaṁ aṅga’nti aṭṭhakathāyaṁ vuttaṁ,",
  "tika-vin02t20:5_6": "taṁ pāḷiyā āgatanidānena sameti,",
  "tika-vin02t20:5_7": "tasmā sabbatikesupi bhaṇḍanaṁ āropetvā bhaṇḍanapaccayā āpannāpattivasena idaṁ kammaṁ kātabbaṁ.",
  "tika-vin02t20:5_8": "Tasmā ‘adhisīle sīlavipanno’ti etthāpi pubbabhāge vā parabhāge vā codanāsāraṇādikāle bhaṇḍanapaccayā āpannāpattivaseneva kātabbaṁ,",
  "tika-vin02t20:5_9": "na kevalaṁ saṅghādisesapaccayā kātabba”nti.",
  "tika-vin02t20:5_10": "Apare pana vadanti “adesanāgāminiyāti idaṁ pārājikāpattiṁyeva sandhāya vuttaṁ,",
  "tika-vin02t20:5_11": "na saṅghādisesaṁ.",
  "tika-vin02t20:5_12": "Aṭṭhakathāyaṁ pana ‘adesanāgāminiyāti pārājikāpattiyā vā saṅghādisesāpattiyā vā’ti vuttaṁ.",
  "tika-vin02t20:5_13": "Tattha saṅghādisesāpattiyā vāti atthuddhāravasena vuttaṁ,",
  "tika-vin02t20:5_14": "‘adhisīle sīlavipanno’ti ca idaṁ saṅghādisesaṁyeva sandhāya vuttaṁ,",
  "tika-vin02t20:5_15": "na pārājikaṁ.",
  "tika-vin02t20:5_16": "Tasmā pārājikāpattipaccayā na tajjanīyakammaṁ kātabbaṁ payojanābhāvā,",
  "tika-vin02t20:5_17": "saṅghādisesapaccayā kātabbanti ayamattho siddho hoti.",
  "tika-vin02t20:5_18": "Sukkapakkhe ‘desanāgāminiyā āpattiyā kataṁ hotī’ti iminā virujjhatīti ce?",
  "tika-vin02t20:5_19": "Na ekena pariyāyena saṅghādisesassapi desanāgāminīvohārasambhavato”ti,",
  "tika-vin02t20:5_20": "taṁ yuttaṁ viya dissati.",
  "tika-vin02t20:6_0": "Nappaṭippassambhetabbaaṭṭhārasakakathāvaṇṇanā",
  "tika-vin02t20:7_0": "8.Lomaṁ pātentītiādi sammāvattanāya pariyāyavacanaṁ.",
  "tika-vin02t20:8_0": "Niyassakammakathāvaṇṇanā",
  "tika-vin02t20:9_0": "11.",
  "tika-vin02t20:9_1": "Niyassakamme “nissāya te vatthabbanti garunissayaṁ sandhāya vuttaṁ,",
  "tika-vin02t20:9_2": "na itara”nti kenaci likhitaṁ.",
  "tika-vin02t20:9_3": "Gaṇṭhipade pana “niyassakammaṁ yasmā bālavasena karīyati,",
  "tika-vin02t20:9_4": "tasmā nissāya vatthabbanti nissayaṁ gāhāpetabbo”ti vuttaṁ,",
  "tika-vin02t20:9_5": "vīmaṁsitvā yuttataraṁ gahetabbaṁ.",
  "tika-vin02t20:9_6": "Apissūti ettha suiti nipātamattaṁ,",
  "tika-vin02t20:9_7": "bhikkhū api niccabyāvaṭā hontīti vuttaṁ hoti.",
  "tika-vin02t20:10_0": "Pabbājanīyakammakathāvaṇṇanā",
  "tika-vin02t20:11_0": "29.",
  "tika-vin02t20:11_1": "Pabbājanīyakamme tena hi,",
  "tika-vin02t20:11_2": "bhikkhave,",
  "tika-vin02t20:11_3": "saṅgho pabbājanīyakammaṁ paṭippassambhetūti idaṁ tesu vibbhamantesupi pakkamantesupi sammāvattanteyeva sandhāya vuttaṁ.",
  "tika-vin02t20:12_0": "Paṭisāraṇīyakammakathāvaṇṇanā",
  "tika-vin02t20:13_0": "33.",
  "tika-vin02t20:13_1": "Sudhammavatthusmiṁ macchikāsaṇḍeti evaṁnāmake nagare.",
  "tika-vin02t20:13_2": "Tattha kira citto gahapati pañcavaggiyānaṁ abbhantaraṁ mahānāmattheraṁ piṇḍāya caramānaṁ disvā tassa",
  "tika-vin02t20:13_3": "iriyāpathe pasīditvā pattaṁ ādāya gehaṁ pavesetvā bhojetvā bhattakiccāvasāne dhammakathaṁ suṇanto sotāpattiphalaṁ",
  "tika-vin02t20:13_4": "patvā acalasaddho hutvā ambāṭakavanaṁ nāma attano uyyānaṁ saṅghārāmaṁ kātukāmo therassa hatthe udakaṁ",
  "tika-vin02t20:13_5": "pātetvā niyyātesi.",
  "tika-vin02t20:13_6": "Tasmiṁ khaṇe “patiṭṭhitaṁ buddhasāsana”nti udakapariyantaṁ katvā mahāpathavī kampi,",
  "tika-vin02t20:13_7": "mahāseṭṭhi uyyāne mahāvihāraṁ kāresi.",
  "tika-vin02t20:13_8": "Tatthāyaṁ sudhammo bhikkhu āvāsiko ahosi.",
  "tika-vin02t20:13_9": "Taṁ sandhāya vuttaṁ “āyasmā sudhammo macchikāsaṇḍe cittassa gahapatino āvāsiko hotī”tiādi.",
  "tika-vin02t20:13_10": "Tattha dhuvabhattikoti niccabhattiko.",
  "tika-vin02t20:14_0": "Aparena samayena cittassa guṇakathaṁ sutvā bhikkhusahassena saddhiṁ dve aggasāvakā tassa saṅgahaṁ kattukāmā macchikāsaṇḍaṁ agamaṁsu.",
  "tika-vin02t20:14_1": "Taṁ sandhāya vuttaṁ “tena kho pana samayena sambahulā therā”tiādi.",
  "tika-vin02t20:14_2": "Citto gahapati tesaṁ āgamanaṁ sutvā addhayojanamattaṁ paccuggantvā te ādāya attano vihāraṁ pavesetvā āgantukavattaṁ katvā “bhante,",
  "tika-vin02t20:14_3": "thokaṁ dhammakathaṁ sotukāmomhī”ti dhammasenāpatiṁ yāci.",
  "tika-vin02t20:14_4": "Atha naṁ thero “upāsaka,",
  "tika-vin02t20:14_5": "addhānenāmhā kilantarūpā,",
  "tika-vin02t20:14_6": "apica thokaṁ suṇāhī”ti tassa dhammakathaṁ kathesi.",
  "tika-vin02t20:14_7": "Tena vuttaṁ “ekamantaṁ nisinnaṁ kho cittaṁ gahapatiṁ āyasmā sāriputto dhammiyā kathāya sandassesī”tiādi.",
  "tika-vin02t20:14_8": "So therassa dhammakathaṁ suṇantova anāgāmiphalaṁ pāpuṇi.",
  "tika-vin02t20:15_0": "41.Nāsakkhi cittaṁ gahapatiṁ khamāpetunti so tattha gantvā “gahapati,",
  "tika-vin02t20:15_1": "mayhameva so doso,",
  "tika-vin02t20:15_2": "khamāhi me”ti vatvāpi “nāhaṁ khamāmī”ti tena paṭikkhitto maṅkubhūto taṁ khamāpetuṁ nāsakkhi.",
  "tika-vin02t20:15_3": "Punadeva satthu santikaṁ paccāgamāsi.",
  "tika-vin02t20:15_4": "Satthā “nāssa upāsako khamissatī”ti jānantopi “mānathaddho esa tiṁsayojanaṁ gantvāva paccāgacchatū”ti khamanupāyaṁ anācikkhitvāva uyyojesi.",
  "tika-vin02t20:15_5": "Athassa puna āgatakāle nihatamānassa anudūtaṁ datvā “gaccha,",
  "tika-vin02t20:15_6": "iminā saddhiṁ gantvā upāsakaṁ khamāpehī”ti vatvā “samaṇena nāma ‘mayhaṁ vihāro,",
  "tika-vin02t20:15_7": "mayhaṁ nivāsaṭṭhānaṁ,",
  "tika-vin02t20:15_8": "mayhaṁ upāsako,",
  "tika-vin02t20:15_9": "mayhaṁ upāsikā’ti mānaṁ vā issaṁ vā kātuṁ na vaṭṭati.",
  "tika-vin02t20:15_10": "Evaṁ karontassa hi icchāmānādayo kilesā vaḍḍhantī”ti ovadanto –",
  "tika-vin02t20:16_0": "“Asantaṁ bhāvanamiccheyya, purekkhārañca bhikkhusu;",
  "tika-vin02t20:17_0": "Āvāsesu ca issariyaṁ, pūjā parakulesu ca.",
  "tika-vin02t20:18_0": "“Mameva kata maññantu, gihī pabbajitā ubho;",
  "tika-vin02t20:19_0": "Mamevātivasā assu, kiccākiccesu kismici;",
  "tika-vin02t20:20_0": "Iti bālassa saṅkappo, icchā māno ca vaḍḍhatī”ti. –",
  "tika-vin02t20:21_0": "Dhammapade imā gāthā abhāsi.",
  "tika-vin02t20:22_0": "Sudhammattheropi imaṁ ovādaṁ sutvā satthāraṁ vanditvā uṭṭhāyāsanā padakkhiṇaṁ katvā tena anudūtena bhikkhunā",
  "tika-vin02t20:22_1": "saddhiṁ gantvā upāsakassa cakkhupathe āpattiṁ paṭikaritvā upāsakaṁ khamāpesi.",
  "tika-vin02t20:22_2": "So upāsakena “khamāmahaṁ bhante,",
  "tika-vin02t20:22_3": "sace mayhaṁ doso atthi,",
  "tika-vin02t20:22_4": "khamatha me”ti paṭikhamāpito satthārā dinnaovāde ṭhatvā katipāheneva saha paṭisambhidāhi arahattaṁ pāpuṇi.",
  "tika-vin02t20:23_0": "Āpattiyā adassane ukkhepanīyakammakathāvaṇṇanā",
  "tika-vin02t20:24_0": "50.Tassā adassaneyeva kammaṁ kātabbanti tassā adassaneyeva ukkhepanīyakammaṁ kātabbaṁ.",
  "tika-vin02t20:24_1": "Tajjanīyādikammaṁ pana āpattiṁ āropetvā tassā adassane appaṭikamme vā bhaṇḍanakārakādiaṅgehi kātabbaṁ.",
  "tika-vin02t20:24_2": "Sesamettha uttānameva.",
  "tika-vin02t20:25_0": "Kammakkhandhakavaṇṇanā niṭṭhitā."
}