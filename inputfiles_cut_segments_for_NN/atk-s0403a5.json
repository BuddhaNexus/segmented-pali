{
  "atk-s0403a5:0_0": "(6) 1. Nīvaraṇavaggo",
  "atk-s0403a5:1_0": "1. Āvaraṇasuttavaṇṇanā",
  "atk-s0403a5:2_0": "51.",
  "atk-s0403a5:2_1": "Dutiyassa paṭhame āvaraṇavasena āvaraṇā.",
  "atk-s0403a5:2_2": "Nīvaraṇavasena nīvaraṇā.",
  "atk-s0403a5:2_3": "Ceto ajjhāruhantīti cetaso ajjhāruhā.",
  "atk-s0403a5:2_4": "Vipassanāpaññañca maggapaññañca uppattinivāraṇaṭṭhena dubbalaṁ karontīti paññāya dubbalīkaraṇā.",
  "atk-s0403a5:2_5": "Yā vā etehi saddhiṁ vokiṇṇā paññā uppajjati,",
  "atk-s0403a5:2_6": "taṁ dubbalaṁ karontītipi paññāya dubbalīkaraṇā.",
  "atk-s0403a5:2_7": "Abalāyāti pañcanīvaraṇapariyonaddhattā apagatabalāya.",
  "atk-s0403a5:2_8": "Uttari vā manussadhammā alamariyañāṇadassanavisesanti dasakusalakammapathasaṅkhātā manussadhammā uttari",
  "atk-s0403a5:2_9": "ariyabhāvaṁ kātuṁ samatthaṁ ñāṇadassanavisesaṁ.",
  "atk-s0403a5:2_10": "Hārahārinīti haritabbaṁ harituṁ samatthā.",
  "atk-s0403a5:2_11": "Naṅgalamukhānīti mātikāmukhāni.",
  "atk-s0403a5:2_12": "Tāni hi naṅgalasarikkhakattā naṅgalehi ca khatattā naṅgalamukhānīti vuccanti.",
  "atk-s0403a5:3_0": "Evameva khoti ettha sotaṁ viya vipassanāñāṇaṁ daṭṭhabbaṁ,",
  "atk-s0403a5:3_1": "ubhato naṅgalamukhānaṁ vivaraṇakālo viya chasu dvāresu saṁvarassa vissaṭṭhakālo,",
  "atk-s0403a5:3_2": "majjhenadiyā rukkhapāde koṭṭetvā palālatiṇamattikāhi āvaraṇe kate udakassa vikkhittavisaṭabyādiṇṇakālo viya pañcahi nīvaraṇehi pariyonaddhakālo,",
  "atk-s0403a5:3_3": "evaṁ āvaraṇe kate vihatavegassa udakassa tiṇapalālādīni parikaḍḍhitvā samuddaṁ pāpuṇituṁ asamatthakālo",
  "atk-s0403a5:3_4": "viya vipassanāñāṇena sabbākusale viddhaṁsetvā nibbānasāgaraṁ pāpuṇituṁ asamatthakālo veditabbo.",
  "atk-s0403a5:3_5": "Sukkapakkhe vuttavipallāsena yojanā kātabbā.",
  "atk-s0403a5:3_6": "Imasmiṁ sutte vaṭṭavivaṭṭaṁ kathitaṁ.",
  "atk-s0403a5:3_7": "Dutiyaṁ uttānatthameva.",
  "atk-s0403a5:4_0": "3. Padhāniyaṅgasuttavaṇṇanā",
  "atk-s0403a5:5_0": "53.",
  "atk-s0403a5:5_1": "Tatiye padhāniyaṅgānīti padhānaṁ vuccati padahanabhāvo,",
  "atk-s0403a5:5_2": "padhānamassa atthīti padhāniyo,",
  "atk-s0403a5:5_3": "padhāniyassa bhikkhuno aṅgānīti padhāniyaṅgāni.",
  "atk-s0403a5:5_4": "Saddhoti saddhāya samannāgato.",
  "atk-s0403a5:5_5": "Saddhā panesā āgamasaddhā adhigamasaddhā okappanasaddhā pasādasaddhāti catubbidhā.",
  "atk-s0403a5:5_6": "Tattha sabbaññubodhisattānaṁ saddhā,",
  "atk-s0403a5:5_7": "abhinīhārato paṭṭhāya āgatattā āgamasaddhā nāma.",
  "atk-s0403a5:5_8": "Ariyasāvakānaṁ paṭivedhena adhigatattā adhigamasaddhā nāma.",
  "atk-s0403a5:5_9": "Buddho dhammo saṅghoti vutte acalabhāvena okappanaṁ okappanasaddhā nāma.",
  "atk-s0403a5:5_10": "Pasāduppatti pasādasaddhā nāma.",
  "atk-s0403a5:5_11": "Idha okappanasaddhā adhippetā.",
  "atk-s0403a5:5_12": "Bodhinti catumaggañāṇaṁ.",
  "atk-s0403a5:5_13": "Taṁ suppaṭividdhaṁ tathāgatenāti saddahati.",
  "atk-s0403a5:5_14": "Desanāsīsameva cetaṁ,",
  "atk-s0403a5:5_15": "iminā pana aṅgena tīsupi ratanesu saddhā adhippetā.",
  "atk-s0403a5:5_16": "Yassa hi buddhādīsu pasādo balavā,",
  "atk-s0403a5:5_17": "tassa padhānavīriyaṁ ijjhati.",
  "atk-s0403a5:6_0": "Appābādhoti arogo.",
  "atk-s0403a5:6_1": "Appātaṅkoti niddukkho.",
  "atk-s0403a5:6_2": "Samavepākiniyāti samavipākiniyā.",
  "atk-s0403a5:6_3": "Gahaṇiyāti kammajatejodhātuyā.",
  "atk-s0403a5:6_4": "Nātisītāya nāccuṇhāyāti atisītalaggahaṇiko hi sītabhīruko hoti,",
  "atk-s0403a5:6_5": "accuṇhaggahaṇiko uṇhabhīruko,",
  "atk-s0403a5:6_6": "tesaṁ padhānaṁ na ijjhati,",
  "atk-s0403a5:6_7": "majjhimaggahaṇikassa ijjhati. Tenāha –",
  "atk-s0403a5:6_8": "majjhimāya padhānakkhamāyāti.",
  "atk-s0403a5:6_9": "Yathābhūtaṁattānaṁ āvikattāti yathābhūtaṁ attano aguṇaṁ pakāsetā.",
  "atk-s0403a5:6_10": "Udayatthagāminiyāti udayañca atthañca gantuṁ paricchindituṁ samatthāya.",
  "atk-s0403a5:6_11": "Etena paññāsalakkhaṇapariggāhakaṁ udayabbayañāṇaṁ vuttaṁ.",
  "atk-s0403a5:6_12": "Ariyāyāti parisuddhāya.",
  "atk-s0403a5:6_13": "Nibbedhikāyāti anibbiddhapubbe lobhakkhandhādayo nibbijjhituṁ samatthāya.",
  "atk-s0403a5:6_14": "Sammā dukkhakkhayagāminiyāti tadaṅgavasena kilesānaṁ pahīnattā yaṁ dukkhaṁ khīyati,",
  "atk-s0403a5:6_15": "tassa dukkhassa khayagāminiyā.",
  "atk-s0403a5:6_16": "Iti sabbehipi imehi padehi vipassanāpaññāva kathitā.",
  "atk-s0403a5:6_17": "Duppaññassa hi padhānaṁ na ijjhati.",
  "atk-s0403a5:7_0": "4. Samayasuttavaṇṇanā",
  "atk-s0403a5:8_0": "54.",
  "atk-s0403a5:8_1": "Catutthe padhānāyāti vīriyakaraṇatthāya.",
  "atk-s0403a5:8_2": "Na sukaraṁ uñchena paggahena yāpetunti na sakkā hoti pattaṁ gahetvā uñchācariyāya yāpetuṁ.",
  "atk-s0403a5:8_3": "Imasmimpi sutte vaṭṭavivaṭṭameva kathitaṁ.",
  "atk-s0403a5:9_0": "5. Mātāputtasuttavaṇṇanā",
  "atk-s0403a5:10_0": "55. Pañcame pariyādāya tiṭṭhatīti pariyādiyitvā gahetvā khepetvā tiṭṭhati. Ugghātitāti uddhumātā.",
  "atk-s0403a5:11_0": "Asihatthenāti sīsacchedanatthāya asiṁ ādāya āgatenāpi.",
  "atk-s0403a5:11_1": "Pisācenāti khādituṁ āgatayakkhenāpi.",
  "atk-s0403a5:11_2": "Āsīdeti ghaṭṭeyya.",
  "atk-s0403a5:11_3": "Mañjunāti mudukena.",
  "atk-s0403a5:11_4": "Kāmoghavuḷhānanti kāmoghena vuḷhānaṁ kaḍḍhitānaṁ.",
  "atk-s0403a5:11_5": "Kālaṁgati bhavābhavanti vaṭṭakālaṁ gatiñca punappunabbhave ca.",
  "atk-s0403a5:11_6": "Purakkhatāti purecārikā purato gatāyeva.",
  "atk-s0403a5:11_7": "Ye ca kāme pariññāyāti ye paṇḍitā duvidhepi kāme tīhi pariññāhi parijānitvā.",
  "atk-s0403a5:11_8": "Caranti akutobhayāti khīṇāsavānaṁ kutoci bhayaṁ nāma natthi,",
  "atk-s0403a5:11_9": "tasmā te akutobhayā hutvā caranti.",
  "atk-s0403a5:11_10": "Pāraṅgatāti pāraṁ vuccati nibbānaṁ,",
  "atk-s0403a5:11_11": "taṁ upagatā,",
  "atk-s0403a5:11_12": "sacchikatvā ṭhitāti attho.",
  "atk-s0403a5:11_13": "Āsavakkhayanti arahattaṁ.",
  "atk-s0403a5:11_14": "Imasmiṁ sutte vaṭṭameva kathetvā gāthāsu vaṭṭavivaṭṭaṁ kathitaṁ.",
  "atk-s0403a5:12_0": "6. Upajjhāyasuttavaṇṇanā",
  "atk-s0403a5:13_0": "56.",
  "atk-s0403a5:13_1": "Chaṭṭhe madhurakajātoti sañjātagarubhāvo.",
  "atk-s0403a5:13_2": "Disā ca me na pakkhāyantīti catasso disā ca anudisā ca mayhaṁ na upaṭṭhahantīti vadati.",
  "atk-s0403a5:13_3": "Dhammā ca maṁ nappaṭibhantīti samathavipassanādhammāpi me na upaṭṭhahanti.",
  "atk-s0403a5:13_4": "Anabhirato ca brahmacariyaṁ carāmīti ukkaṇṭhito hutvā brahmacariyavāsaṁ vasāmi.",
  "atk-s0403a5:13_5": "Yena bhagavā tenupasaṅkamīti tassa kathaṁ sutvā “buddhaveneyyapuggalo aya”nti taṁ kāraṇaṁ bhagavato ārocetuṁ upasaṅkami.",
  "atk-s0403a5:13_6": "Avipassakassa kusalānaṁ dhammānanti kusaladhamme avipassantassa,",
  "atk-s0403a5:13_7": "anesantassa agavesantassāti attho.",
  "atk-s0403a5:13_8": "Bodhipakkhiyānaṁ dhammānanti satipaṭṭhānādīnaṁ sattatiṁsadhammānaṁ.",
  "atk-s0403a5:14_0": "7. Abhiṇhapaccavekkhitabbaṭhānasuttavaṇṇanā",
  "atk-s0403a5:15_0": "57.",
  "atk-s0403a5:15_1": "Sattame jarādhammomhīti jarāsabhāvo amhi.",
  "atk-s0403a5:15_2": "Jaraṁ anatītoti jaraṁ anatikkanto,",
  "atk-s0403a5:15_3": "antojarāya eva carāmi.",
  "atk-s0403a5:15_4": "Sesapadesupi eseva nayo.",
  "atk-s0403a5:15_5": "Kammassakotiādīsu kammaṁ mayhaṁ sakaṁ attano santakanti kammassako amhi.",
  "atk-s0403a5:15_6": "Kammassa dāyādoti kammadāyādo,",
  "atk-s0403a5:15_7": "kammaṁ mayhaṁ dāyajjaṁ santakanti attho.",
  "atk-s0403a5:15_8": "Kammaṁ mayhaṁ yoni kāraṇanti kammayoni.",
  "atk-s0403a5:15_9": "Kammaṁ mayhaṁ bandhūti kammabandhu,",
  "atk-s0403a5:15_10": "kammañātakoti attho.",
  "atk-s0403a5:15_11": "Kammaṁ mayhaṁ paṭisaraṇaṁ patiṭṭhāti kammapaṭisaraṇo.",
  "atk-s0403a5:15_12": "Tassa dāyādo bhavissāmīti tassa kammassa dāyādo tena dinnaphalapaṭiggāhako bhavissāmīti attho.",
  "atk-s0403a5:15_13": "Yobbanamadoti yobbanaṁ ārabbha uppannamado.",
  "atk-s0403a5:15_14": "Sesesupi eseva nayo.",
  "atk-s0403a5:15_15": "Maggo sañjāyatīti lokuttaramaggo sañjāyati.",
  "atk-s0403a5:15_16": "Saṁyojanāni sabbaso pahīyantīti dasa saṁyojanāni sabbaso pahīyanti.",
  "atk-s0403a5:15_17": "Anusayā byantīhontīti satta anusayā vigatantā paricchinnā parivaṭumā honti.",
  "atk-s0403a5:15_18": "Evamettha heṭṭhā pañcasu ṭhānesu vipassanā kathitā,",
  "atk-s0403a5:15_19": "imesu pañcasu lokuttaramaggo.",
  "atk-s0403a5:16_0": "Idāni gāthāhi kūṭaṁ gaṇhanto byādhidhammātiādimāha.",
  "atk-s0403a5:16_1": "Tattha ñatvā dhammaṁ nirūpadhinti upadhirahitaṁ arahattamaggaṁ ñatvā.",
  "atk-s0403a5:16_2": "Sabbe made abhibhosmīti sabbe ime tayopi made adhibhaviṁ,",
  "atk-s0403a5:16_3": "atikkamma ṭhitosmīti attho.",
  "atk-s0403a5:16_4": "Nekkhammaṁ daṭṭhu khematoti pabbajjaṁ khemato disvā.",
  "atk-s0403a5:16_5": "Tassa me ahu ussāho,",
  "atk-s0403a5:16_6": "nibbānaṁ abhipassatoti tassa mayhaṁ nibbānaṁ abhipassantassa vāyāmo ahosi.",
  "atk-s0403a5:16_7": "Anivatti bhavissāmīti pabbajjato anivattiko bhavissāmi,",
  "atk-s0403a5:16_8": "brahmacariyavāsato anivattiko,",
  "atk-s0403a5:16_9": "sabbaññutaññāṇato anivattiko bhavissāmi.",
  "atk-s0403a5:16_10": "Brahmacariyaparāyaṇoti maggabrahmacariyaparāyaṇo.",
  "atk-s0403a5:16_11": "Iminā lokuttaro aṭṭhaṅgiko maggo kathitoti.",
  "atk-s0403a5:17_0": "8. Licchavikumārakasuttavaṇṇanā",
  "atk-s0403a5:18_0": "58.",
  "atk-s0403a5:18_1": "Aṭṭhame sajjāni dhanūnīti sajiyāni āropitadhanūni.",
  "atk-s0403a5:18_2": "Addasūti addasaṁsu.",
  "atk-s0403a5:18_3": "Bhavissanti vajjīti vaḍḍhissanti vajjirājāno.",
  "atk-s0403a5:18_4": "Apānubhāti avaḍḍhinissitā mānathaddhā.",
  "atk-s0403a5:18_5": "Pacchāliyaṁ khipantīti pacchato gantvā piṭṭhiṁ pādena paharanti.",
  "atk-s0403a5:18_6": "Raṭṭhikassātiādīsu raṭṭhaṁ bhuñjatīti raṭṭhiko.",
  "atk-s0403a5:18_7": "Pitarā dattaṁ sāpateyyaṁ bhuñjatīti pettaniko.",
  "atk-s0403a5:18_8": "Senāya pati jeṭṭhakoti senāpatiko.",
  "atk-s0403a5:18_9": "Gāmagāmaṇikassāti gāmānaṁ gāmaṇikassa,",
  "atk-s0403a5:18_10": "gāmasāmikassāti attho.",
  "atk-s0403a5:18_11": "Pūgagāmaṇikassāti gaṇajeṭṭhakassa.",
  "atk-s0403a5:18_12": "Kulesūti tesu tesu kulesu.",
  "atk-s0403a5:18_13": "Paccekādhipaccaṁ kārentīti paccekaṁ jeṭṭhakaṭṭhānaṁ kārenti.",
  "atk-s0403a5:18_14": "Kalyāṇena manasā anukampantīti sundarena cittena anuggaṇhanti.",
  "atk-s0403a5:18_15": "Khettakammantasāmantasabyohāreti ye ca attano khettakammantānaṁ sāmantā anantarakkhettasāmino,",
  "atk-s0403a5:18_16": "te ca rajjudaṇḍehi bhūmippamāṇaggāhake sabbohāre ca.",
  "atk-s0403a5:18_17": "Balipaṭiggāhikādevatāti kulappaveṇiyā āgatā ārakkhadevatā.",
  "atk-s0403a5:18_18": "Sakkarotīti tā devatā aggayāgubhattādīhi sakkaroti.",
  "atk-s0403a5:19_0": "Kiccakaroti uppannānaṁ kiccānaṁ kārako.",
  "atk-s0403a5:19_1": "Ye cassa anujīvinoti ye ca etaṁ upanissāya jīvanti.",
  "atk-s0403a5:19_2": "Ubhinnañceva atthāyāti ubhinnampi hitatthāya paṭipanno hotīti attho.",
  "atk-s0403a5:19_3": "Pubbapetānanti paralokagatānaṁ.",
  "atk-s0403a5:19_4": "Diṭṭhe dhamme ca jīvatanti ye ca diṭṭhe dhamme jīvanti.",
  "atk-s0403a5:19_5": "Iti padadvayenāpi atītapaccuppanne ñātayo dasseti.",
  "atk-s0403a5:19_6": "Vittisañjananoti tuṭṭhijanano.",
  "atk-s0403a5:19_7": "Gharamāvasanti gharāvāsaṁ vasanto.",
  "atk-s0403a5:19_8": "Pujjo hoti pasaṁsiyoti pūjetabbo ca pasaṁsitabbo ca hotīti.",
  "atk-s0403a5:20_0": "9-10. Vuḍḍhapabbajitasuttadvayavaṇṇanā",
  "atk-s0403a5:21_0": "59-60.",
  "atk-s0403a5:21_1": "Navame nipuṇoti saṇho sukhumakāraṇaññū.",
  "atk-s0403a5:21_2": "Ākappasampannoti samaṇākappena sampanno.",
  "atk-s0403a5:21_3": "Dasame padakkhiṇaggāhīti dinnovādaṁ padakkhiṇato gaṇhanto.",
  "atk-s0403a5:21_4": "Sesaṁ sabbattha uttānamevāti.",
  "atk-s0403a5:22_0": "Nīvaraṇavaggo paṭhamo."
}