{
  "mn97:0.1_0": "Majjhima Nikāya 97 ",
  "mn97:0.2_0": "Dhanañjānisutta ",
  "mn97:1.1_0": "Evaṁ me sutaṁ—",
  "mn97:1.2_0": "ekaṁ samayaṁ bhagavā rājagahe viharati veḷuvane kalandakanivāpe. ",
  "mn97:2.1_0": "Tena kho pana samayena āyasmā sāriputto dakkhiṇāgirismiṁ cārikaṁ carati mahatā bhikkhusaṅghena saddhiṁ. ",
  "mn97:2.2_0": "Atha kho aññataro bhikkhu rājagahe vassaṁvuṭṭho yena dakkhiṇāgiri yenāyasmā sāriputto tenupasaṅkami;",
  "mn97:2.2_1": "upasaṅkamitvā āyasmatā sāriputtena saddhiṁ sammodi.",
  "mn97:2.3_0": "Sammodanīyaṁ kathaṁ sāraṇīyaṁ vītisāretvā ekamantaṁ nisīdi.",
  "mn97:2.3_1": "Ekamantaṁ nisinnaṁ kho taṁ bhikkhuṁ āyasmā sāriputto etadavoca:",
  "mn97:2.4_0": "“kaccāvuso, bhagavā arogo ca balavā cā”ti? ",
  "mn97:2.5_0": "“Arogo cāvuso, bhagavā balavā cā”ti. ",
  "mn97:2.6_0": "“Kacci panāvuso,",
  "mn97:2.6_1": "bhikkhusaṅgho arogo ca balavā cā”ti?",
  "mn97:2.7_0": "“Bhikkhusaṅghopi kho, āvuso, arogo ca balavā cā”ti. ",
  "mn97:2.8_0": "“Ettha, āvuso,",
  "mn97:2.8_1": "taṇḍulapālidvārāya dhanañjāni nāma brāhmaṇo atthi.",
  "mn97:2.9_0": "Kaccāvuso,",
  "mn97:2.9_1": "dhanañjāni brāhmaṇo arogo ca balavā cā”ti?",
  "mn97:2.10_0": "“Dhanañjānipi kho, āvuso,",
  "mn97:2.10_1": "brāhmaṇo arogo ca balavā cā”ti.",
  "mn97:2.11_0": "“Kacci panāvuso,",
  "mn97:2.11_1": "dhanañjāni brāhmaṇo appamatto”ti?",
  "mn97:2.12_0": "“Kuto panāvuso,",
  "mn97:2.12_1": "dhanañjānissa brāhmaṇassa appamādo?",
  "mn97:2.13_0": "Dhanañjāni, āvuso,",
  "mn97:2.13_1": "brāhmaṇo rājānaṁ nissāya brāhmaṇagahapatike vilumpati,",
  "mn97:2.13_2": "brāhmaṇagahapatike nissāya rājānaṁ vilumpati.",
  "mn97:2.14_0": "Yāpissa bhariyā saddhā saddhakulā ānītā sāpi kālaṅkatā; ",
  "mn97:2.15_0": "aññāssa bhariyā assaddhā assaddhakulā ānītā”ti. ",
  "mn97:2.16_0": "“Dussutaṁ vatāvuso, assumha, dussutaṁ vatāvuso, assumha; ",
  "mn97:2.17_0": "ye mayaṁ dhanañjāniṁ brāhmaṇaṁ pamattaṁ assumha. ",
  "mn97:2.18_0": "Appeva ca nāma mayaṁ kadāci karahaci dhanañjāninā brāhmaṇena saddhiṁ samāgaccheyyāma,",
  "mn97:2.18_1": "appeva nāma siyā kocideva kathāsallāpo”ti?",
  "mn97:3.1_0": "Atha kho āyasmā sāriputto dakkhiṇāgirismiṁ yathābhirantaṁ viharitvā yena rājagahaṁ tena cārikaṁ pakkāmi. ",
  "mn97:3.2_0": "Anupubbena cārikaṁ caramāno yena rājagahaṁ tadavasari. ",
  "mn97:3.3_0": "Tatra sudaṁ āyasmā sāriputto rājagahe viharati veḷuvane kalandakanivāpe. ",
  "mn97:4.1_0": "Atha kho āyasmā sāriputto pubbaṇhasamayaṁ nivāsetvā pattacīvaramādāya rājagahaṁ piṇḍāya pāvisi. ",
  "mn97:4.2_0": "Tena kho pana samayena dhanañjāni brāhmaṇo bahinagare gāvo goṭṭhe duhāpeti. ",
  "mn97:4.3_0": "Atha kho āyasmā sāriputto rājagahe piṇḍāya caritvā pacchābhattaṁ piṇḍapātapaṭikkanto yena dhanañjāni brāhmaṇo tenupasaṅkami. ",
  "mn97:4.4_0": "Addasā kho dhanañjāni brāhmaṇo āyasmantaṁ sāriputtaṁ dūratova āgacchantaṁ. ",
  "mn97:4.5_0": "Disvāna yenāyasmā sāriputto tenupasaṅkami;",
  "mn97:4.5_1": "upasaṅkamitvā āyasmantaṁ sāriputtaṁ etadavoca:",
  "mn97:4.6_0": "“ito, bho sāriputta, payo,",
  "mn97:4.6_1": "pīyataṁ tāva bhattassa kālo bhavissatī”ti.",
  "mn97:4.7_0": "“Alaṁ, brāhmaṇa. ",
  "mn97:4.8_0": "Kataṁ me ajja bhattakiccaṁ. ",
  "mn97:4.9_0": "Amukasmiṁ me rukkhamūle divāvihāro bhavissati. ",
  "mn97:4.10_0": "Tattha āgaccheyyāsī”ti. ",
  "mn97:4.11_0": "“Evaṁ,",
  "mn97:4.11_1": "bho”ti kho dhanañjāni brāhmaṇo āyasmato sāriputtassa paccassosi.",
  "mn97:5.1_0": "Atha kho dhanañjāni brāhmaṇo pacchābhattaṁ bhuttapātarāso yenāyasmā sāriputto tenupasaṅkami;",
  "mn97:5.1_1": "upasaṅkamitvā āyasmatā sāriputtena saddhiṁ sammodi.",
  "mn97:5.2_0": "Sammodanīyaṁ kathaṁ sāraṇīyaṁ vītisāretvā ekamantaṁ nisīdi.",
  "mn97:5.2_1": "Ekamantaṁ nisinnaṁ kho dhanañjāniṁ brāhmaṇaṁ āyasmā sāriputto etadavoca:",
  "mn97:5.3_0": "“kaccāsi, dhanañjāni, appamatto”ti? ",
  "mn97:5.4_0": "“Kuto, bho sāriputta,",
  "mn97:5.4_1": "amhākaṁ appamādo yesaṁ no mātāpitaro posetabbā, puttadāro posetabbo, dāsakammakarā posetabbā,",
  "mn97:5.4_2": "mittāmaccānaṁ mittāmaccakaraṇīyaṁ kātabbaṁ,",
  "mn97:5.4_3": "ñātisālohitānaṁ ñātisālohitakaraṇīyaṁ kātabbaṁ,",
  "mn97:5.4_4": "atithīnaṁ atithikaraṇīyaṁ kātabbaṁ,",
  "mn97:5.4_5": "pubbapetānaṁ pubbapetakaraṇīyaṁ kātabbaṁ,",
  "mn97:5.4_6": "devatānaṁ devatākaraṇīyaṁ kātabbaṁ,",
  "mn97:5.4_7": "rañño rājakaraṇīyaṁ kātabbaṁ,",
  "mn97:5.4_8": "ayampi kāyo pīṇetabbo brūhetabbo”ti?",
  "mn97:6.1_0": "“Taṁ kiṁ maññasi, dhanañjāni, ",
  "mn97:6.2_0": "idhekacco mātāpitūnaṁ hetu adhammacārī visamacārī assa,",
  "mn97:6.2_1": "tamenaṁ adhammacariyāvisamacariyāhetu nirayaṁ nirayapālā upakaḍḍheyyuṁ.",
  "mn97:6.3_0": "Labheyya nu kho so ‘ahaṁ kho mātāpitūnaṁ hetu adhammacārī visamacārī ahosiṁ,",
  "mn97:6.3_1": "mā maṁ nirayaṁ nirayapālā’ti,",
  "mn97:6.3_2": "mātāpitaro vā panassa labheyyuṁ ‘eso kho amhākaṁ hetu adhammacārī visamacārī ahosi,",
  "mn97:6.3_3": "mā naṁ nirayaṁ nirayapālā’”ti?",
  "mn97:6.4_0": "“No hidaṁ, bho sāriputta. ",
  "mn97:6.5_0": "Atha kho naṁ vikkandantaṁyeva niraye nirayapālā pakkhipeyyuṁ”. ",
  "mn97:7.1_0": "“Taṁ kiṁ maññasi, dhanañjāni, ",
  "mn97:7.2_0": "idhekacco puttadārassa hetu adhammacārī visamacārī assa,",
  "mn97:7.2_1": "tamenaṁ adhammacariyāvisamacariyāhetu nirayaṁ nirayapālā upakaḍḍheyyuṁ.",
  "mn97:7.3_0": "Labheyya nu kho so ‘ahaṁ kho puttadārassa hetu adhammacārī visamacārī ahosiṁ,",
  "mn97:7.3_1": "mā maṁ nirayaṁ nirayapālā’ti,",
  "mn97:7.3_2": "puttadāro vā panassa labheyya ‘eso kho amhākaṁ hetu adhammacārī visamacārī ahosi mā naṁ nirayaṁ nirayapālā’”ti?",
  "mn97:7.4_0": "“No hidaṁ, bho sāriputta. ",
  "mn97:7.5_0": "Atha kho naṁ vikkandantaṁyeva niraye nirayapālā pakkhipeyyuṁ”. ",
  "mn97:8.1_0": "“Taṁ kiṁ maññasi, dhanañjāni,",
  "mn97:8.1_1": "idhekacco dāsakammakaraporisassa hetu adhammacārī visamacārī assa,",
  "mn97:8.1_2": "tamenaṁ adhammacariyāvisamacariyāhetu nirayaṁ nirayapālā upakaḍḍheyyuṁ.",
  "mn97:8.2_0": "Labheyya nu kho so ‘ahaṁ kho dāsakammakaraporisassa hetu adhammacārī visamacārī ahosiṁ,",
  "mn97:8.2_1": "mā maṁ nirayaṁ nirayapālā’ti,",
  "mn97:8.2_2": "dāsakammakaraporisā vā panassa labheyyuṁ ‘eso kho amhākaṁ hetu adhammacārī visamacārī ahosi,",
  "mn97:8.2_3": "mā naṁ nirayaṁ nirayapālā’”ti?",
  "mn97:8.3_0": "“No hidaṁ, bho sāriputta. ",
  "mn97:8.4_0": "Atha kho naṁ vikkandantaṁyeva niraye nirayapālā pakkhipeyyuṁ”. ",
  "mn97:9.1_0": "“Taṁ kiṁ maññasi, dhanañjāni,",
  "mn97:9.1_1": "idhekacco mittāmaccānaṁ hetu adhammacārī visamacārī assa,",
  "mn97:9.1_2": "tamenaṁ adhammacariyāvisamacariyāhetu nirayaṁ nirayapālā upakaḍḍheyyuṁ.",
  "mn97:9.2_0": "Labheyya nu kho so ‘ahaṁ kho mittāmaccānaṁ hetu adhammacārī visamacārī ahosiṁ,",
  "mn97:9.2_1": "mā maṁ nirayaṁ nirayapālā’ti,",
  "mn97:9.2_2": "mittāmaccā vā panassa labheyyuṁ ‘eso kho amhākaṁ hetu adhammacārī visamacārī ahosi,",
  "mn97:9.2_3": "mā naṁ nirayaṁ nirayapālā’”ti?",
  "mn97:9.3_0": "“No hidaṁ, bho sāriputta. ",
  "mn97:9.4_0": "Atha kho naṁ vikkandantaṁyeva niraye nirayapālā pakkhipeyyuṁ”. ",
  "mn97:10.1_0": "“Taṁ kiṁ maññasi, dhanañjāni,",
  "mn97:10.1_1": "idhekacco ñātisālohitānaṁ hetu adhammacārī visamacārī assa,",
  "mn97:10.1_2": "tamenaṁ adhammacariyāvisamacariyāhetu nirayaṁ nirayapālā upakaḍḍheyyuṁ.",
  "mn97:10.2_0": "Labheyya nu kho so ‘ahaṁ kho ñātisālohitānaṁ hetu adhammacārī visamacārī ahosiṁ,",
  "mn97:10.2_1": "mā maṁ nirayaṁ nirayapālā’ti,",
  "mn97:10.2_2": "ñātisālohitā vā panassa labheyyuṁ ‘eso kho amhākaṁ hetu adhammacārī visamacārī ahosi,",
  "mn97:10.2_3": "mā naṁ nirayaṁ nirayapālā’”ti?",
  "mn97:10.3_0": "“No hidaṁ, bho sāriputta. ",
  "mn97:10.4_0": "Atha kho naṁ vikkandantaṁyeva niraye nirayapālā pakkhipeyyuṁ”. ",
  "mn97:11.1_0": "“Taṁ kiṁ maññasi, dhanañjāni,",
  "mn97:11.1_1": "idhekacco atithīnaṁ hetu adhammacārī visamacārī assa,",
  "mn97:11.1_2": "tamenaṁ adhammacariyāvisamacariyāhetu nirayaṁ nirayapālā upakaḍḍheyyuṁ.",
  "mn97:11.2_0": "Labheyya nu kho so ‘ahaṁ kho atithīnaṁ hetu adhammacārī visamacārī ahosiṁ,",
  "mn97:11.2_1": "mā maṁ nirayaṁ nirayapālā’ti,",
  "mn97:11.2_2": "atithī vā panassa labheyyuṁ ‘eso kho amhākaṁ hetu adhammacārī visamacārī ahosi,",
  "mn97:11.2_3": "mā naṁ nirayaṁ nirayapālā’”ti?",
  "mn97:11.3_0": "“No hidaṁ, bho sāriputta. ",
  "mn97:11.4_0": "Atha kho naṁ vikkandantaṁyeva niraye nirayapālā pakkhipeyyuṁ”. ",
  "mn97:12.1_0": "“Taṁ kiṁ maññasi, dhanañjāni,",
  "mn97:12.1_1": "idhekacco pubbapetānaṁ hetu adhammacārī visamacārī assa,",
  "mn97:12.1_2": "tamenaṁ adhammacariyāvisamacariyāhetu nirayaṁ nirayapālā upakaḍḍheyyuṁ.",
  "mn97:12.2_0": "Labheyya nu kho so ‘ahaṁ kho pubbapetānaṁ hetu adhammacārī visamacārī ahosiṁ,",
  "mn97:12.2_1": "mā maṁ nirayaṁ nirayapālā’ti,",
  "mn97:12.2_2": "pubbapetā vā panassa labheyyuṁ ‘eso kho amhākaṁ hetu adhammacārī visamacārī ahosi,",
  "mn97:12.2_3": "mā naṁ nirayaṁ nirayapālā’”ti?",
  "mn97:12.3_0": "“No hidaṁ, bho sāriputta. ",
  "mn97:12.4_0": "Atha kho naṁ vikkandantaṁyeva niraye nirayapālā pakkhipeyyuṁ”. ",
  "mn97:13.1_0": "“Taṁ kiṁ maññasi, dhanañjāni,",
  "mn97:13.1_1": "idhekacco devatānaṁ hetu adhammacārī visamacārī assa,",
  "mn97:13.1_2": "tamenaṁ adhammacariyāvisamacariyāhetu nirayaṁ nirayapālā upakaḍḍheyyuṁ.",
  "mn97:13.2_0": "Labheyya nu kho so ‘ahaṁ kho devatānaṁ hetu adhammacārī visamacārī ahosiṁ,",
  "mn97:13.2_1": "mā maṁ nirayaṁ nirayapālā’ti,",
  "mn97:13.2_2": "devatā vā panassa labheyyuṁ ‘eso kho amhākaṁ hetu adhammacārī visamacārī ahosi,",
  "mn97:13.2_3": "mā naṁ nirayaṁ nirayapālā’”ti?",
  "mn97:13.3_0": "“No hidaṁ, bho sāriputta. ",
  "mn97:13.4_0": "Atha kho naṁ vikkandantaṁyeva niraye nirayapālā pakkhipeyyuṁ”. ",
  "mn97:14.1_0": "“Taṁ kiṁ maññasi, dhanañjāni,",
  "mn97:14.1_1": "idhekacco rañño hetu adhammacārī visamacārī assa,",
  "mn97:14.1_2": "tamenaṁ adhammacariyāvisamacariyāhetu nirayaṁ nirayapālā upakaḍḍheyyuṁ.",
  "mn97:14.2_0": "Labheyya nu kho so ‘ahaṁ kho rañño hetu adhammacārī visamacārī ahosiṁ,",
  "mn97:14.2_1": "mā maṁ nirayaṁ nirayapālā’ti,",
  "mn97:14.2_2": "rājā vā panassa labheyya ‘eso kho amhākaṁ hetu adhammacārī visamacārī ahosi,",
  "mn97:14.2_3": "mā naṁ nirayaṁ nirayapālā’”ti?",
  "mn97:14.3_0": "“No hidaṁ, bho sāriputta. ",
  "mn97:14.4_0": "Atha kho naṁ vikkandantaṁyeva niraye nirayapālā pakkhipeyyuṁ”. ",
  "mn97:15.1_0": "“Taṁ kiṁ maññasi, dhanañjāni,",
  "mn97:15.1_1": "idhekacco kāyassa pīṇanāhetu brūhanāhetu adhammacārī visamacārī assa,",
  "mn97:15.1_2": "tamenaṁ adhammacariyāvisamacariyāhetu nirayaṁ nirayapālā upakaḍḍheyyuṁ.",
  "mn97:15.2_0": "Labheyya nu kho so ‘ahaṁ kho kāyassa pīṇanāhetu brūhanāhetu adhammacārī visamacārī ahosiṁ,",
  "mn97:15.2_1": "mā maṁ nirayaṁ nirayapālā’ti,",
  "mn97:15.2_2": "pare vā panassa labheyyuṁ ‘eso kho kāyassa pīṇanāhetu brūhanāhetu adhammacārī visamacārī ahosi,",
  "mn97:15.2_3": "mā naṁ nirayaṁ nirayapālā’”ti?",
  "mn97:15.3_0": "“No hidaṁ, bho sāriputta. ",
  "mn97:15.4_0": "Atha kho naṁ vikkandantaṁyeva niraye nirayapālā pakkhipeyyuṁ”. ",
  "mn97:16.1_0": "“Taṁ kiṁ maññasi, dhanañjāni,",
  "mn97:16.1_1": "yo vā mātāpitūnaṁ hetu adhammacārī visamacārī assa,",
  "mn97:16.1_2": "yo vā mātāpitūnaṁ hetu dhammacārī samacārī assa;",
  "mn97:16.2_0": "katamaṁ seyyo”ti? ",
  "mn97:16.3_0": "“Yo hi, bho sāriputta,",
  "mn97:16.3_1": "mātāpitūnaṁ hetu adhammacārī visamacārī assa, na taṁ seyyo;",
  "mn97:16.4_0": "yo ca kho, bho sāriputta,",
  "mn97:16.4_1": "mātāpitūnaṁ hetu dhammacārī samacārī assa, tadevettha seyyo.",
  "mn97:16.5_0": "Adhammacariyāvisamacariyāhi, bho sāriputta,",
  "mn97:16.5_1": "dhammacariyāsamacariyā seyyo”ti.",
  "mn97:16.6_0": "“Atthi kho, dhanañjāni,",
  "mn97:16.6_1": "aññesaṁ hetukā dhammikā kammantā,",
  "mn97:16.6_2": "yehi sakkā mātāpitaro ceva posetuṁ, na ca pāpakammaṁ kātuṁ,",
  "mn97:16.6_3": "puññañca paṭipadaṁ paṭipajjituṁ.",
  "mn97:17.1_0": "Taṁ kiṁ maññasi, dhanañjāni,",
  "mn97:17.1_1": "yo vā puttadārassa hetu adhammacārī visamacārī assa,",
  "mn97:17.1_2": "yo vā puttadārassa hetu dhammacārī samacārī assa;",
  "mn97:17.2_0": "katamaṁ seyyo”ti? ",
  "mn97:17.3_0": "“Yo hi, bho sāriputta,",
  "mn97:17.3_1": "puttadārassa hetu adhammacārī visamacārī assa, na taṁ seyyo;",
  "mn97:17.4_0": "yo ca kho, bho sāriputta,",
  "mn97:17.4_1": "puttadārassa hetu dhammacārī samacārī assa, tadevettha seyyo.",
  "mn97:17.5_0": "Adhammacariyāvisamacariyāhi, bho sāriputta,",
  "mn97:17.5_1": "dhammacariyāsamacariyā seyyo”ti.",
  "mn97:17.6_0": "“Atthi kho, dhanañjāni,",
  "mn97:17.6_1": "aññesaṁ hetukā dhammikā kammantā yehi sakkā puttadārañceva posetuṁ, na ca pāpakammaṁ kātuṁ,",
  "mn97:17.6_2": "puññañca paṭipadaṁ paṭipajjituṁ.",
  "mn97:18.1_0": "Taṁ kiṁ maññasi, dhanañjāni,",
  "mn97:18.1_1": "yo vā dāsakammakaraporisassa hetu adhammacārī visamacārī assa,",
  "mn97:18.1_2": "yo vā dāsakammakaraporisassa hetu dhammacārī samacārī assa;",
  "mn97:18.2_0": "katamaṁ seyyo”ti? ",
  "mn97:18.3_0": "“Yo hi, bho sāriputta,",
  "mn97:18.3_1": "dāsakammakaraporisassa hetu adhammacārī visamacārī assa, na taṁ seyyo;",
  "mn97:18.4_0": "yo ca kho, bho sāriputta,",
  "mn97:18.4_1": "dāsakammakaraporisassa hetu dhammacārī samacārī assa, tadevettha seyyo.",
  "mn97:18.5_0": "Adhammacariyāvisamacariyāhi, bho sāriputta,",
  "mn97:18.5_1": "dhammacariyāsamacariyā seyyo”ti.",
  "mn97:18.6_0": "“Atthi kho, dhanañjāni,",
  "mn97:18.6_1": "aññesaṁ hetukā dhammikā kammantā,",
  "mn97:18.6_2": "yehi sakkā dāsakammakaraporise ceva posetuṁ, na ca pāpakammaṁ kātuṁ,",
  "mn97:18.6_3": "puññañca paṭipadaṁ paṭipajjituṁ.",
  "mn97:19.1_0": "Taṁ kiṁ maññasi, dhanañjāni,",
  "mn97:19.1_1": "yo vā mittāmaccānaṁ hetu adhammacārī visamacārī assa,",
  "mn97:19.1_2": "yo vā mittāmaccānaṁ hetu dhammacārī samacārī assa;",
  "mn97:19.2_0": "katamaṁ seyyo”ti? ",
  "mn97:19.3_0": "“Yo hi, bho sāriputta,",
  "mn97:19.3_1": "mittāmaccānaṁ hetu adhammacārī visamacārī assa, na taṁ seyyo;",
  "mn97:19.4_0": "yo ca kho, bho sāriputta,",
  "mn97:19.4_1": "mittāmaccānaṁ hetu dhammacārī samacārī assa, tadevettha seyyo.",
  "mn97:19.5_0": "Adhammacariyāvisamacariyāhi, bho sāriputta,",
  "mn97:19.5_1": "dhammacariyāsamacariyā seyyo”ti.",
  "mn97:19.6_0": "“Atthi kho, dhanañjāni,",
  "mn97:19.6_1": "aññesaṁ hetukā dhammikā kammantā,",
  "mn97:19.6_2": "yehi sakkā mittāmaccānañceva mittāmaccakaraṇīyaṁ kātuṁ, na ca pāpakammaṁ kātuṁ,",
  "mn97:19.6_3": "puññañca paṭipadaṁ paṭipajjituṁ.",
  "mn97:20.1_0": "Taṁ kiṁ maññasi, dhanañjāni,",
  "mn97:20.1_1": "yo vā ñātisālohitānaṁ hetu adhammacārī visamacārī assa,",
  "mn97:20.1_2": "yo vā ñātisālohitānaṁ hetu dhammacārī samacārī assa;",
  "mn97:20.2_0": "katamaṁ seyyo”ti? ",
  "mn97:20.3_0": "“Yo hi, bho sāriputta,",
  "mn97:20.3_1": "ñātisālohitānaṁ hetu adhammacārī visamacārī assa, na taṁ seyyo;",
  "mn97:20.4_0": "yo ca kho, bho sāriputta,",
  "mn97:20.4_1": "ñātisālohitānaṁ hetu dhammacārī samacārī assa, tadevettha seyyo.",
  "mn97:20.5_0": "Adhammacariyāvisamacariyāhi, bho sāriputta,",
  "mn97:20.5_1": "dhammacariyāsamacariyā seyyo”ti.",
  "mn97:20.6_0": "“Atthi kho, dhanañjāni,",
  "mn97:20.6_1": "aññesaṁ hetukā dhammikā kammantā,",
  "mn97:20.6_2": "yehi sakkā ñātisālohitānañceva ñātisālohitakaraṇīyaṁ kātuṁ, na ca pāpakammaṁ kātuṁ,",
  "mn97:20.6_3": "puññañca paṭipadaṁ paṭipajjituṁ.",
  "mn97:21.1_0": "Taṁ kiṁ maññasi, dhanañjāni,",
  "mn97:21.1_1": "yo vā atithīnaṁ hetu adhammacārī visamacārī assa,",
  "mn97:21.1_2": "yo vā atithīnaṁ hetu dhammacārī samacārī assa;",
  "mn97:21.2_0": "katamaṁ seyyo”ti? ",
  "mn97:21.3_0": "“Yo hi, bho sāriputta,",
  "mn97:21.3_1": "atithīnaṁ hetu adhammacārī visamacārī assa, na taṁ seyyo;",
  "mn97:21.4_0": "yo ca kho, bho sāriputta,",
  "mn97:21.4_1": "atithīnaṁ hetu dhammacārī samacārī assa, tadevettha seyyo.",
  "mn97:21.5_0": "Adhammacariyāvisamacariyāhi, bho sāriputta,",
  "mn97:21.5_1": "dhammacariyāsamacariyā seyyo”ti.",
  "mn97:21.6_0": "“Atthi kho, dhanañjāni,",
  "mn97:21.6_1": "aññesaṁ hetukā dhammikā kammantā,",
  "mn97:21.6_2": "yehi sakkā atithīnañceva atithikaraṇīyaṁ kātuṁ, na ca pāpakammaṁ kātuṁ,",
  "mn97:21.6_3": "puññañca paṭipadaṁ paṭipajjituṁ.",
  "mn97:22.1_0": "Taṁ kiṁ maññasi, dhanañjāni,",
  "mn97:22.1_1": "yo vā pubbapetānaṁ hetu adhammacārī visamacārī assa,",
  "mn97:22.1_2": "yo vā pubbapetānaṁ hetu dhammacārī samacārī assa;",
  "mn97:22.2_0": "katamaṁ seyyo”ti? ",
  "mn97:22.3_0": "“Yo hi, bho sāriputta,",
  "mn97:22.3_1": "pubbapetānaṁ hetu adhammacārī visamacārī assa, na taṁ seyyo;",
  "mn97:22.4_0": "yo ca kho, bho sāriputta,",
  "mn97:22.4_1": "pubbapetānaṁ hetu dhammacārī samacārī assa, tadevettha seyyo.",
  "mn97:22.5_0": "Adhammacariyāvisamacariyāhi, bho sāriputta,",
  "mn97:22.5_1": "dhammacariyāsamacariyā seyyo”ti.",
  "mn97:22.6_0": "“Atthi kho, dhanañjāni,",
  "mn97:22.6_1": "aññesaṁ hetukā dhammikā kammantā,",
  "mn97:22.6_2": "yehi sakkā pubbapetānañceva pubbapetakaraṇīyaṁ kātuṁ, na ca pāpakammaṁ kātuṁ,",
  "mn97:22.6_3": "puññañca paṭipadaṁ paṭipajjituṁ.",
  "mn97:23.1_0": "Taṁ kiṁ maññasi, dhanañjāni,",
  "mn97:23.1_1": "yo vā devatānaṁ hetu adhammacārī visamacārī assa,",
  "mn97:23.1_2": "yo vā devatānaṁ hetu dhammacārī samacārī assa;",
  "mn97:23.2_0": "katamaṁ seyyo”ti? ",
  "mn97:23.3_0": "“Yo hi, bho sāriputta,",
  "mn97:23.3_1": "devatānaṁ hetu adhammacārī visamacārī assa, na taṁ seyyo;",
  "mn97:23.4_0": "yo ca kho, bho sāriputta,",
  "mn97:23.4_1": "devatānaṁ hetu dhammacārī samacārī assa, tadevettha seyyo.",
  "mn97:23.5_0": "Adhammacariyāvisamacariyāhi, bho sāriputta,",
  "mn97:23.5_1": "dhammacariyāsamacariyā seyyo”ti.",
  "mn97:23.6_0": "“Atthi kho, dhanañjāni,",
  "mn97:23.6_1": "aññesaṁ hetukā dhammikā kammantā,",
  "mn97:23.6_2": "yehi sakkā devatānañceva devatākaraṇīyaṁ kātuṁ, na ca pāpakammaṁ kātuṁ,",
  "mn97:23.6_3": "puññañca paṭipadaṁ paṭipajjituṁ.",
  "mn97:24.1_0": "Taṁ kiṁ maññasi, dhanañjāni,",
  "mn97:24.1_1": "yo vā rañño hetu adhammacārī visamacārī assa,",
  "mn97:24.1_2": "yo vā rañño hetu dhammacārī samacārī assa;",
  "mn97:24.2_0": "katamaṁ seyyo”ti? ",
  "mn97:24.3_0": "“Yo hi, bho sāriputta,",
  "mn97:24.3_1": "rañño hetu adhammacārī visamacārī assa, na taṁ seyyo;",
  "mn97:24.4_0": "yo ca kho, bho sāriputta,",
  "mn97:24.4_1": "rañño hetu dhammacārī samacārī assa, tadevettha seyyo.",
  "mn97:24.5_0": "Adhammacariyāvisamacariyāhi, bho sāriputta,",
  "mn97:24.5_1": "dhammacariyāsamacariyā seyyo”ti.",
  "mn97:24.6_0": "“Atthi kho, dhanañjāni,",
  "mn97:24.6_1": "aññesaṁ hetukā dhammikā kammantā,",
  "mn97:24.6_2": "yehi sakkā rañño ceva rājakaraṇīyaṁ kātuṁ, na ca pāpakammaṁ kātuṁ,",
  "mn97:24.6_3": "puññañca paṭipadaṁ paṭipajjituṁ.",
  "mn97:25.1_0": "Taṁ kiṁ maññasi, dhanañjāni,",
  "mn97:25.1_1": "yo vā kāyassa pīṇanāhetu brūhanāhetu adhammacārī visamacārī assa,",
  "mn97:25.1_2": "yo vā kāyassa pīṇanāhetu brūhanāhetu dhammacārī samacārī assa;",
  "mn97:25.2_0": "katamaṁ seyyo”ti? ",
  "mn97:25.3_0": "“Yo hi, bho sāriputta,",
  "mn97:25.3_1": "kāyassa pīṇanāhetu brūhanāhetu adhammacārī visamacārī assa, na taṁ seyyo;",
  "mn97:25.4_0": "yo ca kho, bho sāriputta,",
  "mn97:25.4_1": "kāyassa pīṇanāhetu brūhanāhetu dhammacārī samacārī assa, tadevettha seyyo.",
  "mn97:25.5_0": "Adhammacariyāvisamacariyāhi, bho sāriputta,",
  "mn97:25.5_1": "dhammacariyāsamacariyā seyyo”ti.",
  "mn97:25.6_0": "“Atthi kho, dhanañjāni,",
  "mn97:25.6_1": "aññesaṁ hetukā dhammikā kammantā,",
  "mn97:25.6_2": "yehi sakkā kāyañceva pīṇetuṁ brūhetuṁ, na ca pāpakammaṁ kātuṁ,",
  "mn97:25.6_3": "puññañca paṭipadaṁ paṭipajjitun”ti.",
  "mn97:26.1_0": "Atha kho dhanañjāni brāhmaṇo āyasmato sāriputtassa bhāsitaṁ abhinanditvā anumoditvā uṭṭhāyāsanā pakkāmi. ",
  "mn97:27.1_0": "Atha kho dhanañjāni brāhmaṇo aparena samayena ābādhiko ahosi dukkhito bāḷhagilāno. ",
  "mn97:27.2_0": "Atha kho dhanañjāni brāhmaṇo aññataraṁ purisaṁ āmantesi: ",
  "mn97:27.3_0": "“ehi tvaṁ, ambho purisa, yena bhagavā tenupasaṅkama;",
  "mn97:27.3_1": "upasaṅkamitvā mama vacanena bhagavato pāde sirasā vandāhi:",
  "mn97:27.4_0": "‘dhanañjāni, bhante,",
  "mn97:27.4_1": "brāhmaṇo ābādhiko dukkhito bāḷhagilāno.",
  "mn97:27.5_0": "So bhagavato pāde sirasā vandatī’ti. ",
  "mn97:27.6_0": "Yena cāyasmā sāriputto tenupasaṅkama;",
  "mn97:27.6_1": "upasaṅkamitvā mama vacanena āyasmato sāriputtassa pāde sirasā vandāhi:",
  "mn97:27.7_0": "‘dhanañjāni, bhante,",
  "mn97:27.7_1": "brāhmaṇo ābādhiko dukkhito bāḷhagilāno.",
  "mn97:27.8_0": "So āyasmato sāriputtassa pāde sirasā vandatī’ti. ",
  "mn97:27.9_0": "Evañca vadehi: ",
  "mn97:27.10_0": "‘sādhu kira, bhante,",
  "mn97:27.10_1": "āyasmā sāriputto yena dhanañjānissa brāhmaṇassa nivesanaṁ tenupasaṅkamatu anukampaṁ upādāyā’”ti.",
  "mn97:27.11_0": "“Evaṁ,",
  "mn97:27.11_1": "bhante”ti kho so puriso dhanañjānissa brāhmaṇassa paṭissutvā yena bhagavā tenupasaṅkami;",
  "mn97:27.11_2": "upasaṅkamitvā bhagavantaṁ abhivādetvā ekamantaṁ nisīdi.",
  "mn97:27.11_3": "Ekamantaṁ nisinno kho so puriso bhagavantaṁ etadavoca:",
  "mn97:27.12_0": "“dhanañjāni, bhante,",
  "mn97:27.12_1": "brāhmaṇo ābādhiko dukkhito bāḷhagilāno.",
  "mn97:27.13_0": "So bhagavato pāde sirasā vandatī”ti. ",
  "mn97:27.14_0": "Yena cāyasmā sāriputto tenupasaṅkami;",
  "mn97:27.14_1": "upasaṅkamitvā āyasmantaṁ sāriputtaṁ abhivādetvā ekamantaṁ nisīdi.",
  "mn97:27.14_2": "Ekamantaṁ nisinno kho so puriso āyasmantaṁ sāriputtaṁ etadavoca:",
  "mn97:27.15_0": "“dhanañjāni, bhante,",
  "mn97:27.15_1": "brāhmaṇo ābādhiko dukkhito bāḷhagilāno.",
  "mn97:27.16_0": "So āyasmato sāriputtassa pāde sirasā vandati, evañca vadeti: ",
  "mn97:27.17_0": "‘sādhu kira, bhante,",
  "mn97:27.17_1": "āyasmā sāriputto yena dhanañjānissa brāhmaṇassa nivesanaṁ tenupasaṅkamatu anukampaṁ upādāyā’”ti.",
  "mn97:27.18_0": "Adhivāsesi kho āyasmā sāriputto tuṇhībhāvena. ",
  "mn97:28.1_0": "Atha kho āyasmā sāriputto nivāsetvā pattacīvaramādāya yena dhanañjānissa brāhmaṇassa nivesanaṁ tenupasaṅkami;",
  "mn97:28.1_1": "upasaṅkamitvā paññatte āsane nisīdi.",
  "mn97:28.1_2": "Nisajja kho āyasmā sāriputto dhanañjāniṁ brāhmaṇaṁ etadavoca:",
  "mn97:28.2_0": "“kacci te, dhanañjāni, khamanīyaṁ, kacci yāpanīyaṁ?",
  "mn97:28.2_1": "Kacci dukkhā vedanā paṭikkamanti, no abhikkamanti? Paṭikkamosānaṁ paññāyati, no abhikkamo”ti?",
  "mn97:29.1_0": "“Na me, bho sāriputta, khamanīyaṁ na yāpanīyaṁ.",
  "mn97:29.1_1": "Bāḷhā me dukkhā vedanā abhikkamanti, no paṭikkamanti. Abhikkamosānaṁ paññāyati, no paṭikkamo.",
  "mn97:29.2_0": "Seyyathāpi, bho sāriputta,",
  "mn97:29.2_1": "balavā puriso tiṇhena sikharena muddhani abhimattheyya; evameva kho, bho sāriputta,",
  "mn97:29.2_2": "adhimattā vātā muddhani ca ūhananti.",
  "mn97:29.3_0": "Na me, bho sāriputta, khamanīyaṁ, na yāpanīyaṁ.",
  "mn97:29.3_1": "Bāḷhā me dukkhā vedanā abhikkamanti, no paṭikkamanti. Abhikkamosānaṁ paññāyati, no paṭikkamo.",
  "mn97:29.4_0": "Seyyathāpi, bho sāriputta,",
  "mn97:29.4_1": "balavā puriso daḷhena varattakkhaṇḍena sīse sīsaveṭhaṁ dadeyya; evameva kho, bho sāriputta, adhimattā sīse sīsavedanā.",
  "mn97:29.5_0": "Na me, bho sāriputta, khamanīyaṁ na yāpanīyaṁ.",
  "mn97:29.5_1": "Bāḷhā me dukkhā vedanā abhikkamanti, no paṭikkamanti. Abhikkamosānaṁ paññāyati, no paṭikkamo.",
  "mn97:29.6_0": "Seyyathāpi, bho sāriputta,",
  "mn97:29.6_1": "dakkho goghātako vā goghātakantevāsī vā tiṇhena govikantanena kucchiṁ parikanteyya; evameva kho, bho sāriputta,",
  "mn97:29.6_2": "adhimattā vātā kucchiṁ parikantanti.",
  "mn97:29.7_0": "Na me, bho sāriputta, khamanīyaṁ, na yāpanīyaṁ.",
  "mn97:29.7_1": "Bāḷhā me dukkhā vedanā abhikkamanti, no paṭikkamanti. Abhikkamosānaṁ paññāyati, no paṭikkamo.",
  "mn97:29.8_0": "Seyyathāpi, bho sāriputta,",
  "mn97:29.8_1": "dve balavanto purisā dubbalataraṁ purisaṁ nānābāhāsu gahetvā aṅgārakāsuyā santāpeyyuṁ samparitāpeyyuṁ; evameva kho, bho sāriputta, adhimatto kāyasmiṁ ḍāho.",
  "mn97:29.9_0": "Na me, bho sāriputta, khamanīyaṁ na yāpanīyaṁ.",
  "mn97:29.9_1": "Bāḷhā me dukkhā vedanā abhikkamanti, no paṭikkamanti. Abhikkamosānaṁ paññāyati, no paṭikkamo”ti.",
  "mn97:30.1_0": "“Taṁ kiṁ maññasi, dhanañjāni, katamaṁ seyyo—",
  "mn97:30.2_0": "nirayo vā tiracchānayoni vā”ti? ",
  "mn97:30.3_0": "“Nirayā, bho sāriputta, tiracchānayoni seyyo”ti. ",
  "mn97:30.4_0": "“Taṁ kiṁ maññasi, dhanañjāni, katamaṁ seyyo—",
  "mn97:30.5_0": "tiracchānayoni vā pettivisayo vā”ti? ",
  "mn97:30.6_0": "“Tiracchānayoniyā, bho sāriputta, pettivisayo seyyo”ti. ",
  "mn97:30.7_0": "“Taṁ kiṁ maññasi, dhanañjāni, katamaṁ seyyo—",
  "mn97:30.8_0": "pettivisayo vā manussā vā”ti? ",
  "mn97:30.9_0": "“Pettivisayā, bho sāriputta, manussā seyyo”ti. ",
  "mn97:30.10_0": "“Taṁ kiṁ maññasi, dhanañjāni, katamaṁ seyyo—",
  "mn97:30.11_0": "manussā vā cātumahārājikā vā devā”ti? ",
  "mn97:30.12_0": "“Manussehi, bho sāriputta, cātumahārājikā devā seyyo”ti. ",
  "mn97:30.13_0": "“Taṁ kiṁ maññasi, dhanañjāni, katamaṁ seyyo—",
  "mn97:30.14_0": "cātumahārājikā vā devā tāvatiṁsā vā devā”ti? ",
  "mn97:30.15_0": "“Cātumahārājikehi, bho sāriputta,",
  "mn97:30.15_1": "devehi tāvatiṁsā devā seyyo”ti.",
  "mn97:30.16_0": "“Taṁ kiṁ maññasi, dhanañjāni, katamaṁ seyyo—",
  "mn97:30.17_0": "tāvatiṁsā vā devā yāmā vā devā”ti? ",
  "mn97:30.18_0": "“Tāvatiṁsehi, bho sāriputta, devehi yāmā devā seyyo”ti. ",
  "mn97:30.19_0": "“Taṁ kiṁ maññasi, dhanañjāni, katamaṁ seyyo—",
  "mn97:30.20_0": "yāmā vā devā tusitā vā devā”ti? ",
  "mn97:30.21_0": "“Yāmehi, bho sāriputta, devehi tusitā devā seyyo”ti. ",
  "mn97:30.22_0": "“Taṁ kiṁ maññasi, dhanañjāni, katamaṁ seyyo—",
  "mn97:30.23_0": "tusitā vā devā nimmānaratī vā devā”ti? ",
  "mn97:30.24_0": "“Tusitehi, bho sāriputta,",
  "mn97:30.24_1": "devehi nimmānaratī devā seyyo”ti.",
  "mn97:30.25_0": "“Taṁ kiṁ maññasi, dhanañjāni, katamaṁ seyyo—",
  "mn97:30.26_0": "nimmānaratī vā devā paranimmitavasavattī vā devā”ti? ",
  "mn97:30.27_0": "“Nimmānaratīhi, bho sāriputta,",
  "mn97:30.27_1": "devehi paranimmitavasavattī devā seyyo”ti.",
  "mn97:31.1_0": "“Taṁ kiṁ maññasi, dhanañjāni, katamaṁ seyyo ",
  "mn97:31.2_0": "paranimmitavasavattī vā devā brahmaloko vā”ti? ",
  "mn97:31.3_0": "“‘Brahmaloko’ti—bhavaṁ sāriputto āha; ",
  "mn97:31.4_0": "‘brahmaloko’ti—bhavaṁ sāriputto āhā”ti. ",
  "mn97:31.5_0": "Atha kho āyasmato sāriputtassa etadahosi: ",
  "mn97:31.6_0": "“ime kho brāhmaṇā brahmalokādhimuttā. ",
  "mn97:31.7_0": "Yannūnāhaṁ dhanañjānissa brāhmaṇassa brahmānaṁ sahabyatāya maggaṁ deseyyan”ti. ",
  "mn97:31.8_0": "“Brahmānaṁ te, dhanañjāni, sahabyatāya maggaṁ desessāmi; ",
  "mn97:31.9_0": "taṁ suṇāhi, sādhukaṁ manasi karohi, bhāsissāmī”ti. ",
  "mn97:31.10_0": "“Evaṁ,",
  "mn97:31.10_1": "bho”ti kho dhanañjāni brāhmaṇo āyasmato sāriputtassa paccassosi.",
  "mn97:31.11_0": "Āyasmā sāriputto etadavoca: ",
  "mn97:32.1_0": "“katamo ca, dhanañjāni, brahmānaṁ sahabyatāya maggo? ",
  "mn97:32.2_0": "Idha, dhanañjāni,",
  "mn97:32.2_1": "bhikkhu mettāsahagatena cetasā ekaṁ disaṁ pharitvā viharati, tathā dutiyaṁ, tathā tatiyaṁ, tathā catutthaṁ;",
  "mn97:32.2_2": "iti uddhamadho tiriyaṁ sabbadhi sabbattatāya sabbāvantaṁ lokaṁ mettāsahagatena cetasā vipulena mahaggatena appamāṇena averena abyābajjhena pharitvā viharati.",
  "mn97:32.3_0": "Ayaṁ kho, dhanañjāni, brahmānaṁ sahabyatāya maggo. ",
  "mn97:33-35.1_0": "Puna caparaṁ, dhanañjāni,",
  "mn97:33-35.1_1": "bhikkhu karuṇāsahagatena cetasā …pe…",
  "mn97:33-35.2_0": "muditāsahagatena cetasā … ",
  "mn97:33-35.3_0": "upekkhāsahagatena cetasā ekaṁ disaṁ pharitvā viharati, tathā dutiyaṁ, tathā tatiyaṁ, tathā catutthaṁ;",
  "mn97:33-35.3_1": "iti uddhamadho tiriyaṁ sabbadhi sabbattatāya sabbāvantaṁ lokaṁ upekkhāsahagatena cetasā vipulena mahaggatena appamāṇena averena abyābajjhena pharitvā viharati.",
  "mn97:33-35.4_0": "Ayaṁ kho, dhanañjāni,",
  "mn97:33-35.4_1": "brahmānaṁ sahabyatāya maggo”ti.",
  "mn97:36.1_0": "“Tena hi, bho sāriputta,",
  "mn97:36.1_1": "mama vacanena bhagavato pāde sirasā vandāhi:",
  "mn97:36.2_0": "‘dhanañjāni, bhante,",
  "mn97:36.2_1": "brāhmaṇo ābādhiko dukkhito bāḷhagilāno.",
  "mn97:36.3_0": "So bhagavato pāde sirasā vandatī’”ti. ",
  "mn97:36.4_0": "Atha kho āyasmā sāriputto dhanañjāniṁ brāhmaṇaṁ sati uttarikaraṇīye hīne brahmaloke patiṭṭhāpetvā uṭṭhāyāsanā pakkāmi. ",
  "mn97:36.5_0": "Atha kho dhanañjāni brāhmaṇo acirapakkante āyasmante sāriputte kālamakāsi, brahmalokañca upapajji. ",
  "mn97:37.1_0": "Atha kho bhagavā bhikkhū āmantesi: ",
  "mn97:37.2_0": "“eso, bhikkhave,",
  "mn97:37.2_1": "sāriputto dhanañjāniṁ brāhmaṇaṁ sati uttarikaraṇīye hīne brahmaloke patiṭṭhāpetvā uṭṭhāyāsanā pakkanto”ti.",
  "mn97:38.1_0": "Atha kho āyasmā sāriputto yena bhagavā tenupasaṅkami,",
  "mn97:38.1_1": "upasaṅkamitvā bhagavantaṁ abhivādetvā ekamantaṁ nisīdi,",
  "mn97:38.1_2": "ekamantaṁ nisinno kho āyasmā sāriputto bhagavantaṁ etadavoca:",
  "mn97:38.2_0": "“dhanañjāni, bhante,",
  "mn97:38.2_1": "brāhmaṇo ābādhiko dukkhito bāḷhagilāno,",
  "mn97:38.3_0": "so bhagavato pāde sirasā vandatī”ti. ",
  "mn97:38.4_0": "“Kiṁ pana tvaṁ, sāriputta,",
  "mn97:38.4_1": "dhanañjāniṁ brāhmaṇaṁ sati uttarikaraṇīye hīne brahmaloke patiṭṭhāpetvā uṭṭhāyāsanā pakkanto”ti?",
  "mn97:38.5_0": "“Mayhaṁ kho, bhante, evaṁ ahosi: ",
  "mn97:38.6_0": "‘ime kho brāhmaṇā brahmalokādhimuttā,",
  "mn97:38.6_1": "yannūnāhaṁ dhanañjānissa brāhmaṇassa brahmānaṁ sahabyatāya maggaṁ deseyyan’”ti.",
  "mn97:38.7_0": "“Kālaṅkato ca, sāriputta, dhanañjāni brāhmaṇo, brahmalokañca upapanno”ti. ",
  "mn97:38.8_0": "Dhanañjānisuttaṁ niṭṭhitaṁ sattamaṁ. "
}