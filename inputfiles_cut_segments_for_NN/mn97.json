{
  "mn97:0.1_0": "Majjhima Nikāya 97",
  "mn97:0.2_0": "Dhanañjānisutta",
  "mn97:1.1_0": "Evaṁ me sutaṁ—",
  "mn97:1.2_0": "ekaṁ samayaṁ bhagavā rājagahe viharati veḷuvane kalandakanivāpe.",
  "mn97:2.1_0": "Tena kho pana samayena āyasmā sāriputto dakkhiṇāgirismiṁ cārikaṁ carati mahatā bhikkhusaṅghena saddhiṁ.",
  "mn97:2.2_0": "Atha kho aññataro bhikkhu rājagahe vassaṁvuṭṭho yena dakkhiṇāgiri yenāyasmā sāriputto tenupasaṅkami;",
  "mn97:2.2_1": "upasaṅkamitvā āyasmatā sāriputtena saddhiṁ sammodi.",
  "mn97:2.3_0": "Sammodanīyaṁ kathaṁ sāraṇīyaṁ vītisāretvā ekamantaṁ nisīdi.",
  "mn97:2.3_1": "Ekamantaṁ nisinnaṁ kho taṁ bhikkhuṁ āyasmā sāriputto etadavoca:",
  "mn97:2.4_0": "“kaccāvuso, bhagavā arogo ca balavā cā”ti?",
  "mn97:2.5_0": "“Arogo cāvuso, bhagavā balavā cā”ti.",
  "mn97:2.6_0": "“Kacci panāvuso, bhikkhusaṅgho arogo ca balavā cā”ti?",
  "mn97:2.7_0": "“Bhikkhusaṅghopi kho, āvuso, arogo ca balavā cā”ti.",
  "mn97:2.8_0": "“Ettha, āvuso, taṇḍulapālidvārāya dhanañjāni nāma brāhmaṇo atthi.",
  "mn97:2.9_0": "Kaccāvuso, dhanañjāni brāhmaṇo arogo ca balavā cā”ti?",
  "mn97:2.10_0": "“Dhanañjānipi kho, āvuso, brāhmaṇo arogo ca balavā cā”ti.",
  "mn97:2.11_0": "“Kacci panāvuso, dhanañjāni brāhmaṇo appamatto”ti?",
  "mn97:2.12_0": "“Kuto panāvuso, dhanañjānissa brāhmaṇassa appamādo?",
  "mn97:2.13_0": "Dhanañjāni, āvuso,",
  "mn97:2.13_1": "brāhmaṇo rājānaṁ nissāya brāhmaṇagahapatike vilumpati,",
  "mn97:2.13_2": "brāhmaṇagahapatike nissāya rājānaṁ vilumpati.",
  "mn97:2.14_0": "Yāpissa bhariyā saddhā saddhakulā ānītā sāpi kālaṅkatā;",
  "mn97:2.15_0": "aññāssa bhariyā assaddhā assaddhakulā ānītā”ti.",
  "mn97:2.16_0": "“Dussutaṁ vatāvuso, assumha, dussutaṁ vatāvuso, assumha;",
  "mn97:2.17_0": "ye mayaṁ dhanañjāniṁ brāhmaṇaṁ pamattaṁ assumha.",
  "mn97:2.18_0": "Appeva ca nāma mayaṁ kadāci karahaci dhanañjāninā brāhmaṇena saddhiṁ samāgaccheyyāma,",
  "mn97:2.18_1": "appeva nāma siyā kocideva kathāsallāpo”ti?",
  "mn97:3.1_0": "Atha kho āyasmā sāriputto dakkhiṇāgirismiṁ yathābhirantaṁ viharitvā yena rājagahaṁ tena cārikaṁ pakkāmi.",
  "mn97:3.2_0": "Anupubbena cārikaṁ caramāno yena rājagahaṁ tadavasari.",
  "mn97:3.3_0": "Tatra sudaṁ āyasmā sāriputto rājagahe viharati veḷuvane kalandakanivāpe.",
  "mn97:4.1_0": "Atha kho āyasmā sāriputto pubbaṇhasamayaṁ nivāsetvā pattacīvaramādāya rājagahaṁ piṇḍāya pāvisi.",
  "mn97:4.2_0": "Tena kho pana samayena dhanañjāni brāhmaṇo bahinagare gāvo goṭṭhe duhāpeti.",
  "mn97:4.3_0": "Atha kho āyasmā sāriputto rājagahe piṇḍāya caritvā pacchābhattaṁ piṇḍapātapaṭikkanto yena dhanañjāni brāhmaṇo tenupasaṅkami.",
  "mn97:4.4_0": "Addasā kho dhanañjāni brāhmaṇo āyasmantaṁ sāriputtaṁ dūratova āgacchantaṁ.",
  "mn97:4.5_0": "Disvāna yenāyasmā sāriputto tenupasaṅkami; upasaṅkamitvā āyasmantaṁ sāriputtaṁ etadavoca:",
  "mn97:4.6_0": "“ito, bho sāriputta, payo, pīyataṁ tāva bhattassa kālo bhavissatī”ti.",
  "mn97:4.7_0": "“Alaṁ, brāhmaṇa.",
  "mn97:4.8_0": "Kataṁ me ajja bhattakiccaṁ.",
  "mn97:4.9_0": "Amukasmiṁ me rukkhamūle divāvihāro bhavissati.",
  "mn97:4.10_0": "Tattha āgaccheyyāsī”ti.",
  "mn97:4.11_0": "“Evaṁ, bho”ti kho dhanañjāni brāhmaṇo āyasmato sāriputtassa paccassosi.",
  "mn97:5.1_0": "Atha kho dhanañjāni brāhmaṇo pacchābhattaṁ bhuttapātarāso yenāyasmā sāriputto tenupasaṅkami;",
  "mn97:5.1_1": "upasaṅkamitvā āyasmatā sāriputtena saddhiṁ sammodi.",
  "mn97:5.2_0": "Sammodanīyaṁ kathaṁ sāraṇīyaṁ vītisāretvā ekamantaṁ nisīdi.",
  "mn97:5.2_1": "Ekamantaṁ nisinnaṁ kho dhanañjāniṁ brāhmaṇaṁ āyasmā sāriputto etadavoca:",
  "mn97:5.3_0": "“kaccāsi, dhanañjāni, appamatto”ti?",
  "mn97:5.4_0": "“Kuto,",
  "mn97:5.4_1": "bho sāriputta,",
  "mn97:5.4_2": "amhākaṁ appamādo yesaṁ no mātāpitaro posetabbā,",
  "mn97:5.4_3": "puttadāro posetabbo,",
  "mn97:5.4_4": "dāsakammakarā posetabbā,",
  "mn97:5.4_5": "mittāmaccānaṁ mittāmaccakaraṇīyaṁ kātabbaṁ,",
  "mn97:5.4_6": "ñātisālohitānaṁ ñātisālohitakaraṇīyaṁ kātabbaṁ,",
  "mn97:5.4_7": "atithīnaṁ atithikaraṇīyaṁ kātabbaṁ,",
  "mn97:5.4_8": "pubbapetānaṁ pubbapetakaraṇīyaṁ kātabbaṁ,",
  "mn97:5.4_9": "devatānaṁ devatākaraṇīyaṁ kātabbaṁ,",
  "mn97:5.4_10": "rañño rājakaraṇīyaṁ kātabbaṁ,",
  "mn97:5.4_11": "ayampi kāyo pīṇetabbo brūhetabbo”ti?",
  "mn97:6.1_0": "“Taṁ kiṁ maññasi, dhanañjāni,",
  "mn97:6.2_0": "idhekacco mātāpitūnaṁ hetu adhammacārī visamacārī assa,",
  "mn97:6.2_1": "tamenaṁ adhammacariyāvisamacariyāhetu nirayaṁ nirayapālā upakaḍḍheyyuṁ.",
  "mn97:6.3_0": "Labheyya nu kho so ‘ahaṁ kho mātāpitūnaṁ hetu adhammacārī visamacārī ahosiṁ,",
  "mn97:6.3_1": "mā maṁ nirayaṁ nirayapālā’ti,",
  "mn97:6.3_2": "mātāpitaro vā panassa labheyyuṁ ‘eso kho amhākaṁ hetu adhammacārī visamacārī ahosi,",
  "mn97:6.3_3": "mā naṁ nirayaṁ nirayapālā’”ti?",
  "mn97:6.4_0": "“No hidaṁ, bho sāriputta.",
  "mn97:6.5_0": "Atha kho naṁ vikkandantaṁyeva niraye nirayapālā pakkhipeyyuṁ”.",
  "mn97:7.1_0": "“Taṁ kiṁ maññasi, dhanañjāni,",
  "mn97:7.2_0": "idhekacco puttadārassa hetu adhammacārī visamacārī assa,",
  "mn97:7.2_1": "tamenaṁ adhammacariyāvisamacariyāhetu nirayaṁ nirayapālā upakaḍḍheyyuṁ.",
  "mn97:7.3_0": "Labheyya nu kho so ‘ahaṁ kho puttadārassa hetu adhammacārī visamacārī ahosiṁ,",
  "mn97:7.3_1": "mā maṁ nirayaṁ nirayapālā’ti,",
  "mn97:7.3_2": "puttadāro vā panassa labheyya ‘eso kho amhākaṁ hetu adhammacārī visamacārī ahosi mā naṁ nirayaṁ nirayapālā’”ti?",
  "mn97:7.4_0": "“No hidaṁ, bho sāriputta.",
  "mn97:7.5_0": "Atha kho naṁ vikkandantaṁyeva niraye nirayapālā pakkhipeyyuṁ”.",
  "mn97:8.1_0": "“Taṁ kiṁ maññasi,",
  "mn97:8.1_1": "dhanañjāni,",
  "mn97:8.1_2": "idhekacco dāsakammakaraporisassa hetu adhammacārī visamacārī assa,",
  "mn97:8.1_3": "tamenaṁ adhammacariyāvisamacariyāhetu nirayaṁ nirayapālā upakaḍḍheyyuṁ.",
  "mn97:8.2_0": "Labheyya nu kho so ‘ahaṁ kho dāsakammakaraporisassa hetu adhammacārī visamacārī ahosiṁ,",
  "mn97:8.2_1": "mā maṁ nirayaṁ nirayapālā’ti,",
  "mn97:8.2_2": "dāsakammakaraporisā vā panassa labheyyuṁ ‘eso kho amhākaṁ hetu adhammacārī visamacārī ahosi,",
  "mn97:8.2_3": "mā naṁ nirayaṁ nirayapālā’”ti?",
  "mn97:8.3_0": "“No hidaṁ, bho sāriputta.",
  "mn97:8.4_0": "Atha kho naṁ vikkandantaṁyeva niraye nirayapālā pakkhipeyyuṁ”.",
  "mn97:9.1_0": "“Taṁ kiṁ maññasi,",
  "mn97:9.1_1": "dhanañjāni,",
  "mn97:9.1_2": "idhekacco mittāmaccānaṁ hetu adhammacārī visamacārī assa,",
  "mn97:9.1_3": "tamenaṁ adhammacariyāvisamacariyāhetu nirayaṁ nirayapālā upakaḍḍheyyuṁ.",
  "mn97:9.2_0": "Labheyya nu kho so ‘ahaṁ kho mittāmaccānaṁ hetu adhammacārī visamacārī ahosiṁ,",
  "mn97:9.2_1": "mā maṁ nirayaṁ nirayapālā’ti,",
  "mn97:9.2_2": "mittāmaccā vā panassa labheyyuṁ ‘eso kho amhākaṁ hetu adhammacārī visamacārī ahosi,",
  "mn97:9.2_3": "mā naṁ nirayaṁ nirayapālā’”ti?",
  "mn97:9.3_0": "“No hidaṁ, bho sāriputta.",
  "mn97:9.4_0": "Atha kho naṁ vikkandantaṁyeva niraye nirayapālā pakkhipeyyuṁ”.",
  "mn97:10.1_0": "“Taṁ kiṁ maññasi,",
  "mn97:10.1_1": "dhanañjāni,",
  "mn97:10.1_2": "idhekacco ñātisālohitānaṁ hetu adhammacārī visamacārī assa,",
  "mn97:10.1_3": "tamenaṁ adhammacariyāvisamacariyāhetu nirayaṁ nirayapālā upakaḍḍheyyuṁ.",
  "mn97:10.2_0": "Labheyya nu kho so ‘ahaṁ kho ñātisālohitānaṁ hetu adhammacārī visamacārī ahosiṁ,",
  "mn97:10.2_1": "mā maṁ nirayaṁ nirayapālā’ti,",
  "mn97:10.2_2": "ñātisālohitā vā panassa labheyyuṁ ‘eso kho amhākaṁ hetu adhammacārī visamacārī ahosi,",
  "mn97:10.2_3": "mā naṁ nirayaṁ nirayapālā’”ti?",
  "mn97:10.3_0": "“No hidaṁ, bho sāriputta.",
  "mn97:10.4_0": "Atha kho naṁ vikkandantaṁyeva niraye nirayapālā pakkhipeyyuṁ”.",
  "mn97:11.1_0": "“Taṁ kiṁ maññasi,",
  "mn97:11.1_1": "dhanañjāni,",
  "mn97:11.1_2": "idhekacco atithīnaṁ hetu adhammacārī visamacārī assa,",
  "mn97:11.1_3": "tamenaṁ adhammacariyāvisamacariyāhetu nirayaṁ nirayapālā upakaḍḍheyyuṁ.",
  "mn97:11.2_0": "Labheyya nu kho so ‘ahaṁ kho atithīnaṁ hetu adhammacārī visamacārī ahosiṁ,",
  "mn97:11.2_1": "mā maṁ nirayaṁ nirayapālā’ti,",
  "mn97:11.2_2": "atithī vā panassa labheyyuṁ ‘eso kho amhākaṁ hetu adhammacārī visamacārī ahosi,",
  "mn97:11.2_3": "mā naṁ nirayaṁ nirayapālā’”ti?",
  "mn97:11.3_0": "“No hidaṁ, bho sāriputta.",
  "mn97:11.4_0": "Atha kho naṁ vikkandantaṁyeva niraye nirayapālā pakkhipeyyuṁ”.",
  "mn97:12.1_0": "“Taṁ kiṁ maññasi,",
  "mn97:12.1_1": "dhanañjāni,",
  "mn97:12.1_2": "idhekacco pubbapetānaṁ hetu adhammacārī visamacārī assa,",
  "mn97:12.1_3": "tamenaṁ adhammacariyāvisamacariyāhetu nirayaṁ nirayapālā upakaḍḍheyyuṁ.",
  "mn97:12.2_0": "Labheyya nu kho so ‘ahaṁ kho pubbapetānaṁ hetu adhammacārī visamacārī ahosiṁ,",
  "mn97:12.2_1": "mā maṁ nirayaṁ nirayapālā’ti,",
  "mn97:12.2_2": "pubbapetā vā panassa labheyyuṁ ‘eso kho amhākaṁ hetu adhammacārī visamacārī ahosi,",
  "mn97:12.2_3": "mā naṁ nirayaṁ nirayapālā’”ti?",
  "mn97:12.3_0": "“No hidaṁ, bho sāriputta.",
  "mn97:12.4_0": "Atha kho naṁ vikkandantaṁyeva niraye nirayapālā pakkhipeyyuṁ”.",
  "mn97:13.1_0": "“Taṁ kiṁ maññasi,",
  "mn97:13.1_1": "dhanañjāni,",
  "mn97:13.1_2": "idhekacco devatānaṁ hetu adhammacārī visamacārī assa,",
  "mn97:13.1_3": "tamenaṁ adhammacariyāvisamacariyāhetu nirayaṁ nirayapālā upakaḍḍheyyuṁ.",
  "mn97:13.2_0": "Labheyya nu kho so ‘ahaṁ kho devatānaṁ hetu adhammacārī visamacārī ahosiṁ,",
  "mn97:13.2_1": "mā maṁ nirayaṁ nirayapālā’ti,",
  "mn97:13.2_2": "devatā vā panassa labheyyuṁ ‘eso kho amhākaṁ hetu adhammacārī visamacārī ahosi,",
  "mn97:13.2_3": "mā naṁ nirayaṁ nirayapālā’”ti?",
  "mn97:13.3_0": "“No hidaṁ, bho sāriputta.",
  "mn97:13.4_0": "Atha kho naṁ vikkandantaṁyeva niraye nirayapālā pakkhipeyyuṁ”.",
  "mn97:14.1_0": "“Taṁ kiṁ maññasi,",
  "mn97:14.1_1": "dhanañjāni,",
  "mn97:14.1_2": "idhekacco rañño hetu adhammacārī visamacārī assa,",
  "mn97:14.1_3": "tamenaṁ adhammacariyāvisamacariyāhetu nirayaṁ nirayapālā upakaḍḍheyyuṁ.",
  "mn97:14.2_0": "Labheyya nu kho so ‘ahaṁ kho rañño hetu adhammacārī visamacārī ahosiṁ,",
  "mn97:14.2_1": "mā maṁ nirayaṁ nirayapālā’ti,",
  "mn97:14.2_2": "rājā vā panassa labheyya ‘eso kho amhākaṁ hetu adhammacārī visamacārī ahosi,",
  "mn97:14.2_3": "mā naṁ nirayaṁ nirayapālā’”ti?",
  "mn97:14.3_0": "“No hidaṁ, bho sāriputta.",
  "mn97:14.4_0": "Atha kho naṁ vikkandantaṁyeva niraye nirayapālā pakkhipeyyuṁ”.",
  "mn97:15.1_0": "“Taṁ kiṁ maññasi,",
  "mn97:15.1_1": "dhanañjāni,",
  "mn97:15.1_2": "idhekacco kāyassa pīṇanāhetu brūhanāhetu adhammacārī visamacārī assa,",
  "mn97:15.1_3": "tamenaṁ adhammacariyāvisamacariyāhetu nirayaṁ nirayapālā upakaḍḍheyyuṁ.",
  "mn97:15.2_0": "Labheyya nu kho so ‘ahaṁ kho kāyassa pīṇanāhetu brūhanāhetu adhammacārī visamacārī ahosiṁ,",
  "mn97:15.2_1": "mā maṁ nirayaṁ nirayapālā’ti,",
  "mn97:15.2_2": "pare vā panassa labheyyuṁ ‘eso kho kāyassa pīṇanāhetu brūhanāhetu adhammacārī visamacārī ahosi,",
  "mn97:15.2_3": "mā naṁ nirayaṁ nirayapālā’”ti?",
  "mn97:15.3_0": "“No hidaṁ, bho sāriputta.",
  "mn97:15.4_0": "Atha kho naṁ vikkandantaṁyeva niraye nirayapālā pakkhipeyyuṁ”.",
  "mn97:16.1_0": "“Taṁ kiṁ maññasi,",
  "mn97:16.1_1": "dhanañjāni,",
  "mn97:16.1_2": "yo vā mātāpitūnaṁ hetu adhammacārī visamacārī assa,",
  "mn97:16.1_3": "yo vā mātāpitūnaṁ hetu dhammacārī samacārī assa;",
  "mn97:16.2_0": "katamaṁ seyyo”ti?",
  "mn97:16.3_0": "“Yo hi, bho sāriputta, mātāpitūnaṁ hetu adhammacārī visamacārī assa, na taṁ seyyo;",
  "mn97:16.4_0": "yo ca kho, bho sāriputta, mātāpitūnaṁ hetu dhammacārī samacārī assa, tadevettha seyyo.",
  "mn97:16.5_0": "Adhammacariyāvisamacariyāhi, bho sāriputta, dhammacariyāsamacariyā seyyo”ti.",
  "mn97:16.6_0": "“Atthi kho,",
  "mn97:16.6_1": "dhanañjāni,",
  "mn97:16.6_2": "aññesaṁ hetukā dhammikā kammantā,",
  "mn97:16.6_3": "yehi sakkā mātāpitaro ceva posetuṁ,",
  "mn97:16.6_4": "na ca pāpakammaṁ kātuṁ,",
  "mn97:16.6_5": "puññañca paṭipadaṁ paṭipajjituṁ.",
  "mn97:17.1_0": "Taṁ kiṁ maññasi,",
  "mn97:17.1_1": "dhanañjāni,",
  "mn97:17.1_2": "yo vā puttadārassa hetu adhammacārī visamacārī assa,",
  "mn97:17.1_3": "yo vā puttadārassa hetu dhammacārī samacārī assa;",
  "mn97:17.2_0": "katamaṁ seyyo”ti?",
  "mn97:17.3_0": "“Yo hi, bho sāriputta, puttadārassa hetu adhammacārī visamacārī assa, na taṁ seyyo;",
  "mn97:17.4_0": "yo ca kho, bho sāriputta, puttadārassa hetu dhammacārī samacārī assa, tadevettha seyyo.",
  "mn97:17.5_0": "Adhammacariyāvisamacariyāhi, bho sāriputta, dhammacariyāsamacariyā seyyo”ti.",
  "mn97:17.6_0": "“Atthi kho,",
  "mn97:17.6_1": "dhanañjāni,",
  "mn97:17.6_2": "aññesaṁ hetukā dhammikā kammantā yehi sakkā puttadārañceva posetuṁ,",
  "mn97:17.6_3": "na ca pāpakammaṁ kātuṁ,",
  "mn97:17.6_4": "puññañca paṭipadaṁ paṭipajjituṁ.",
  "mn97:18.1_0": "Taṁ kiṁ maññasi,",
  "mn97:18.1_1": "dhanañjāni,",
  "mn97:18.1_2": "yo vā dāsakammakaraporisassa hetu adhammacārī visamacārī assa,",
  "mn97:18.1_3": "yo vā dāsakammakaraporisassa hetu dhammacārī samacārī assa;",
  "mn97:18.2_0": "katamaṁ seyyo”ti?",
  "mn97:18.3_0": "“Yo hi, bho sāriputta, dāsakammakaraporisassa hetu adhammacārī visamacārī assa, na taṁ seyyo;",
  "mn97:18.4_0": "yo ca kho, bho sāriputta, dāsakammakaraporisassa hetu dhammacārī samacārī assa, tadevettha seyyo.",
  "mn97:18.5_0": "Adhammacariyāvisamacariyāhi, bho sāriputta, dhammacariyāsamacariyā seyyo”ti.",
  "mn97:18.6_0": "“Atthi kho,",
  "mn97:18.6_1": "dhanañjāni,",
  "mn97:18.6_2": "aññesaṁ hetukā dhammikā kammantā,",
  "mn97:18.6_3": "yehi sakkā dāsakammakaraporise ceva posetuṁ,",
  "mn97:18.6_4": "na ca pāpakammaṁ kātuṁ,",
  "mn97:18.6_5": "puññañca paṭipadaṁ paṭipajjituṁ.",
  "mn97:19.1_0": "Taṁ kiṁ maññasi,",
  "mn97:19.1_1": "dhanañjāni,",
  "mn97:19.1_2": "yo vā mittāmaccānaṁ hetu adhammacārī visamacārī assa,",
  "mn97:19.1_3": "yo vā mittāmaccānaṁ hetu dhammacārī samacārī assa;",
  "mn97:19.2_0": "katamaṁ seyyo”ti?",
  "mn97:19.3_0": "“Yo hi, bho sāriputta, mittāmaccānaṁ hetu adhammacārī visamacārī assa, na taṁ seyyo;",
  "mn97:19.4_0": "yo ca kho, bho sāriputta, mittāmaccānaṁ hetu dhammacārī samacārī assa, tadevettha seyyo.",
  "mn97:19.5_0": "Adhammacariyāvisamacariyāhi, bho sāriputta, dhammacariyāsamacariyā seyyo”ti.",
  "mn97:19.6_0": "“Atthi kho,",
  "mn97:19.6_1": "dhanañjāni,",
  "mn97:19.6_2": "aññesaṁ hetukā dhammikā kammantā,",
  "mn97:19.6_3": "yehi sakkā mittāmaccānañceva mittāmaccakaraṇīyaṁ kātuṁ,",
  "mn97:19.6_4": "na ca pāpakammaṁ kātuṁ,",
  "mn97:19.6_5": "puññañca paṭipadaṁ paṭipajjituṁ.",
  "mn97:20.1_0": "Taṁ kiṁ maññasi,",
  "mn97:20.1_1": "dhanañjāni,",
  "mn97:20.1_2": "yo vā ñātisālohitānaṁ hetu adhammacārī visamacārī assa,",
  "mn97:20.1_3": "yo vā ñātisālohitānaṁ hetu dhammacārī samacārī assa;",
  "mn97:20.2_0": "katamaṁ seyyo”ti?",
  "mn97:20.3_0": "“Yo hi, bho sāriputta, ñātisālohitānaṁ hetu adhammacārī visamacārī assa, na taṁ seyyo;",
  "mn97:20.4_0": "yo ca kho, bho sāriputta, ñātisālohitānaṁ hetu dhammacārī samacārī assa, tadevettha seyyo.",
  "mn97:20.5_0": "Adhammacariyāvisamacariyāhi, bho sāriputta, dhammacariyāsamacariyā seyyo”ti.",
  "mn97:20.6_0": "“Atthi kho,",
  "mn97:20.6_1": "dhanañjāni,",
  "mn97:20.6_2": "aññesaṁ hetukā dhammikā kammantā,",
  "mn97:20.6_3": "yehi sakkā ñātisālohitānañceva ñātisālohitakaraṇīyaṁ kātuṁ,",
  "mn97:20.6_4": "na ca pāpakammaṁ kātuṁ,",
  "mn97:20.6_5": "puññañca paṭipadaṁ paṭipajjituṁ.",
  "mn97:21.1_0": "Taṁ kiṁ maññasi,",
  "mn97:21.1_1": "dhanañjāni,",
  "mn97:21.1_2": "yo vā atithīnaṁ hetu adhammacārī visamacārī assa,",
  "mn97:21.1_3": "yo vā atithīnaṁ hetu dhammacārī samacārī assa;",
  "mn97:21.2_0": "katamaṁ seyyo”ti?",
  "mn97:21.3_0": "“Yo hi, bho sāriputta, atithīnaṁ hetu adhammacārī visamacārī assa, na taṁ seyyo;",
  "mn97:21.4_0": "yo ca kho, bho sāriputta, atithīnaṁ hetu dhammacārī samacārī assa, tadevettha seyyo.",
  "mn97:21.5_0": "Adhammacariyāvisamacariyāhi, bho sāriputta, dhammacariyāsamacariyā seyyo”ti.",
  "mn97:21.6_0": "“Atthi kho,",
  "mn97:21.6_1": "dhanañjāni,",
  "mn97:21.6_2": "aññesaṁ hetukā dhammikā kammantā,",
  "mn97:21.6_3": "yehi sakkā atithīnañceva atithikaraṇīyaṁ kātuṁ,",
  "mn97:21.6_4": "na ca pāpakammaṁ kātuṁ,",
  "mn97:21.6_5": "puññañca paṭipadaṁ paṭipajjituṁ.",
  "mn97:22.1_0": "Taṁ kiṁ maññasi,",
  "mn97:22.1_1": "dhanañjāni,",
  "mn97:22.1_2": "yo vā pubbapetānaṁ hetu adhammacārī visamacārī assa,",
  "mn97:22.1_3": "yo vā pubbapetānaṁ hetu dhammacārī samacārī assa;",
  "mn97:22.2_0": "katamaṁ seyyo”ti?",
  "mn97:22.3_0": "“Yo hi, bho sāriputta, pubbapetānaṁ hetu adhammacārī visamacārī assa, na taṁ seyyo;",
  "mn97:22.4_0": "yo ca kho, bho sāriputta, pubbapetānaṁ hetu dhammacārī samacārī assa, tadevettha seyyo.",
  "mn97:22.5_0": "Adhammacariyāvisamacariyāhi, bho sāriputta, dhammacariyāsamacariyā seyyo”ti.",
  "mn97:22.6_0": "“Atthi kho,",
  "mn97:22.6_1": "dhanañjāni,",
  "mn97:22.6_2": "aññesaṁ hetukā dhammikā kammantā,",
  "mn97:22.6_3": "yehi sakkā pubbapetānañceva pubbapetakaraṇīyaṁ kātuṁ,",
  "mn97:22.6_4": "na ca pāpakammaṁ kātuṁ,",
  "mn97:22.6_5": "puññañca paṭipadaṁ paṭipajjituṁ.",
  "mn97:23.1_0": "Taṁ kiṁ maññasi,",
  "mn97:23.1_1": "dhanañjāni,",
  "mn97:23.1_2": "yo vā devatānaṁ hetu adhammacārī visamacārī assa,",
  "mn97:23.1_3": "yo vā devatānaṁ hetu dhammacārī samacārī assa;",
  "mn97:23.2_0": "katamaṁ seyyo”ti?",
  "mn97:23.3_0": "“Yo hi, bho sāriputta, devatānaṁ hetu adhammacārī visamacārī assa, na taṁ seyyo;",
  "mn97:23.4_0": "yo ca kho, bho sāriputta, devatānaṁ hetu dhammacārī samacārī assa, tadevettha seyyo.",
  "mn97:23.5_0": "Adhammacariyāvisamacariyāhi, bho sāriputta, dhammacariyāsamacariyā seyyo”ti.",
  "mn97:23.6_0": "“Atthi kho,",
  "mn97:23.6_1": "dhanañjāni,",
  "mn97:23.6_2": "aññesaṁ hetukā dhammikā kammantā,",
  "mn97:23.6_3": "yehi sakkā devatānañceva devatākaraṇīyaṁ kātuṁ,",
  "mn97:23.6_4": "na ca pāpakammaṁ kātuṁ,",
  "mn97:23.6_5": "puññañca paṭipadaṁ paṭipajjituṁ.",
  "mn97:24.1_0": "Taṁ kiṁ maññasi,",
  "mn97:24.1_1": "dhanañjāni,",
  "mn97:24.1_2": "yo vā rañño hetu adhammacārī visamacārī assa,",
  "mn97:24.1_3": "yo vā rañño hetu dhammacārī samacārī assa;",
  "mn97:24.2_0": "katamaṁ seyyo”ti?",
  "mn97:24.3_0": "“Yo hi, bho sāriputta, rañño hetu adhammacārī visamacārī assa, na taṁ seyyo;",
  "mn97:24.4_0": "yo ca kho, bho sāriputta, rañño hetu dhammacārī samacārī assa, tadevettha seyyo.",
  "mn97:24.5_0": "Adhammacariyāvisamacariyāhi, bho sāriputta, dhammacariyāsamacariyā seyyo”ti.",
  "mn97:24.6_0": "“Atthi kho,",
  "mn97:24.6_1": "dhanañjāni,",
  "mn97:24.6_2": "aññesaṁ hetukā dhammikā kammantā,",
  "mn97:24.6_3": "yehi sakkā rañño ceva rājakaraṇīyaṁ kātuṁ,",
  "mn97:24.6_4": "na ca pāpakammaṁ kātuṁ,",
  "mn97:24.6_5": "puññañca paṭipadaṁ paṭipajjituṁ.",
  "mn97:25.1_0": "Taṁ kiṁ maññasi,",
  "mn97:25.1_1": "dhanañjāni,",
  "mn97:25.1_2": "yo vā kāyassa pīṇanāhetu brūhanāhetu adhammacārī visamacārī assa,",
  "mn97:25.1_3": "yo vā kāyassa pīṇanāhetu brūhanāhetu dhammacārī samacārī assa;",
  "mn97:25.2_0": "katamaṁ seyyo”ti?",
  "mn97:25.3_0": "“Yo hi, bho sāriputta, kāyassa pīṇanāhetu brūhanāhetu adhammacārī visamacārī assa, na taṁ seyyo;",
  "mn97:25.4_0": "yo ca kho, bho sāriputta, kāyassa pīṇanāhetu brūhanāhetu dhammacārī samacārī assa, tadevettha seyyo.",
  "mn97:25.5_0": "Adhammacariyāvisamacariyāhi, bho sāriputta, dhammacariyāsamacariyā seyyo”ti.",
  "mn97:25.6_0": "“Atthi kho,",
  "mn97:25.6_1": "dhanañjāni,",
  "mn97:25.6_2": "aññesaṁ hetukā dhammikā kammantā,",
  "mn97:25.6_3": "yehi sakkā kāyañceva pīṇetuṁ brūhetuṁ,",
  "mn97:25.6_4": "na ca pāpakammaṁ kātuṁ,",
  "mn97:25.6_5": "puññañca paṭipadaṁ paṭipajjitun”ti.",
  "mn97:26.1_0": "Atha kho dhanañjāni brāhmaṇo āyasmato sāriputtassa bhāsitaṁ abhinanditvā anumoditvā uṭṭhāyāsanā pakkāmi.",
  "mn97:27.1_0": "Atha kho dhanañjāni brāhmaṇo aparena samayena ābādhiko ahosi dukkhito bāḷhagilāno.",
  "mn97:27.2_0": "Atha kho dhanañjāni brāhmaṇo aññataraṁ purisaṁ āmantesi:",
  "mn97:27.3_0": "“ehi tvaṁ,",
  "mn97:27.3_1": "ambho purisa,",
  "mn97:27.3_2": "yena bhagavā tenupasaṅkama;",
  "mn97:27.3_3": "upasaṅkamitvā mama vacanena bhagavato pāde sirasā vandāhi:",
  "mn97:27.4_0": "‘dhanañjāni, bhante, brāhmaṇo ābādhiko dukkhito bāḷhagilāno.",
  "mn97:27.5_0": "So bhagavato pāde sirasā vandatī’ti.",
  "mn97:27.6_0": "Yena cāyasmā sāriputto tenupasaṅkama;",
  "mn97:27.6_1": "upasaṅkamitvā mama vacanena āyasmato sāriputtassa pāde sirasā vandāhi:",
  "mn97:27.7_0": "‘dhanañjāni, bhante, brāhmaṇo ābādhiko dukkhito bāḷhagilāno.",
  "mn97:27.8_0": "So āyasmato sāriputtassa pāde sirasā vandatī’ti.",
  "mn97:27.9_0": "Evañca vadehi:",
  "mn97:27.10_0": "‘sādhu kira, bhante,",
  "mn97:27.10_1": "āyasmā sāriputto yena dhanañjānissa brāhmaṇassa nivesanaṁ tenupasaṅkamatu anukampaṁ upādāyā’”ti.",
  "mn97:27.11_0": "“Evaṁ,",
  "mn97:27.11_1": "bhante”ti kho so puriso dhanañjānissa brāhmaṇassa paṭissutvā yena bhagavā tenupasaṅkami;",
  "mn97:27.11_2": "upasaṅkamitvā bhagavantaṁ abhivādetvā ekamantaṁ nisīdi.",
  "mn97:27.11_3": "Ekamantaṁ nisinno kho so puriso bhagavantaṁ etadavoca:",
  "mn97:27.12_0": "“dhanañjāni, bhante, brāhmaṇo ābādhiko dukkhito bāḷhagilāno.",
  "mn97:27.13_0": "So bhagavato pāde sirasā vandatī”ti.",
  "mn97:27.14_0": "Yena cāyasmā sāriputto tenupasaṅkami;",
  "mn97:27.14_1": "upasaṅkamitvā āyasmantaṁ sāriputtaṁ abhivādetvā ekamantaṁ nisīdi.",
  "mn97:27.14_2": "Ekamantaṁ nisinno kho so puriso āyasmantaṁ sāriputtaṁ etadavoca:",
  "mn97:27.15_0": "“dhanañjāni, bhante, brāhmaṇo ābādhiko dukkhito bāḷhagilāno.",
  "mn97:27.16_0": "So āyasmato sāriputtassa pāde sirasā vandati, evañca vadeti:",
  "mn97:27.17_0": "‘sādhu kira, bhante,",
  "mn97:27.17_1": "āyasmā sāriputto yena dhanañjānissa brāhmaṇassa nivesanaṁ tenupasaṅkamatu anukampaṁ upādāyā’”ti.",
  "mn97:27.18_0": "Adhivāsesi kho āyasmā sāriputto tuṇhībhāvena.",
  "mn97:28.1_0": "Atha kho āyasmā sāriputto nivāsetvā pattacīvaramādāya yena dhanañjānissa brāhmaṇassa nivesanaṁ tenupasaṅkami;",
  "mn97:28.1_1": "upasaṅkamitvā paññatte āsane nisīdi.",
  "mn97:28.1_2": "Nisajja kho āyasmā sāriputto dhanañjāniṁ brāhmaṇaṁ etadavoca:",
  "mn97:28.2_0": "“kacci te,",
  "mn97:28.2_1": "dhanañjāni,",
  "mn97:28.2_2": "khamanīyaṁ,",
  "mn97:28.2_3": "kacci yāpanīyaṁ?",
  "mn97:28.2_4": "Kacci dukkhā vedanā paṭikkamanti,",
  "mn97:28.2_5": "no abhikkamanti?",
  "mn97:28.2_6": "Paṭikkamosānaṁ paññāyati,",
  "mn97:28.2_7": "no abhikkamo”ti?",
  "mn97:29.1_0": "“Na me,",
  "mn97:29.1_1": "bho sāriputta,",
  "mn97:29.1_2": "khamanīyaṁ na yāpanīyaṁ.",
  "mn97:29.1_3": "Bāḷhā me dukkhā vedanā abhikkamanti,",
  "mn97:29.1_4": "no paṭikkamanti.",
  "mn97:29.1_5": "Abhikkamosānaṁ paññāyati,",
  "mn97:29.1_6": "no paṭikkamo.",
  "mn97:29.2_0": "Seyyathāpi,",
  "mn97:29.2_1": "bho sāriputta,",
  "mn97:29.2_2": "balavā puriso tiṇhena sikharena muddhani abhimattheyya;",
  "mn97:29.2_3": "evameva kho,",
  "mn97:29.2_4": "bho sāriputta,",
  "mn97:29.2_5": "adhimattā vātā muddhani ca ūhananti.",
  "mn97:29.3_0": "Na me,",
  "mn97:29.3_1": "bho sāriputta,",
  "mn97:29.3_2": "khamanīyaṁ,",
  "mn97:29.3_3": "na yāpanīyaṁ.",
  "mn97:29.3_4": "Bāḷhā me dukkhā vedanā abhikkamanti,",
  "mn97:29.3_5": "no paṭikkamanti.",
  "mn97:29.3_6": "Abhikkamosānaṁ paññāyati,",
  "mn97:29.3_7": "no paṭikkamo.",
  "mn97:29.4_0": "Seyyathāpi,",
  "mn97:29.4_1": "bho sāriputta,",
  "mn97:29.4_2": "balavā puriso daḷhena varattakkhaṇḍena sīse sīsaveṭhaṁ dadeyya;",
  "mn97:29.4_3": "evameva kho,",
  "mn97:29.4_4": "bho sāriputta,",
  "mn97:29.4_5": "adhimattā sīse sīsavedanā.",
  "mn97:29.5_0": "Na me,",
  "mn97:29.5_1": "bho sāriputta,",
  "mn97:29.5_2": "khamanīyaṁ na yāpanīyaṁ.",
  "mn97:29.5_3": "Bāḷhā me dukkhā vedanā abhikkamanti,",
  "mn97:29.5_4": "no paṭikkamanti.",
  "mn97:29.5_5": "Abhikkamosānaṁ paññāyati,",
  "mn97:29.5_6": "no paṭikkamo.",
  "mn97:29.6_0": "Seyyathāpi,",
  "mn97:29.6_1": "bho sāriputta,",
  "mn97:29.6_2": "dakkho goghātako vā goghātakantevāsī vā tiṇhena govikantanena kucchiṁ parikanteyya;",
  "mn97:29.6_3": "evameva kho,",
  "mn97:29.6_4": "bho sāriputta,",
  "mn97:29.6_5": "adhimattā vātā kucchiṁ parikantanti.",
  "mn97:29.7_0": "Na me,",
  "mn97:29.7_1": "bho sāriputta,",
  "mn97:29.7_2": "khamanīyaṁ,",
  "mn97:29.7_3": "na yāpanīyaṁ.",
  "mn97:29.7_4": "Bāḷhā me dukkhā vedanā abhikkamanti,",
  "mn97:29.7_5": "no paṭikkamanti.",
  "mn97:29.7_6": "Abhikkamosānaṁ paññāyati,",
  "mn97:29.7_7": "no paṭikkamo.",
  "mn97:29.8_0": "Seyyathāpi,",
  "mn97:29.8_1": "bho sāriputta,",
  "mn97:29.8_2": "dve balavanto purisā dubbalataraṁ purisaṁ nānābāhāsu gahetvā aṅgārakāsuyā santāpeyyuṁ samparitāpeyyuṁ;",
  "mn97:29.8_3": "evameva kho,",
  "mn97:29.8_4": "bho sāriputta,",
  "mn97:29.8_5": "adhimatto kāyasmiṁ ḍāho.",
  "mn97:29.9_0": "Na me,",
  "mn97:29.9_1": "bho sāriputta,",
  "mn97:29.9_2": "khamanīyaṁ na yāpanīyaṁ.",
  "mn97:29.9_3": "Bāḷhā me dukkhā vedanā abhikkamanti,",
  "mn97:29.9_4": "no paṭikkamanti.",
  "mn97:29.9_5": "Abhikkamosānaṁ paññāyati,",
  "mn97:29.9_6": "no paṭikkamo”ti.",
  "mn97:30.1_0": "“Taṁ kiṁ maññasi, dhanañjāni, katamaṁ seyyo—",
  "mn97:30.2_0": "nirayo vā tiracchānayoni vā”ti?",
  "mn97:30.3_0": "“Nirayā, bho sāriputta, tiracchānayoni seyyo”ti.",
  "mn97:30.4_0": "“Taṁ kiṁ maññasi, dhanañjāni, katamaṁ seyyo—",
  "mn97:30.5_0": "tiracchānayoni vā pettivisayo vā”ti?",
  "mn97:30.6_0": "“Tiracchānayoniyā, bho sāriputta, pettivisayo seyyo”ti.",
  "mn97:30.7_0": "“Taṁ kiṁ maññasi, dhanañjāni, katamaṁ seyyo—",
  "mn97:30.8_0": "pettivisayo vā manussā vā”ti?",
  "mn97:30.9_0": "“Pettivisayā, bho sāriputta, manussā seyyo”ti.",
  "mn97:30.10_0": "“Taṁ kiṁ maññasi, dhanañjāni, katamaṁ seyyo—",
  "mn97:30.11_0": "manussā vā cātumahārājikā vā devā”ti?",
  "mn97:30.12_0": "“Manussehi, bho sāriputta, cātumahārājikā devā seyyo”ti.",
  "mn97:30.13_0": "“Taṁ kiṁ maññasi, dhanañjāni, katamaṁ seyyo—",
  "mn97:30.14_0": "cātumahārājikā vā devā tāvatiṁsā vā devā”ti?",
  "mn97:30.15_0": "“Cātumahārājikehi, bho sāriputta, devehi tāvatiṁsā devā seyyo”ti.",
  "mn97:30.16_0": "“Taṁ kiṁ maññasi, dhanañjāni, katamaṁ seyyo—",
  "mn97:30.17_0": "tāvatiṁsā vā devā yāmā vā devā”ti?",
  "mn97:30.18_0": "“Tāvatiṁsehi, bho sāriputta, devehi yāmā devā seyyo”ti.",
  "mn97:30.19_0": "“Taṁ kiṁ maññasi, dhanañjāni, katamaṁ seyyo—",
  "mn97:30.20_0": "yāmā vā devā tusitā vā devā”ti?",
  "mn97:30.21_0": "“Yāmehi, bho sāriputta, devehi tusitā devā seyyo”ti.",
  "mn97:30.22_0": "“Taṁ kiṁ maññasi, dhanañjāni, katamaṁ seyyo—",
  "mn97:30.23_0": "tusitā vā devā nimmānaratī vā devā”ti?",
  "mn97:30.24_0": "“Tusitehi, bho sāriputta, devehi nimmānaratī devā seyyo”ti.",
  "mn97:30.25_0": "“Taṁ kiṁ maññasi, dhanañjāni, katamaṁ seyyo—",
  "mn97:30.26_0": "nimmānaratī vā devā paranimmitavasavattī vā devā”ti?",
  "mn97:30.27_0": "“Nimmānaratīhi, bho sāriputta, devehi paranimmitavasavattī devā seyyo”ti.",
  "mn97:31.1_0": "“Taṁ kiṁ maññasi, dhanañjāni, katamaṁ seyyo",
  "mn97:31.2_0": "paranimmitavasavattī vā devā brahmaloko vā”ti?",
  "mn97:31.3_0": "“‘Brahmaloko’ti—bhavaṁ sāriputto āha;",
  "mn97:31.4_0": "‘brahmaloko’ti—bhavaṁ sāriputto āhā”ti.",
  "mn97:31.5_0": "Atha kho āyasmato sāriputtassa etadahosi:",
  "mn97:31.6_0": "“ime kho brāhmaṇā brahmalokādhimuttā.",
  "mn97:31.7_0": "Yannūnāhaṁ dhanañjānissa brāhmaṇassa brahmānaṁ sahabyatāya maggaṁ deseyyan”ti.",
  "mn97:31.8_0": "“Brahmānaṁ te, dhanañjāni, sahabyatāya maggaṁ desessāmi;",
  "mn97:31.9_0": "taṁ suṇāhi, sādhukaṁ manasi karohi, bhāsissāmī”ti.",
  "mn97:31.10_0": "“Evaṁ, bho”ti kho dhanañjāni brāhmaṇo āyasmato sāriputtassa paccassosi.",
  "mn97:31.11_0": "Āyasmā sāriputto etadavoca:",
  "mn97:32.1_0": "“katamo ca, dhanañjāni, brahmānaṁ sahabyatāya maggo?",
  "mn97:32.2_0": "Idha,",
  "mn97:32.2_1": "dhanañjāni,",
  "mn97:32.2_2": "bhikkhu mettāsahagatena cetasā ekaṁ disaṁ pharitvā viharati,",
  "mn97:32.2_3": "tathā dutiyaṁ,",
  "mn97:32.2_4": "tathā tatiyaṁ,",
  "mn97:32.2_5": "tathā catutthaṁ;",
  "mn97:32.2_6": "iti uddhamadho tiriyaṁ sabbadhi sabbattatāya sabbāvantaṁ lokaṁ mettāsahagatena cetasā vipulena mahaggatena",
  "mn97:32.2_7": "appamāṇena averena abyābajjhena pharitvā viharati.",
  "mn97:32.3_0": "Ayaṁ kho, dhanañjāni, brahmānaṁ sahabyatāya maggo.",
  "mn97:33-35.1_0": "Puna caparaṁ, dhanañjāni, bhikkhu karuṇāsahagatena cetasā …pe…",
  "mn97:33-35.2_0": "muditāsahagatena cetasā …",
  "mn97:33-35.3_0": "upekkhāsahagatena cetasā ekaṁ disaṁ pharitvā viharati,",
  "mn97:33-35.3_1": "tathā dutiyaṁ,",
  "mn97:33-35.3_2": "tathā tatiyaṁ,",
  "mn97:33-35.3_3": "tathā catutthaṁ;",
  "mn97:33-35.3_4": "iti uddhamadho tiriyaṁ sabbadhi sabbattatāya sabbāvantaṁ lokaṁ upekkhāsahagatena cetasā vipulena mahaggatena",
  "mn97:33-35.3_5": "appamāṇena averena abyābajjhena pharitvā viharati.",
  "mn97:33-35.4_0": "Ayaṁ kho, dhanañjāni, brahmānaṁ sahabyatāya maggo”ti.",
  "mn97:36.1_0": "“Tena hi, bho sāriputta, mama vacanena bhagavato pāde sirasā vandāhi:",
  "mn97:36.2_0": "‘dhanañjāni, bhante, brāhmaṇo ābādhiko dukkhito bāḷhagilāno.",
  "mn97:36.3_0": "So bhagavato pāde sirasā vandatī’”ti.",
  "mn97:36.4_0": "Atha kho āyasmā sāriputto dhanañjāniṁ brāhmaṇaṁ sati uttarikaraṇīye hīne brahmaloke patiṭṭhāpetvā uṭṭhāyāsanā pakkāmi.",
  "mn97:36.5_0": "Atha kho dhanañjāni brāhmaṇo acirapakkante āyasmante sāriputte kālamakāsi, brahmalokañca upapajji.",
  "mn97:37.1_0": "Atha kho bhagavā bhikkhū āmantesi:",
  "mn97:37.2_0": "“eso,",
  "mn97:37.2_1": "bhikkhave,",
  "mn97:37.2_2": "sāriputto dhanañjāniṁ brāhmaṇaṁ sati uttarikaraṇīye hīne brahmaloke patiṭṭhāpetvā uṭṭhāyāsanā pakkanto”ti.",
  "mn97:38.1_0": "Atha kho āyasmā sāriputto yena bhagavā tenupasaṅkami,",
  "mn97:38.1_1": "upasaṅkamitvā bhagavantaṁ abhivādetvā ekamantaṁ nisīdi,",
  "mn97:38.1_2": "ekamantaṁ nisinno kho āyasmā sāriputto bhagavantaṁ etadavoca:",
  "mn97:38.2_0": "“dhanañjāni, bhante, brāhmaṇo ābādhiko dukkhito bāḷhagilāno,",
  "mn97:38.3_0": "so bhagavato pāde sirasā vandatī”ti.",
  "mn97:38.4_0": "“Kiṁ pana tvaṁ,",
  "mn97:38.4_1": "sāriputta,",
  "mn97:38.4_2": "dhanañjāniṁ brāhmaṇaṁ sati uttarikaraṇīye hīne brahmaloke patiṭṭhāpetvā uṭṭhāyāsanā pakkanto”ti?",
  "mn97:38.5_0": "“Mayhaṁ kho, bhante, evaṁ ahosi:",
  "mn97:38.6_0": "‘ime kho brāhmaṇā brahmalokādhimuttā,",
  "mn97:38.6_1": "yannūnāhaṁ dhanañjānissa brāhmaṇassa brahmānaṁ sahabyatāya maggaṁ deseyyan’”ti.",
  "mn97:38.7_0": "“Kālaṅkato ca, sāriputta, dhanañjāni brāhmaṇo, brahmalokañca upapanno”ti.",
  "mn97:38.8_0": "Dhanañjānisuttaṁ niṭṭhitaṁ sattamaṁ."
}