{
  "atk-s0501a4:0_0": "4. Kumārapañhavaṇṇanā",
  "atk-s0501a4:1_0": "Aṭṭhuppatti",
  "atk-s0501a4:2_0": "Idāni ekaṁ nāma kinti evamādīnaṁ kumārapañhānaṁ atthavaṇṇanākkamo anuppatto.",
  "atk-s0501a4:2_1": "Tesaṁ aṭṭhuppattiṁ idha nikkhepappayojanañca vatvā vaṇṇanaṁ karissāma –",
  "atk-s0501a4:3_0": "Aṭṭhuppatti tāva nesaṁ sopāko nāma bhagavato mahāsāvako ahosi.",
  "atk-s0501a4:3_1": "Tenāyasmatā jātiyā sattavasseneva aññā ārādhitā,",
  "atk-s0501a4:3_2": "tassa bhagavā pañhabyākaraṇena upasampadaṁ anuññātukāmo attanā adhippetatthānaṁ pañhānaṁ byākaraṇasamatthataṁ passanto ‘‘ekaṁ nāma ki’’nti evamādinā pañhe pucchi. So byākāsi.",
  "atk-s0501a4:3_3": "Tena ca byākaraṇena bhagavato cittaṁ ārādhesi.",
  "atk-s0501a4:3_4": "Sāva tassāyasmato upasampadā ahosi.",
  "atk-s0501a4:4_0": "Ayaṁ tesaṁ aṭṭhuppatti.",
  "atk-s0501a4:5_0": "Nikkhepappayojanaṁ",
  "atk-s0501a4:6_0": "Yasmā pana saraṇagamanehi buddhadhammasaṅghānussativasena cittabhāvanā, sikkhāpadehi sīlabhāvanā,",
  "atk-s0501a4:6_1": "dvattiṁsākārena ca kāyabhāvanā pakāsitā,",
  "atk-s0501a4:6_2": "tasmā idāni nānappakārato paññābhāvanāmukhadassanatthaṁ ime pañhabyākaraṇā idha nikkhittā.",
  "atk-s0501a4:6_3": "Yasmā vā sīlapadaṭṭhāno samādhi, samādhipadaṭṭhānā ca paññā;",
  "atk-s0501a4:6_4": "yathāha – ‘‘sīle patiṭṭhāya naro sapañño,",
  "atk-s0501a4:6_5": "cittaṁ paññañca bhāvaya’’nti (saṁ. ni. 1.23, 192),",
  "atk-s0501a4:6_6": "tasmā sikkhāpadehi sīlaṁ dvattiṁsākārena taṁgocaraṁ samādhiñca dassetvā samāhitacittassa nānādhammaparikkhārāya paññāya pabhedadassanatthaṁ idha nikkhittātipi viññātabbā.",
  "atk-s0501a4:7_0": "Idaṁ tesaṁ idha nikkhepappayojanaṁ.",
  "atk-s0501a4:8_0": "Pañhavaṇṇanā",
  "atk-s0501a4:9_0": "Ekaṁ nāma kintipañhavaṇṇanā",
  "atk-s0501a4:10_0": "Idāni tesaṁ atthavaṇṇanā hoti – ekaṁ nāma kinti bhagavā yasmiṁ ekadhammasmiṁ bhikkhu sammā nibbindamāno anupubbena dukkhassantakaro hoti,",
  "atk-s0501a4:10_1": "yasmiṁ cāyamāyasmā nibbindamāno anupubbena dukkhassantamakāsi,",
  "atk-s0501a4:10_2": "taṁ dhammaṁ sandhāya pañhaṁ pucchati.",
  "atk-s0501a4:10_3": "‘‘Sabbe sattā āhāraṭṭhitikā’’ti thero puggalādhiṭṭhānāya desanāya vissajjeti. ‘‘Katamā ca, bhikkhave, sammāsati? Idha, bhikkhave,",
  "atk-s0501a4:10_4": "bhikkhu kāye kāyānupassī viharatī’’ti (saṁ. ni.",
  "atk-s0501a4:10_5": "5.8) evamādīni cettha suttāni evaṁ vissajjanayuttisambhave sādhakāni.",
  "atk-s0501a4:10_6": "Ettha yenāhārena sabbe sattā ‘‘āhāraṭṭhitikā’’ti vuccanti,",
  "atk-s0501a4:10_7": "so āhāro taṁ vā nesaṁ āhāraṭṭhitikattaṁ ‘‘ekaṁ nāma ki’’nti puṭṭhena therena niddiṭṭhanti veditabbaṁ.",
  "atk-s0501a4:10_8": "Tañhi bhagavatā idha ekanti adhippetaṁ,",
  "atk-s0501a4:10_9": "na tu sāsane loke vā aññaṁ ekaṁ nāma natthīti ñāpetuṁ vuttaṁ. Vuttañhetaṁ bhagavatā –",
  "atk-s0501a4:11_0": "‘‘Ekadhamme, bhikkhave,",
  "atk-s0501a4:11_1": "bhikkhu sammā nibbindamāno sammā virajjamāno sammā vimuccamāno sammā pariyantadassāvī sammattaṁ abhisamecca diṭṭheva dhamme dukkhassantakaro hoti. Katamasmiṁ ekadhamme? Sabbe sattā āhāraṭṭhitikā. Imasmiṁ kho, bhikkhave,",
  "atk-s0501a4:11_2": "ekadhamme bhikkhu sammā nibbindamāno…pe… dukkhassantakaro hoti.",
  "atk-s0501a4:11_3": "‘Eko pañho eko uddeso ekaṁ veyyākaraṇa’nti iti yaṁ taṁ vuttaṁ,",
  "atk-s0501a4:11_4": "idametaṁ paṭicca vutta’’nti (a. ni. 10.27).",
  "atk-s0501a4:12_0": "Āhāraṭṭhitikāti cettha yathā ‘‘atthi, bhikkhave, subhanimittaṁ.",
  "atk-s0501a4:12_1": "Tattha ayoniso manasikārabahulīkāro,",
  "atk-s0501a4:12_2": "ayamāhāro anuppannassa vā kāmacchandassa uppādāyā’’ti evamādīsu (saṁ. ni.",
  "atk-s0501a4:12_3": "5.232) paccayo āhāroti vuccati,",
  "atk-s0501a4:12_4": "evaṁ paccayaṁ āhārasaddena gahetvā paccayaṭṭhitikā ‘‘āhāraṭṭhitikā’’ti vuttā.",
  "atk-s0501a4:12_5": "Cattāro pana āhāre sandhāya – ‘‘āhāraṭṭhitikā’’ti vuccamāne ‘‘asaññasattā devā ahetukā anāhārā aphassakā avedanakā’’ti vacanato (vibha.",
  "atk-s0501a4:12_6": "1017) ‘‘sabbe’’ti vacanamayuttaṁ bhaveyya.",
  "atk-s0501a4:13_0": "Tattha siyā – evampi vuccamāne ‘‘katame dhammā sapaccayā?",
  "atk-s0501a4:13_1": "Pañcakkhandhā – rūpakkhandho…pe… viññāṇakkhandho’’ti (dha. sa.",
  "atk-s0501a4:13_2": "1089) vacanato khandhānaṁyeva paccayaṭṭhitikattaṁ yuttaṁ,",
  "atk-s0501a4:13_3": "sattānantu ayuttamevetaṁ vacanaṁ bhaveyyāti.",
  "atk-s0501a4:13_4": "Na kho panetaṁ evaṁ daṭṭhabbaṁ. Kasmā ?",
  "atk-s0501a4:13_5": "Sattesu khandhopacārasiddhito.",
  "atk-s0501a4:13_6": "Sattesu hi khandhopacāro siddho. Kasmā?",
  "atk-s0501a4:13_7": "Khandhe upādāya paññāpetabbato. Kathaṁ? Gehe gāmopacāro viya.",
  "atk-s0501a4:13_8": "Seyyathāpi hi gehāni upādāya paññāpetabbattā gāmassa ekasmimpi dvīsu tīsupi vā gehesu daḍḍhesu ‘‘gāmo daḍḍho’’ti evaṁ gehe gāmopacāro siddho,",
  "atk-s0501a4:13_9": "evameva khandhesu paccayaṭṭhena āhāraṭṭhitikesu ‘‘sattā āhāraṭṭhitikā’’ti ayaṁ upacāro siddhoti veditabbo.",
  "atk-s0501a4:13_10": "Paramatthato ca khandhesu jāyamānesu jīyamānesu mīyamānesu ca ‘‘khaṇe khaṇe tvaṁ bhikkhu jāyase ca jīyase ca mīyase cā’’ti vadatā bhagavatā tesu sattesu khandhopacāro siddhoti dassito evāti veditabbo.",
  "atk-s0501a4:13_11": "Yato yena paccayākhyena āhārena sabbe sattā tiṭṭhanti,",
  "atk-s0501a4:13_12": "so āhāro taṁ vā nesaṁ āhāraṭṭhitikattaṁ ekanti veditabbaṁ.",
  "atk-s0501a4:13_13": "Āhāro hi āhāraṭṭhitikattaṁ vā aniccatākāraṇato nibbidāṭṭhānaṁ hoti.",
  "atk-s0501a4:13_14": "Atha tesu sabbasattasaññitesu saṅkhāresu aniccatādassanena nibbindamāno anupubbena dukkhassantakaro hoti, paramatthavisuddhiṁ pāpuṇāti. Yathāha –",
  "atk-s0501a4:14_0": "‘‘Sabbe saṅkhārā aniccāti, yadā paññāya passati;",
  "atk-s0501a4:15_0": "Atha nibbindati dukkhe, esa maggo visuddhiyā’’ti. (dha. pa. 277);",
  "atk-s0501a4:16_0": "Ettha ca ‘‘ekaṁ nāma ki’’nti ca ‘‘kihā’’ti ca duvidho pāṭho,",
  "atk-s0501a4:16_1": "tattha sīhaḷānaṁ kihāti pāṭho.",
  "atk-s0501a4:16_2": "Te hi ‘‘ki’’nti vattabbe ‘‘kihā’’ti vadanti.",
  "atk-s0501a4:16_3": "Keci bhaṇanti ‘‘ha-iti nipāto,",
  "atk-s0501a4:16_4": "theriyānampi ayameva pāṭho’’ti ubhayathāpi pana ekova attho. Yathā ruccati, tathā paṭhitabbaṁ.",
  "atk-s0501a4:16_5": "Yathā pana ‘‘sukhena phuṭṭho atha vā dukhena (dha. pa. 83),",
  "atk-s0501a4:16_6": "dukkhaṁ domanassaṁ paṭisaṁvedetī’’ti evamādīsu katthaci dukhanti ca katthaci dukkhanti ca vuccati, evaṁ katthaci ekanti, katthaci ekkanti vuccati.",
  "atk-s0501a4:16_7": "Idha pana ekaṁ nāmāti ayameva pāṭho.",
  "atk-s0501a4:17_0": "Dve nāma kintipañhavaṇṇanā",
  "atk-s0501a4:18_0": "Evaṁ iminā pañhabyākaraṇena āraddhacitto satthā purimanayeneva uttariṁ pañhaṁ pucchati dve nāma kinti?",
  "atk-s0501a4:18_1": "Thero dveti paccanubhāsitvā ‘‘nāmañca rūpañcā’’ti dhammādhiṭṭhānāya desanāya vissajjeti.",
  "atk-s0501a4:18_2": "Tattha ārammaṇābhimukhaṁ namanato,",
  "atk-s0501a4:18_3": "cittassa ca natihetuto sabbampi arūpaṁ ‘‘nāma’’nti vuccati.",
  "atk-s0501a4:18_4": "Idha pana nibbidāhetuttā sāsavadhammameva adhippetaṁ ruppanaṭṭhena cattāro ca mahābhūtā,",
  "atk-s0501a4:18_5": "sabbañca tadupādāya pavattamānaṁ rūpaṁ ‘‘rūpa’’nti vuccati, taṁ sabbampi idhādhippetaṁ.",
  "atk-s0501a4:18_6": "Adhippāyavaseneva cettha ‘‘dve nāma nāmañca rūpañcā’’ti vuttaṁ, na aññesaṁ dvinnamabhāvato. Yathāha –",
  "atk-s0501a4:19_0": "‘‘Dvīsu , bhikkhave,",
  "atk-s0501a4:19_1": "dhammesu bhikkhu sammā nibbindamāno…pe… dukkhassantakaro hoti. Katamesu dvīsu? Nāme ca rūpe ca. Imesu kho, bhikkhave,",
  "atk-s0501a4:19_2": "dvīsu dhammesu bhikkhu sammā nibbindamāno…pe… dukkhassantakaro hoti. ‘Dve pañhā, dve uddesā,",
  "atk-s0501a4:19_3": "dve veyyākaraṇānī’ti iti yaṁ taṁ vuttaṁ,",
  "atk-s0501a4:19_4": "idametaṁ paṭicca vutta’’nti (a. ni. 10.27).",
  "atk-s0501a4:20_0": "Ettha ca nāmarūpamattadassanena attadiṭṭhiṁ pahāya anattānupassanāmukheneva nibbindamāno anupubbena dukkhassantakaro hoti,",
  "atk-s0501a4:20_1": "paramatthavisuddhiṁ pāpuṇātīti veditabbo. Yathāha –",
  "atk-s0501a4:21_0": "‘‘Sabbe dhammā anattāti, yadā paññāya passati;",
  "atk-s0501a4:22_0": "Atha nibbindati dukkhe, esa maggo visuddhiyā’’ti. (dha. pa. 279);",
  "atk-s0501a4:23_0": "Tīṇi nāma kintipañhavaṇṇanā",
  "atk-s0501a4:24_0": "Idāni imināpi pañhabyākaraṇena āraddhacitto satthā purimanayeneva uttariṁ pañhaṁ pucchati tīṇi nāma kinti?",
  "atk-s0501a4:24_1": "Thero tīṇīti paccanubhāsitvā puna byākaritabbassa atthassa liṅgānurūpaṁ saṅkhyaṁ dassento ‘‘tisso vedanā’’ti vissajjeti.",
  "atk-s0501a4:24_2": "Atha vā ‘‘yā bhagavatā ‘tisso vedanā’ti vuttā,",
  "atk-s0501a4:24_3": "imāsamatthamahaṁ tīṇīti paccemī’’ti dassento āhāti evampettha attho veditabbo.",
  "atk-s0501a4:24_4": "Anekamukhā hi desanā paṭisambhidāpabhedena desanāvilāsappattānaṁ.",
  "atk-s0501a4:24_5": "Keci panāhu ‘‘tīṇīti adhikapadamida’’nti.",
  "atk-s0501a4:24_6": "Purimanayeneva cettha ‘‘tisso vedanā’’ti vuttaṁ, na aññesaṁ tiṇṇamabhāvato. Yathāha –",
  "atk-s0501a4:25_0": "‘‘Tīsu, bhikkhave,",
  "atk-s0501a4:25_1": "dhammesu bhikkhu sammā nibbindamāno…pe… dukkhassantakaro hoti. Katamesu tīsu? Tīsu vedanāsu. Imesu kho, bhikkhave,",
  "atk-s0501a4:25_2": "tīsu dhammesu bhikkhu sammā nibbindamāno…pe… dukkhassantakaro hoti. ‘Tayo pañhā, tayo uddesā,",
  "atk-s0501a4:25_3": "tīṇi veyyākaraṇānī’ti iti yaṁ taṁ vuttaṁ ,",
  "atk-s0501a4:25_4": "idametaṁ paṭicca vutta’’nti (a. ni. 10.27).",
  "atk-s0501a4:26_0": "Ettha ca ‘‘yaṁkiñci vedayitaṁ,",
  "atk-s0501a4:26_1": "sabbaṁ taṁ dukkhasminti vadāmī’’ti (saṁ. ni. 4.259) vuttasuttānusārena vā. –",
  "atk-s0501a4:27_0": "‘‘Yo sukhaṁ dukkhato adda, dukkhamaddakkhi sallato;",
  "atk-s0501a4:28_0": "Adukkhamasukhaṁ santaṁ, addakkhi naṁ aniccato’’ti. (itivu. 53) –",
  "atk-s0501a4:29_0": "Evaṁ dukkhadukkhatāvipariṇāmadukkhatāsaṅkhāradukkhatānusārena vā tissannaṁ vedanānaṁ dukkhabhāvadassanena sukhasaññaṁ pahāya dukkhānupassanāmukhena nibbindamāno anupubbena dukkhassantakaro hoti,",
  "atk-s0501a4:29_1": "paramatthavisuddhiṁ pāpuṇātīti veditabbo. Yathāha –",
  "atk-s0501a4:30_0": "‘‘Sabbe saṅkhārā dukkhāti, yadā paññāya passati;",
  "atk-s0501a4:31_0": "Atha nibbindati dukkhe, esa maggo visuddhiyā’’ti. (dha. pa. 278);",
  "atk-s0501a4:32_0": "Cattāri nāma kintipañhavaṇṇanā",
  "atk-s0501a4:33_0": "Evaṁ imināpi pañhabyākaraṇena āraddhacitto satthā purimanayeneva uttariṁ pañhaṁ pucchati cattāri nāma kinti?",
  "atk-s0501a4:33_1": "Tattha imassa pañhassa byākaraṇapakkhe katthaci purimanayeneva cattāro āhārā adhippetā. Yathāha –",
  "atk-s0501a4:34_0": "‘‘Catūsu , bhikkhave,",
  "atk-s0501a4:34_1": "dhammesu bhikkhu sammā nibbindamāno…pe… dukkhassantakaro hoti. Katamesu catūsu? Catūsu āhāresu. Imesu kho, bhikkhave,",
  "atk-s0501a4:34_2": "catūsu dhammesu bhikkhu sammā nibbindamāno…pe… dukkhassantakaro hoti.",
  "atk-s0501a4:34_3": "‘Cattāro pañhā cattāro uddesā cattāri veyyākaraṇānī’ti iti yaṁ taṁ vuttaṁ,",
  "atk-s0501a4:34_4": "idametaṁ paṭicca vutta’’nti (a. ni. 10.27).",
  "atk-s0501a4:35_0": "Katthaci yesu subhāvitacitto anupubbena dukkhassantakaro hoti, tāni cattāri satipaṭṭhānāni. Yathāha kajaṅgalā bhikkhunī –",
  "atk-s0501a4:36_0": "‘‘Catūsu, āvuso,",
  "atk-s0501a4:36_1": "dhammesu bhikkhu sammā subhāvitacitto sammā pariyantadassāvī sammattaṁ abhisamecca diṭṭheva dhamme dukkhassantakaro hoti. Katamesu catūsu? Catūsu satipaṭṭhānesu. Imesu kho, āvuso,",
  "atk-s0501a4:36_2": "catūsu dhammesu bhikkhu sammā subhāvitacitto…pe… dukkhassantakaro hoti.",
  "atk-s0501a4:36_3": "‘Cattāro pañhā cattāro uddesā cattāri veyyākaraṇānī’ti iti yaṁ taṁ vuttaṁ bhagavatā,",
  "atk-s0501a4:36_4": "idametaṁ paṭicca vutta’’nti (a. ni. 10.28).",
  "atk-s0501a4:37_0": "Idha pana yesaṁ catunnaṁ anubodhappaṭivedhato bhavataṇhāchedo hoti,",
  "atk-s0501a4:37_1": "yasmā tāni cattāri ariyasaccāni adhippetāni.",
  "atk-s0501a4:37_2": "Yasmā vā iminā pariyāyena byākataṁ subyākatameva hoti,",
  "atk-s0501a4:37_3": "tasmā thero cattārīti paccanubhāsitvā ‘‘ariyasaccānī’’ti vissajjeti.",
  "atk-s0501a4:37_4": "Tattha cattārīti gaṇanaparicchedo.",
  "atk-s0501a4:37_5": "Ariyasaccānīti ariyāni saccāni,",
  "atk-s0501a4:37_6": "avitathāni avisaṁvādakānīti attho. Yathāha –",
  "atk-s0501a4:38_0": "‘‘Imāni kho, bhikkhave,",
  "atk-s0501a4:38_1": "cattāri ariyasaccāni tathāni avitathāni anaññathāni,",
  "atk-s0501a4:38_2": "tasmā ariyasaccānīti vuccantī’’ti (saṁ. ni. 5.1097).",
  "atk-s0501a4:39_0": "Yasmā vā sadevakena lokena araṇīyato abhigamanīyatoti vuttaṁ hoti,",
  "atk-s0501a4:39_1": "vāyamitabbaṭṭhānasaññite aye vā iriyanato, anaye vā na iriyanato,",
  "atk-s0501a4:39_2": "sattatiṁsabodhipakkhiyaariyadhammasamāyogato vā ariyasammatā buddhapaccekabuddhabuddhasāvakā etāni paṭivijjhanti,",
  "atk-s0501a4:39_3": "tasmāpi ‘‘ariyasaccānī’’ti vuccanti. Yathāha –",
  "atk-s0501a4:40_0": "‘‘Cattārimāni , bhikkhave, ariyasaccāni…pe… imāni kho, bhikkhave, cattāri ariyasaccāni, ariyā imāni paṭivijjhanti,",
  "atk-s0501a4:40_1": "tasmā ariyasaccānīti vuccantī’’ti.",
  "atk-s0501a4:41_0": "Apica ariyassa bhagavato saccānītipi ariyasaccāni. Yathāha –",
  "atk-s0501a4:42_0": "‘‘Sadevake,",
  "atk-s0501a4:42_1": "bhikkhave…pe… sadevamanussāya tathāgato ariyo,",
  "atk-s0501a4:42_2": "tasmā ariyasaccānīti vuccantī’’ti (saṁ. ni. 5.1098).",
  "atk-s0501a4:43_0": "Atha vā etesaṁ abhisambuddhattā ariyabhāvasiddhitopi ariyasaccāni. Yathāha –",
  "atk-s0501a4:44_0": "‘‘Imesaṁ kho, bhikkhave,",
  "atk-s0501a4:44_1": "catunnaṁ ariyasaccānaṁ yathābhūtaṁ abhisambuddhattā tathāgato arahaṁ sammāsambuddhoti vuccatī’’ti (saṁ. ni. 5.1093).",
  "atk-s0501a4:45_0": "Ayametesaṁ padattho.",
  "atk-s0501a4:45_1": "Etesaṁ pana ariyasaccānaṁ anubodhappaṭivedhato bhavataṇhāchedo hoti. Yathāha –",
  "atk-s0501a4:46_0": "‘‘Tayidaṁ , bhikkhave,",
  "atk-s0501a4:46_1": "dukkhaṁ ariyasaccaṁ anubuddhaṁ paṭividdhaṁ…pe… dukkhanirodhagāminipaṭipadā ariyasaccaṁ anubuddhaṁ paṭividdhaṁ, ucchinnā bhavataṇhā, khīṇā bhavanetti,",
  "atk-s0501a4:46_2": "natthi dāni punabbhavo’’ti (saṁ. ni. 5.1091).",
  "atk-s0501a4:47_0": "Pañca nāma kintipañhavaṇṇanā",
  "atk-s0501a4:48_0": "Imināpi pañhabyākaraṇena āraddhacitto satthā purimanayeneva uttariṁ pañhaṁ pucchati pañca nāma kinti?",
  "atk-s0501a4:48_1": "Thero pañcāti paccanubhāsitvā ‘‘upādānakkhandhā’’ti vissajjeti.",
  "atk-s0501a4:48_2": "Tattha pañcāti gaṇanaparicchedo.",
  "atk-s0501a4:48_3": "Upādānajanitā upādānajanakā vā khandhā upādānakkhandhā. Yaṁkiñci rūpaṁ, vedanā, saññā, saṅkhārā, viññāṇañca sāsavā upādāniyā, etesametaṁ adhivacanaṁ.",
  "atk-s0501a4:48_4": "Pubbanayeneva cettha ‘‘pañcupādānakkhandhā’’ti vuttaṁ, na aññesaṁ pañcannamabhāvato. Yathāha –",
  "atk-s0501a4:49_0": "‘‘Pañcasu, bhikkhave,",
  "atk-s0501a4:49_1": "dhammesu bhikkhu sammā nibbindamāno…pe… dukkhassantakaro hoti. Katamesu pañcasu? Pañcasu upādānakkhandhesu. Imesu kho, bhikkhave,",
  "atk-s0501a4:49_2": "pañcasu dhammesu bhikkhu sammā nibbindamāno…pe… dukkhassantakaro hoti. ‘Pañca pañhā, pañca uddesā ,",
  "atk-s0501a4:49_3": "pañca veyyākaraṇānī’ti iti yaṁ taṁ vuttaṁ,",
  "atk-s0501a4:49_4": "idametaṁ paṭicca vutta’’nti (a. ni. 10.27).",
  "atk-s0501a4:50_0": "Ettha ca pañcakkhandhe udayabbayavasena sammasanto vipassanāmataṁ laddhā anupubbena nibbānāmataṁ sacchikaroti. Yathāha –",
  "atk-s0501a4:51_0": "‘‘Yato yato sammasati, khandhānaṁ udayabbayaṁ;",
  "atk-s0501a4:52_0": "Labhatī pītipāmojjaṁ, amataṁ taṁ vijānata’’nti. (dha. pa. 374);",
  "atk-s0501a4:53_0": "Cha nāma kintipañhavaṇṇanā",
  "atk-s0501a4:54_0": "Evaṁ imināpi pañhabyākaraṇena āraddhacitto satthā purimanayeneva uttariṁ pañhaṁ pucchati ‘‘cha nāma ki’’nti?",
  "atk-s0501a4:54_1": "Thero chaiti paccanubhāsitvā ‘ajjhattikāni āyatanānī’ti vissajjeti.",
  "atk-s0501a4:54_2": "Tattha chaiti gaṇanaparicchedo, ajjhatte niyuttāni,",
  "atk-s0501a4:54_3": "attānaṁ vā adhikatvā pavattāni ajjhattikāni. Āyatanato, āyassa vā tananato,",
  "atk-s0501a4:54_4": "āyatassa vā saṁsāradukkhassa nayanato āyatanāni,",
  "atk-s0501a4:54_5": "cakkhusotaghānajivhākāyamanānametaṁ adhivacanaṁ.",
  "atk-s0501a4:54_6": "Pubbanayena cettha ‘‘cha ajjhattikāni āyatanānī’’ti vuttaṁ, na aññesaṁ channamabhāvato. Yathāha –",
  "atk-s0501a4:55_0": "‘‘Chasu , bhikkhave,",
  "atk-s0501a4:55_1": "dhammesu bhikkhu sammā nibbindamāno…pe… dukkhassantakaro hoti. Katamesu chasu? Chasu ajjhattikesu āyatanesu. Imesu kho, bhikkhave,",
  "atk-s0501a4:55_2": "chasu dhammesu bhikkhu sammā nibbindamāno…pe… dukkhassantakaro hoti.",
  "atk-s0501a4:55_3": "‘Cha pañhā cha uddesā cha veyyākaraṇānī’ti iti yaṁ taṁ vuttaṁ,",
  "atk-s0501a4:55_4": "idametaṁ paṭicca vutta’’nti (a. ni. 10.27).",
  "atk-s0501a4:56_0": "Ettha ca cha ajjhattikāni āyatanāni, ‘‘suñño gāmoti kho, bhikkhave,",
  "atk-s0501a4:56_1": "channetaṁ ajjhattikānaṁ āyatanānaṁ adhivacana’’nti (saṁ. ni.",
  "atk-s0501a4:56_2": "4.238) vacanato suññato pubbuḷakamarīcikādīni viya aciraṭṭhitikato tucchato vañcanato ca samanupassaṁ nibbindamāno anupubbena dukkhassantaṁ katvā maccurājassa adassanaṁ upeti. Yathāha –",
  "atk-s0501a4:57_0": "‘‘Yathā pubbuḷakaṁ passe, yathā passe marīcikaṁ;",
  "atk-s0501a4:58_0": "Evaṁ lokaṁ avekkhantaṁ, maccurājā na passatī’’ti. (dha. pa. 170);",
  "atk-s0501a4:59_0": "Satta nāma kintipañhavaṇṇanā",
  "atk-s0501a4:60_0": "Imināpi pañhabyākaraṇena āraddhacitto satthā uttariṁ pañhaṁ pucchati satta nāma kinti?",
  "atk-s0501a4:60_1": "Thero kiñcāpi mahāpañhabyākaraṇe satta viññāṇaṭṭhitiyo vuttā,",
  "atk-s0501a4:60_2": "apica kho pana yesu dhammesu subhāvitacitto bhikkhu dukkhassantakaro hoti,",
  "atk-s0501a4:60_3": "te dassento ‘‘satta bojjhaṅgā’’ti vissajjeti.",
  "atk-s0501a4:60_4": "Ayampi cattho bhagavatā anumato eva. Yathāha –",
  "atk-s0501a4:61_0": "‘‘Paṇḍitā gahapatayo kajaṅgalikā bhikkhunī,",
  "atk-s0501a4:61_1": "mahāpaññā gahapatayo kajaṅgalikā bhikkhunī,",
  "atk-s0501a4:61_2": "mañcepi tumhe gahapatayo upasaṅkamitvā etamatthaṁ paṭipuccheyyātha,",
  "atk-s0501a4:61_3": "ahampi cetaṁ evameva byākareyyaṁ,",
  "atk-s0501a4:61_4": "yathā taṁ kajaṅgalikāya bhikkhuniyā byākata’’nti (a. ni. 10.28).",
  "atk-s0501a4:62_0": "Tāya ca evaṁ byākataṁ –",
  "atk-s0501a4:63_0": "‘‘Sattasu, āvuso,",
  "atk-s0501a4:63_1": "dhammesu bhikkhu sammā subhāvitacitto…pe… dukkhassantakaro hoti. Katamesu sattasu? Sattasu bojjhaṅgesu. Imesu kho, āvuso,",
  "atk-s0501a4:63_2": "sattasu dhammesu bhikkhu sammā subhāvitacitto…pe… dukkhassantakaro hoti.",
  "atk-s0501a4:63_3": "‘Satta pañhā satta uddesā satta veyyākaraṇānī’ti iti yaṁ taṁ vuttaṁ bhagavatā,",
  "atk-s0501a4:63_4": "idametaṁ paṭicca vutta’’nti (a. ni. 10.28).",
  "atk-s0501a4:64_0": "Evamayamattho bhagavatā anumato evāti veditabbo.",
  "atk-s0501a4:65_0": "Tattha sattāti ūnādhikanivāraṇagaṇanaparicchedo.",
  "atk-s0501a4:65_1": "Bojjhaṅgāti satiādīnaṁ dhammānametaṁ adhivacanaṁ.",
  "atk-s0501a4:65_2": "Tatrāyaṁ padattho – etāya lokiyalokuttaramaggakkhaṇe uppajjamānāya līnuddhaccapatiṭṭhānāyūhanakāmasukhattakilamathānuyogaucchedasassatābhinivesādi- anekupaddavappaṭipakkhabhūtāya satidhammavicayavīriyapītippassaddhisamādhupekkhāsaṅkhātāya dhammasāmaggiyā ariyasāvako bujjhatīti katvā bodhi,",
  "atk-s0501a4:65_3": "kilesasantānaniddāya uṭṭhahati,",
  "atk-s0501a4:65_4": "cattāri vā ariyasaccāni paṭivijjhati,",
  "atk-s0501a4:65_5": "nibbānameva vā sacchikarotīti vuttaṁ hoti.",
  "atk-s0501a4:65_6": "Yathāha – ‘‘satta bojjhaṅge bhāvetvā anuttaraṁ sammāsambodhiṁ abhisambuddho’’ti.",
  "atk-s0501a4:65_7": "Yathāvuttappakārāya vā etāya dhammasāmaggiyā bujjhatīti katvā ariyasāvakopi bodhi.",
  "atk-s0501a4:65_8": "Iti tassā dhammasāmaggisaṅkhātāya bodhiyā aṅgabhūtattā bojjhaṅgā jhānaṅgamaggaṅgāni viya,",
  "atk-s0501a4:65_9": "tassa vā bodhīti laddhavohārassa ariyasāvakassa aṅgabhūtattāpi bojjhaṅgā senaṅgarathaṅgādayo viya.",
  "atk-s0501a4:66_0": "Apica ‘‘bojjhaṅgāti kenaṭṭhena bojjhaṅgā?",
  "atk-s0501a4:66_1": "Bodhāya saṁvattantīti bojjhaṅgā, bujjhantīti bojjhaṅgā, anubujjhantīti bojjhaṅgā, paṭibujjhantīti bojjhaṅgā,",
  "atk-s0501a4:66_2": "sambujjhantīti bojjhaṅgā’’ti (paṭi. ma.",
  "atk-s0501a4:66_3": "2.17) imināpi paṭisambhidāyaṁ vuttena vidhinā bojjhaṅgānaṁ bojjhaṅgaṭṭho veditabbo.",
  "atk-s0501a4:66_4": "Evamime satta bojjhaṅge bhāvento bahulīkaronto na cirasseva ekantanibbidādiguṇapaṭilābhī hoti,",
  "atk-s0501a4:66_5": "tena diṭṭheva dhamme dukkhassantakaro hotīti vuccati . Vuttañcetaṁ bhagavatā –",
  "atk-s0501a4:67_0": "‘‘Sattime, bhikkhave,",
  "atk-s0501a4:67_1": "bojjhaṅgā bhāvitā bahulīkatā ekantanibbidāya virāgāya nirodhāya upasamāya abhiññāya sambodhāya nibbānāya saṁvattantī’’ti (saṁ. ni. 5.201).",
  "atk-s0501a4:68_0": "Aṭṭha nāma kintipañhavaṇṇanā",
  "atk-s0501a4:69_0": "Evaṁ imināpi pañhabyākaraṇena āraddhacitto satthā uttariṁ pañhaṁ pucchati aṭṭha nāma kinti?",
  "atk-s0501a4:69_1": "Thero kiñcāpi mahāpañhabyākaraṇe aṭṭha lokadhammā vuttā,",
  "atk-s0501a4:69_2": "apica kho pana yesu dhammesu subhāvitacitto bhikkhu dukkhassantakaro hoti,",
  "atk-s0501a4:69_3": "te dassento ‘‘ariyāni aṭṭha maggaṅgānī’’ti avatvā yasmā aṭṭhaṅgavinimutto maggo nāma natthi, aṭṭhaṅgamattameva tu maggo,",
  "atk-s0501a4:69_4": "tasmā tamatthaṁ sādhento desanāvilāsena ariyo aṭṭhaṅgiko maggoti vissajjeti.",
  "atk-s0501a4:69_5": "Bhagavatāpi cāyamattho desanānayo ca anumato eva. Yathāha –",
  "atk-s0501a4:70_0": "‘‘Paṇḍitā gahapatayo kajaṅgalikā bhikkhunī…pe… ahampi evameva byākareyyaṁ,",
  "atk-s0501a4:70_1": "yathā taṁ kajaṅgalikāya bhikkhuniyā byākata’’nti (a. ni. 10.28).",
  "atk-s0501a4:71_0": "Tāya ca evaṁ byākataṁ –",
  "atk-s0501a4:72_0": "‘‘Aṭṭhasu, āvuso,",
  "atk-s0501a4:72_1": "dhammesu bhikkhu sammā subhāvitacitto…pe… dukkhassantakaro hoti. ‘Aṭṭha pañhā, aṭṭha uddesā,",
  "atk-s0501a4:72_2": "aṭṭha veyyākaraṇānī’ti iti yaṁ taṁ vuttaṁ bhagavatā,",
  "atk-s0501a4:72_3": "idametaṁ paṭicca vutta’’nti (a. ni. 10.28).",
  "atk-s0501a4:73_0": "Evamayaṁ attho ca desanānayo ca bhagavatā anumato evāti veditabbo.",
  "atk-s0501a4:74_0": "Tattha ariyoti nibbānatthikehi abhigantabbo,",
  "atk-s0501a4:74_1": "apica ārakā kilesehi vattanato, ariyabhāvakaraṇato,",
  "atk-s0501a4:74_2": "ariyaphalapaṭilābhato cāpi ariyoti veditabbo.",
  "atk-s0501a4:74_3": "Aṭṭha aṅgāni assāti aṭṭhaṅgiko.",
  "atk-s0501a4:74_4": "Svāyaṁ caturaṅgikā viya senā,",
  "atk-s0501a4:74_5": "pañcaṅgikaṁ viya ca tūriyaṁ aṅgavinibbhogena anupalabbhasabhāvato aṅgamattamevāti veditabbo. Maggati iminā nibbānaṁ, sayaṁ vā maggati,",
  "atk-s0501a4:74_6": "kilese mārento vā gacchatīti maggo.",
  "atk-s0501a4:75_0": "Evamaṭṭhappabhedañcimaṁ aṭṭhaṅgikaṁ maggaṁ bhāvento bhikkhu avijjaṁ bhindati, vijjaṁ uppādeti, nibbānaṁ sacchikaroti,",
  "atk-s0501a4:75_1": "tena diṭṭheva dhamme dukkhassantakaro hotīti vuccati. Vuttañhetaṁ –",
  "atk-s0501a4:76_0": "‘‘Seyyathāpi, bhikkhave,",
  "atk-s0501a4:76_1": "sālisūkaṁ vā yavasūkaṁ vā sammā paṇihitaṁ hatthena vā pādena vā akkantaṁ hatthaṁ vā pādaṁ vā bhecchati,",
  "atk-s0501a4:76_2": "lohitaṁ vā uppādessatīti ṭhānametaṁ vijjati. Taṁ kissa hetu? Sammā paṇihitattā, bhikkhave, sūkassa, evameva kho, bhikkhave ,",
  "atk-s0501a4:76_3": "so vata bhikkhu sammā paṇihitāya diṭṭhiyā sammā paṇihitāya maggabhāvanāya avijjaṁ bhecchati, vijjaṁ uppādessati,",
  "atk-s0501a4:76_4": "nibbānaṁ sacchikarissatīti ṭhānametaṁ vijjatī’’ti (a. ni. 1.42).",
  "atk-s0501a4:77_0": "Nava nāma kintipañhavaṇṇanā",
  "atk-s0501a4:78_0": "Imināpi pañhabyākaraṇena āraddhacitto satthā uttariṁ pañhaṁ pucchati nava nāma kinti?",
  "atk-s0501a4:78_1": "Thero navaiti paccanubhāsitvā ‘‘sattāvāsā’’ti vissajjeti.",
  "atk-s0501a4:78_2": "Tattha navāti gaṇanaparicchedo.",
  "atk-s0501a4:78_3": "Sattāti jīvitindriyappaṭibaddhe khandhe upādāya paññattā pāṇino paṇṇatti vā.",
  "atk-s0501a4:78_4": "Āvāsāti āvasanti etesūti āvāsā, sattānaṁ āvāsā sattāvāsā. Esa desanāmaggo,",
  "atk-s0501a4:78_5": "atthato pana navavidhānaṁ sattānametaṁ adhivacanaṁ. Yathāha –",
  "atk-s0501a4:79_0": "‘‘Santāvuso,",
  "atk-s0501a4:79_1": "sattā nānattakāyā nānattasaññino,",
  "atk-s0501a4:79_2": "seyyathāpi manussā ekacce ca devā ekacce ca vinipātikā, ayaṁ paṭhamo sattāvāso. Santāvuso,",
  "atk-s0501a4:79_3": "sattā nānattakāyā ekattasaññino, seyyathāpi, devā brahmakāyikā, paṭhamābhinibbattā, ayaṁ dutiyo sattāvāso. Santāvuso,",
  "atk-s0501a4:79_4": "sattā ekattakāyā nānattasaññino, seyyathāpi, devā ābhassarā, ayaṁ tatiyo sattāvāso. Santāvuso,",
  "atk-s0501a4:79_5": "sattā ekattakāyā ekattasaññino, seyyathāpi, devā subhakiṇhā, ayaṁ catuttho sattāvāso. Santāvuso,",
  "atk-s0501a4:79_6": "sattā asaññino appaṭisaṁvedino, seyyathāpi, devā asaññasattā, ayaṁ pañcamo sattāvāso. Santāvuso,",
  "atk-s0501a4:79_7": "sattā sabbaso rūpasaññānaṁ…pe… ākāsānañcāyatanūpagā , ayaṁ chaṭṭho sattāvāso. Santāvuso,",
  "atk-s0501a4:79_8": "sattā…pe… viññāṇañcāyatanūpagā, ayaṁ sattamo sattāvāso. Santāvuso,",
  "atk-s0501a4:79_9": "sattā…pe… ākiñcaññāyatanūpagā, ayaṁ aṭṭhamo sattāvāso. Santāvuso,",
  "atk-s0501a4:79_10": "sattā…pe… nevasaññānāsaññāyatanūpagā,",
  "atk-s0501a4:79_11": "ayaṁ navamo sattāvāso’’ti (dī. ni. 3.341).",
  "atk-s0501a4:80_0": "Purimanayeneva cettha ‘‘nava sattāvāsā’’ti vuttaṁ, na aññesaṁ navannamabhāvato. Yathāha –",
  "atk-s0501a4:81_0": "‘‘Navasu, bhikkhave,",
  "atk-s0501a4:81_1": "dhammesu bhikkhu sammā nibbindamāno…pe… dukkhassantakaro hoti. Katamesu navasu? Navasu sattāvāsesu. Imesu kho, bhikkhave,",
  "atk-s0501a4:81_2": "navasu dhammesu bhikkhu sammā nibbindamāno…pe… dukkhassantakaro hoti. ‘Nava pañhā , nava uddesā,",
  "atk-s0501a4:81_3": "nava veyyākaraṇānī’ti iti yaṁ taṁ vuttaṁ,",
  "atk-s0501a4:81_4": "idametaṁ paṭicca vutta’’nti (a. ni. 10.27).",
  "atk-s0501a4:82_0": "Ettha ca ‘‘nava dhammā pariññeyyā. Katame nava? Nava sattāvāsā’’ti (dī. ni.",
  "atk-s0501a4:82_1": "3.359) vacanato navasu sattāvāsesu ñātapariññāya dhuvasubhasukhattabhāvadassanaṁ pahāya suddhasaṅkhārapuñjamattadassanena nibbindamāno tīraṇapariññāya aniccānupassanena virajjamāno dukkhānupassanena vimuccamāno anattānupassanena sammā pariyantadassāvī pahānapariññāya sammattamabhisamecca diṭṭheva dhamme dukkhassantakaro hoti. Tenetaṁ vuttaṁ –",
  "atk-s0501a4:83_0": "‘‘Navasu, bhikkhave,",
  "atk-s0501a4:83_1": "dhammesu bhikkhu sammā nibbindamāno…pe… diṭṭheva dhamme dukkhassantakaro hoti. Katamesu navasu? Navasu sattāvāsesū’’ti (a. ni. 10.27).",
  "atk-s0501a4:84_0": "Dasa nāma kintipañhavaṇṇanā",
  "atk-s0501a4:85_0": "Evaṁ imināpi pañhabyākaraṇena āraddhacitto satthā uttariṁ pañhaṁ pucchati dasa nāma kinti?",
  "atk-s0501a4:85_1": "Tattha kiñcāpi imassa pañhassa ito aññatra veyyākaraṇesu dasa akusalakammapathā vuttā. Yathāha –",
  "atk-s0501a4:86_0": "‘‘Dasasu, bhikkhave,",
  "atk-s0501a4:86_1": "dhammesu bhikkhu sammā nibbindamāno…pe… dukkhassantakaro hoti. Katamesu dasasu? Dasasu akusalakammapathesu. Imesu kho, bhikkhave,",
  "atk-s0501a4:86_2": "dasasu dhammesu bhikkhu sammā nibbindamāno…pe. … dukkhassantakaro hoti.",
  "atk-s0501a4:86_3": "‘Dasa pañhā dasa uddesā dasa veyyākaraṇānī’ti iti yaṁ taṁ vuttaṁ,",
  "atk-s0501a4:86_4": "idametaṁ paṭicca vutta’’nti (a. ni. 10.27).",
  "atk-s0501a4:87_0": "Idha pana yasmā ayamāyasmā attānaṁ anupanetvā aññaṁ byākātukāmo,",
  "atk-s0501a4:87_1": "yasmā vā iminā pariyāyena byākataṁ subyākatameva hoti,",
  "atk-s0501a4:87_2": "tasmā yehi dasahi aṅgehi samannāgato arahāti pavuccati,",
  "atk-s0501a4:87_3": "tesaṁ adhigamaṁ dīpento dasahaṅgehi samannāgato arahāti pavuccatīti puggalādhiṭṭhānāya desanāya vissajjeti.",
  "atk-s0501a4:87_4": "Yato ettha yehi dasahi aṅgehi samannāgato arahāti pavuccati,",
  "atk-s0501a4:87_5": "tāni dasaṅgāni ‘‘dasa nāma ki’’nti puṭṭhena therena niddiṭṭhānīti veditabbāni. Tāni ca dasa –",
  "atk-s0501a4:88_0": "‘‘Asekho asekhoti, bhante, vuccati, kittāvatā nu kho, bhante, bhikkhu asekho hotīti? Idha, bhikkhave,",
  "atk-s0501a4:88_1": "bhikkhu asekhāya sammādiṭṭhiyā samannāgato hoti,",
  "atk-s0501a4:88_2": "asekhena sammāsaṅkappena samannāgato hoti,",
  "atk-s0501a4:88_3": "asekhāya sammāvācāya samannāgato hoti,",
  "atk-s0501a4:88_4": "asekhena sammākammantena samannāgato hoti,",
  "atk-s0501a4:88_5": "asekhena sammāājīvena samannāgato hoti,",
  "atk-s0501a4:88_6": "asekhena sammāvāyāmena samannāgato hoti,",
  "atk-s0501a4:88_7": "asekhāya sammāsatiyā samannāgato hoti,",
  "atk-s0501a4:88_8": "asekhena sammāsamādhinā samannāgato hoti,",
  "atk-s0501a4:88_9": "asekhena sammāñāṇena samannāgato hoti,",
  "atk-s0501a4:88_10": "asekhāya sammāvimuttiyā samannāgato hoti. Evaṁ kho, bhikkhave, bhikkhu asekho hotī’’ti (a. ni. 10.111). –",
  "atk-s0501a4:89_0": "Evamādīsu suttesu vuttanayeneva veditabbānīti.",
  "atk-s0501a4:90_0": "Paramatthajotikāya khuddakapāṭha-aṭṭhakathāya",
  "atk-s0501a4:91_0": "Kumārapañhavaṇṇanā niṭṭhitā."
}