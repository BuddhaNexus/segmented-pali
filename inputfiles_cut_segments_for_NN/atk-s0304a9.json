{
  "atk-s0304a9:0_0": "10. Abyākatasaṁyuttaṁ",
  "atk-s0304a9:1_0": "1. Khemāsuttavaṇṇanā",
  "atk-s0304a9:2_0": "410.",
  "atk-s0304a9:2_1": "Abyākatasaṁyuttassa paṭhame khemāti gihikāle bimbisārassa upāsikā saddhāpabbajitā mahātherī ‘‘etadaggaṁ,",
  "atk-s0304a9:2_2": "bhikkhave,",
  "atk-s0304a9:2_3": "mama sāvikānaṁ bhikkhunīnaṁ mahāpaññānaṁ yadidaṁ khemā’’ti evaṁ bhagavatā mahāpaññatāya etadagge ṭhapitā.",
  "atk-s0304a9:2_4": "Paṇḍitāti paṇḍiccena samannāgatā.",
  "atk-s0304a9:2_5": "Viyattāti veyyattiyena samannāgatā.",
  "atk-s0304a9:2_6": "Medhāvinīti medhāya paññāya samannāgatā.",
  "atk-s0304a9:2_7": "Bahussutāti pariyattibāhusaccenapi paṭivedhabāhusaccenapi samannāgatā.",
  "atk-s0304a9:3_0": "Gaṇakoti acchiddakagaṇanāya kusalo.",
  "atk-s0304a9:3_1": "Muddikoti aṅgulimuddāya gaṇanāya kusalo.",
  "atk-s0304a9:3_2": "Saṅkhāyakoti piṇḍagaṇanāya kusalo.",
  "atk-s0304a9:3_3": "Gambhīroti caturāsītiyojanasahassagambhīro.",
  "atk-s0304a9:3_4": "Appameyyoti āḷhakagaṇanāya appameyyo.",
  "atk-s0304a9:3_5": "Duppariyogāhoti āḷhakagaṇanāya pamāṇagahaṇatthaṁ durogāho.",
  "atk-s0304a9:3_6": "Yena rūpena tathāgatanti yena rūpena dīgho rasso sāmo odātoti sattasaṅkhātaṁ tathāgataṁ paññapeyya.",
  "atk-s0304a9:3_7": "Taṁ rūpaṁ tathāgatassa pahīnanti taṁ vuttappakārarūpaṁ samudayappahānena sabbaññutathāgatassa pahīnaṁ.",
  "atk-s0304a9:3_8": "Rūpasaṅkhāya vimuttoti āyatiṁ rūpassa anuppattiyā rūpārūpakoṭṭhāsenapi evarūpo nāma bhavissatīti vohārassapi",
  "atk-s0304a9:3_9": "paṭipassaddhattā rūpapaṇṇattiyāpi vimutto.",
  "atk-s0304a9:3_10": "Gambhīroti ajjhāsaya gambhīratāya ca guṇagambhīratāya ca gambhīro.",
  "atk-s0304a9:3_11": "Tassa evaṁ guṇagambhīrassa sato sabbaññutathāgatassa yaṁ upādāya sattasaṅkhāto tathāgatoti paññatti hoti,",
  "atk-s0304a9:3_12": "tadabhāvena tassā paññattiyā abhāvaṁ passantassa ayaṁ sattasaṅkhāto hoti tathāgato paraṁ maraṇāti idaṁ vacanaṁ na upeti na yujjati,",
  "atk-s0304a9:3_13": "na hoti tathāgato paraṁ maraṇātiādivacanampi na upeti na yujjatīti attho.",
  "atk-s0304a9:4_0": "Saṁsandissatīti ekaṁ bhavissati.",
  "atk-s0304a9:4_1": "Samessatīti nirantaraṁ bhavissati.",
  "atk-s0304a9:4_2": "Na virodhayissatīti na viruddhaṁ padaṁ bhavissati.",
  "atk-s0304a9:4_3": "Aggapadasminti desanāya.",
  "atk-s0304a9:4_4": "Desanā hi idha aggapadanti adhippetā.",
  "atk-s0304a9:5_0": "2. Anurādhasuttavaṇṇanā",
  "atk-s0304a9:6_0": "411. Dutiyaṁ khandhiyavagge vitthāritameva, abyākatādhikārato pana idha vuttaṁ.",
  "atk-s0304a9:7_0": "3-8. Paṭhamasāriputtakoṭṭhikasuttādivaṇṇanā",
  "atk-s0304a9:8_0": "412-417.",
  "atk-s0304a9:8_1": "Tatiye rūpagatametanti rūpamattametaṁ.",
  "atk-s0304a9:8_2": "Ettha rūpato añño koci satto nāma na upalabbhati,",
  "atk-s0304a9:8_3": "rūpe pana sati nāmamattaṁ etaṁ hotīti dasseti.",
  "atk-s0304a9:8_4": "Vedanāgatametantiādīsupi eseva nayo.",
  "atk-s0304a9:8_5": "Ayaṁ kho āvuso hetūti ayaṁ rūpādīni muñcitvā anupalabbhiyasabhāvo hetu,",
  "atk-s0304a9:8_6": "yenetaṁ abyākataṁ bhagavatāti.",
  "atk-s0304a9:8_7": "Catutthādīni uttānatthāneva.",
  "atk-s0304a9:9_0": "9. Kutūhalasālāsuttavaṇṇanā",
  "atk-s0304a9:10_0": "418.",
  "atk-s0304a9:10_1": "Navame kutūhalasālāyanti kutūhalasālā nāma paccekasālā natthi,",
  "atk-s0304a9:10_2": "yattha pana nānātitthiyā samaṇabrāhmaṇā nānāvidhaṁ kathaṁ pavattenti,",
  "atk-s0304a9:10_3": "sā bahūnaṁ ‘‘ayaṁ kiṁ vadati,",
  "atk-s0304a9:10_4": "ayaṁ kiṁ vadatī’’ti kutūhaluppavattiṭṭhānato kutūhalasālāti vuccati.",
  "atk-s0304a9:10_5": "Dūrampi gacchatīti yāva ābhassarabrahmalokā gacchati.",
  "atk-s0304a9:10_6": "Imañca kāyaṁ nikkhipatīti cuticittena nikkhipati.",
  "atk-s0304a9:10_7": "Anupapanno hotīti cutikkhaṇeyeva paṭisandhicittassa anuppannattā anupapanno hoti.",
  "atk-s0304a9:11_0": "10. Ānandasuttavaṇṇanā",
  "atk-s0304a9:12_0": "419.",
  "atk-s0304a9:12_1": "Dasame tesametaṁ saddhiṁ abhavissāti tesaṁ laddhiyā saddhiṁ etaṁ abhavissa.",
  "atk-s0304a9:12_2": "Anulomaṁ abhavissa ñāṇassa uppādāya sabbe dhammā anattāti yaṁ etaṁ ‘‘sabbe dhammā anattā’’ti vipassanāñāṇaṁ uppajjati,",
  "atk-s0304a9:12_3": "api nu me tassa anulomaṁ abhavissāti attho.",
  "atk-s0304a9:13_0": "11. Sabhiyakaccānasuttavaṇṇanā",
  "atk-s0304a9:14_0": "420.",
  "atk-s0304a9:14_1": "Ekādasame etamettakena ettakamevāti āvuso yassāpi etaṁ ettakena kālena ‘‘hetumhi sati rūpītiādi paññāpanā hoti,",
  "atk-s0304a9:14_2": "asati na hotī’’ti byākaraṇaṁ bhaveyya,",
  "atk-s0304a9:14_3": "tassa ettakameva bahu.",
  "atk-s0304a9:14_4": "Ko pana vādo atikkanteti atikkante pana atimanāpe dhammadesanānaye vādoyeva ko,",
  "atk-s0304a9:14_5": "natthi vādo,",
  "atk-s0304a9:14_6": "chinnā kathāti.",
  "atk-s0304a9:15_0": "Abyākatasaṁyuttavaṇṇanā niṭṭhitā.",
  "atk-s0304a9:16_0": "Iti sāratthappakāsiniyā saṁyuttanikāya-aṭṭhakathāya",
  "atk-s0304a9:17_0": "Saḷāyatanavaggavaṇṇanā niṭṭhitā."
}