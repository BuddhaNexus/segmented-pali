{
  "anya-e0805n4:0_0": "5. Taddhitakaṇḍa",
  "anya-e0805n4:1_0": "Apaccataddhita",
  "anya-e0805n4:2_0": "Atha nāmato eva vibhatyantā apaccādiatthavisese taddhituppattīti nāmato paraṁ taddhitavidhānamārabhīyate.",
  "anya-e0805n4:3_0": "Tattha tasmā tividhaliṅgato paraṁ hutvā hitā sahitāti taddhitā,",
  "anya-e0805n4:3_1": "ṇādipaccayānametaṁ adhivacanaṁ,",
  "anya-e0805n4:3_2": "tesaṁ vā nāmikānaṁ hitā upakārā taddhitāti anvatthabhūtaparasamaññāvasenāpi ṇādippaccayāva taddhitā nāma.",
  "anya-e0805n4:4_0": "‘‘Vasiṭṭhassa apacca’’nti viggahe –",
  "anya-e0805n4:5_0": "‘‘Liṅgañca nipaccate’’ti ito liṅgaggahaṇamanuvattate.",
  "anya-e0805n4:6_0": "361.Vā ṇa’pacce.",
  "anya-e0805n4:7_0": "Chaṭṭhiyantato liṅgamhā ṇappaccayo hoti vikappena ‘‘tassa apacca’’miccetasmiṁ atthe.",
  "anya-e0805n4:8_0": "So ca –",
  "anya-e0805n4:9_0": "362.Dhātuliṅgehi parā paccayā.",
  "anya-e0805n4:10_0": "Dhātūhi,",
  "anya-e0805n4:10_1": "liṅgehi ca paccayā parāva hontīti paribhāsato apaccatthasambandhiliṅgato chaṭṭhiyantāyeva paro hoti.",
  "anya-e0805n4:10_2": "Paṭicca etasmā attho etīti paccayo,",
  "anya-e0805n4:10_3": "patīyanti anena atthāti vā paccayo,",
  "anya-e0805n4:10_4": "‘‘vuttatthānamappayogo’’ti apaccasaddassa appayogo,",
  "anya-e0805n4:10_5": "‘‘tesaṁ vibhattiyo lopā ce’’ti vibhattilopo ca.",
  "anya-e0805n4:11_0": "363.Tesaṁṇo lopaṁ.",
  "anya-e0805n4:12_0": "Tesaṁ taddhitappaccayānaṁ ṇānubandhānaṁ ṇakāro lopamāpajjate.",
  "anya-e0805n4:13_0": "364.Vuddhādisarassa vāsaṁyogantassa saṇe ca.",
  "anya-e0805n4:14_0": "Ādisarassa vā ādibyañjanassa vā asaṁyogantassa vuddhi hoti saṇakārappaccaye pare.",
  "anya-e0805n4:14_1": "Saṁyogo anto assāti saṁyoganto, tadañño asaṁyoganto.",
  "anya-e0805n4:14_2": "Atha vā vavatthitavibhāsatthoyaṁ vāsaddo,",
  "anya-e0805n4:14_3": "tadā ca pakatibhūte liṅge sarānamādisarassa asaṁyogantassa vuddhi hoti saṇakāre taddhitappaccaye pareti attho.",
  "anya-e0805n4:15_0": "Tena –",
  "anya-e0805n4:16_0": "Vāsiṭṭhādīsu niccāyaṁ, aniccoḷumpikādisu;",
  "anya-e0805n4:17_0": "Na vuddhi nīlapītādo, vavatthitavibhāsato.",
  "anya-e0805n4:18_0": "Casaddaggahaṇamavadhāraṇatthaṁ.",
  "anya-e0805n4:19_0": "Tassā vuddhiyā aniyamappasaṅge niyamatthaṁ paribhāsamāha.",
  "anya-e0805n4:20_0": "365.Ayuvaṇṇānañcāyo vuddhī.",
  "anya-e0805n4:21_0": "Tesaṁ akāraivaṇṇuvaṇṇānameva yathākkamaṁ ā eoiccete vuddhiyo honti.",
  "anya-e0805n4:21_1": "Casaddaggahaṇamavuddhisampiṇḍanatthaṁ, avadhāraṇatthaṁ vā. I ca u ca yu, yu eva vaṇṇā yuvaṇṇā, a ca yuvaṇṇā ca ayuvaṇṇā. Ā ca e ca o ca āyo.",
  "anya-e0805n4:21_2": "Puna vuddhiggahaṇaṁ ‘‘negamajānapadā’’tiādīsu uttarapadavuddhibhāvatthaṁ,",
  "anya-e0805n4:21_3": "ettha ca ‘‘ayuvaṇṇāna’’nti ṭhānaniyamavacanaṁ āyonaṁ vuddhibhāvappasaṅganivattanatthaṁ.",
  "anya-e0805n4:22_0": "Yathā hi katavuddhīnaṁ, puna vuddhi na hotiha;",
  "anya-e0805n4:23_0": "Tathā sabhāvavuddhīnaṁ, āyonaṁ puna vuddhi na.",
  "anya-e0805n4:24_0": "Tato akārassa ākāro vuddhi,",
  "anya-e0805n4:24_1": "‘‘saralopomādesappaccayādimhi saralope tu pakatī’’ti saralopapakatibhāvā,",
  "anya-e0805n4:24_2": "‘‘naye paraṁ yutte’’ti paranayanaṁ katvā taddhitattā ‘‘taddhitasamāsa’’iccādinā nāmabyapadese kate pure viya syādyuppatti.",
  "anya-e0805n4:25_0": "Vāsiṭṭho, vasiṭṭhassa putto vā,",
  "anya-e0805n4:25_1": "vāsiṭṭhā iccādi purisasaddasamaṁ.",
  "anya-e0805n4:25_2": "Tassa nattupanattādayopi tadupacārato vāsiṭṭhāyeva.",
  "anya-e0805n4:25_3": "Evaṁ sabbattha gottataddhite paṭhamappakatitoyeva paccayo hoti.",
  "anya-e0805n4:26_0": "Itthiyaṁ ṇappaccayantattā ‘‘ṇava ṇika ṇeyya ṇa ntūhī’’ti vāsiṭṭhasaddato īpaccayo.",
  "anya-e0805n4:26_1": "Saralopādiṁ katvā itthippaccayantattā ‘‘taddhitasamāsa’’iccādisutte caggahaṇena nāmabyapadese kate syādyuppatti, vāsiṭṭhī kaññā, vāsiṭṭhī,",
  "anya-e0805n4:26_2": "vāsiṭṭhiyo iccādi itthisaddasamaṁ.",
  "anya-e0805n4:27_0": "Napuṁsake vāsiṭṭhaṁ apaccaṁ,",
  "anya-e0805n4:27_1": "vāsiṭṭhāni apaccāni iccādi cittasaddasamaṁ.",
  "anya-e0805n4:27_2": "Evaṁ uparipi taddhitantassa tiliṅgatā veditabbā.",
  "anya-e0805n4:28_0": "Bhāradvājassa putto bhāradvājo,",
  "anya-e0805n4:28_1": "vesāmittassa putto vesāmitto, gotamassa putto gotamo.",
  "anya-e0805n4:28_2": "Ettha ca ayuvaṇṇattābhāvā ākārādīnaṁ na vuddhi hoti.",
  "anya-e0805n4:28_3": "Vasudevassa apaccaṁ vāsudevo, baladevo.",
  "anya-e0805n4:28_4": "‘‘Cittako’’tiādīsu pana saṁyogantattā vuddhi na bhavati.",
  "anya-e0805n4:29_0": "‘‘Vacchassa apacca’’nti viggahe ṇamhi sampatte ‘‘vā ṇa’pacce’’ti ito vāti taddhitavidhāne sabbattha vattate,",
  "anya-e0805n4:29_1": "tena sabbattha vākyavuttiyo bhavanti.",
  "anya-e0805n4:29_2": "‘‘Apacce’’ti padaṁ yāva saṁsaṭṭhaggahaṇāva vattate.",
  "anya-e0805n4:30_0": "366.Ṇāyanaṇāna vacchādito.",
  "anya-e0805n4:31_0": "Vaccha kaccaiccevamādito chaṭṭhiyantato gottagaṇato ṇāyana ṇānaiccate paccayā honti vā ‘‘tassāpacca’’miccetasmiṁ atthe.",
  "anya-e0805n4:31_1": "Sabbattha ṇakārānubandho vuddhattho, sesaṁ pubbasamaṁ,",
  "anya-e0805n4:31_2": "saṁyogantattā vuddhiabhāvova viseso.",
  "anya-e0805n4:32_0": "Vacchāyano vacchāno vacchassa putto vā.",
  "anya-e0805n4:32_1": "Evaṁ kaccassa putto kaccāyano kaccāno,",
  "anya-e0805n4:32_2": "moggallassa putto moggallāyano moggallāno.",
  "anya-e0805n4:32_3": "Evaṁ aggivessāyano aggivessāno, kaṇhāyano kaṇhāno, sākaṭāyano sākaṭāno, muñcāyano muñcāno, kuñjāyano kuñjāno iccādi. Ākatigaṇo’yaṁ.",
  "anya-e0805n4:33_0": "‘‘Kattikāya apacca’’nti viggahe –",
  "anya-e0805n4:34_0": "367.Ṇeyyo kattikādīhi.",
  "anya-e0805n4:35_0": "Ādisaddoyaṁ pakāre vattate.",
  "anya-e0805n4:35_1": "Kattikā vinatārohiṇīiccevamādīhi itthiyaṁ vattamānehi liṅgehi ṇeyyappaccayo hoti vā ‘‘tassāpacca’’miccetasmiṁ atthe.",
  "anya-e0805n4:36_0": "Vibhattilope ‘‘pakati cassa sarantassā’’ti pakatibhāvo. Kattikeyyo, kattikāya putto vā.",
  "anya-e0805n4:36_1": "Evaṁ vinatāya apaccaṁ venateyyo, ikārassekāro vuddhi, rohiṇiyā putto rohiṇeyyo, gaṅgāya apaccaṁ gaṅgeyyo, bhaginiyā putto bhāgineyyo, nadiyāputto nādeyyo. Evaṁ anteyyo, āheyyo, kāmeyyo. Suciyā apaccaṁ soceyyo, ettha ukārassokāro vuddhi,",
  "anya-e0805n4:36_2": "bālāya apaccaṁ bāleyyo iccādi.",
  "anya-e0805n4:37_0": "‘‘Dakkhassāpacca’’nti viggahe ṇamhi sampatte –",
  "anya-e0805n4:38_0": "368.Ato ṇi vā.",
  "anya-e0805n4:39_0": "Akārantato liṅgamhā ṇipaccayo hoti vā ‘‘tassāpacca’’miccetasmiṁ atthe. Dakkhi, dakkhī, dakkhayo, doṇassa apaccaṁ doṇi. Evaṁ vāsavi, sakyaputti, nāṭaputti, dāsaputti, dāsarathi. Vāruṇi, kaṇḍi, bāladevi, pāvaki,",
  "anya-e0805n4:39_1": "jinadattassa apaccaṁ jenadatti, suddhodani, anuruddhi iccādi.",
  "anya-e0805n4:40_0": "Puna vāggahaṇena apaccatthe ṇikappaccayo, aditiādito ṇyappaccayo ca.",
  "anya-e0805n4:40_1": "Yathā – sakyaputtassa putto sakyaputtiko,",
  "anya-e0805n4:40_2": "‘‘tesu vuddhī’’tiādinā kakārassa yakāro, sakyaputtiyo. Evaṁ nāṭaputtiko, jenadattiko, vimātuyā putto vemātiko.",
  "anya-e0805n4:41_0": "‘‘Aditiyā putto’’ti atthe ṇyappaccayo, vuddhi ca.",
  "anya-e0805n4:42_0": "369.Avaṇṇo ye lopañca.",
  "anya-e0805n4:43_0": "Avaṇṇo taddhitabhūte yappaccaye pare lopamāpajjate.",
  "anya-e0805n4:43_1": "Casaddena ivaṇṇopīti ikāralopo,",
  "anya-e0805n4:43_2": "‘‘yavataṁ talanadakārānaṁ byañjanāni ca la ña jakāratta’’nti tyakārasaṁyogassa cakāro,",
  "anya-e0805n4:43_3": "‘‘paradvebhāvo ṭhāne’’ti dvittaṁ, ādicco. Evaṁ ditiyā putto decco.",
  "anya-e0805n4:44_0": "‘‘Kuṇḍaniyā putto’’ti atthe ṇyappaccaye kate –",
  "anya-e0805n4:45_0": "‘‘Kvacādimajjhuttaresū’’ti vattate.",
  "anya-e0805n4:46_0": "370.Tesuvuddhilopāgamavikāraviparītādesā ca.",
  "anya-e0805n4:47_0": "Tesu ādimajjhuttaresu avihitalakkhaṇesu jinavacanānuparodhena kvaci vuddhi lopa āgama vikāra viparītaādesā hontīti saṁyogantattepi ādivuddhi, ikāralope nyassañādeso, koṇḍañño, kuruno putto korabyo,",
  "anya-e0805n4:47_1": "etthāpi teneva ukārassa avādeso, bhātuno putto bhātabyo.",
  "anya-e0805n4:48_0": "‘‘Upagussa apacca’’nti viggahe –",
  "anya-e0805n4:49_0": "371.Ṇavopagvādīhi.",
  "anya-e0805n4:50_0": "Upagu manuiccevamādīhi ukārantehi gottagaṇehi ṇavappaccayo hoti vā ‘‘tassāpacca’’miccetasmiṁ atthe.",
  "anya-e0805n4:50_1": "Ādisaddassa cettha pakāravācakattā ukārantatoyevāyaṁ. Opagavo, opagavī, opagavaṁ, manuno apaccaṁ mānavo, ‘‘mānuso’’ti ṇappaccaye, sāgame ca kate rūpaṁ, bhagguno apaccaṁ bhaggavo, paṇḍuno apaccaṁ paṇḍavo,",
  "anya-e0805n4:50_2": "upavindussa apaccaṁ opavindavo iccādi.",
  "anya-e0805n4:51_0": "‘‘Vidhavāya apacca’’nti atthe –",
  "anya-e0805n4:52_0": "372.Ṇera vidhavādito.",
  "anya-e0805n4:53_0": "Vidhavādito ṇerappaccayo hoti vā apaccatthe.",
  "anya-e0805n4:53_1": "Vigato dhavo pati etissāti vidhavā, vedhavero,",
  "anya-e0805n4:53_2": "bandhukiyā abhisāriṇiyā putto bandhukero,",
  "anya-e0805n4:53_3": "samaṇassa upajjhāyassa putto puttaṭṭhāniyattāti sāmaṇero, nāḷikero iccādi.",
  "anya-e0805n4:54_0": "Apaccataddhitaṁ.",
  "anya-e0805n4:55_0": "Saṁsaṭṭhādianekatthataddhita",
  "anya-e0805n4:56_0": "‘‘Tilena saṁsaṭṭha’’nti viggahe –",
  "anya-e0805n4:57_0": "373.Yena vā saṁsaṭṭhaṁ tarati carati vahati ṇiko.",
  "anya-e0805n4:58_0": "Yena vā saṁsaṭṭhaṁ, yena vā tarati, yena vā carati, yena vā vahati,",
  "anya-e0805n4:58_1": "tato tatiyantato liṅgamhā tesu saṁsaṭṭhādīsvatthesu ṇikappaccayo hoti vā. Telikaṁ bhojanaṁ, tilena abhisaṅkhatanti attho. Telikī yāgu. Guḷena saṁsaṭṭhaṁ egāḷikaṁ. Evaṁ ghātikaṁ, dādhikaṁ, māricikaṁ, loṇikaṁ.",
  "anya-e0805n4:59_0": "Nāvāya taratīti nāviko, uḷumpena taratīti oḷumpiko, vuddhiabhāvapakkhe uḷumpiko. Evaṁ kulliko, gopucchiko. Sakaṭena caratīti sākaṭiko. Evaṁ pādiko, daṇḍiko,",
  "anya-e0805n4:59_1": "dhammena carati pavattatīti dhammiko. Sīsena vahatīti sīsiko,",
  "anya-e0805n4:59_2": "vāggahaṇena īkārassa vuddhi na hoti. Evaṁ aṁsiko, khandhiko, hatthiko, aṅguliko.",
  "anya-e0805n4:60_0": "Puna vāggahaṇena aññatthesupi ṇikappaccayo,",
  "anya-e0805n4:60_1": "paradāraṁ gacchatīti pāradāriko, pathaṁ gacchatīti pathiko.",
  "anya-e0805n4:61_0": "‘‘Vinayamadhīte, aveccādhīte’’ti vā viggahe –",
  "anya-e0805n4:62_0": "‘‘Ṇiko’’ti vattate.",
  "anya-e0805n4:63_0": "374.Tamadhīte tenakatādisannidhānaniyogasippabhaṇḍajīvikatthesu ca.",
  "anya-e0805n4:64_0": "Catuppadamidaṁ. Tamadhīteti atthe,",
  "anya-e0805n4:64_1": "tena katādīsvatthesu ca tamhi sannidhāno, tattha niyutto, tamassa sippaṁ, tamassa bhaṇḍaṁ ,",
  "anya-e0805n4:64_2": "tamassa jīvikā iccetesvatthesu ca dutiyādivibhatyantehi liṅgehi ṇikappaccayo hoti vā. Venayiko. Evaṁ suttantiko, ābhidhammiko.",
  "anya-e0805n4:65_0": "‘‘Byākaraṇamadhīte’’ti atthe ṇikappaccayādimhi kate –",
  "anya-e0805n4:66_0": "‘‘Vuddhādisarassa vāsaṁyogantassa saṇe cā’’ti vattamāne –",
  "anya-e0805n4:67_0": "375.Māyūnamāgamo ṭhāne.",
  "anya-e0805n4:68_0": "I uiccebhesaṁ ādisarānaṁ asaṁyogantānaṁ mā vuddhi hoti saṇe,",
  "anya-e0805n4:68_1": "tatreva vuddhi āgamo hoti ca ṭhāneti ekāravuddhāgamo.",
  "anya-e0805n4:69_0": "‘‘Ṭhāne’’ti vacanā cettha, yūnamādesabhūtato;",
  "anya-e0805n4:70_0": "Yavehi pubbeva eo-vuddhiyo honti āgamā.",
  "anya-e0805n4:71_0": "Yakārassa dvibhāvo.",
  "anya-e0805n4:72_0": "Veyyākaraṇiko, nyāyamadhīteti neyyāyiko. Evaṁ takkiko, vediko, nemittiko, kāyena kato payogo kāyiko, kāyena kataṁ kammaṁ kāyikaṁ,",
  "anya-e0805n4:72_1": "vacasā kataṁ kammaṁ vācasikaṁ. Evaṁ mānasikaṁ,",
  "anya-e0805n4:72_2": "ettha ca ‘‘sasare vāgamo’’ti sutte vavatthitavāsaddena paccaye parepi sāgamo, therehi katā saṅgīti therikā. Evaṁ pañcasatikā, sattasatikā,",
  "anya-e0805n4:72_3": "ettha ‘‘ṇavaṇikā’’disutte anuvattitavāggahaṇena īpaccayo na hoti.",
  "anya-e0805n4:73_0": "Sannidhānatthe sarīre sannidhānā vedanā sārīrikā, sārīrikaṁ dukkhaṁ. Evaṁ mānasikā, mānasikaṁ.",
  "anya-e0805n4:74_0": "Niyuttatthe dvāre niyutto dovāriko,",
  "anya-e0805n4:74_1": "ettha ‘‘māyūnamāgamo ṭhāne’’ti vakārato pubbeokārāgamo. Evaṁ bhaṇḍāgāriko, nāgariko, navakammiko, vanakammiko, ādikammiko, odariko, rathiko, pathiko, upāye niyutto opāyiko, cetasi niyuttā cetasikā.",
  "anya-e0805n4:75_0": "Sippatthe vīṇāvādanaṁ vīṇā, vīṇā assa sippaṁ veṇiko. Evaṁ pāṇaviko, modiṅgiko, vaṁsiko.",
  "anya-e0805n4:76_0": "Bhaṇḍatthe gandho assa bhaṇḍanti gandhiko. Evaṁ teliko, goḷiko, pūviko, paṇṇiko, tambūliko, loṇiko.",
  "anya-e0805n4:77_0": "Jīvikatthe urabbhaṁ hantvā jīvati,",
  "anya-e0805n4:77_1": "urabbhamassa jīvikāti vā orabbhiko. Evaṁ māgaviko, ettha vakārāgamo. Sūkariko, sākuṇiko, macchiko iccādi.",
  "anya-e0805n4:78_0": "‘‘Tena katādī’’ti ettha ādiggahaṇena tena hataṁ, tena baddhaṁ, tena kītaṁ, tena dibbati, so assa āvudho, so assa ābādho, tattha pasanno, tassa santakaṁ, tamassa parimāṇaṁ, tassa rāsi, taṁ arahati, tamassa sīlaṁ, tattha jāto, tattha vasati, tatra vidito, tadatthāya saṁvattati, tato āgato, tato sambhūto,",
  "anya-e0805n4:78_1": "tadassa payojananti evamādiatthe ca ṇikappaccayo hoti. Yathā – jālena hato, hanatīti vā jāliko. Evaṁ bāḷisiko, vākariko, suttena baddho suttiko,",
  "anya-e0805n4:78_2": "varattāya baddho vārattiko nāgo.",
  "anya-e0805n4:79_0": "Vatthena kītaṁ bhaṇḍaṁ vatthikaṁ. Evaṁ kumbhikaṁ, phālikaṁ, sovaṇṇikaṁ, sātikaṁ. Akkhena dibbatīti akkhiko. Evaṁ sālākiko, tindukiko, ambaphaliko. Cāpo assa āvudhoti cāpiko. Evaṁ tomariko, muggariko, mosaliko.",
  "anya-e0805n4:80_0": "Vāto assa ābādhoti vātiko. Evaṁ semhiko, pittiko.",
  "anya-e0805n4:81_0": "Buddhe pasanno buddhiko. Evaṁ dhammiko, saṅghiko. Buddhassa santako buddhiko. Evaṁ dhammiko, saṅghiko vihāro, saṅghikā bhūmi, saṅghikaṁ cīvaraṁ, puggalikaṁ.",
  "anya-e0805n4:82_0": "Kumbho assa parimāṇanti kumbhikaṁ. Evaṁ khārikaṁ, doṇikaṁ. Kumbhassa rāsi kumbhiko. Kumbhaṁ arahatīti kumbhiko. Evaṁ doṇiko, aṭṭhamāsiko, kahāpaṇiko, āsītikā gāthā, nāvutikā, sātikaṁ, sāhassikaṁ.",
  "anya-e0805n4:82_1": "Sandiṭṭhamarahatīti sandiṭṭhiko,",
  "anya-e0805n4:82_2": "‘‘ehi passā’’ti imaṁ vidhiṁ arahatīti ehipassiko.",
  "anya-e0805n4:83_0": "Sīlatthe paṁsukūladhāraṇaṁ paṁsukūlaṁ, taṁ sīlamassāti paṁsukūliko. Evaṁ tecīvariko,",
  "anya-e0805n4:83_1": "ekāsane bhojanasīlo ekāsaniko,",
  "anya-e0805n4:83_2": "rukkhamūle vasanasīlo rukkhamūliko, tathā āraññiko, sosāniko.",
  "anya-e0805n4:84_0": "Jātatthe apāye jāto āpāyiko. Evaṁ nerayiko, sāmuddiko maccho, vassesu jāto vassiko, vassikā, vassikaṁ pupphaṁ, sāradiko, hemantiko, vāsantiko, cātuddasiko, rājagahe jāto,",
  "anya-e0805n4:84_1": "rājagahe vasatīti vā rājagahiko jano, magadhesu jāto, vasatīti vā māgadhiko, māgadhikā, māgadhikaṁ, sāvatthiyaṁ jāto, vasatīti vā sāvatthiko, kāpilavatthiko, vesāliko.",
  "anya-e0805n4:85_0": "Loke vidito lokiko, lokāya saṁvattatītipi lokiko. Tathā mātito āgataṁ mātikaṁ, pitito āgataṁ pettikaṁ nāmaṁ.",
  "anya-e0805n4:86_0": "Sambhūtatthe mātito sambhūtaṁ mattikaṁ. Evaṁ pettikaṁ.",
  "anya-e0805n4:86_1": "Upadhitassa payojanaṁ opadhikaṁ.",
  "anya-e0805n4:87_0": "Sakatthepi asaṅkhāroyeva asaṅkhārikaṁ. Evaṁ sasaṅkhārikaṁ, nāmameva nāmikaṁ. Evaṁ ākhyātikaṁ, opasaggikaṁ, nepātikaṁ,",
  "anya-e0805n4:87_1": "catumahārāje bhatti etesanti cātumahārājikā. Evaṁ aññatthepi yojetabbaṁ.",
  "anya-e0805n4:88_0": "‘‘Kasāvena ratta’’nti viggahe –",
  "anya-e0805n4:89_0": "376.Ṇa rāgā tenarattaṁ tassedamaññatthesu ca.",
  "anya-e0805n4:90_0": "Rāgatthavācakā liṅgamhā ‘‘tena ratta’’miccetasmiṁ atthe,",
  "anya-e0805n4:90_1": "‘‘tasse’’ti chaṭṭhiyantato ‘‘ida’’miccetasmiṁ atthe ca aññatthesu ca ṇappaccayo hoti vā.",
  "anya-e0805n4:91_0": "Kāsāvaṁ vatthaṁ. Evaṁ kāsāyaṁ, kusumbhena rattaṁ kosumbhaṁ, haliddiyā rattaṁ hāliddaṁ, pattaṅgaṁ, mañjiṭṭhaṁ, kuṅkumaṁ, nīlena rattaṁ nīlaṁ. Evaṁ pītaṁ.",
  "anya-e0805n4:92_0": "Idamatthe mahiṁsassa idaṁ māhiṁsaṁ maṁsaṁ, dadhi sappi cammādikaṁ vā, sūkarassa idaṁ sūkaraṁ,",
  "anya-e0805n4:92_1": "kaccāyanassa idaṁ kaccāyanaṁ byākaraṇaṁ. Evaṁ sogataṁ sāsanaṁ.",
  "anya-e0805n4:93_0": "‘‘Isissa ida’’nti atthe ṇappaccaye kate vuddhimhi sampatte –",
  "anya-e0805n4:94_0": "‘‘Saṇe, yūnamāgamo ṭhāne’’ti ca vattate.",
  "anya-e0805n4:95_0": "377.Āttañca.",
  "anya-e0805n4:96_0": "I uiccetesaṁ ādisarānaṁ āttañca hoti saṇakārappaccaye pare,",
  "anya-e0805n4:96_1": "casaddena rikārāgamo ca ṭhāneti ikārassa āttaṁ.",
  "anya-e0805n4:97_0": "Ṭhānādhikārato āttaṁ, isūsabhaujādinaṁ;",
  "anya-e0805n4:98_0": "Isissa tu rikārāga-mo cāttānantare bhave.",
  "anya-e0805n4:99_0": "Ārisyaṁ,",
  "anya-e0805n4:99_1": "usabhassa idaṁ āsabhaṁ ṭhānaṁ, āsabhī vācā.",
  "anya-e0805n4:100_0": "Aññatthaggahaṇena pana avidūrabhavo, tatra bhavo, tatra jāto, tato āgato, so assa nivāso, tassa issaro, kattikādīhi niyutto māso, sāssa devatā, tamaveccādhīte, tassa visayo deso, tasmiṁ dese atthi, tena nibbattaṁ, taṁ arahati, tassa vikāro,",
  "anya-e0805n4:100_1": "tamassa parimāṇanti iccevamādīsvatthesu ca ṇappaccayo.",
  "anya-e0805n4:100_2": "Yathā – vidisāya avidūre bhavo vediso gāmo,",
  "anya-e0805n4:100_3": "udumbarassa avidūre bhavaṁ odumbaraṁ vimānaṁ.",
  "anya-e0805n4:101_0": "Bhavatthe manasi bhavaṁ mānasaṁ sukhaṁ, sāgamo. Sare bhavo sāraso sakuṇo, sārasā sakuṇī, sārasaṁ pupphaṁ , urasi bhavo oraso putto, urasi saṁvaḍḍhitattā, mitte bhavā mettā, mettī vā, pure bhavā porī vācā.",
  "anya-e0805n4:102_0": "Jātādīsu pāvuse jāto pāvuso megho, pāvusā ratti, pāvusaṁ abbhaṁ, sarade jāto sārado māso, sāradā ratti, sāradaṁ pupphaṁ. Evaṁ sisiro, hemanto, vasanto, vimho,",
  "anya-e0805n4:102_1": "mathurāyaṁ jāto māthuro jano, māthurā gaṇikā, māthuraṁ vatthaṁ. Mathurāya āgato māthuro,",
  "anya-e0805n4:102_2": "mathurā assa nivāsoti māthuro,",
  "anya-e0805n4:102_3": "mathurāya issaro māthuro rājā.",
  "anya-e0805n4:102_4": "‘‘Sabbato ko’’ti ettha puna sabbatoggahaṇena taddhitatopi kvaci sasarakakārāgamo, māthurako vā, rājagahe jāto, rājagahā āgato, rājagaho assa nivāsoti vā,",
  "anya-e0805n4:102_5": "rājagahassa issaroti vā rājagaho, rājagahako vā. Evaṁ sāgalo, sāgalako vā, pāṭaliputto, pāṭaliputtako vā,",
  "anya-e0805n4:102_6": "vesāliyaṁ jātotiādiatthe vesālo, vesālako vā, kusināre jāto kosināro, kosinārako vā. Evaṁ sāketo, sāketako vā, kosambo, kosambako vā, indapatto, indapattako vā, kapillo, kapillako vā, bhārukaccho, bhārukacchako vā, nagare jāto, nagarā āgato, nagare vasatīti vā nāgaro, nāgarako vā. Evaṁ jānapado.",
  "anya-e0805n4:103_0": "Janapadanāmesu pana sabbattha bahuvacanameva bhavati. Yathā – aṅgesu jāto, aṅgehi āgato, aṅgā assa nivāso, aṅgānaṁ issaro vā aṅgo, aṅgako vā, māgadho, māgadhako vā, kosalo, kosalako vā , vedeho, vedehako vā, kambojo, kambojako vā, gandhāro, gandhārako vā, sovīro, sovīrako vā, sindhavo, sindhavako vā, assako, kāliṅgo, pañcālo, sakko, tathā suraṭṭhe jāto,",
  "anya-e0805n4:103_1": "suraṭṭhassa issaro vā soraṭṭho, soraṭṭhako vā. Evaṁ mahāraṭṭho, mahāraṭṭhako vā iccādi.",
  "anya-e0805n4:104_0": "Nakkhattayoge kattikāya puṇṇacandayuttāya yutto māso kattiko,",
  "anya-e0805n4:104_1": "magasirena candayuttena nakkhattena yutto māso māgasiro.",
  "anya-e0805n4:104_2": "Evaṁ phussena yutto māso phusso, maghāya yutto māso māgho,",
  "anya-e0805n4:104_3": "phagguniyā yutto māso phagguno, cittāya yutto māso citto,",
  "anya-e0805n4:104_4": "visākhāya yutto māso vesākho, jeṭṭhāya yutto māso jeṭṭho,",
  "anya-e0805n4:104_5": "uttarāsāḷhāya yutto māso āsāḷho, āsāḷhī vā, savaṇena yutto māso sāvaṇo, sāvaṇī. Bhaddena yutto māso bhaddo,",
  "anya-e0805n4:104_6": "assayujena yutto māso assayujo, buddho assa devatāti buddho. Evaṁ sogato, māhindo, yāmo, somo.",
  "anya-e0805n4:105_0": "Byākaraṇaṁ aveccādhīte veyyākaraṇo. Evaṁ mohutto, nemitto, aṅgavijjo, vatthuvijjo.",
  "anya-e0805n4:105_1": "Vasātīnaṁ visayo deso vāsāto,",
  "anya-e0805n4:105_2": "udumbarā asmiṁ padese santīti odumbaro deso.",
  "anya-e0805n4:106_0": "Sahassena nibbattā sāhassī parikhā, payasā nibbattaṁ pāyāsaṁ,",
  "anya-e0805n4:106_1": "sahassaṁ arahatīti sāhassī gāthā, ayaso vikāro āyaso. Evaṁ sovaṇṇo,",
  "anya-e0805n4:106_2": "puriso parimāṇamassāti porisaṁ udakaṁ.",
  "anya-e0805n4:107_0": "Caggahaṇena tattha jāto, tattha vasati, tassa hitaṁ,",
  "anya-e0805n4:107_1": "taṁ arahatītiādīsu ṇeyyappaccayo. Bārāṇasiyaṁ jāto, vasatīti vā bārāṇaseyyako, pure viya kakārāgamo. Evaṁ campeyyako, sāgaleyyako, mithileyyako jano, gaṅgeyyo maccho, silāya jātaṁ seleyyakaṁ, kule jāto koleyyako sunakho, vane jātaṁ vāneyyaṁ pupphaṁ. Evaṁ pabbateyyo mānuso, pabbateyyā nadī, pabbateyyaṁ osadhaṁ, pathassa hitaṁ pātheyyaṁ,",
  "anya-e0805n4:107_2": "sapatissa hitaṁ sāpateyyaṁ dhanaṁ, padīpeyyaṁ telaṁ, mātu hitaṁ matteyyaṁ. Evaṁ petteyyaṁ.",
  "anya-e0805n4:107_3": "Dakkhiṇamarahatīti dakkhiṇeyyo iccādi.",
  "anya-e0805n4:108_0": "378.Jātādīnamimiyā ca.",
  "anya-e0805n4:109_0": "Jātaiccevamādīnaṁ saddānaṁ atthe ima iyaiccete paccayā honti vā.",
  "anya-e0805n4:110_0": "Pacchā jāto pacchimo, pacchimā janatā, pacchimaṁ cittaṁ, ante jāto antimo, antimā, antimaṁ. Evaṁ majjhimo, purimo, uparimo, heṭṭhimo, paccantimo, gopphimo, ganthimo.",
  "anya-e0805n4:111_0": "Tathā iyappaccaye manussajātiyā jāto manussajātiyo, manussajātiyā, manussajātiyaṁ. Evaṁ assajātiyo, hatthijātiyo, bodhisattajātiyo, dabbajātiyo, samānajātiyo, lokiyo iccādi.",
  "anya-e0805n4:112_0": "Ādiggahaṇena tattha niyutto, tadassa atthi,",
  "anya-e0805n4:112_1": "tattha bhavotiādīsvapi ima iyappaccayā honti, casaddena ikappaccayo ca. Ante niyutto antimo, antiyo, antiko, putto assa atthi, tasmiṁ vā vijjatīti puttimo, puttiyo, vuttiko, kappo assa atthīti kappiyo, jaṭā assa atthīti jaṭiyo,",
  "anya-e0805n4:112_2": "hānabhāgo assa atthīti hānabhāgiyo. Evaṁ ṭhitibhāgiyo,",
  "anya-e0805n4:112_3": "bodhissa pakkhe bhavā bodhipakkhiyā,",
  "anya-e0805n4:112_4": "pañcavagge bhavā pañcavaggiyā. Evaṁ chabbaggiyā, udariyaṁ, attano idanti attaniyaṁ, nakārāgamo.",
  "anya-e0805n4:113_0": "Casaddaggahaṇena kiya yaṇyappaccayā ca. Jātiyā niyutto jātikiyo. Evaṁ andhakiyo,",
  "anya-e0805n4:113_1": "jaccandhe niyutto jaccandhakiyo. Sassa ayanti sakiyo. Evaṁ parakiyo.",
  "anya-e0805n4:114_0": "Yappaccayo sādhuhitabhavajātādiatthesu.",
  "anya-e0805n4:114_1": "Yathā – kammani sādhu kammaññaṁ. Sabhāyaṁ sādhu sabbhaṁ,",
  "anya-e0805n4:114_2": "‘‘yavataṁ talanā’’dinā ukārādi.",
  "anya-e0805n4:114_3": "Evaṁ medhāya hitaṁ mejjhaṁ ghaṭaṁ. Pādānaṁ hitaṁ pajjaṁ telaṁ, rathassa hitā racchā, gāme bhavo gammo , gave bhavaṁ gabyaṁ,",
  "anya-e0805n4:114_4": "‘‘osare cā’’ti sutte casaddena yappaccaye parepi avādeso. Kavimhi bhavaṁ kabyaṁ, divi bhavā dibyā, thanato jātaṁ thaññaṁ, dhanāya saṁvattatīti dhaññaṁ.",
  "anya-e0805n4:115_0": "Ṇyappaccayo parisāyaṁ sādhu pārisajjo, dakārāgamo, samaṇānaṁ hitā sāmaññā janā, brāhmaṇānaṁ hitā brāhmaññā, arūpe bhavā āruppā iccādi.",
  "anya-e0805n4:116_0": "‘‘Rājaputtānaṁ samūho’’ti viggahe –",
  "anya-e0805n4:117_0": "379.Samūhatthe kaṇaṇā.",
  "anya-e0805n4:118_0": "Chaṭṭhiyantato ‘‘tesaṁ samūho’’ti atthe kaṇaṇaiccete paccayā honti. Rājaputtako, rājaputtakaṁ vā, rājaputto. Evaṁ mānussako, mānusso, māthurako, māthuro, porisako, poriso, vuddhānaṁ samūho vuddhako, vuddho. Evaṁ māyūrako, māyūro, kāpoto, kokilo, māhiṁsako, māhiṁso, oṭṭhako, orabbhako, aṭṭhannaṁ samūho aṭṭhako, rājānaṁ samūho rājako, bhikkhānaṁ samūho bhikkho, sikkhānaṁ samūho sikkho, dvinnaṁ samūho dvayaṁ,",
  "anya-e0805n4:118_1": "‘‘tesu vuddhī’’tiādinā ikārassa ayādeso.",
  "anya-e0805n4:118_2": "Evaṁ tiṇṇaṁ samūho tayaṁ iccādi.",
  "anya-e0805n4:119_0": "‘‘Samūhatthe’’ti vattate.",
  "anya-e0805n4:120_0": "380.Gāmajanabandhusahāyādīhi tā.",
  "anya-e0805n4:121_0": "Gāmajanabandhusahāyaiccevamādīhi tāpaccayo hoti samūhatthe. Gāmānaṁ samūho gāmatā. Evaṁ janatā, bandhutā, sahāyatā, nāgaratā.",
  "anya-e0805n4:121_1": "‘‘Tā’’ti yogavibhāgena sakatthepi devoyeva devatā,",
  "anya-e0805n4:121_2": "tāpaccayantassa niccamitthiliṅgatā.",
  "anya-e0805n4:122_0": "381.Tadassa ṭhānamiyo ca.",
  "anya-e0805n4:123_0": "‘‘Tadassa ṭhāna’’miccetasmiṁ atthe chaṭṭhiyantato iyappaccayo hoti. Madanassa ṭhānaṁ madaniyo, madaniyā, madaniyaṁ,",
  "anya-e0805n4:123_1": "bandhanassa ṭhānaṁ bandhaniyaṁ. Evaṁ mucchaniyaṁ. Rajaniyaṁ, gamaniyaṁ, dassaniyaṁ, upādāniyaṁ, pasādaniyaṁ.",
  "anya-e0805n4:123_2": "Casaddena hitādiatthepi upādānānaṁ hitā upādāniyā iccādi.",
  "anya-e0805n4:124_0": "382.Upamatthāyitattaṁ.",
  "anya-e0805n4:125_0": "Upamatthe upamāvāciliṅgato āyitattappaccayo hoti.",
  "anya-e0805n4:125_1": "Dhūmo viya dissatīti dhūmāyitattaṁ. Evaṁ timirāyitattaṁ.",
  "anya-e0805n4:126_0": "‘‘Tadassa ṭhāna’’nti vattate.",
  "anya-e0805n4:127_0": "383.Tannissitatthe lo.",
  "anya-e0805n4:128_0": "‘‘Tannissita’’nti atthe,",
  "anya-e0805n4:128_1": "‘‘tadassaṭhāna’’nti atthe ca lappaccayo hoti. Duṭṭhu nissitaṁ, duṭṭhu ṭhānaṁ vā duṭṭhullaṁ, duṭṭhullā vācā, lassa dvibhāvo. Evaṁ vedallaṁ.",
  "anya-e0805n4:129_0": "‘‘Abhijjhā assa pakati,",
  "anya-e0805n4:129_1": "abhijjhā assa bahulā’’ti vā viggahe –",
  "anya-e0805n4:130_0": "384.Ālu tabbahule.",
  "anya-e0805n4:131_0": "Paṭhamāvibhatyantato āluppaccayo hoti ‘‘tadassa bahula’’miccetasmiṁ atthe. Abhijjhālu, abhijjhālū, abhijjhālavo. Evaṁ sītālu, dhajālu, dayālu.",
  "anya-e0805n4:131_1": "‘‘Sabbato ko’’ti ettha puna sabbatoggahaṇena kakārāgamo, abhijjhāluko, abhijjhālukā, abhijjhālukaṁ. Evaṁ sītāluko, dayāluko, tathā hīnova hīnako. Evaṁ potako, kumārako, māṇavako, muduko, ujuko, appamattakaṁ, oramattakaṁ, sīlamattakaṁ iccādi.",
  "anya-e0805n4:132_0": "‘‘Yadanupapannā nipātanā sijjhantī’’ti iminā paṭibhāgakucchitasaññānukampādiatthesu kappaccayo.",
  "anya-e0805n4:132_1": "Paṭibhāgatthe hatthino iva hatthikā. Evaṁ assakā.",
  "anya-e0805n4:132_2": "Kucchitatthe kucchito samaṇo samaṇako. Evaṁ brāhmaṇako, muṇḍako, paṇḍitako, veyyākaraṇako. Saññāyaṁ katako, bhaṭako. Anukampāyaṁ puttako.",
  "anya-e0805n4:133_0": "Tathā kiṁyatetato parimāṇatthe ttakavantuppaccayā. Kiṁ parimāṇamassāti kittakaṁ. Evaṁ yattakaṁ, tattakaṁ, ettakaṁ. Vantumhi āttañca, yaṁ parimāṇamassāti yāvā, yāvanto , guṇavantusamaṁ. Evaṁ tāvā, tāvanto. Etāvā, etāvanto iccādi.",
  "anya-e0805n4:134_0": "‘‘Suvaṇṇena pakata’’nti viggahe –",
  "anya-e0805n4:135_0": "385.Tappakativacane mayo.",
  "anya-e0805n4:136_0": "Tappakativacanatthe mayappaccayo hoti, pakarīyatīti pakati, tena pakati tappakati,",
  "anya-e0805n4:136_1": "tappakatiyā vacanaṁ kathanaṁ tappakativacanaṁ. Suvaṇṇamayo ratho, sovaṇṇamayo vā, suvaṇṇamayā bhājanavikati, suvaṇṇamayaṁ bhājanaṁ. Evaṁ rūpiyamayaṁ, rajatamayaṁ, jatumayaṁ, dārumayaṁ, mattikāmayaṁ, iddhiyā nibbattaṁ iddhimayaṁ.",
  "anya-e0805n4:137_0": "Manato nipphannā manomayā, ayasāpakataṁ ayomayaṁ.",
  "anya-e0805n4:137_1": "Ettha ca ‘‘manogaṇādīna’’nti vattamāne –",
  "anya-e0805n4:138_0": "386.Etesamo lope.",
  "anya-e0805n4:139_0": "Etesaṁ manogaṇādīnaṁ anto ottamāpajjate vibhattilope kateti okāro.",
  "anya-e0805n4:140_0": "Gavena pakataṁ karīsaṁ, goto nibbattanti vā gomayaṁ.",
  "anya-e0805n4:140_1": "‘‘Mayo’’tiyogavibhāgena sakatthepi dānameva dānamayaṁ, sīlamayaṁ iccādi.",
  "anya-e0805n4:141_0": "Saṁsaṭṭhādianekatthataddhitaṁ.",
  "anya-e0805n4:142_0": "Bhāvataddhita",
  "anya-e0805n4:143_0": "‘‘Alasassa bhāvo’’ti viggahe –",
  "anya-e0805n4:144_0": "387.Ṇyattatā bhāve tu.",
  "anya-e0805n4:145_0": "Chaṭṭhiyantato ṇyattatāiccete paccayā honti ‘‘tassa bhāvo’’ iccetasmiṁ atthe,",
  "anya-e0805n4:145_1": "tusaddaggahaṇena ttanaṇeyyādippaccayā ca.",
  "anya-e0805n4:145_2": "Bhavanti etasmā buddhisaddā iti bhāvo,",
  "anya-e0805n4:145_3": "saddappavattinimittaṁ vuccati,",
  "anya-e0805n4:145_4": "vuttañca – ‘‘yassa guṇassa hi bhāvā dabbe saddaniveso tadabhidhāneṇyattatādayo’’ti.",
  "anya-e0805n4:145_5": "Ṇyattattanantānaṁ niccaṁ napuṁsakattaṁ,",
  "anya-e0805n4:145_6": "tāpaccayantassa sabhāvato niccamitthiliṅgatā.",
  "anya-e0805n4:145_7": "Ṇyappaccayoyaṁ guṇavacane brāhmaṇādīhi,",
  "anya-e0805n4:145_8": "tattha ‘‘avaṇṇo ye lopañcā’’ti avaṇṇalopo, ādivuddhi.",
  "anya-e0805n4:146_0": "Ālasyaṁ. Evaṁ ārogyaṁ, udaggassa bhāvo odagyaṁ, sakhino bhāvo sakhyaṁ, aṇaṇassa bhāvo āṇaṇyaṁ, vidhavāya bhāvo vedhabyaṁ, dubbalassa bhāvo dubbalyaṁ, capalassa bhāvo cāpalyaṁ.",
  "anya-e0805n4:147_0": "Viyattassa bhāvo veyyattiyaṁ,",
  "anya-e0805n4:147_1": "maccharassa bhāvo macchariyaṁ. Evaṁ issariyaṁ, ālasiyaṁ, muṇḍiyaṁ, mūḷhiyaṁ.",
  "anya-e0805n4:147_2": "Ettha ‘‘veyyattiya’’ntiādīsu ‘‘tesu vuddhī’’tiādinā yamhi ikārāgamo.",
  "anya-e0805n4:148_0": "‘‘Paṇḍitassa bhāvo paṇḍitya’’ntiādīsu ‘‘yavataṁ talanadakārānaṁ byañjanāni calañajakāratta’’nti tyakārasaṁyogādīnaṁ calañajakārādesā , dvittaṁ. Paṇḍiccaṁ,",
  "anya-e0805n4:148_1": "bahussutassa bhāvo bāhussaccaṁ,",
  "anya-e0805n4:148_2": "‘‘tesu vuddhī’’tiādinā ukārassa akāro, evaṁ porohiccaṁ,",
  "anya-e0805n4:148_3": "adhipatissa bhāvo ādhipaccaṁ,",
  "anya-e0805n4:148_4": "muṭṭhassatissa bhāvo muṭṭhassaccaṁ, ivaṇṇalopo. Kusalassa bhāvo kosallaṁ. Evaṁ vepullaṁ, samānānaṁ bhāvo sāmaññaṁ, gilānassa bhāvo gelaññaṁ,",
  "anya-e0805n4:148_5": "‘‘kvacādimajjhuttarā’’disuttena saṁyoge pare rassattaṁ.",
  "anya-e0805n4:149_0": "Suhadassa bhāvosohajjaṁ. Evaṁ vesārajjaṁ, kusīdassabhāvokosajjaṁ,",
  "anya-e0805n4:149_1": "‘‘tesu vuddhī’’tiādinā īkārassa akāro.",
  "anya-e0805n4:149_2": "Tathā ‘‘purisassa bhāvo porisa’’ntiādīsu ‘‘yavataṁ talanā’’disutte kāraggahaṇena yavataṁ sakārakacaṭapavaggānaṁ sakārakacaṭapavaggādesā. Sumanassa bhāvo somanassaṁ. Evaṁ domanassaṁ, sovacassaṁ, dovacassaṁ, ettha sakārāgamo.",
  "anya-e0805n4:149_3": "Tathā nipakassa bhāvo nepakkaṁ, dvittaṁ. Evaṁ ādhikkaṁ, dubhagassa bhāvo dobhaggaṁ, vāṇijassa bhāvo vāṇijjaṁ, rājino bhāvo rajjaṁ, ‘‘kvacā’’dinā rassattaṁ. Sarūpassa bhāvo sāruppaṁ. Evaṁ opammaṁ, sokhummaṁ.",
  "anya-e0805n4:150_0": "Tathassa bhāvo tacchaṁ,",
  "anya-e0805n4:150_1": "dummedhassa bhāvo dummejjhaṁ, samaṇassa bhāvo sāmaññaṁ. Evaṁ brāhmaññaṁ, nipuṇassa bhāvo nepuññaṁ.",
  "anya-e0805n4:150_2": "‘‘Taccha’’ntiādīsupi kāraggahaṇeneva yavataṁ thadhaṇakārānaṁ chajhañakārādesā.",
  "anya-e0805n4:151_0": "Ttatāpaccayesu – paṁsukūlikassa bhāvo paṁsukūlikattaṁ, paṁsukūlikatā. Evaṁ tecīvarikattaṁ, tecīvarikatā, odarikattaṁ, odarikatā, manussattaṁ, manussatā jāti, nīlattaṁ, nīlatā guṇo, yācakattaṁ, yācakatā kriyā, daṇḍittaṁ, daṇḍitā dabbaṁ, saccavāditā, pāramitā, kataññutā, sabbaññutā,",
  "anya-e0805n4:151_1": "‘‘kvacā’’dinā tāpaccaye rassattaṁ, appicchatā, asaṁsaggatā, bhassārāmatā, niddārāmatā, lahutā iccādi.",
  "anya-e0805n4:152_0": "Ttanapaccaye – puthujjanassa bhāvo puthujjanattanaṁ, vedanattanaṁ, jāyattanaṁ.",
  "anya-e0805n4:153_0": "Ṇeyye – sucissa bhāvo soceyyaṁ. Evaṁ ādhipabheyyaṁ, kavissa bhāvokāveyyaṁ, thenassa bhāvo theyyaṁ, mahāvuttinā nakārassa lopo.",
  "anya-e0805n4:154_0": "‘‘Ṇyattatā’’ti yogavibhāgena kammani, sakatthe ca ṇyādayo, vīrānaṁ bhāvo, kammaṁ vā vīriyaṁ,",
  "anya-e0805n4:154_1": "paribhaṭassa kammaṁ pāribhaṭyaṁ,",
  "anya-e0805n4:154_2": "pāribhaṭyassa bhāvo pāribhaṭyatā. Evaṁ sovacassatā,",
  "anya-e0805n4:154_3": "bhisaggassa kammaṁ bhesajjaṁ,",
  "anya-e0805n4:154_4": "byāvaṭassa kammaṁ veyyāvaccaṁ, saṭhassa bhāvo, kammaṁ vā sāṭheyyaṁ.",
  "anya-e0805n4:155_0": "Sakatthe pana – yathābhūtameva yathābhuccaṁ, karuṇāyeva kāruññaṁ, pattakālameva pattakallaṁ, ākāsānantameva ākāsānañcaṁ,",
  "anya-e0805n4:155_1": "kāyapāguññameva kāyapāguññatā iccādi.",
  "anya-e0805n4:156_0": "‘‘Visamassa bhāvo’’ti viggahe –",
  "anya-e0805n4:157_0": "‘‘Ttatā, bhāve’’ti ca vattate.",
  "anya-e0805n4:158_0": "388.Ṇa visamādīhi.",
  "anya-e0805n4:159_0": "Visamaiccevamādīhi chaṭṭhiyantehi ṇappaccayo hoti,",
  "anya-e0805n4:159_1": "tta tā ca ‘‘tassa bhāvo’’ iccetasmiṁ atthe. Ākatigaṇoyaṁ. Vesamaṁ, visamattaṁ, visamatā. Sucissa bhāvo socaṁ, sucittaṁ, sucitā, garuno bhāvo gāravo, ādivuddhi,",
  "anya-e0805n4:159_2": "‘‘o sare cā’’ti sutte casaddaggahaṇena ukārassa ca avādeso. Paṭuno bhāvo pāṭavaṁ, paṭuttaṁ, paṭutā.",
  "anya-e0805n4:160_0": "Ujuno bhāvo ajjavaṁ,",
  "anya-e0805n4:160_1": "muduno bhāvo maddavaṁ iccatra ‘‘āttañcā’’ti ṇamhi ikārukārānaṁ āttaṁ, dvibhāvo, saṁyoge ādirassattañca. Ujutā, mudutā. Evaṁ isissa bhāvo ārisyaṁ, āsabhaṁ, kumārassa bhāvokomāraṁ, yuvassa bhāvo yobbanaṁ, mahāvuttinā nakārāgamo, paramānaṁ bhāvo,",
  "anya-e0805n4:160_2": "kammaṁ vā pāramī dānādikriyā,",
  "anya-e0805n4:160_3": "‘‘ṇavaṇikā’’disuttena īpaccayo, samaggānaṁ bhāvo sāmaggī.",
  "anya-e0805n4:161_0": "389.Ramaṇīyādito kaṇa.",
  "anya-e0805n4:162_0": "Ramaṇīyaiccevamādito kaṇapaccayo hoti, tta tā ca bhāvatthe.",
  "anya-e0805n4:162_1": "Ramaṇīyassa bhāvo rāmaṇīyakaṁ, ramaṇīyattaṁ, ramaṇīyatā . Evaṁ mānuññakaṁ, manuññattaṁ, manuññatā, piyarūpakaṁ, piyarūpattaṁ, piyarūpatā, kalyāṇakaṁ, kalyāṇattaṁ, kalyāṇatā, corakaṁ, corikā vā, corattaṁ, coratā, aḍḍhakaṁ, aḍḍhattaṁ, aḍḍhatā iccādi.",
  "anya-e0805n4:163_0": "Bhāvataddhitaṁ.",
  "anya-e0805n4:164_0": "Visesataddhita",
  "anya-e0805n4:165_0": "‘‘Sabbe ime pāpā ayamimesaṁ visesena pāpo’’ti viggahe –",
  "anya-e0805n4:166_0": "390.Visese taratamisikiyiṭṭhā.",
  "anya-e0805n4:167_0": "Visesatthe tara tama isika iya iṭṭhaiccete paccayā honti. Pāpataro, pāpatarā, pāpataraṁ. Tatopi adhiko pāpatamo, pāpatamā, pāpatamaṁ. Pāpisiko, pāpisikā, pāpisikaṁ. Pāpiyo, pāpiyā, pāpiyaṁ. Pāpiṭṭho, pāpiṭṭhā, pāpiṭṭhaṁ. Atisayena pāpiṭṭho, pāpiṭṭhataro. Evaṁ paṭutaro, paṭutamo, paṭisiko, paṭiyo, paṭiṭṭho.",
  "anya-e0805n4:167_1": "Sabbesaṁ atisayena varo varataro, varatamo, varisiko, variyo, variṭṭho. Evaṁ paṇītataro, paṇītatamo.",
  "anya-e0805n4:168_0": "‘‘Sabbe ime vuḍḍhā ayamimesaṁ visesena vuḍḍho’’ti atthe iyaiṭṭhappaccayā honti.",
  "anya-e0805n4:169_0": "391.Vuḍḍhassajo iyiṭṭhesu.",
  "anya-e0805n4:170_0": "Sabbasseva vuḍḍhasaddassa jo hoti iya iṭṭhaiccetesu paccayesu. Jeyyo, jeṭṭho,",
  "anya-e0805n4:170_1": "ettha ca ‘‘saralopādi’’sutte tuggahaṇena lopamakatvā ‘‘sarā sare lopa’’nti pubbasare lutte ‘‘kvacāsavaṇṇaṁ lutte’’ti ekāro.",
  "anya-e0805n4:171_0": "‘‘Iyiṭṭhesū’’ti adhikāro, ‘‘jo’’ti ca vattate.",
  "anya-e0805n4:172_0": "392.Pasatthassa so ca.",
  "anya-e0805n4:173_0": "Sabbasseva pasatthasaddassa sādeso hoti, jo ca iyiṭṭhesu.",
  "anya-e0805n4:173_1": "Ayañca pasattho ayañca pasattho sabbe ime pasatthā ayamimesaṁ visesena pasatthoti seyyo, seṭṭho, jeyyo, jeṭṭho.",
  "anya-e0805n4:174_0": "393.Antikassa nedo.",
  "anya-e0805n4:175_0": "Sabbasseva antikasaddassa nedādeso hoti iyiṭṭhesu. Visesena antikoti nediyo, nediṭṭho.",
  "anya-e0805n4:176_0": "394.Bāḷhassa sādho.",
  "anya-e0805n4:177_0": "Sabbasseva bāḷhasaddassa sādhādeso hoti iyiṭṭhesu. Visesena bāḷhoti sādhiyo, sādhiṭṭho.",
  "anya-e0805n4:178_0": "395.Appassa kaṇa.",
  "anya-e0805n4:179_0": "Sabbassa appasaddassa kaṇa hoti iyiṭṭhesu. Visesena appoti kaṇiyo, kaṇiṭṭho.",
  "anya-e0805n4:180_0": "‘‘Visesena yuvā’’ti atthe ‘‘kaṇa’’iti vattate.",
  "anya-e0805n4:181_0": "396.Yuvānañca.",
  "anya-e0805n4:182_0": "Sabbassa yuvasaddassa kaṇa hoti iyiṭṭhesu.",
  "anya-e0805n4:182_1": "‘‘Tesu vuddhī’’tiādinā ṇakārassa nakāro. Kaniyo, kaniṭṭho.",
  "anya-e0805n4:183_0": "397.Vantu mantu vīnañca lopo.",
  "anya-e0805n4:184_0": "Vantumantuvī iccetesaṁ paccayānaṁ lopo hoti iyiṭṭhesu.",
  "anya-e0805n4:184_1": "Sabbe ime guṇavanto ayamimesaṁ visesena guṇavāti guṇiyo, guṇiṭṭho, visesena satimāti satiyo, satiṭṭho, visesena medhāvīti medhiyo, medhiṭṭho iccādi.",
  "anya-e0805n4:185_0": "Visesataddhitaṁ.",
  "anya-e0805n4:186_0": "Assatthitaddhita",
  "anya-e0805n4:187_0": "‘‘Medhā yassa atthi,",
  "anya-e0805n4:187_1": "tasmiṁ vā vijjatī’’ti viggahe –",
  "anya-e0805n4:188_0": "398.Tadassatthīti vī ca.",
  "anya-e0805n4:189_0": "Paṭhamāvibhatyantā ‘‘tadassa atthi,",
  "anya-e0805n4:189_1": "tasmiṁ vā vijjati’’ iccetesvatthesu vīpaccayo hoti. Medhāmāyā saddehi cāyaṁ. Medhāvī, medhāvino.",
  "anya-e0805n4:189_2": "Itthiyaṁ īkārantattā ‘‘patibhikkhurājīkārantehi inī’’ti inī, medhāvinī, medhāviniyo. Napuṁsake medhāvi kulaṁ. Evaṁ māyāvī, māyāvinī, māyāvi cittaṁ.",
  "anya-e0805n4:190_0": "Caggahaṇena so i lava ālādippaccayā ca. Yathā – sumedhā yassa atthi,",
  "anya-e0805n4:190_1": "tasmiṁ vā vijjatīti sumedhaso, rassattaṁ. Evaṁ lomaso. Picchaṁ assa atthi, tasmiṁ vā vijjatīti picchilo. Evaṁ phenilo, tuṇḍilo, jaṭilo. Kesā assa atthīti kesavo, vācālo iccādi.",
  "anya-e0805n4:191_0": "‘‘Tapo assa atthi, tasmiṁ vā vijjatī’’ti viggahe –",
  "anya-e0805n4:192_0": "‘‘Tadassatthī’’ti adhikāro.",
  "anya-e0805n4:193_0": "399.Tapādito sī.",
  "anya-e0805n4:194_0": "Tapaiccevamādito sīpaccayo hoti ‘‘tadassatthi’’ iccetasmiṁ atthe. Sassa dvibhāvo. Tapassī, tapassino, tapassinī, tapassi. Evaṁ tejassī, yasassī, manassī, payassī.",
  "anya-e0805n4:195_0": "‘‘Daṇḍo assa atthi,",
  "anya-e0805n4:195_1": "tasmiṁ vā vijjatī’’ti viggahe –",
  "anya-e0805n4:196_0": "400.Daṇḍādito ikaī.",
  "anya-e0805n4:197_0": "Ādisaddoyaṁ pakārattho,",
  "anya-e0805n4:197_1": "daṇḍaiccevamādito avaṇṇantā ika ī iccete paccayā honti ‘‘tadassatthi’’ iccetasmiṁ atthe. Daṇḍiko, daṇḍī, daṇḍino, daṇḍinī. Evaṁ māliko, mālī, mālinī, chattiko, chattī, rūpiko, rūpī, kesiko, kesī, saṅghī, ñāṇī, hatthī iccādi.",
  "anya-e0805n4:198_0": "401.Madhvādito ro.",
  "anya-e0805n4:199_0": "Madhuādito rappaccayo hoti ‘‘tadassatthī’’ti atthe. Madhu assa atthi,",
  "anya-e0805n4:199_1": "tasmiṁ vā vijjatīti madhuro guḷo, madhurā sakkharā, madhuraṁ khīraṁ,",
  "anya-e0805n4:199_2": "kuñjā hanū etassa santīti kuñjaro,",
  "anya-e0805n4:199_3": "sabbasmiṁ vattabbe mukhamassa atthīti mukharo, susi assa atthīti susiro. Evaṁ ruciro, nagaro.",
  "anya-e0805n4:200_0": "‘‘Guṇo assa atthi, tasmiṁ vā vijjatī’’ti viggahe –",
  "anya-e0805n4:201_0": "402.Guṇāditovantu.",
  "anya-e0805n4:202_0": "Guṇaiccevamādito vantuppaccayo hoti ‘‘tadassa atthī’’ti atthe. Vibhattilope,",
  "anya-e0805n4:202_1": "nāmabyapadese ca kate syādyuppatti. Guṇavantu si, ‘‘savibhattissa,",
  "anya-e0805n4:202_2": "ntussā’’ti adhikicca ‘‘ā simhī’’ti āttaṁ, guṇavā puriso, sesaṁ ñeyyaṁ. Evaṁ gaṇavā, kulavā iccādayo.",
  "anya-e0805n4:202_3": "Itthiyaṁ ‘‘ṇava ṇika ṇeyyaṇantūhī’’ti īpaccayo,",
  "anya-e0805n4:202_4": "‘‘vā’’ti vattamāne ‘‘ntussa tamīkāre’’ti takāro, guṇavatī, guṇavantī iccādi.",
  "anya-e0805n4:202_5": "Napuṁsake ‘‘aṁ napuṁsake’’ti savibhattissa ntussa amādeso, guṇavaṁ iccādi.",
  "anya-e0805n4:203_0": "‘‘Sati assa atthi, tasmiṁ vā vijjatī’’ti viggahe –",
  "anya-e0805n4:204_0": "‘‘Tadassatthī’’ti vattate.",
  "anya-e0805n4:205_0": "493.Satyādīhi mantu.",
  "anya-e0805n4:206_0": "Satiiccevamādīhi avaṇṇantarahitehi paṭhamāvibhatyantehi liṅgehi mantuppaccayo hoti ‘‘tadassatthī’’ti atthe. Sesaṁ guṇavantusamaṁ. Satimā, satimatī, satimantī, satimaṁ. Evaṁ dhitimā, gatimā iccādayo.",
  "anya-e0805n4:207_0": "Tathā ‘‘āyu assa atthīti āyu mantu’’iccatra –",
  "anya-e0805n4:208_0": "404.Āyussukārāsamantumhi.",
  "anya-e0805n4:209_0": "Āyussa ukāro asa hoti mantumhīti asādeso. Āyasmā, sesaṁ samaṁ. Gāvo assa santīti gomā, gomanto, gomatī, gomantī, gomaṁ kulaṁ iccādi.",
  "anya-e0805n4:210_0": "‘‘Saddhā assa atthī’’ti viggahe –",
  "anya-e0805n4:211_0": "405.Saddhādito ṇa.",
  "anya-e0805n4:212_0": "Saddhā paññāiccevamādito ṇappaccayo hoti ‘‘tadassatthi’’iccetasmiṁ atthe. Saddho puriso, saddhā kaññā, saddhaṁ kulaṁ. Evaṁ pañño, amaccharo, tathā buddhaṁ,",
  "anya-e0805n4:212_1": "buddhi assa atthīti buddho iccādi.",
  "anya-e0805n4:213_0": "Assatthitaddhitaṁ.",
  "anya-e0805n4:214_0": "Saṅkhyātaddhita",
  "anya-e0805n4:215_0": "‘‘Pañcannaṁ pūraṇo’’ti viggahe –",
  "anya-e0805n4:216_0": "406.Saṅkhyāpūraṇe mo.",
  "anya-e0805n4:217_0": "Pūrayati saṅkhyā anenāti pūraṇo,",
  "anya-e0805n4:217_1": "saṅkhyāya pūraṇo saṅkhyāpūraṇo,",
  "anya-e0805n4:217_2": "tasmiṁ saṅkhyāpūraṇatthe chaṭṭhiyantato mappaccayo hoti. Pañcamo, pañcannaṁ pūraṇī pañcamī, ‘‘nadādito vā ī’’ti īpaccayo.",
  "anya-e0805n4:217_3": "‘‘Itthiyamato āpaccayo’’ti āpaccayo, pañcamā vīriyapāramī, pañcamaṁ jhānaṁ. Evaṁ sattamo, sattamī, sattamā, sattamaṁ, aṭṭhamo, aṭṭhamī, aṭṭhamā, aṭṭhamaṁ, navamo , navamī, navamā, navamaṁ, dasamo, dasamī, dasamā, dasamaṁ iccādi.",
  "anya-e0805n4:218_0": "‘‘Saṅkhyāpūraṇe’’ti adhikāro.",
  "anya-e0805n4:219_0": "407.Catucchehi thaṭhā.",
  "anya-e0805n4:220_0": "Catuchaiccetehi thaṭhaiccete paccayā honti saṅkhyāpūraṇatthe. Catunnaṁ pūraṇo catuttho, dvittaṁ, catutthī, catutthā, catutthaṁ, channaṁ pūraṇo chaṭṭho, chaṭṭhī, chaṭṭhā, chaṭṭhaṁ, chaṭṭho eva chaṭṭhamo.",
  "anya-e0805n4:221_0": "Chāhaṁ, chaḷāyatanaṁ iccatra –",
  "anya-e0805n4:222_0": "408.Sa chassa vā.",
  "anya-e0805n4:223_0": "Chassa sakārādeso hoti vā saṅkhyāne. Chāhamassa jīvitaṁ sāhaṁ, chāhaṁ vā, saḷāyatanaṁ.",
  "anya-e0805n4:224_0": "‘‘Dvinnaṁ pūraṇo’’ti viggahe –",
  "anya-e0805n4:225_0": "409.Dvitīhi tiyo.",
  "anya-e0805n4:226_0": "Dvitiiccetehi tiyappaccayo hoti saṅkhyāpūraṇatthe.",
  "anya-e0805n4:226_1": "Vipariṇāmena ‘‘dvi tiṇṇa’’nti vattamāne –",
  "anya-e0805n4:227_0": "410.Tiye dutāpi ca.",
  "anya-e0805n4:228_0": "Dvitiiccetesaṁ dutaiccādesā honti tiyappaccaye pare. Dutiyo puriso, dutiyā, dutiyaṁ. Evaṁ tiṇṇaṁ pūraṇo tatiyo, tatiyā, tatiyaṁ.",
  "anya-e0805n4:228_1": "Apiggahaṇena aññatthāpi dvisaddassa duādeso hoti, casaddena di ca. Dve rattiyo durattaṁ, duvidhaṁ, duvaṅgaṁ, dirattaṁ, diguṇaṁ, digu.",
  "anya-e0805n4:229_0": "411.Tesamaḍḍhūpapadena aḍḍhuḍḍhadivaḍḍhadiyaḍḍhaḍḍhatiyā.",
  "anya-e0805n4:230_0": "Tesaṁ catutthadutiyatatiyānaṁ aḍḍhūpapadānaṁ aḍḍhūpapadena saha aḍḍhuḍḍhadivaḍḍhadiyaḍḍhaaḍḍhatiyādesā honti.",
  "anya-e0805n4:231_0": "Ettha ca –",
  "anya-e0805n4:232_0": "Aḍḍhūpapadapādāna-sāmatthā aḍḍhapubbakā;",
  "anya-e0805n4:233_0": "Tesaṁsaddena gayhante, catutthadutiyādayo.",
  "anya-e0805n4:234_0": "Aḍḍhena catuttho aḍḍhuḍḍho, aḍḍhena dutiyo divaḍḍho, diyaḍḍho, aḍḍhena tatiyo aḍḍhatiyo.",
  "anya-e0805n4:235_0": "‘‘Ekañca dasa cā’’ti atthe dvandasamāse,",
  "anya-e0805n4:235_1": "‘‘ekena adhikā dasā’’ti atthe tappurisasamāse vā kate ‘‘saṅkhyāne’’ti vattamāne ‘‘dvekaṭṭhānamākāro vā’’ti āttaṁ.",
  "anya-e0805n4:235_2": "Vavatthitavibhāsatthoyaṁ vāsaddo.",
  "anya-e0805n4:236_0": "Tena cettha –",
  "anya-e0805n4:237_0": "Dvekaṭṭhānaṁ dase niccaṁ, dvissā’navutiyā navā;",
  "anya-e0805n4:238_0": "Itaresa’masantañca, āttaṁ dīpeti vāsuti.",
  "anya-e0805n4:239_0": "‘‘Ekādito dasara saṅkhyāne’’ti rattaṁ.",
  "anya-e0805n4:240_0": "Rādeso vaṇṇamattattā, vaṇṇamattappasaṅgipi;",
  "anya-e0805n4:241_0": "Siyā dasassa dasseva, nimittāsannabhāvato.",
  "anya-e0805n4:242_0": "Tato bahuvacanaṁ yo,",
  "anya-e0805n4:242_1": "‘‘pañcādīnamakāro’’ti savibhattissa antassa attaṁ. Ekārasa, ekādasa, liṅgattayepi samānaṁ.",
  "anya-e0805n4:243_0": "‘‘Vā’’ti vattate.",
  "anya-e0805n4:244_0": "412.Ekāditodasassī.",
  "anya-e0805n4:245_0": "Ekādito parassa dasassa ante īpaccayo hoti vā pūraṇatthe.",
  "anya-e0805n4:246_0": "Dasassa paccayāyogā, laddhamanteti atthato;",
  "anya-e0805n4:247_0": "Tadantassa sabhāvena, itthiyaṁyeva sambhavo.",
  "anya-e0805n4:248_0": "Ekādasannaṁ pūraṇī ekādasī, aññatra ekādasamo, ekādasamaṁ.",
  "anya-e0805n4:249_0": "Dve ca dasa ca,",
  "anya-e0805n4:249_1": "dvīhi vā adhikā dasāti ‘‘dvi dasa’’iccatra ‘‘vā’’ti vattate.",
  "anya-e0805n4:250_0": "‘‘Vīsati dasesu bā dvissa tū’’ti bādeso, dassa rādeso. Bārasa, aññatra āttaṁ, dvādasa. Dvādasannaṁ pūraṇo bārasamo, dvādasamo, dvādasī.",
  "anya-e0805n4:251_0": "Tayo ca dasa ca,",
  "anya-e0805n4:251_1": "tīhi vā adhikā dasāti terasa,",
  "anya-e0805n4:251_2": "‘‘tesu vuddhi lopā’’dinā tissa teādaso ānavutiyā, terasamo, terasī.",
  "anya-e0805n4:252_0": "Cattāro ca dasa ca,",
  "anya-e0805n4:252_1": "catūhi vā adhikā dasāti catuddasa iccatra ‘‘gaṇane dasassā’’ti ca vattamāne ‘‘catūpapadassa lopo tuttarapadādi cassa cucopi navā’’ti tulopo, cuco ca. Cuddasa, coddasa, catuddasa. Cuddasamo, catuddasamo, cakuddasī, cātuddasī vā.",
  "anya-e0805n4:253_0": "Pañca ca dasa ca,",
  "anya-e0805n4:253_1": "pañcahi vā adhikā dasāti pañcadasa,",
  "anya-e0805n4:253_2": "‘‘tesu vuddhi lopā’’dinā pañcasaddassa dasa vīsesu pannapaṇṇaādesāpi, ‘‘aṭṭhādito cā’’ti rattaṁ. Pannarasa, pañcadasa. Pannarasamo, pañcadasamo, pannarasī, pañcadasī.",
  "anya-e0805n4:254_0": "‘‘Cha ca dasa ca,",
  "anya-e0805n4:254_1": "chahi vā adhikā dasā’’ti samāse kate ‘‘chassā’’ti vattamāne ‘‘dase so niccañcā’’ti so, ‘‘saṅkhyānaṁ, vā’’ti ca vattate, ‘‘la darāna’’nti lattaṁ,",
  "anya-e0805n4:254_2": "vavatthitavibhāsatthoyaṁ vāsaddo.",
  "anya-e0805n4:255_0": "Ḷo niccaṁ soḷase dassa, cattālīse ca terase;",
  "anya-e0805n4:256_0": "Aññatra na ca hotāyaṁ, vavatthitavibhāsato.",
  "anya-e0805n4:257_0": "Laḷānamaviseso kvaci, soḷasa. Teḷasa, cattālīsaṁ, cattārīsaṁ. Soḷasamo, soḷasī.",
  "anya-e0805n4:258_0": "‘‘Vā,",
  "anya-e0805n4:258_1": "dasara saṅkhyāne’’ti adhikicca ‘‘aṭṭhādito cā’’ti rattaṁ. Aṭṭhārasa, aṭṭhādasa, āttaṁ.",
  "anya-e0805n4:258_2": "Aṭṭhārasannaṁ pūraṇo aṭṭhārasamo, aṭṭhādasamo. Evaṁ sattarasa, sattadasa. Sattarasamo, sattadasamo.",
  "anya-e0805n4:259_0": "Aṭṭhāditoti kimatthaṁ? Catuddasa.",
  "anya-e0805n4:260_0": "Ekena ūnā vīsatīti tappuriso, ekūnavīsati.",
  "anya-e0805n4:260_1": "Ekūnavīsatādayo ānavutiyā ekavacanantā, itthiliṅgā ca daṭṭhabbā, te ca saṅkhyāne, saṅkhyeyye ca vattante, yadā saṅkhyāne vattante,",
  "anya-e0805n4:260_2": "tadā bhikkhūnamekūnavīsati tiṭṭhati,",
  "anya-e0805n4:260_3": "bhoti bhikkhūnamekūnavīsati tiṭṭhatu,",
  "anya-e0805n4:260_4": "bhikkhūnamekūnavīsatiṁ passa,",
  "anya-e0805n4:260_5": "bhikkhūnamekūnavīsatiyā kataṁ iccādi.",
  "anya-e0805n4:261_0": "Saṅkhyeyye pana ekūnavīsati bhikkhavo tiṭṭhanti,",
  "anya-e0805n4:261_1": "bhonto ekūnavīsati bhikkhavo tiṭṭhatha, ekūnavīsatiṁ bhikkhū passa,",
  "anya-e0805n4:261_2": "ekūnavīsatiyā bhikkhūhi kataṁ iccādi.",
  "anya-e0805n4:261_3": "Evaṁ vīsatādīsupi yojetabbaṁ,",
  "anya-e0805n4:261_4": "ekūnavīsatiyā pūraṇo ekūnavīsatimo.",
  "anya-e0805n4:262_0": "Dasa ca dasa cāti atthe dvandasamāsaṁ katvā ‘‘dasadasā’’ti vattabbe ‘‘sarūpānamekasesvasaki’’nti ekasese kate dasasaddato paṭhamābahuvacanaṁ yo. ‘‘Dasa yo’’itīdha –",
  "anya-e0805n4:263_0": "413.Gaṇane dasassa dviti catu pañca cha satta aṭṭhanavakānaṁ vīti cattāra paññā cha sattāsa navā yosu yonañcī samāsaṁ ṭhiri tītuti.",
  "anya-e0805n4:264_0": "Gaṇane dasassa sambandhīnaṁ dvika tika catukka pañcaka chakkasattaka aṭṭhaka navakānaṁ katekasesānaṁ yathākkamaṁ vīti cattāra paññā cha satta asa nava iccādesā honti yosu paresu,",
  "anya-e0805n4:264_1": "yonañca īsaṁ āsaṁ ṭhi riti īti utiiccete ādesā hontīti dvidasatthavācakassa dasassa vīādeso hoti, yovacanassa īsañca, saralopādi.",
  "anya-e0805n4:265_0": "‘‘Saṅkhyānaṁ, vā, ante’’ti ca vattate.",
  "anya-e0805n4:266_0": "414.Ti ca.",
  "anya-e0805n4:267_0": "Tāsaṁ saṅkhyānamante tikārāgamo hoti vā.",
  "anya-e0805n4:267_1": "Vavatthitavibhāsatthoyaṁ vāsaddo.",
  "anya-e0805n4:268_0": "Vibhāsā vīsa tiṁsāna-mante hoti tiāgamo;",
  "anya-e0805n4:269_0": "Aññattha na ca hoteva, vavatthitavibhāsato.",
  "anya-e0805n4:270_0": "‘‘Byañjane cā’’ti niggahītalopo,",
  "anya-e0805n4:270_1": "puna taddhitattā nāmabyapadese syādyuppatti. Bhikkhūnaṁ vīsati, vīsaṁ vā, vīsati bhikkhū, vīsaṁ vā iccādi. Vīsatimo.",
  "anya-e0805n4:270_2": "Tathā ekavīsati kusalacittāni, ekavīsaṁ vā. Ekavīsatimo. Bāvīsati, bāvīsaṁ vā. Bāvīsatimo. Dvāvīsati, dvāvīsaṁ vā. Dvāvīsatimo. Tevīsati, tevīsaṁ vā. Tevīsatimo. Catuvīsati, catuvīsaṁ vā. Catuvīsatimo. Paṇṇavīsati, paṇṇavīsaṁ vā. Paṇṇavīsatimo. Pañcavīsati, pañcavīsaṁ vā. Pañcavīsatimo. Chabbīsati , chabbīsaṁ vā. Chabbīsatimo. Sattavīsati, sattavīsaṁ vā. Sattavīsatimo. Aṭṭhavīsati, aṭṭhavīsaṁ vā. Aṭṭhavīsatimo. Ekūnatiṁsati, ekūnatiṁsaṁvā. Ekūnatiṁsatimo.",
  "anya-e0805n4:271_0": "Dasa ca dasa ca dasa cāti ‘‘dasa dasa dasā’’ti vattabbe ekasese kate ‘‘gaṇane dasassā’’tiādinā tiīsamādesā, ‘‘kvacā’’dinā rassattaṁ, niggahītāgamo ca, sesaṁ vīsatisamaṁ. Tiṁsati, tiṁsaṁ, tiṁsa vassāni, niggahītalopo, tiṁsaṁ, tiṁsāya iccādi. Ekatiṁsati, ekatiṁsaṁ vā, bāttiṁsaṁ, dvattiṁsaṁ, tettiṁsaṁ iccādi.",
  "anya-e0805n4:272_0": "Catudasatthavācakassa katekasesassa dasassa cattāra, yovacanassa īsaṁ, cattālīsaṁ,",
  "anya-e0805n4:272_1": "‘‘la darāna’’nti rassa lattaṁ, tālīsaṁ vā. Cattālīsatimo. Ekacattālīsaṁ, dvācattālīsaṁ, dvicattālīsaṁ, tecattālīsaṁ, ticattālīsaṁ iccādi.",
  "anya-e0805n4:273_0": "Pañcadasatthavācakassa dasassa paññā, yovacanassa āsañca. Paññāsaṁ,",
  "anya-e0805n4:273_1": "‘‘tesu vuddhi lopā’’dinā paṇṇādeso, paṇṇāsaṁ vā. Ekapaññāsaṁ, dvepaññāsaṁ, dvipaññāsaṁ.",
  "anya-e0805n4:274_0": "Chadasatthavācakassa dasassa cha, yovacanassa ṭhiādeso,",
  "anya-e0805n4:274_1": "‘‘sa chassa vā’’ti sakārādeso, saṭṭhi, dvāsaṭṭhi, dvesaṭṭhi, dvisaṭṭhi, tesaṭṭhi, tisaṭṭhi.",
  "anya-e0805n4:275_0": "Sattadasatthavācakassa dasassa satta, yovacanassa ri, ti ca. Sattari, sattati, dvāsattari, dvāsattati, dvisattari, disattati, tesattati, tisattati iccādi.",
  "anya-e0805n4:276_0": "Aṭṭhadasatthavācakassa dasassa asa, yovacanassa ītiādeso ca. Asīti, ekāsīti, dveasīti, teasīti, caturāsīti, ‘‘kvacā’’dinā dīgho.",
  "anya-e0805n4:277_0": "Navadasatthavācakassa dasassa nava, yovacanassa uti ca, navuti, dvānavuti, dvenavuti, dvinavuti, tenavuti, tinavuti, catunavuti, channavutiyā, channavutīnaṁ pāsaṇḍānaṁ.",
  "anya-e0805n4:278_0": "‘‘Gaṇane, dasassā’’ti ca vattate.",
  "anya-e0805n4:279_0": "415.Dasadasakaṁ sataṁ dasakānaṁ sataṁ sahassañca yomhi.",
  "anya-e0805n4:280_0": "Gaṇane pariyāpannassa dasadasakatthavācakassa dasasaddassa sataṁ hoti,",
  "anya-e0805n4:280_1": "satadasakatthavācakassa dasassa sahassaṁ hoti yomhi. Iminā nipātanena yolopo,",
  "anya-e0805n4:280_2": "taddhitattā puna nāmabyapadese syādyuppatti, niggahītassa lopo, ‘‘si’’nti amādeso, yojanānaṁ sataṁ, sahassaṁ.",
  "anya-e0805n4:280_3": "Sataṁ napuṁsakamekavacanantañca, tathā sahassaṁ,",
  "anya-e0805n4:280_4": "vaggabhede sabbattha bahuvacanampi bhavati. Dve vīsatiyo. Evaṁ tiṁsādīsupi, dve satāni, bahūni satāni, dve sahassāni, bahūni sahassāni.",
  "anya-e0805n4:281_0": "Satassa dvikanti atthe chaṭṭhītappurisaṁ katvā ‘‘sataṁ dvika’’nti vattabbe ‘‘dvikādīnaṁ taduttarapadānañca nipaccante’’ti vuttiyaṁ vacanato iminā nipātanena uttarapadassa pubbanipāto, kakāralopo ca hoti. Dvisataṁ. Evaṁ satassa tikaṁ tisataṁ, tathā catusataṁ, pañcasataṁ, chasataṁ, sattasataṁ, aṭṭhasataṁ, navasataṁ, dasasataṁ sahassaṁ hoti.",
  "anya-e0805n4:281_1": "Atha vā dve satāni dvisatanti digusamāso. Evaṁ tisataṁ, catusataṁ iccādi.",
  "anya-e0805n4:282_0": "416.Yāva taduttari dasaguṇitañca.",
  "anya-e0805n4:283_0": "Yāva tāsaṁ saṅkhyānamuttari, tāva dasaguṇitañca kātabbaṁ, ettha dakāro sandhijo.",
  "anya-e0805n4:283_1": "Yathā – dasassa gaṇanassa dasaguṇitaṁ sataṁ hoti,",
  "anya-e0805n4:283_2": "satassa dasaguṇitaṁ sahassaṁ,",
  "anya-e0805n4:283_3": "sahassassa dasaguṇitaṁ dasasahassaṁ, idaṁ nahutantipi vuccati,",
  "anya-e0805n4:283_4": "dasasahassassa dasaguṇitaṁ satasahassaṁ, taṁ lakkhantipi vuccati,",
  "anya-e0805n4:283_5": "satasahassassa dasaguṇitaṁ dasasatasahassaṁ.",
  "anya-e0805n4:284_0": "‘‘Yadanupapannā nipātanā sijjhantī’’ti vattate.",
  "anya-e0805n4:285_0": "417.Sakanāmehi.",
  "anya-e0805n4:286_0": "Yāsaṁ pana saṅkhyānaṁ aniddiṭṭhanāmadheyyānaṁ yāni rūpāni,",
  "anya-e0805n4:286_1": "tāni sakehi nāmehi nipaccante. Satasahassānaṁ sataṁ koṭi, itthiliṅgā, ekavacanantā ca,",
  "anya-e0805n4:286_2": "vaggabhede bahuvacanañca bhavati,",
  "anya-e0805n4:286_3": "koṭisatasahassānaṁ sataṁ pakoṭi,",
  "anya-e0805n4:286_4": "pakoṭisatasahassānaṁ sataṁ koṭippakoṭi. Evaṁ nahutaṁ, ninnahutaṁ, akkhobhinī, bindu, abbudaṁ, nirabbudaṁ, ahahaṁ, ababaṁ, aṭaṭaṁ, sogandhikaṁ, uppalaṁ, kumudaṁ, puṇḍarīkaṁ, padumaṁ, kathānaṁ, mahākathānaṁ, asaṅkhyeyyanti.",
  "anya-e0805n4:287_0": "Iccevaṁ ṭhānato ṭhānaṁ, satalakkhaguṇaṁ mataṁ;",
  "anya-e0805n4:288_0": "Koṭippabhutinaṁ vīsa-saṅkhyānañca yathākkamaṁ.",
  "anya-e0805n4:289_0": "‘‘Dve parimāṇāni etassā’’ti viggahe –",
  "anya-e0805n4:290_0": "418.Dvādito konekatthe ca.",
  "anya-e0805n4:291_0": "Dviiccevamādito gaṇanato kappaccayo hoti anekatthe. Dviko rāsi dvikaṁ. Evaṁ tikaṁ, catukkaṁ, pañcakaṁ, chakkaṁ, sattakaṁ, aṭṭhakaṁ, navakaṁ, dasakaṁ, paṇṇāsakaṁ, satakaṁ, sahassakaṁ iccādi.",
  "anya-e0805n4:292_0": "Saṅkhyātaddhitaṁ.",
  "anya-e0805n4:293_0": "Abyayataddhita",
  "anya-e0805n4:294_0": "‘‘Ekasmiṁ vāre bhuñjati,",
  "anya-e0805n4:294_1": "dvivāre bhuñjatī’’ti viggahe –",
  "anya-e0805n4:295_0": "419.Ekādito sakissa kkhattuṁ.",
  "anya-e0805n4:296_0": "Ekadvitiiccevamādito gaṇanato sakissa ṭhāne vāratthe kkhattuṁpaccayo hoti. Ekakkhattuṁ, dvikkhattuṁ bhuñjati,",
  "anya-e0805n4:296_1": "‘‘sabbāsamāvuso’’tiādinā silopo. Evaṁ tikkhattuṁ, catukkhattuṁ, pañcakkhattuṁ, chakkhattuṁ, sattakkhattuṁ, aṭṭhakkhattuṁ, navakkhattuṁ, dasakkhattuṁ, satakkhattuṁ, sahassakkhattuṁ, bahukkhattuṁ, katikkhattuṁ.",
  "anya-e0805n4:297_0": "‘‘Ekena vibhāgenā’’ti viggahe –",
  "anya-e0805n4:298_0": "Maṇḍūkagatiyā saṅkhyāggahaṇamanuvattate.",
  "anya-e0805n4:299_0": "420.Vibhāge dhā ca.",
  "anya-e0805n4:300_0": "Vibhāgatthe ekādisaṅkhyāto dhāpaccayo hoti. Casaddena ekadvito jjha ca, suttādito so ca. Ekadhā. Dvīhi vibhāgehi dvidhā, dudhā vā, dvedhā. Tīhi vibhāgehi tidhā, tedhā vā,",
  "anya-e0805n4:300_1": "‘‘tesu vuddhī’’tiādinā ikārassekāro. Evaṁ catudhā, pañcadhā, chadhā, sattadhā, aṭṭhadhā, navadhā, dasadhā, satadhā, sahassadhā, katidhā, bahudhā.",
  "anya-e0805n4:301_0": "Jjhappaccaye ekadhā karotīti ekajjhaṁ. Evaṁ dvejjhaṁ.",
  "anya-e0805n4:302_0": "Sopaccaye suttena vibhāgena suttaso. Evaṁ byañjanaso, padaso, atthaso, bahuso, sabbākārena sabbaso , upāyaso, hetuso, ṭhānaso, yoniso.",
  "anya-e0805n4:303_0": "421.Sabbanāmehi pakāravacane tu thā.",
  "anya-e0805n4:304_0": "Sabbanāmehi pakāravacanatthe thāpaccayo hoti, tusaddena thattāpaccayo ca.",
  "anya-e0805n4:304_1": "Sāmaññassa bhedako viseso pakāro, tassābhidhāneti attho, so pakāro tathā, taṁ pakāraṁ tathā, tena pakārena tathā, yena pakārena yathā. Evaṁ sabbathā, aññathā, itarathā, ubhayathā,",
  "anya-e0805n4:304_2": "thattāpaccaye tena pakārena tathattā. Evaṁ yathattā, aññathattā.",
  "anya-e0805n4:305_0": "Ko pakāroti atthe –",
  "anya-e0805n4:306_0": "422.Kimimehi thaṁ.",
  "anya-e0805n4:307_0": "Kiṁimaiccetehi thaṁpaccayo hoti pakāravacanatthe.",
  "anya-e0805n4:307_1": "‘‘Kissa ka ve cā’’ti ettha casaddena kissa kādeso. Kathaṁ, kaṁ pakāraṁ kathaṁ, kena pakārena kathaṁ, ayaṁ pakāro itthaṁ, imaṁ pakāraṁ itthaṁ. Anena pakārena itthaṁ,",
  "anya-e0805n4:307_2": "‘‘imassi thaṁ dāniha to dhesu cā’’ti imasaddassa ikāro, dvittaṁ.",
  "anya-e0805n4:307_3": "Ettha hi kkhattuṁ ādithaṁpariyosānappaccayantānaṁ abyayataddhitattā nāmabyapadesaṁ katvā vibhattimhi kate ‘‘sabbāsamāvuso’’tiādinā vibhattilopo,",
  "anya-e0805n4:307_4": "‘‘kvaci to pañcamyatthe’’tiādinā vuttatoādippaccayantā ca idheva abyayataddhite saṅgayhanti.",
  "anya-e0805n4:308_0": "423.Yadanupapannānipātanā sijjhanti.",
  "anya-e0805n4:309_0": "Ye saddā lakkhaṇena anupapannā aniddiṭṭhalakkhaṇā akkharādito,",
  "anya-e0805n4:309_1": "nāmopasagganipātato vā samāsataddhitādito vā, te nipātanā sijjhanti.",
  "anya-e0805n4:310_0": "Taddhitato tāva –",
  "anya-e0805n4:311_0": "Imasmā jja siyā kāle, samānāparato jju ca;",
  "anya-e0805n4:312_0": "Imasaddassa’kāro ca, samānassa ca so siyā.",
  "anya-e0805n4:313_0": "Imasmiṁ kāle, imasmiṁ divase vā ajja, samāne kāle sajju, aparasmiṁdivase aparajju.",
  "anya-e0805n4:313_1": "Nipātehi bhavatthe tanappaccayo. Ajja bhavaṁ ajjatanaṁ, ajja bhavā ajjatanī, sve bhavaṁ svātanaṁ. Evaṁ purātanaṁ, hiyyo bhavaṁ hiyyattanaṁ,",
  "anya-e0805n4:313_2": "hiyyo bhavā hiyyattanī iccādi.",
  "anya-e0805n4:314_0": "Abyayataddhitaṁ.",
  "anya-e0805n4:315_0": "Sāmaññavuttibhāvatthā-byayato taddhitaṁ tidhā;",
  "anya-e0805n4:316_0": "Tatrādi catudhāpaccā-nekatthassatthisaṅkhyāto.",
  "anya-e0805n4:317_0": "Iti padarūpasiddhiyaṁ taddhitakaṇḍo",
  "anya-e0805n4:318_0": "Pañcamo."
}