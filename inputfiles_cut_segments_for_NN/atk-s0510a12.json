{
  "atk-s0510a12:0_0": "12. Mahāparivāravaggo",
  "atk-s0510a12:1_0": "1. Mahāparivārakattheraapadānavaṇṇanā",
  "atk-s0510a12:2_0": "Vipassīnāma bhagavātiādikaṁ āyasmato mahāparivārakattherassa apadānaṁ.",
  "atk-s0510a12:2_1": "Ayampi purimajinavaresu katādhikāro tattha tattha bhave vivaṭṭūpanissayāni puññāni upacinanto vipassissa",
  "atk-s0510a12:2_2": "bhagavato uppannasamaye yakkhayoniyaṁ nibbatto anekayakkhasatasahassaparivāro ekasmiṁ khuddakadīpe dibbasukhamanubhavanto viharati.",
  "atk-s0510a12:2_3": "Tasmiñca dīpe cetiyābhisobhito vihāro atthi,",
  "atk-s0510a12:2_4": "tattha bhagavā agamāsi.",
  "atk-s0510a12:2_5": "Atha so yakkhasenādhipati taṁ bhagavantaṁ tattha gatabhāvaṁ disvā dibbavatthāni gahetvā gantvā bhagavantaṁ vanditvā dibbavatthehi pūjesi,",
  "atk-s0510a12:2_6": "saparivāro saraṇamagamāsi.",
  "atk-s0510a12:2_7": "So tena puññakammena tato cuto devaloke nibbattitvā tattha cha kāmāvacarasukhamanubhavitvā tato cuto",
  "atk-s0510a12:2_8": "manussesu aggacakkavattiādisukhamanubhavitvā aparabhāge imasmiṁ buddhuppāde kulagehe nibbatto viññutaṁ",
  "atk-s0510a12:2_9": "patto satthari pasīditvā pabbajito nacirasseva arahā ahosi.",
  "atk-s0510a12:3_0": "1-2.",
  "atk-s0510a12:3_1": "So aparabhāge attano pubbakammaṁ saritvā somanassajāto pubbacaritāpadānaṁ pakāsento vipassī nāma bhagavātiādimāha.",
  "atk-s0510a12:3_2": "Tattha visesaṁ paramatthaṁ nibbānaṁ passatīti vipassī,",
  "atk-s0510a12:3_3": "vividhe satipaṭṭhānādayo sattatiṁsabodhipakkhiyadhamme passatīti vā vipassī,",
  "atk-s0510a12:3_4": "vividhe anekappakāre bodhaneyyasatte visuṁ visuṁ passatīti vā vipassī,",
  "atk-s0510a12:3_5": "so vipassī bhagavā dīpacetiyaṁ dīpe pūjanīyaṭṭhānaṁ vihāramagamāsīti attho.",
  "atk-s0510a12:3_6": "Sesaṁ sabbattha uttānamevāti.",
  "atk-s0510a12:4_0": "Mahāparivārakattheraapadānavaṇṇanā samattā.",
  "atk-s0510a12:5_0": "2. Sumaṅgalattheraapadānavaṇṇanā",
  "atk-s0510a12:6_0": "Atthadassī jinavarotiādikaṁ āyasmato sumaṅgalattherassa apadānaṁ.",
  "atk-s0510a12:6_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto atthadassissa",
  "atk-s0510a12:6_2": "bhagavato kāle ekasmiṁ taḷākasamīpe rukkhadevatā hutvā nibbatti.",
  "atk-s0510a12:6_3": "Tasmiṁ samaye bhagavā vihārato nikkhamitvā nahāyitukāmo tassa taḷākassa tīraṁ gantvā tattha nhatvā ekacīvaro",
  "atk-s0510a12:6_4": "jalamāno brahmā viya sūriyo viya suvaṇṇabimbaṁ viya aṭṭhāsi.",
  "atk-s0510a12:6_5": "Atha so devaputto somanassajāto pañjaliko thomanamakāsi,",
  "atk-s0510a12:6_6": "attano dibbagītatūriyehi upahārañca akāsi.",
  "atk-s0510a12:6_7": "So tena puññakammena devamanussesu sampattiyo anubhavitvā aparabhāge imasmiṁ buddhuppāde kulagehe nibbatto",
  "atk-s0510a12:6_8": "viññutaṁ patto satthari pasīditvā pabbajitvā nacirasseva arahā ahosi.",
  "atk-s0510a12:7_0": "11.",
  "atk-s0510a12:7_1": "So pacchā pubbakammaṁ saritvā somanassajāto pubbacaritāpadānaṁ pakāsento atthadassī jinavarotiādimāha.",
  "atk-s0510a12:7_2": "Tattha paramatthaṁ nibbānaṁ dakkhati passatīti atthadassī,",
  "atk-s0510a12:7_3": "atha vā sabbasattānaṁ caturāriyasaccasaṅkhātaṁ atthapayojanaṁ dassanasīloti atthadassī,",
  "atk-s0510a12:7_4": "kilese ajini jināti jinissatīti jino.",
  "atk-s0510a12:7_5": "Varitabbo patthetabbo sabbasattehīti varo,",
  "atk-s0510a12:7_6": "atthadassī jino ca so varo cāti atthadassī jinavaro.",
  "atk-s0510a12:7_7": "Lokajeṭṭhoti lujjati palujjatīti loko,",
  "atk-s0510a12:7_8": "lokīyati passīyati buddhādīhi pārappattoti vā loko,",
  "atk-s0510a12:7_9": "loko ca loko ca loko cāti loko.",
  "atk-s0510a12:7_10": "Ekasesasamāsavasena “lokā”ti vattabbe “loko”ti vutto.",
  "atk-s0510a12:7_11": "Lokassa jeṭṭho lokajeṭṭho,",
  "atk-s0510a12:7_12": "so lokajeṭṭho narāsabhoti attho.",
  "atk-s0510a12:7_13": "Sesaṁ sabbattha uttānamevāti.",
  "atk-s0510a12:8_0": "Sumaṅgalattheraapadānavaṇṇanā samattā.",
  "atk-s0510a12:9_0": "3. Saraṇagamaniyattheraapadānavaṇṇanā",
  "atk-s0510a12:10_0": "Ubhinnaṁdevarājūnantyādikaṁ āyasmato saraṇagamaniyattherassa apadānaṁ.",
  "atk-s0510a12:10_1": "Ayampi purimabuddhesu katādhikāro uppannuppannabhave vivaṭṭūpanissayāni puññāni upacinanto padumuttare",
  "atk-s0510a12:10_2": "bhagavati uppanne ayaṁ himavante devarājā hutvā nibbatti,",
  "atk-s0510a12:10_3": "tasmiṁ aparena yakkhadevaraññā saddhiṁ saṅgāmatthāya upaṭṭhite dve anekayakkhasahassaparivārā phalakāvudhādihatthā saṅgāmatthāya samupabyūḷhā ahesuṁ.",
  "atk-s0510a12:10_4": "Tadā padumuttaro bhagavā tesu sattesu kāruññaṁ uppādetvā ākāsena tattha gantvā saparivārānaṁ dvinnaṁ devarājūnaṁ dhammaṁ desesi.",
  "atk-s0510a12:10_5": "Tadā te sabbe phalakāvudhāni chaḍḍetvā bhagavantaṁ gāravabahumānena vanditvā saraṇamagamaṁsu.",
  "atk-s0510a12:10_6": "Tesaṁ ayaṁ paṭhamaṁ saraṇamagamāsi.",
  "atk-s0510a12:10_7": "So tena puññena devamanussesu saṁsaranto ubhayasampattiyo anubhavitvā imasmiṁ buddhuppāde kulagehe nibbatto",
  "atk-s0510a12:10_8": "vuddhimanvāya satthari pasanno pabbajitvā nacirasseva arahā ahosi.",
  "atk-s0510a12:11_0": "20.",
  "atk-s0510a12:11_1": "So aparabhāge pubbakusalaṁ saritvā somanassajāto pubbacaritāpadānaṁ pakāsento ubhinnaṁ devarājūnantiādimāha.",
  "atk-s0510a12:11_2": "Tattha sucilomakharalomaāḷavakakumbhīrakuverādayo viya nāmagottena apākaṭā dve yakkharājāno aññāpadesena dassento “ubhinnaṁ devarājūna”ntiādimāha.",
  "atk-s0510a12:11_3": "Saṅgāmo samupaṭṭhitoti saṁ suṭṭhu gāmo kalahatthāya upagamananti saṅgāmo,",
  "atk-s0510a12:11_4": "so saṅgāmo saṁ suṭṭhu upaṭṭhito,",
  "atk-s0510a12:11_5": "ekaṭṭhāne upagantvā ṭhitoti attho.",
  "atk-s0510a12:11_6": "Ahosi samupabyūḷhoti saṁ suṭṭhu upasamīpe rāsibhūtoti attho.",
  "atk-s0510a12:12_0": "21.Saṁvejesi mahājananti tesaṁ rāsibhūtānaṁ yakkhānaṁ ākāse nisinno bhagavā catusaccadhammadesanāya saṁ suṭṭhu vejesi,",
  "atk-s0510a12:12_1": "ādīnavadassanena gaṇhāpesi viññāpesi bodhesīti attho.",
  "atk-s0510a12:12_2": "Sesaṁ sabbattha uttānamevāti.",
  "atk-s0510a12:13_0": "Saraṇagamaniyattheraapadānavaṇṇanā samattā.",
  "atk-s0510a12:14_0": "4. Ekāsaniyattheraapadānavaṇṇanā",
  "atk-s0510a12:15_0": "Varuṇonāma nāmenātiādikaṁ āyasmato ekāsaniyattherassa apadānaṁ.",
  "atk-s0510a12:15_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto atthadassissa",
  "atk-s0510a12:15_2": "bhagavato kāle varuṇo nāma devarājā hutvā nibbatti.",
  "atk-s0510a12:15_3": "So bhagavantaṁ disvā pasannamānaso gandhamālādīhi gītavāditehi ca upaṭṭhayamāno saparivāro pūjesi.",
  "atk-s0510a12:15_4": "Tato aparabhāge bhagavati parinibbute tassa mahābodhirukkhaṁ buddhadassanaṁ viya sabbatūriyatāḷāvacarehi saparivāro upahāramakāsi.",
  "atk-s0510a12:15_5": "So tena puññena tato kālaṅkatvā nimmānaratidevaloke uppajji.",
  "atk-s0510a12:15_6": "Evaṁ devasampattimanubhavitvā manussesu ca manussabhūto cakkavattisampattiṁ anubhavitvā imasmiṁ buddhuppāde",
  "atk-s0510a12:15_7": "kulagehe nibbatto viññutaṁ patvā satthu sāsane pabbajitvā nacirasseva arahā ahosi.",
  "atk-s0510a12:16_0": "31.",
  "atk-s0510a12:16_1": "So pacchā sakakammaṁ saritvā taṁ tathato ñatvā somanassajāto pubbacaritāpadānaṁ pakāsento varuṇo nāma nāmenātiādimāha.",
  "atk-s0510a12:16_2": "Tattha yadā ahaṁ sambodhanatthāya buddhaṁ bodhiñca pūjesiṁ,",
  "atk-s0510a12:16_3": "tadā varuṇo nāma devarājā ahosinti sambandho.",
  "atk-s0510a12:17_0": "34.Dharaṇīruhapādapanti ettha rukkhalatāpabbatasattharatanādayo dhāretīti dharaṇī,",
  "atk-s0510a12:17_1": "tasmiṁ ruhati patiṭṭhahatīti dharaṇīruho.",
  "atk-s0510a12:17_2": "Pādena pivatīti pādapo,",
  "atk-s0510a12:17_3": "siñcitasiñcitodakaṁ pādena mūlena pivati rukkhakkhandhasākhāviṭapehi āporasaṁ patthariyatīti attho,",
  "atk-s0510a12:17_4": "taṁ dharaṇīruhapādapaṁ bodhirukkhanti sambandho.",
  "atk-s0510a12:18_0": "35.Sakakammābhiraddhoti attano kusalakammena abhiraddho pasanno uttame bodhimhi pasannoti sambandho.",
  "atk-s0510a12:18_1": "Sesaṁ sabbattha uttānamevāti.",
  "atk-s0510a12:19_0": "Ekāsaniyattheraapadānavaṇṇanā samattā.",
  "atk-s0510a12:20_0": "5. Suvaṇṇapupphiyattheraapadānavaṇṇanā",
  "atk-s0510a12:21_0": "Vipassīnāma bhagavātiādikaṁ āyasmato suvaṇṇapupphiyattherassa apadānaṁ.",
  "atk-s0510a12:21_1": "Ayampi purimajinavaresu katādhikāro tattha tattha bhave vivaṭṭūpanissayāni puññāni upacinanto vipassissa",
  "atk-s0510a12:21_2": "bhagavato kāle ekasmiṁ ṭhāne bhūmaṭṭhakadevaputto hutvā nibbatto tassa bhagavato dhammaṁ sutvā pasannamānaso",
  "atk-s0510a12:21_3": "catūhi suvaṇṇapupphehi pūjesi.",
  "atk-s0510a12:21_4": "Tāni pupphāni ākāse suvaṇṇavitānaṁ hutvā chādesuṁ,",
  "atk-s0510a12:21_5": "suvaṇṇapabhā ca buddhassa sarīrapabhā ca ekato hutvā mahāobhāso ahosi.",
  "atk-s0510a12:21_6": "So atirekataraṁ pasanno sakabhavanaṁ gatopi saratiyeva.",
  "atk-s0510a12:21_7": "So tena puññakammena tusitabhavanādisugatīsuyeva saṁsaranto dibbasampattiṁ anubhavitvā imasmiṁ buddhuppāde",
  "atk-s0510a12:21_8": "kulagehe nibbatto viññutaṁ patto satthu dhammadesanaṁ sutvā sāsane uraṁ datvā pabbajito nacirasseva arahā ahosi.",
  "atk-s0510a12:22_0": "40.",
  "atk-s0510a12:22_1": "So aparabhāge pubbakammaṁ saritvā somanassajāto attano pubbacaritāpadānaṁ pakāsento vipassī nāma bhagavātiādimāha.",
  "atk-s0510a12:22_2": "Taṁ heṭṭhā vuttatthameva.",
  "atk-s0510a12:23_0": "44.Pāmojjaṁ janayitvānāti balavapītiṁ uppādetvā “pāmojjaṁ āmodanā pamodanā hāso pahāso vitti odagyaṁ",
  "atk-s0510a12:23_1": "attamanatā cittassā”tiādīsu viya attamanatā sakabhāvaṁ uppādetvāti attho.",
  "atk-s0510a12:23_2": "Sesaṁ sabbattha uttānamevāti.",
  "atk-s0510a12:24_0": "Suvaṇṇapupphiyattheraapadānavaṇṇanā samattā.",
  "atk-s0510a12:25_0": "6. Citakapūjakattheraapadānavaṇṇanā",
  "atk-s0510a12:26_0": "Vasāmi rājāyatanetiādikaṁ āyasmato citakapūjakattherassa apadānaṁ.",
  "atk-s0510a12:26_1": "Ayampi purimabuddhesu katādhikāro tato paraṁ uppannuppannabhave vivaṭṭūpanissayāni puññāni upacinanto",
  "atk-s0510a12:26_2": "sikhissa bhagavato kāle rājāyatanarukkhadevatā hutvā nibbatto antarantarā devatāhi saddhiṁ dhammaṁ sutvā",
  "atk-s0510a12:26_3": "pasanno bhagavati parinibbute saparivāro gandhadīpadhūpapupphabheriādīni gāhāpetvā bhagavato āḷahanaṭṭhānaṁ",
  "atk-s0510a12:26_4": "gantvā dīpādīni pūjetvā anekehi tūriyehi anekehi vāditehi taṁ pūjesi.",
  "atk-s0510a12:26_5": "Tato paṭṭhāya sakabhavanaṁ upaviṭṭhopi bhagavantameva saritvā sammukhā viya vandati.",
  "atk-s0510a12:26_6": "So teneva puññena tena cittappasādena rājāyatanato kālaṁ kato tusitādīsu nibbatto dibbasampattiṁ anubhavitvā",
  "atk-s0510a12:26_7": "tato manussesu manussasampattiṁ anubhavitvā imasmiṁ buddhuppāde kulagehe nibbatto viññutaṁ patto bhagavati",
  "atk-s0510a12:26_8": "uppannacittappasādo bhagavato sāsane pabbajitvā nacirasseva arahā ahosi.",
  "atk-s0510a12:27_0": "49.",
  "atk-s0510a12:27_1": "So aparabhāge attano pubbakammaṁ saritvā somanassajāto pubbacaritāpadānaṁ pakāsento vasāmi rājāyatanetiādimāha.",
  "atk-s0510a12:27_2": "Rājāyataneti devarājūnaṁ āyatanaṁ rājāyatanaṁ,",
  "atk-s0510a12:27_3": "tassa rukkhassa nāmadheyyo vā.",
  "atk-s0510a12:27_4": "Parinibbute bhagavatīti parisamantato kiñci anavasesetvā khandhaparinibbānakāle parinibbānasamaye parinibbānappattassa",
  "atk-s0510a12:27_5": "sikhino lokabandhunoti sambandho.",
  "atk-s0510a12:28_0": "50.Citakaṁ agamāsahanti candanāgarudevadārukappūratakkolādisugandhadārūhi citaṁ rāsigatanti citaṁ,",
  "atk-s0510a12:28_1": "citameva citakaṁ,",
  "atk-s0510a12:28_2": "buddhagāravena citakaṁ pūjanatthāya citakassa samīpaṁ ahaṁ agamāsinti attho.",
  "atk-s0510a12:28_3": "Tattha gantvā katakiccaṁ dassento tūriyaṁ tattha vādetvātiādimāha.",
  "atk-s0510a12:28_4": "Taṁ sabbaṁ suviññeyyamevāti.",
  "atk-s0510a12:29_0": "Citakapūjakattheraapadānavaṇṇanā samattā.",
  "atk-s0510a12:30_0": "7. Buddhasaññakattheraapadānavaṇṇanā",
  "atk-s0510a12:31_0": "Yadāvipassī lokaggotiādikaṁ āyasmato buddhasaññakattherassa apadānaṁ.",
  "atk-s0510a12:31_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto vipassissa",
  "atk-s0510a12:31_2": "bhagavato kāle ekasmiṁ bhūmaṭṭhakavimāne devaputto hutvā nibbatti.",
  "atk-s0510a12:31_3": "Tadā vipassī bhagavā āyusaṅkhāraṁ vossajji.",
  "atk-s0510a12:31_4": "Atha sakaladasasahassilokadhātu sasāgarapabbatā pakampittha.",
  "atk-s0510a12:31_5": "Tadā tassa devaputtassa bhavanampi kampittha.",
  "atk-s0510a12:31_6": "Tasmiṁ khaṇe so devaputto saṁsayajāto –",
  "atk-s0510a12:31_7": "“kiṁ nu kho pathavīkampāya nibbattī”ti cintetvā buddhassa āyusaṅkhāravossajjabhāvaṁ ñatvā mahāsokaṁ domanassaṁ uppādesi.",
  "atk-s0510a12:31_8": "Tadā vessavaṇo mahārājā āgantvā “mā cintayitthā”ti assāsesi.",
  "atk-s0510a12:31_9": "So devaputto tato cuto tena puññena devamanussesu saṁsaranto imasmiṁ buddhuppāde kulagehe nibbatto viññutaṁ",
  "atk-s0510a12:31_10": "patto gharāvāsaṁ pahāya pabbajitvā nacirasseva arahā ahosi.",
  "atk-s0510a12:32_0": "57.",
  "atk-s0510a12:32_1": "So aparabhāge attano pubbakammaṁ saritvā somanassajāto pubbacaritāpadānaṁ pakāsento yadā vipassī lokaggotiādimāha.",
  "atk-s0510a12:32_2": "Āyusaṅkhāramossajjīti ā samantato yunoti pāleti satteti āyu,",
  "atk-s0510a12:32_3": "āyussa saṅkhāro rāsibhāvo āyusaṅkhāro,",
  "atk-s0510a12:32_4": "taṁ āyusaṅkhāraṁ ossajji pariccaji jahāsīti attho.",
  "atk-s0510a12:32_5": "Tasmiṁ āyusaṅkhāravossajjane.",
  "atk-s0510a12:32_6": "Jalamekhalāsāgarodakamekhalāsahitā sakaladasasahassacakkavāḷapathavī kampitthāti sambandho.",
  "atk-s0510a12:33_0": "58.Otataṁ vitthataṁ mayhanti mayhaṁ bhavanaṁ otataṁ vitthataṁ cittaṁ vicittaṁ suci suparisuddhaṁ cittaṁ",
  "atk-s0510a12:33_1": "anekehi sattahi ratanehi vicittaṁ sobhamānaṁ pakampittha pakārena kampitthāti attho.",
  "atk-s0510a12:33_2": "Sesaṁ sabbattha uttānamevāti.",
  "atk-s0510a12:34_0": "Buddhasaññakattheraapadānavaṇṇanā samattā.",
  "atk-s0510a12:35_0": "8. Maggasaññakattheraapadānavaṇṇanā",
  "atk-s0510a12:36_0": "Padumuttarabuddhassātiādikaṁ āyasmato maggasaññakattherassa apadānaṁ.",
  "atk-s0510a12:36_1": "Ayampi purimabuddhesu katādhikāro tato oraṁ tattha tattha bhave vivaṭṭūpanissayāni puññāni upacinanto",
  "atk-s0510a12:36_2": "padumuttarassa bhagavato kāle himavante devaputto hutvā nibbatto araññaṁ gantvā maggamūḷhānaṁ maggaṁ",
  "atk-s0510a12:36_3": "gavesantānaṁ tassa sāvakānaṁ bhojetvā maggaṁ ācikkhi.",
  "atk-s0510a12:36_4": "So tena puññena devamanussasampattimanubhavitvā uppannuppannabhave sabbattha amūḷho saññavā ahosi.",
  "atk-s0510a12:36_5": "Atha imasmiṁ buddhuppāde kulagehe nibbatto viññutaṁ patto gharāvāse anallīno pabbajitvā nacirasseva arahā ahosi.",
  "atk-s0510a12:37_0": "66.",
  "atk-s0510a12:37_1": "So aparabhāge attano pubbakammaṁ saritvā somanassajāto pubbacaritāpadānaṁ pakāsento padumuttarabuddhassātiādimāha.",
  "atk-s0510a12:37_2": "Sāvakā vanacārinoti bhagavato vuttavacanaṁ sammā ādarena suṇantīti sāvakā,",
  "atk-s0510a12:37_3": "atha vā bhagavato desanānusārena ñāṇaṁ pesetvā saddhammaṁ suṇantīti sāvakā.",
  "atk-s0510a12:37_4": "Vanacārino vane vicaraṇakā sāvakā vippanaṭṭhā maggamūḷhā mahāaraññe andhāva cakkhuvirahitāva anusuyyare vicarantīti sambandho.",
  "atk-s0510a12:37_5": "Sesaṁ sabbattha uttānamevāti.",
  "atk-s0510a12:38_0": "Maggasaññakattheraapadānavaṇṇanā samattā.",
  "atk-s0510a12:39_0": "9. Paccupaṭṭhānasaññakattheraapadānavaṇṇanā",
  "atk-s0510a12:40_0": "Atthadassimhi sugatetiādikaṁ āyasmato paccupaṭṭhānasaññakattherassa apadānaṁ.",
  "atk-s0510a12:40_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto atthadassissa",
  "atk-s0510a12:40_2": "bhagavato kāle yakkhayoniyaṁ nibbatto bhagavati dharamāne dassanassa aladdhattā pacchā parinibbute mahāsokappatto vihāsi.",
  "atk-s0510a12:40_3": "Tadā hissa bhagavato sāgato nāma aggasāvako anusāsanto bhagavato sārīrikadhātupūjā bhagavati dharamāne",
  "atk-s0510a12:40_4": "katapūjā viya cittappasādavasā mahapphalaṁ bhavatī”ti vatvā “thūpaṁ karohī”ti niyojito thūpaṁ kāresi,",
  "atk-s0510a12:40_5": "taṁ pūjetvā tato cuto devamanussesu sakkacakkavattisampattimanubhavitvā imasmiṁ buddhuppāde sāvatthiyaṁ",
  "atk-s0510a12:40_6": "ekasmiṁ kulagehe nibbatto viññutaṁ patto satthari pasīditvā pabbajitvā nacirasseva arahā ahosi.",
  "atk-s0510a12:41_0": "72.",
  "atk-s0510a12:41_1": "So aparabhāge attano puññakammaṁ saritvā somanassajāto pubbacaritāpadānaṁ pakāsento atthadassimhi sugatetiādimāha.",
  "atk-s0510a12:41_2": "Taṁ heṭṭhā vuttameva.",
  "atk-s0510a12:41_3": "Yakkhayoniṁ upapajjinti ettha pana attano sakāsaṁ sampattasampatte khādantā yanti gacchantīti yakkhā,",
  "atk-s0510a12:41_4": "yakkhānaṁ yoni jātīti yakkhayoni,",
  "atk-s0510a12:41_5": "yakkhayoniyaṁ nibbattoti attho.",
  "atk-s0510a12:42_0": "73.Dulladdhaṁvata me āsīti me mayā laddhayasaṁ dulladdhaṁ,",
  "atk-s0510a12:42_1": "buddhabhūtassa satthuno sakkāraṁ akatattā virādhetvā laddhanti attho.",
  "atk-s0510a12:42_2": "Duppabhātanti duṭṭhu pabhātaṁ rattiyā pabhātakaraṇaṁ,",
  "atk-s0510a12:42_3": "mayhaṁ na suṭṭhuṁ pabhātanti attho.",
  "atk-s0510a12:42_4": "Duruṭṭhitanti duuṭṭhitaṁ,",
  "atk-s0510a12:42_5": "sūriyassa uggamanaṁ mayhaṁ duuggamananti attho.",
  "atk-s0510a12:42_6": "Sesaṁ sabbattha uttānamevāti.",
  "atk-s0510a12:43_0": "Paccupaṭṭhānasaññakattheraapadānavaṇṇanā samattā.",
  "atk-s0510a12:44_0": "10. Jātipūjakattheraapadānavaṇṇanā",
  "atk-s0510a12:45_0": "Jāyaṁ tassa vipassissātiādikaṁ āyasmato jātipūjakattherassa apadānaṁ.",
  "atk-s0510a12:45_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto vipassissa",
  "atk-s0510a12:45_2": "bhagavato kāle kulagehe nibbatto viññutaṁ patto nakkhattapāṭhakehi vipassibodhisattassa vuttalakkhaṇanimittaṁ",
  "atk-s0510a12:45_3": "sutvā “ayaṁ kira kumāro buddho hutvā sakalalokassa aggo seṭṭho sutvā sabbasatte saṁsārato uddharissatī”ti",
  "atk-s0510a12:45_4": "sutvā taṁ bhagavantaṁ kumārakāleyeva buddhassa viya mahāpūjamakāsi.",
  "atk-s0510a12:45_5": "Pacchā kamena kumārakālaṁ rājakumārakālaṁ rajjakālanti kālattayamatikkamma buddhe jātepi mahāpūjaṁ katvā",
  "atk-s0510a12:45_6": "tato cuto tusitādīsu nibbatto dibbasukhamanubhavitvā pacchā manussesu cakkavattādimanussasukhamanubhavitvā",
  "atk-s0510a12:45_7": "imasmiṁ buddhuppāde kulagehe nibbatto sattaṭṭhavassakāleyeva bhagavati pasanno pabbajitvā vipassanaṁ",
  "atk-s0510a12:45_8": "vaḍḍhetvā nacirasseva arahā ahosi.",
  "atk-s0510a12:46_0": "82.",
  "atk-s0510a12:46_1": "So aparabhāge attano pubbakammaṁ saritvā somanassajāto pubbacaritāpadānaṁ pakāsento jāyaṁ tassa vipassissātiādimāha.",
  "atk-s0510a12:46_2": "Taṁ heṭṭhā vuttatthameva.",
  "atk-s0510a12:47_0": "84.Nemittānaṁ suṇitvānāti ettha nimittaṁ kāraṇaṁ sukhadukkhappattihetuṁ jānantīti nemittā,",
  "atk-s0510a12:47_1": "tesaṁ nemittānaṁ nakkhattapāṭhakānaṁ vacanaṁ suṇitvāti attho.",
  "atk-s0510a12:47_2": "Sesaṁ sabbattha uttānamevāti.",
  "atk-s0510a12:48_0": "Jātipūjakattheraapadānavaṇṇanā samattā.",
  "atk-s0510a12:49_0": "Dvādasamavaggavaṇṇanā samattā."
}