{
  "atk-s0508a29:0_0": "13. Terasanipāto",
  "atk-s0508a29:1_0": "1. Soṇakoḷivisattheragāthāvaṇṇanā",
  "atk-s0508a29:2_0": "Terasanipāte yāhu raṭṭhetiādikā āyasmato soṇassa koḷivisassa gāthā.",
  "atk-s0508a29:2_1": "Kā uppatti?",
  "atk-s0508a29:2_2": "Ayampi purimabuddhesu katādhikāro tattha tattha bhave puññāni upacini.",
  "atk-s0508a29:2_3": "Ayaṁ kira anomadassissa bhagavato kāle mahāvibhavo seṭṭhi hutvā upāsakehi saddhiṁ vihāraṁ gantvā satthu",
  "atk-s0508a29:2_4": "santike dhammaṁ sutvā pasannamānaso satthu caṅkamanaṭṭhāne sudhāya parikammaṁ kāretvā nānāvaṇṇehi pupphehi",
  "atk-s0508a29:2_5": "santharitvā upari nānāvirāgavatthehi vitānaṁ bandhāpesi,",
  "atk-s0508a29:2_6": "tathā satthu bhikkhusaṅghassa ca dīghasālaṁ kāretvā niyyādesi.",
  "atk-s0508a29:2_7": "So tena puññakammena devamanussesu saṁsaranto padumuttarassa bhagavato kāle haṁsavatīnagare seṭṭhikule nibbatti,",
  "atk-s0508a29:2_8": "sirivaḍḍhotissa nāmaṁ ahosi.",
  "atk-s0508a29:2_9": "So vayappatto vihāraṁ gantvā satthu santike dhammaṁ suṇanto satthāraṁ ekaṁ bhikkhuṁ āraddhavīriyānaṁ aggaṭṭhāne ṭhapentaṁ disvā,",
  "atk-s0508a29:2_10": "sayampi taṁ ṭhānantaraṁ patthento sattāhaṁ mahādānaṁ pavattetvā paṇidhānamakāsi.",
  "atk-s0508a29:2_11": "Satthāpi tassa patthanāya samijjhanabhāvaṁ disvā byākaritvā pakkāmi.",
  "atk-s0508a29:3_0": "Sopi yāvajīvaṁ kusalaṁ katvā devamanussesu saṁsaranto parinibbute kassapadasabale anuppanne amhākaṁ bhagavati",
  "atk-s0508a29:3_1": "bārāṇasiyaṁ kulagehe nibbattitvā viññutaṁ patto gaṅgātīre paṇṇasālaṁ karitvā ekaṁ paccekabuddhaṁ temāsaṁ",
  "atk-s0508a29:3_2": "catūhi paccayehi sakkaccaṁ upaṭṭhahi.",
  "atk-s0508a29:3_3": "Paccekabuddho vuṭṭhavasso paripuṇṇaparikkhāro gandhamādanameva gato.",
  "atk-s0508a29:3_4": "Sopi kulaputto yāvajīvaṁ tattha puññāni katvā tato cavitvā devamanussesu saṁsaranto amhākaṁ bhagavato",
  "atk-s0508a29:3_5": "kāle campānagare usabhaseṭṭhissa gehe paṭisandhiṁ gaṇhi.",
  "atk-s0508a29:3_6": "Tassa paṭisandhiggahaṇato paṭṭhāya seṭṭhissa mahābhogakkhandho abhivaḍḍhi.",
  "atk-s0508a29:3_7": "Tassa jātadivase sakalanagare mahāsakkārasampanno ahosi,",
  "atk-s0508a29:3_8": "tassa pubbe paccekabuddhassa satasahassagghanikarattakambalapariccāgena suvaṇṇavaṇṇo sukhumālataro ca attabhāvo ahosi,",
  "atk-s0508a29:3_9": "tenassa soṇoti nāmaṁ akaṁsu.",
  "atk-s0508a29:3_10": "Mahatā parivārena vaḍḍhati ,",
  "atk-s0508a29:3_11": "tassa hatthapādatalāni bandhujīvakapupphavaṇṇāni ahesuṁ,",
  "atk-s0508a29:3_12": "satavihatakappāsassa viya samphasso pādatalesu maṇikuṇḍalāvaṭṭavaṇṇāni lomāni jāyiṁsu.",
  "atk-s0508a29:3_13": "Vayappattassa tassa tiṇṇaṁ utūnaṁ anucchavike tayo pāsāde kāretvā nāṭakāni upaṭṭhāpesuṁ.",
  "atk-s0508a29:3_14": "So tattha mahatiṁ sampattiṁ anubhavanto devakumāro viya paṭivasati.",
  "atk-s0508a29:4_0": "Atha amhākaṁ satthari sabbaññutaṁ patvā pavattitavaradhammacakke rājagahaṁ upanissāya viharante bimbisāraraññā",
  "atk-s0508a29:4_1": "pakkosāpito asītiyā gāmikasahassehi saddhiṁ rājagahaṁ āgato,",
  "atk-s0508a29:4_2": "satthu santikaṁ gantvā dhammaṁ sutvā paṭiladdhasaddho mātāpitaro anujānāpetvā sāsane pabbajitvā laddhūpasampado satthu santike kammaṭṭhānaṁ gahetvā,",
  "atk-s0508a29:4_3": "janasaṁsaggapariharaṇatthaṁ sītavane vasanto ‘‘mama sarīraṁ sukhumālaṁ,",
  "atk-s0508a29:4_4": "na ca sakkā sukheneva sukhaṁ adhigantuṁ,",
  "atk-s0508a29:4_5": "kāyaṁ kilametvā samaṇadhammaṁ kātuṁ vaṭṭatī’’ti ṭhānacaṅkamameva adhiṭṭhāya,",
  "atk-s0508a29:4_6": "padhānamanuyuñjanto pādatalesu phoṭesu uṭṭhahitesupi vedanaṁ ajjhupekkhitvā daḷhaṁ vīriyaṁ karonto accāraddhavīriyatāya",
  "atk-s0508a29:4_7": "visesaṁ nibbattetuṁ asakkonto,",
  "atk-s0508a29:4_8": "‘‘evaṁ vāyamantopi ahaṁ maggaṁ vā phalaṁ vā nibbattetuṁ na sakkomi,",
  "atk-s0508a29:4_9": "kiṁ me pabbajjāya,",
  "atk-s0508a29:4_10": "hīnāyāvattitvā bhoge ca bhuñjissāmi,",
  "atk-s0508a29:4_11": "puññāni ca karissāmī’’ti cintesi.",
  "atk-s0508a29:4_12": "Satthā tassa cittācāraṁ ñatvā tattha gantvā vīṇūpamovādena ovaditvā vīriyasamatāyojanavidhiṁ dassento kammaṭṭhānaṁ sodhetvā gijjhakūṭaṁ gato.",
  "atk-s0508a29:4_13": "Soṇattheropi satthu sammukhā ovādaṁ labhitvā vīriyasamataṁ yojetvā vipassanaṁ ussukkāpetvā arahatte patiṭṭhāsi.",
  "atk-s0508a29:4_14": "Tena vuttaṁ apadāne (apa.",
  "atk-s0508a29:4_15": "thera 1.5.25-53) –",
  "atk-s0508a29:5_0": "‘‘Anomadassissa munino, lokajeṭṭhassa tādino;",
  "atk-s0508a29:6_0": "Sudhāya lepanaṁ katvā, caṅkamaṁ kārayiṁ ahaṁ.",
  "atk-s0508a29:7_0": "‘‘Nānāvaṇṇehi pupphehi, caṅkamaṁ santhariṁ ahaṁ;",
  "atk-s0508a29:8_0": "Ākāse vitānaṁ katvā, bhojayiṁ buddhamuttamaṁ.",
  "atk-s0508a29:9_0": "‘‘Añjaliṁ paggahetvāna, abhivādetvāna subbataṁ;",
  "atk-s0508a29:10_0": "Dīghasālaṁ bhagavato, niyyādesimahaṁ tadā.",
  "atk-s0508a29:11_0": "‘‘Mama saṅkappamaññāya, satthā loke anuttaro;",
  "atk-s0508a29:12_0": "Paṭiggahesi bhagavā, anukampāya cakkhumā.",
  "atk-s0508a29:13_0": "‘‘Paṭiggahetvāna sambuddho, dakkhiṇeyyo sadevake;",
  "atk-s0508a29:14_0": "Bhikkhusaṅghe nisīditvā, imā gāthā abhāsatha.",
  "atk-s0508a29:15_0": "‘‘Yo so haṭṭhena cittena, dīghasālaṁ adāsi me;",
  "atk-s0508a29:16_0": "Tamahaṁ kittayissāmi, suṇātha mama bhāsato.",
  "atk-s0508a29:17_0": "‘‘Imassa maccukālamhi, puññakammasamaṅgino;",
  "atk-s0508a29:18_0": "Sahassayuttassaratho, upaṭṭhissati tāvade.",
  "atk-s0508a29:19_0": "‘‘Tena yānenayaṁ poso, devalokaṁ gamissati;",
  "atk-s0508a29:20_0": "Anumodissare devā, sampatte kulasambhave.",
  "atk-s0508a29:21_0": "‘‘Mahārahaṁ byamhaṁ seṭṭhaṁ, ratanamattikalepanaṁ;",
  "atk-s0508a29:22_0": "Kūṭāgāravarūpetaṁ, byamhaṁ ajjhāvasissati.",
  "atk-s0508a29:23_0": "‘‘Tiṁsakappasahassāni, devaloke ramissati;",
  "atk-s0508a29:24_0": "Pañcavīsati kappāni, devarājā bhavissati.",
  "atk-s0508a29:25_0": "‘‘Sattasattatikkhattuñca, cakkavattī bhavissati;",
  "atk-s0508a29:26_0": "Yasodharasanāmā te, sabbepi ekanāmakā.",
  "atk-s0508a29:27_0": "‘‘Dve sampattī anubhotvā, vaḍḍhetvā puññasañcayaṁ;",
  "atk-s0508a29:28_0": "Aṭṭhavīsatikappamhi, cakkavattī bhavissati.",
  "atk-s0508a29:29_0": "‘‘Tatrāpi byamhaṁ pavaraṁ, vissakammena māpitaṁ;",
  "atk-s0508a29:30_0": "Dasasaddāvivittaṁ taṁ, puramajjhāvasissati.",
  "atk-s0508a29:31_0": "‘‘Aparimeyye ito kappe, bhūmipālo mahiddhiko;",
  "atk-s0508a29:32_0": "Okkāko nāma nāmena, rājā raṭṭhe bhavissati.",
  "atk-s0508a29:33_0": "‘‘Soḷasitthisahassānaṁ, sabbāsaṁ pavarā ca sā;",
  "atk-s0508a29:34_0": "Abhijātā khattiyānī, nava putte janessati.",
  "atk-s0508a29:35_0": "‘‘Nava putte janetvāna, khattiyānī marissati;",
  "atk-s0508a29:36_0": "Taruṇī ca piyā kaññā, mahesittaṁ karissati.",
  "atk-s0508a29:37_0": "‘‘Okkākaṁ tosayitvāna, varaṁ kaññā labhissati;",
  "atk-s0508a29:38_0": "Varaṁ laddhāna sā kaññā, putte pabbājayissati.",
  "atk-s0508a29:39_0": "‘‘Pabbājitā ca te sabbe, gamissanti naguttamaṁ;",
  "atk-s0508a29:40_0": "Jātibhedabhayā sabbe, bhaginīhi vasissare.",
  "atk-s0508a29:41_0": "‘‘Ekā ca kaññā byādhīhi, bhavissati parikkhatā;",
  "atk-s0508a29:42_0": "Mā no jāti pabhijjīti, nikhaṇissanti khattiyā.",
  "atk-s0508a29:43_0": "‘‘Khattiyo nīharitvāna, tāya saddhiṁ vasissati;",
  "atk-s0508a29:44_0": "Bhavissati tadā bhedo, okkākakulasambhavo.",
  "atk-s0508a29:45_0": "‘‘Tesaṁ pajā bhavissanti, koḷiyā nāma jātiyā;",
  "atk-s0508a29:46_0": "Tattha mānusakaṁ bhogaṁ, anubhossatinappakaṁ.",
  "atk-s0508a29:47_0": "‘‘Tamhā kāyā cavitvāna, devalokaṁ gamissati;",
  "atk-s0508a29:48_0": "Tatrāpi pavaraṁ byamhaṁ, labhissati manoramaṁ.",
  "atk-s0508a29:49_0": "‘‘Devalokā cavitvāna, sukkamūlena codito;",
  "atk-s0508a29:50_0": "Āgantvāna manussattaṁ, soṇo nāma bhavissati.",
  "atk-s0508a29:51_0": "‘‘Āraddhavīriyo pahitatto, padahaṁ satthu sāsane;",
  "atk-s0508a29:52_0": "Sabbāsave pariññāya, nibbāyissatināsavo.",
  "atk-s0508a29:53_0": "‘‘Anantadassī bhagavā, gotamo sakyapuṅgavo;",
  "atk-s0508a29:54_0": "Visesaññū mahāvīro, aggaṭṭhāne ṭhapessati.",
  "atk-s0508a29:55_0": "‘‘Vuṭṭhamhi deve caturaṅgulamhi, tiṇe anileritaaṅgaṇamhi;",
  "atk-s0508a29:56_0": "Ṭhatvāna yogassa payuttatādino, tatottariṁ pāramatā na vijjati.",
  "atk-s0508a29:57_0": "‘‘Uttame damathe danto, cittaṁ me supaṇīhitaṁ;",
  "atk-s0508a29:58_0": "Bhāro me ohito sabbo, nibbutomhi anāsavo.",
  "atk-s0508a29:59_0": "‘‘Aṅgīraso mahānāgo, abhijātova kesarī;",
  "atk-s0508a29:60_0": "Bhikkhusaṅghe nisīditvā, etadagge ṭhapesi maṁ.",
  "atk-s0508a29:61_0": "‘‘Paṭisambhidā catasso…pe… kataṁ buddhassa sāsana’’nti.",
  "atk-s0508a29:62_0": "Arahattaṁ pana patvā attano paṭipattiṁ paccavekkhitvā udānavasena aññābyākaraṇavasena ca –",
  "atk-s0508a29:63_0": "632.",
  "atk-s0508a29:64_0": " ‘‘Yāhu raṭṭhe samukkaṭṭho, rañño aṅgassa paddhagū;",
  "atk-s0508a29:65_0": "Svājja dhammesu ukkaṭṭho, soṇo dukkhassa pāragū.",
  "atk-s0508a29:66_0": "633.",
  "atk-s0508a29:67_0": " ‘‘Pañca chinde pañca jahe, pañca cuttari bhāvaye;",
  "atk-s0508a29:68_0": "Pañcasaṅgātigo bhikkhu, oghatiṇṇoti vuccati.",
  "atk-s0508a29:69_0": "634.",
  "atk-s0508a29:70_0": " ‘‘Unnaḷassa pamattassa, bāhirāsassa bhikkhuno;",
  "atk-s0508a29:71_0": "Sīlaṁ samādhi paññā ca, pāripūriṁ na gacchati.",
  "atk-s0508a29:72_0": "635.",
  "atk-s0508a29:73_0": " ‘‘Yañhi kiccaṁ apaviddhaṁ, akiccaṁ pana karīyati;",
  "atk-s0508a29:74_0": "Unnaḷānaṁ pamattānaṁ, tesaṁ vaḍḍhanti āsavā.",
  "atk-s0508a29:75_0": "636.",
  "atk-s0508a29:76_0": " ‘‘Yesañca susamāraddhā, niccaṁ kāyagatā sati;",
  "atk-s0508a29:77_0": "Akiccaṁ te na sevanti, kicce sātaccakārino;",
  "atk-s0508a29:78_0": "Satānaṁ sampajānānaṁ, atthaṁ gacchanti āsavā.",
  "atk-s0508a29:79_0": "637.",
  "atk-s0508a29:80_0": " ‘‘Ujumaggamhi akkhāte, gacchatha mā nivattatha;",
  "atk-s0508a29:81_0": "Attanā codayattānaṁ, nibbānamabhihāraye.",
  "atk-s0508a29:82_0": "638.",
  "atk-s0508a29:83_0": " ‘‘Accāraddhamhi vīriyamhi, satthā loke anuttaro;",
  "atk-s0508a29:84_0": "Vīṇopamaṁ karitvā me, dhammaṁ deseti cakkhumā;",
  "atk-s0508a29:85_0": "Tassāhaṁ vacanaṁ sutvā, vihāsiṁ sāsane rato.",
  "atk-s0508a29:86_0": "639.",
  "atk-s0508a29:87_0": " ‘‘Samathaṁ paṭipādesiṁ, uttamatthassa pattiyā;",
  "atk-s0508a29:88_0": "Tisso vijjā anuppattā, kataṁ buddhassa sāsanaṁ.",
  "atk-s0508a29:89_0": "640.",
  "atk-s0508a29:90_0": " ‘‘Nekkhamme adhimuttassa, pavivekañca cetaso;",
  "atk-s0508a29:91_0": "Abyābajjhādhimuttassa, upādānakkhayassa ca.",
  "atk-s0508a29:92_0": "641.",
  "atk-s0508a29:93_0": " ‘‘Taṇhakkhayādhimuttassa, asammohañca cetaso;",
  "atk-s0508a29:94_0": "Disvā āyatanuppādaṁ, sammā cittaṁ vimuccati.",
  "atk-s0508a29:95_0": "642.",
  "atk-s0508a29:96_0": " ‘‘Tassa sammā vimuttassa, santacittassa bhikkhuno;",
  "atk-s0508a29:97_0": "Katassa paticayo natthi, karaṇīyaṁ na vijjati.",
  "atk-s0508a29:98_0": "643.",
  "atk-s0508a29:99_0": " ‘‘Selo yathā ekaghano, vātena na samīrati;",
  "atk-s0508a29:100_0": "Evaṁ rūpā rasā saddā, gandhā phassā ca kevalā.",
  "atk-s0508a29:101_0": "644.",
  "atk-s0508a29:102_0": " ‘‘Iṭṭhā dhammā aniṭṭhā ca, nappavedhenti tādino;",
  "atk-s0508a29:103_0": "Ṭhitaṁ cittaṁ visaññuttaṁ, vayañcassānupassatī’’ti. – imā gāthā abhāsi;",
  "atk-s0508a29:104_0": "Tattha yāhu raṭṭhe samukkaṭṭhoti yo ahu ahosi aṅgaraṭṭhe asītiyā gāmikasahassehi bhogasampattiyā issariyasampattiyā ca sammā ativiya ukkaṭṭho seṭṭho.",
  "atk-s0508a29:104_1": "Rañño aṅgassa paddhagūti catūhi saṅgahavatthūhi parisāya rañjanaṭṭhena rañño aṅgādhipatino bimbisārassa",
  "atk-s0508a29:104_2": "parivārabhūto gahapativiseso tassa raṭṭhe kuṭumbiko ahūti yojetabbaṁ.",
  "atk-s0508a29:104_3": "Svājja dhammesu ukkaṭṭhoti so soṇo ajjetarahi lokuttaradhammesu ukkaṭṭho jāto,",
  "atk-s0508a29:104_4": "gihikālepi kehici ukkaṭṭhoyeva hutvā idāni pabbajitakālepi ukkaṭṭhoyeva hotīti attānameva paraṁ viya dasseti.",
  "atk-s0508a29:104_5": "Dukkhassa pāragūti sakalassa vaṭṭadukkhassa pāraṁ pariyantaṁ gato,",
  "atk-s0508a29:104_6": "etena dhammesu ukkaṭṭhoti avisesena vuttaṁ ukkaṭṭhabhāvaṁ viseseti arahattādhigamadīpanato.",
  "atk-s0508a29:105_0": "Idāni yāya paṭipattiyā dukkhapāragū jāto,",
  "atk-s0508a29:105_1": "aññāpadesena taṁ dassento ‘‘pañca chinde’’ti gāthamāha.",
  "atk-s0508a29:105_2": "Tassattho –",
  "atk-s0508a29:105_3": "apāyakāmasugatisampāpakāni pañcorambhāgiyāni saṁyojanāni puriso satthena pāde baddharajjukaṁ viya heṭṭhimena maggattayena chindeyya,",
  "atk-s0508a29:105_4": "rūpārūpabhavasampāpakāni pañca uddhambhāgiyāni saṁyojanāni puriso gīvāya baddharajjukaṁ viya aggamaggena jaheyya,",
  "atk-s0508a29:105_5": "chindeyya,",
  "atk-s0508a29:105_6": "tesaṁ pana uddhambhāgiyasaṁyojanānaṁ pahānāya pañca saddhādīni indriyāni uttari bhāvaye bhāveyya.",
  "atk-s0508a29:105_7": "Evaṁbhūto pana bhikkhu rāgasaṅgo dosamohamānadiṭṭhisaṅgoti pañcannaṁ saṅgānaṁ atikkamanena pañcasaṅgātigo hutvā, kāmogho, bhavogho,",
  "atk-s0508a29:105_8": "diṭṭhogho,",
  "atk-s0508a29:105_9": "avijjoghoti catunnaṁ oghānaṁ tiṇṇattā oghatiṇṇoti vuccati.",
  "atk-s0508a29:106_0": "Ayañca oghataraṇapaṭipattisīlādīnaṁ pāripūriyāva hoti,",
  "atk-s0508a29:106_1": "sīlādayo ca mānādippahānena pāripūriṁ gacchanti,",
  "atk-s0508a29:106_2": "na aññathāti dassento ‘‘unnaḷassā’’ti gāthamāha.",
  "atk-s0508a29:106_3": "Tattha unnaḷassāti uggatatucchamānassa.",
  "atk-s0508a29:106_4": "Māno hi unnamanākāravuttiyā tucchabhāvena naḷo viyāti ‘‘naḷo’’ti vuccati.",
  "atk-s0508a29:106_5": "Pamattassāti sativossaggena pamādaṁ āpannassa.",
  "atk-s0508a29:106_6": "Bāhirāsassāti bāhiresu āyatanesu āsāvato,",
  "atk-s0508a29:106_7": "kāmesu avītarāgassāti attho.",
  "atk-s0508a29:106_8": "Sīlaṁ samādhi paññā ca,",
  "atk-s0508a29:106_9": "pāripūriṁ na gacchatīti tassa sīlādīnaṁ paṭipakkhasevino lokiyopi tāva sīlādiguṇo pāripūriṁ na gacchati,",
  "atk-s0508a29:106_10": "pageva lokuttaro.",
  "atk-s0508a29:107_0": "Tattha kāraṇamāha ‘‘yañhi kicca’’ntiādinā.",
  "atk-s0508a29:107_1": "Bhikkhuno hi pabbajitakālato paṭṭhāya aparimāṇasīlakkhandhagopanaṁ araññavāso dhutaṅgapariharaṇaṁ bhāvanārāmatāti evamādi kiccaṁ nāma.",
  "atk-s0508a29:107_2": "Yehi pana idaṁ yathāvuttaṁ attano kiccaṁ,",
  "atk-s0508a29:107_3": "taṁ apaviddhaṁ akaraṇena chaḍḍitaṁ.",
  "atk-s0508a29:107_4": "Akiccanti pattamaṇḍanaṁ cīvarakāyabandhanaaṁsabaddhachattupāhanatālavaṇṭadhammakaraṇamaṇḍananti evamādi",
  "atk-s0508a29:107_5": "parikkhāramaṇḍanaṁ paccayabāhuliyanti evamādi bhikkhuno akiccaṁ nāma,",
  "atk-s0508a29:107_6": "taṁ kayirati,",
  "atk-s0508a29:107_7": "tesaṁ mānanaḷaṁ ukkhipitvā caraṇena unnaḷānaṁ sativossaggena pamattānaṁ cattāropi āsavā vaḍḍhanti.",
  "atk-s0508a29:108_0": "Yesaṁ pana paññādiguṇo vaḍḍhati,",
  "atk-s0508a29:108_1": "te dassetuṁ ‘‘yesa’’ntiādi vuttaṁ.",
  "atk-s0508a29:108_2": "Tattha susamāraddhāti suṭṭhu paggahitā.",
  "atk-s0508a29:108_3": "Kāyagatā satīti,",
  "atk-s0508a29:108_4": "kāyānupassanābhāvanā.",
  "atk-s0508a29:108_5": "Akiccaṁ teti te etaṁ pattamaṇḍanādiakiccaṁ.",
  "atk-s0508a29:108_6": "Na sevantīti na karonti. Kicceti,",
  "atk-s0508a29:108_7": "pabbajitakālato paṭṭhāya kattabbe aparimāṇasīlakkhandhagopanādike.",
  "atk-s0508a29:108_8": "Sātaccakārinoti satatakārino tesaṁ satiyā avippavāsena satānaṁ sātthakasampajaññaṁ,",
  "atk-s0508a29:108_9": "sappāyasampajaññaṁ,",
  "atk-s0508a29:108_10": "gocarasampajaññaṁ,",
  "atk-s0508a29:108_11": "asammohasampajaññanti catūhi sampajaññehi sampajānānaṁ,",
  "atk-s0508a29:108_12": "cattāropi āsavā atthaṁ gacchanti parikkhayaṁ abhāvaṁ gacchantīti attho.",
  "atk-s0508a29:109_0": "Idāni attano santike ṭhitabhikkhūnaṁ ovādaṁ dento ‘‘ujumaggamhī’’ti gāthamāha.",
  "atk-s0508a29:109_1": "Tattha ujumaggamhi akkhāteti antadvayaparivajjanena kāyavaṅkādippahānena ca ujuke majjhimapaṭipadābhūte ariyamagge satthārā bhāsite.",
  "atk-s0508a29:109_2": "Gacchathāti paṭipajjatha.",
  "atk-s0508a29:109_3": "Mā nivattathāti antarā vosānaṁ māpajjatha.",
  "atk-s0508a29:109_4": "Attanā codayattānanti idha atthakāmo kulaputto apāyabhayapaccavekkhaṇādinā attanāva attānaṁ codento.",
  "atk-s0508a29:109_5": "Nibbānamabhihārayeti,",
  "atk-s0508a29:109_6": "attānaṁ nibbānaṁ abhihareyya upaneyya,",
  "atk-s0508a29:109_7": "yathā naṁ sacchikaroti,",
  "atk-s0508a29:109_8": "tathā paṭipajjeyyāti attho.",
  "atk-s0508a29:110_0": "Idāni mayāpi evameva paṭipannanti,",
  "atk-s0508a29:110_1": "attano paṭipattiṁ dassetuṁ ‘‘accāraddhamhī’’tiādi vuttaṁ.",
  "atk-s0508a29:110_2": "Accāraddhamhi vīriyamhīti vipassanaṁ bhāventena mayā samādhinā vīriyaṁ samarasaṁ akatvā ativiya vīriye paggahite.",
  "atk-s0508a29:110_3": "Accāraddhavīriyatā cassa heṭṭhā vuttāyeva.",
  "atk-s0508a29:110_4": "Vīṇopamaṁ karitvā meti āyasmato soṇassa ‘‘ye kho keci bhagavato sāvakā āraddhavīriyā viharanti.",
  "atk-s0508a29:110_5": "Ahaṁ tesaṁ aññataro,",
  "atk-s0508a29:110_6": "atha ca pana me nānupādāya āsavehi cittaṁ vimuccati,",
  "atk-s0508a29:110_7": "tasmāhaṁ vibbhamissāmī’’ti citte uppanne satthā iddhiyā tassa sammukhe attānaṁ dassetvā ‘‘kasmā tvaṁ, soṇa,",
  "atk-s0508a29:110_8": "‘vibbhamissāmī’ti cittaṁ uppādesi,",
  "atk-s0508a29:110_9": "kusalo tvaṁ pubbe agāriyabhūto vīṇāya tantissare’’ti pucchitvā tena ‘‘evaṁ,",
  "atk-s0508a29:110_10": "bhante’’ti vutte ‘‘taṁ kiṁ maññasi, soṇa?",
  "atk-s0508a29:110_11": "Yadā te vīṇāya tantiyo accāyatā honti,",
  "atk-s0508a29:110_12": "api nu te vīṇā tasmiṁ samaye saravatī vā hoti kammaññā vāti? No hetaṁ,",
  "atk-s0508a29:110_13": "bhante! Taṁ kiṁ maññasi, soṇa,",
  "atk-s0508a29:110_14": "yadā te vīṇāya tantiyo atisithilā honti,",
  "atk-s0508a29:110_15": "api nu te vīṇā tasmiṁ samaye saravatī vā hoti kammaññā vāti? No hetaṁ, bhante.",
  "atk-s0508a29:110_16": "Taṁ kiṁ maññasi, soṇa,",
  "atk-s0508a29:110_17": "yadā pana te vīṇāya tantiyo neva accāyatā honti,",
  "atk-s0508a29:110_18": "nātisithilā same guṇe patiṭṭhitā,",
  "atk-s0508a29:110_19": "api nu te vīṇā tasmiṁ samaye saravatī vā hoti kammaññā vāti? Evaṁ, bhante.",
  "atk-s0508a29:110_20": "Evameva kho, soṇa,",
  "atk-s0508a29:110_21": "accāraddhavīriyaṁ uddhaccāya saṁvattati,",
  "atk-s0508a29:110_22": "atilīnavīriyaṁ kosajjāya saṁvattati,",
  "atk-s0508a29:110_23": "tasmātiha tvaṁ, soṇa,",
  "atk-s0508a29:110_24": "vīriyasamataṁ adhiṭṭhaha,",
  "atk-s0508a29:110_25": "indriyānañca samataṁ paṭivijjhā’’ti evaṁ vīṇaṁ upamaṁ katvā pavattitena vīṇopamovādena mayhaṁ dhammaṁ desesi.",
  "atk-s0508a29:110_26": "Tassāhaṁ vacanaṁ sutvāti tassa bhagavato vacanaṁ vīṇopamovādaṁ sutvā antarā uppannaṁ vibbhamitukāmataṁ pahāya satthu sāsane rato abhirato vihariṁ.",
  "atk-s0508a29:111_0": "Viharanto ca samathaṁ paṭipādesiṁ vīriyasamataṁ yojento saddhāpaññānaṁ viya samādhivīriyānaṁ samarasataṁ",
  "atk-s0508a29:111_1": "uppādento jhānādhiṭṭhānaṁ vipassanāsamādhiṁ sampādesiṁ vipassanaṁ ussukkāpesiṁ.",
  "atk-s0508a29:111_2": "Tattha payojanaṁ āha ‘‘uttamatthassa pattiyā’’ti.",
  "atk-s0508a29:111_3": "Uttamatthassa pattiyāti arahattādhigamāyāti attho.",
  "atk-s0508a29:112_0": "Idāni yathā paṭipannassa samathavipassanā sampajjiṁsu,",
  "atk-s0508a29:112_1": "taṁ aññāpadesena dassento ‘‘nekkhamme’’tiādimāha.",
  "atk-s0508a29:112_2": "Tattha nekkhammeti pabbajjādike kāmanissaraṇe.",
  "atk-s0508a29:112_3": "Adhimuttassāti tattha ninnapoṇapabbhārabhāvena yuttappayuttassa,",
  "atk-s0508a29:112_4": "paṭhamaṁ tāva pabbajjābhimukho hutvā kāme pahāya pabbajitvā ca sīlavisodhanaṁ araññavāso dhutaṅgapariharaṇaṁ",
  "atk-s0508a29:112_5": "bhāvanābhiyogoti evamādīsu anavajjadhammesu yuttappayuttassāti attho.",
  "atk-s0508a29:112_6": "Pavivekañca cetasoti cetaso pavivekañca adhimuttassa evaṁ nekkhammādhimuttassa sato catukkapañcakajjhānānaṁ nibbattanena viveke yuttassa payuttassa.",
  "atk-s0508a29:112_7": "Abyābajjhādhimuttassāti abyābajjhe nidukkhatāya adhimuttassa jhānasamāpattiyo nibbattetvā samathasukhe yuttappayuttassa.",
  "atk-s0508a29:112_8": "Upādānakkhayassa cāti catunnampi upādānānaṁ khayante arahatte adhimuttassa.",
  "atk-s0508a29:112_9": "Bhummatthe hi etaṁ sāmivacanaṁ.",
  "atk-s0508a29:112_10": "Taṁ yathādhigataṁ jhānaṁ pādakaṁ katvā arahattādhigamāya vipassanaṁ anuyuñjantassāti attho.",
  "atk-s0508a29:113_0": "Taṇhakkhayādhimuttassāti taṇhā khīyati etthāti taṇhakkhayo, nibbānaṁ,",
  "atk-s0508a29:113_1": "tasmiṁ adhimuttassa upādiṁ bhayato,",
  "atk-s0508a29:113_2": "anupādiñca khemato dassanena nirodhe ninnapoṇapabbhārassa.",
  "atk-s0508a29:113_3": "Asammohañca cetasoti asammohasampajaññavasena cittassa asammohapavattiṁ sammohasamucchindanena vā cittassa asammohabhūtaṁ ariyamaggaṁ adhimuttassa.",
  "atk-s0508a29:113_4": "Disvā āyatanuppādanti cakkhādīnaṁ āyatanānaṁ yathāsakapaccayehi khaṇe khaṇe uppādaṁ,",
  "atk-s0508a29:113_5": "tappaṭipakkhato nirodhañca vipassanāpaññāsahitāya maggapaññāya disvā dassanahetu sammā cittaṁ vimuccatīti",
  "atk-s0508a29:113_6": "sammā hetunā ñāyena maggapaṭipāṭiyā sabbāsavato cittaṁ vimuccati.",
  "atk-s0508a29:114_0": "‘‘Tassa sammā vimuttassā’’tiādīsu ayaṁ saṅkhepattho –",
  "atk-s0508a29:114_1": "tassa vuttanayena sammadeva sabbasaṁkilesato vimuttassa,",
  "atk-s0508a29:114_2": "tato eva accantupasamena santacittassa khīṇāsavabhikkhuno katassa kusalassa akusalassa vā upacayo natthi maggeneva samugghātitattā,",
  "atk-s0508a29:114_3": "pariññādibhedaṁ karaṇīyaṁ na vijjati katakiccattā.",
  "atk-s0508a29:114_4": "Evaṁ bhūtassa yathā ekaghano selo pabbato pakativātena na samīrati na saṁkampati,",
  "atk-s0508a29:114_5": "evaṁ iṭṭhā ca aniṭṭhā ca rūpādayo ārammaṇadhammā tādino tādibhāvappattassa ṭhitaṁ anejaṁ pahīnasabbasokatāya",
  "atk-s0508a29:114_6": "visaṁyuttaṁ cittaṁ nappavedhanti na cālenti.",
  "atk-s0508a29:114_7": "Assa ca ārammaṇadhammassa kālena kālaṁ phalasamāpattiṁ samāpajjitvā vipassanto vayaṁ nirodhaṁ khaṇe khaṇe bhijjanasabhāvaṁ anupassatīti aññaṁ byākāsi.",
  "atk-s0508a29:115_0": "Soṇakoḷivisattheragāthāvaṇṇanā niṭṭhitā.",
  "atk-s0508a29:116_0": "Terasanipātavaṇṇanā niṭṭhitā."
}