{
  "atk-s0501a0:0_0": " Namo tassa bhagavato arahato sammāsambuddhassa",
  "atk-s0501a0:1_0": "Khuddakanikāye",
  "atk-s0501a0:2_0": "Khuddakapāṭha-aṭṭhakathā",
  "atk-s0501a0:3_0": "Ganthārambhakathā",
  "atk-s0501a0:4_0": "Buddhaṁsaraṇaṁ gacchāmi;",
  "atk-s0501a0:5_0": "Dhammaṁ saraṇaṁ gacchāmi;",
  "atk-s0501a0:6_0": "Saṅghaṁ saraṇaṁ gacchāmīti.",
  "atk-s0501a0:7_0": "Ayaṁ saraṇagamananiddeso khuddakānaṁ ādi.",
  "atk-s0501a0:8_0": "Imassa dāni atthaṁ paramatthajotikāya khuddakaṭṭhakathāya vivarituṁ vibhajituṁ uttānīkātuṁ idaṁ vuccati –",
  "atk-s0501a0:9_0": "Uttamaṁ vandaneyyānaṁ, vanditvā ratanattayaṁ;",
  "atk-s0501a0:10_0": "Khuddakānaṁ karissāmi, kesañci atthavaṇṇanaṁ.",
  "atk-s0501a0:11_0": "Khuddakānaṁ gambhīrattā, kiñcāpi atidukkarā;",
  "atk-s0501a0:12_0": "Vaṇṇanā mādisenesā, abodhantena sāsanaṁ.",
  "atk-s0501a0:13_0": "Ajjāpi tu abbocchinno, pubbācariyanicchayo;",
  "atk-s0501a0:14_0": "Tatheva ca ṭhitaṁ yasmā, navaṅgaṁ satthusāsanaṁ.",
  "atk-s0501a0:15_0": "Tasmāhaṁ kātumicchāmi, atthasaṁvaṇṇanaṁ imaṁ;",
  "atk-s0501a0:16_0": "Sāsanañceva nissāya, porāṇañca vinicchayaṁ.",
  "atk-s0501a0:17_0": "Saddhammabahumānena, nāttukkaṁsanakamyatā;",
  "atk-s0501a0:18_0": "Nāññesaṁ vambhanatthāya, taṁ suṇātha samāhitāti.",
  "atk-s0501a0:19_0": "Khuddakavavatthānaṁ",
  "atk-s0501a0:20_0": "Tattha ‘‘khuddakānaṁ karissāmi,",
  "atk-s0501a0:20_1": "kesañci atthavaṇṇana’’nti vuttattā khuddakāni tāva vavatthapetvā pacchā atthavaṇṇanaṁ karissāmi.",
  "atk-s0501a0:20_2": "Khuddakāni nāma khuddakanikāyassa ekadeso,",
  "atk-s0501a0:20_3": "khuddakanikāyo nāma pañcannaṁ nikāyānaṁ ekadeso.",
  "atk-s0501a0:20_4": "Pañca nikāyā nāma –",
  "atk-s0501a0:21_0": "Dīghamajjhimasaṁyutta, aṅguttarikakhuddakā;",
  "atk-s0501a0:22_0": "Nikāyā pañca gambhīrā, dhammato atthato cime.",
  "atk-s0501a0:23_0": "Tattha brahmajālasuttādīni catuttiṁsa suttāni dīghanikāyo.",
  "atk-s0501a0:23_1": "Mūlapariyāyasuttādīni diyaḍḍhasataṁ dve ca suttāni majjhimanikāyo.",
  "atk-s0501a0:23_2": "Oghataraṇasuttādīni satta suttasahassāni satta ca suttasatāni dvāsaṭṭhi ca suttāni saṁyuttanikāyo.",
  "atk-s0501a0:23_3": "Cittapariyādānasuttādīni nava suttasahassāni pañca ca suttasatāni sattapaññāsañca suttāni aṅguttaranikāyo.",
  "atk-s0501a0:23_4": "Khuddakapāṭho,",
  "atk-s0501a0:23_5": "dhammapadaṁ, udānaṁ,",
  "atk-s0501a0:23_6": "itivuttakaṁ,",
  "atk-s0501a0:23_7": "suttanipāto,",
  "atk-s0501a0:23_8": "vimānavatthu,",
  "atk-s0501a0:23_9": "petavatthu,",
  "atk-s0501a0:23_10": "theragāthā,",
  "atk-s0501a0:23_11": "therīgāthā, jātakaṁ, niddeso,",
  "atk-s0501a0:23_12": "paṭisambhidā , apadānaṁ,",
  "atk-s0501a0:23_13": "buddhavaṁso,",
  "atk-s0501a0:23_14": "cariyāpiṭakaṁ,",
  "atk-s0501a0:23_15": "vinayābhidhammapiṭakāni,",
  "atk-s0501a0:23_16": "ṭhapetvā vā cattāro nikāye avasesaṁ buddhavacanaṁ khuddakanikāyo.",
  "atk-s0501a0:24_0": "Kasmā panesa khuddakanikāyoti vuccati?",
  "atk-s0501a0:24_1": "Bahūnaṁ khuddakānaṁ dhammakkhandhānaṁ samūhato nivāsato ca.",
  "atk-s0501a0:24_2": "Samūhanivāsā hi ‘‘nikāyo’’ti vuccanti. ‘‘Nāhaṁ,",
  "atk-s0501a0:24_3": "bhikkhave,",
  "atk-s0501a0:24_4": "aññaṁ ekanikāyampi samanupassāmi evaṁ cittaṁ,",
  "atk-s0501a0:24_5": "yathayidaṁ,",
  "atk-s0501a0:24_6": "bhikkhave,",
  "atk-s0501a0:24_7": "tiracchānagatā pāṇā (saṁ. ni. 3.100).",
  "atk-s0501a0:24_8": "Poṇikanikāyo,",
  "atk-s0501a0:24_9": "cikkhallikanikāyo’’ti evamādīni cettha sādhakāni sāsanato lokato ca.",
  "atk-s0501a0:24_10": "Ayamassa khuddakanikāyassa ekadeso.",
  "atk-s0501a0:24_11": "Imāni suttantapiṭakapariyāpannāni atthato vivarituṁ vibhajituṁ uttānīkātuñca adhippetāni khuddakāni,",
  "atk-s0501a0:24_12": "tesampi khuddakānaṁ saraṇasikkhāpadadvattiṁsākārakumārapañhamaṅgalasutta- ratanasuttatirokuṭṭanidhikaṇḍamettasuttānaṁ",
  "atk-s0501a0:24_13": "vasena navappabhedo khuddakapāṭho ādi ācariyaparamparāya vācanāmaggaṁ āropitavasena na bhagavatā vuttavasena.",
  "atk-s0501a0:24_14": "Bhagavatā hi vuttavasena –",
  "atk-s0501a0:25_0": "‘‘Anekajātisaṁsāraṁ, sandhāvissaṁ anibbisaṁ;",
  "atk-s0501a0:26_0": "Gahakāraṁ gavesanto, dukkhā jāti punappunaṁ.",
  "atk-s0501a0:27_0": "‘‘Gahakāraka diṭṭhosi, puna gehaṁ na kāhasi;",
  "atk-s0501a0:28_0": "Sabbā te phāsukā bhaggā, gahakūṭaṁ visaṅkhataṁ;",
  "atk-s0501a0:29_0": "Visaṅkhāragataṁ cittaṁ, taṇhānaṁ khayamajjhagā’’ti. (dha. pa. 153-154) –",
  "atk-s0501a0:30_0": "Idaṁ gāthādvayaṁ sabbassāpi buddhavacanassa ādi.",
  "atk-s0501a0:30_1": "Tañca manasāva vuttavasena,",
  "atk-s0501a0:30_2": "na vacībhedaṁ katvā vuttavasena.",
  "atk-s0501a0:30_3": "Vacībhedaṁ pana katvā vuttavasena –",
  "atk-s0501a0:31_0": "‘‘Yadā have pātubhavanti dhammā,",
  "atk-s0501a0:32_0": "Ātāpino jhāyato brāhmaṇassa;",
  "atk-s0501a0:33_0": "Athassa kaṅkhā vapayanti sabbā,",
  "atk-s0501a0:34_0": "Yato pajānāti sahetudhamma’’nti. (udā. 1; mahāva. 1) –",
  "atk-s0501a0:35_0": "Ayaṁ gāthā ādi.",
  "atk-s0501a0:35_1": "Tasmā yvāyaṁ navappabhedo khuddakapāṭho imesaṁ khuddakānaṁ ādi,",
  "atk-s0501a0:35_2": "tassa ādito pabhuti atthasaṁvaṇṇanaṁ ārabhissāmi.",
  "atk-s0501a0:36_0": "Nidānasodhanaṁ",
  "atk-s0501a0:37_0": "Tassa cāyamādi ‘‘buddhaṁ saraṇaṁ gacchāmi,",
  "atk-s0501a0:37_1": "dhammaṁ saraṇaṁ gacchāmi,",
  "atk-s0501a0:37_2": "saṅghaṁ saraṇaṁ gacchāmī’’ti.",
  "atk-s0501a0:37_3": "Tassāyaṁ atthavaṇṇanāya mātikā –",
  "atk-s0501a0:38_0": "‘‘Kena kattha kadā kasmā, bhāsitaṁ saraṇattayaṁ;",
  "atk-s0501a0:39_0": "Kasmā cidhādito vutta, mavuttamapi ādito.",
  "atk-s0501a0:40_0": "‘‘Nidānasodhanaṁ katvā, evamettha tato paraṁ;",
  "atk-s0501a0:41_0": "Buddhaṁ saraṇagamanaṁ, gamakañca vibhāvaye.",
  "atk-s0501a0:42_0": "‘‘Bhedābhedaṁ phalañcāpi, gamanīyañca dīpaye;",
  "atk-s0501a0:43_0": "Dhammaṁ saraṇamiccādi, dvayepesa nayo mato.",
  "atk-s0501a0:44_0": "‘‘Anupubbavavatthāne, kāraṇañca viniddise;",
  "atk-s0501a0:45_0": "Saraṇattayametañca, upamāhi pakāsaye’’ti.",
  "atk-s0501a0:46_0": "Tattha paṭhamagāthāya tāva idaṁ saraṇattayaṁ kena bhāsitaṁ,",
  "atk-s0501a0:46_1": "kattha bhāsitaṁ,",
  "atk-s0501a0:46_2": "kadā bhāsitaṁ,",
  "atk-s0501a0:46_3": "kasmā bhāsitaṁ avuttamapicādito tathāgatena kasmā idhādito vuttanti pañca pañhā.",
  "atk-s0501a0:47_0": "Tesaṁ vissajjanā kena bhāsitanti bhagavatā bhāsitaṁ,",
  "atk-s0501a0:47_1": "na sāvakehi, na isīhi,",
  "atk-s0501a0:47_2": "na devatāhi.",
  "atk-s0501a0:47_3": "Katthāti bārāṇasiyaṁ isipatane migadāye.",
  "atk-s0501a0:47_4": "Kadāti āyasmante yase saddhiṁ sahāyakehi arahattaṁ patte ekasaṭṭhiyā arahantesu bahujanahitāya loke dhammadesanaṁ karontesu.",
  "atk-s0501a0:47_5": "Kasmāti pabbajjatthañca upasampadatthañca. Yathāha –",
  "atk-s0501a0:48_0": "‘‘Evañca pana,",
  "atk-s0501a0:48_1": "bhikkhave,",
  "atk-s0501a0:48_2": "pabbājetabbo upasampādetabbo.",
  "atk-s0501a0:48_3": "Paṭhamaṁ kesamassuṁ ohāretvā kāsāyāni vatthāni acchādāpetvā ekaṁsaṁ uttarāsaṅgaṁ kārāpetvā bhikkhūnaṁ",
  "atk-s0501a0:48_4": "pāde vandāpetvā ukkuṭikaṁ nisīdāpetvā añjaliṁ paggaṇhāpetvā ‘evaṁ vadehī’ti vattabbo ‘buddhaṁ saraṇaṁ gacchāmi,",
  "atk-s0501a0:48_5": "dhammaṁ saraṇaṁ gacchāmi,",
  "atk-s0501a0:48_6": "saṅghaṁ saraṇaṁ gacchāmī’’’ti (mahāva. 34).",
  "atk-s0501a0:49_0": "Kasmācidhādito vuttanti idañca navaṅgaṁ satthusāsanaṁ tīhi piṭakehi saṅgaṇhitvā vācanāmaggaṁ āropentehi",
  "atk-s0501a0:49_1": "pubbācariyehi yasmā iminā maggena devamanussā upāsakabhāvena vā pabbajitabhāvena vā sāsanaṁ otaranti,",
  "atk-s0501a0:49_2": "tasmā sāsanotārassa maggabhūtattā idha khuddakapāṭhe ādito vuttanti ñātabbaṁ.",
  "atk-s0501a0:50_0": "Kataṁ nidānasodhanaṁ."
}