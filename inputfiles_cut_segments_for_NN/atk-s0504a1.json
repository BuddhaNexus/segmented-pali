{
  "atk-s0504a1:0_0": "1. Ekakanipāto",
  "atk-s0504a1:1_0": "1. Paṭhamavaggo",
  "atk-s0504a1:2_0": "1. Lobhasuttavaṇṇanā",
  "atk-s0504a1:3_0": "1. Idāni ekadhammaṁ, bhikkhave,",
  "atk-s0504a1:3_1": "pajahathātiādinā nayena bhagavatā nikkhittassa suttassa vaṇṇanāya okāso anuppatto.",
  "atk-s0504a1:3_2": "Sā panesā atthavaṇṇanā yasmā suttanikkhepaṁ vicāretvā vuccamānā pākaṭā hoti,",
  "atk-s0504a1:3_3": "tasmā suttanikkhepaṁ tāva vicāressāma.",
  "atk-s0504a1:3_4": "Cattāro hi suttanikkhepā – attajjhāsayo, parajjhāsayo, pucchāvasiko, aṭṭhuppattikoti.",
  "atk-s0504a1:3_5": "Yathā hi anekasataanekasahassabhedānipi suttantāni saṁkilesabhāgiyādipaṭṭhānanayena soḷasavidhataṁ nātivattanti,",
  "atk-s0504a1:3_6": "evaṁ attajjhāsayādisuttanikkhepavasena catubbidhataṁ nātivattantīti.",
  "atk-s0504a1:3_7": "Tattha yathā attajjhāsayassa aṭṭhuppattiyā ca parajjhāsayapucchāvasikehi saddhiṁ saṁsaggabhedo sambhavati attajjhāsayo ca parajjhāsayo ca,",
  "atk-s0504a1:3_8": "attajjhāsayo ca pucchāvasiko ca,",
  "atk-s0504a1:3_9": "aṭṭhuppattiko ca parajjhāsayo ca,",
  "atk-s0504a1:3_10": "aṭṭhuppattiko ca pucchāvasiko cāti ajjhāsayapucchānusandhisambhavato;",
  "atk-s0504a1:3_11": "evaṁ yadipi aṭṭhuppattiyā attajjhāsayenapi saṁsaggabhedo sambhavati,",
  "atk-s0504a1:3_12": "attajjhāsayādīhi pana purato ṭhitehi aṭṭhuppattiyā saṁsaggo natthīti niravaseso paṭṭhānanayo na sambhavati.",
  "atk-s0504a1:3_13": "Tadantogadhattā vā sambhavantānaṁ sesanikkhepānaṁ mūlanikkhepavasena cattāro suttanikkhepā vuttāti veditabbaṁ.",
  "atk-s0504a1:4_0": "Tatrāyaṁ vacanattho – nikkhipīyatīti nikkhepo,",
  "atk-s0504a1:4_1": "suttaṁ eva nikkhepo suttanikkhepo.",
  "atk-s0504a1:4_2": "Atha vā nikkhipanaṁ nikkhepo,",
  "atk-s0504a1:4_3": "suttassa nikkhepo suttanikkhepo, suttadesanāti attho.",
  "atk-s0504a1:4_4": "Attano ajjhāsayo attajjhāsayo,",
  "atk-s0504a1:4_5": "so assa atthi kāraṇabhūtoti attajjhāsayo,",
  "atk-s0504a1:4_6": "attano ajjhāsayo etassāti vā attajjhāsayo. Parajjhāsayepi eseva nayo. Pucchāya vasoti pucchāvaso.",
  "atk-s0504a1:4_7": "So etassa atthīti pucchāvasiko.",
  "atk-s0504a1:4_8": "Suttadesanāya vatthubhūtassa atthassa uppatti atthuppatti ,",
  "atk-s0504a1:4_9": "atthuppatti eva aṭṭhuppatti tha-kārassa ṭha-kāraṁ katvā,",
  "atk-s0504a1:4_10": "sā etassa atthīti aṭṭhuppattiko.",
  "atk-s0504a1:4_11": "Atha vā nikkhipīyati suttaṁ etenāti nikkhepo, attajjhāsayādi eva.",
  "atk-s0504a1:4_12": "Etasmiṁ pana atthavikappe attano ajjhāsayo attajjhāsayo.",
  "atk-s0504a1:4_13": "Paresaṁ ajjhāsayo parajjhāsayo. Pucchīyatīti pucchā, pucchitabbo attho,",
  "atk-s0504a1:4_14": "pucchāvasena pavattaṁ dhammappaṭiggāhakānaṁ vacanaṁ pucchāvasaṁ,",
  "atk-s0504a1:4_15": "tadeva nikkhepasaddāpekkhāya pucchāvasikoti pulliṅgavasena vuttaṁ.",
  "atk-s0504a1:4_16": "Tathā aṭṭhuppatti eva aṭṭhuppattikoti evamettha attho veditabbo.",
  "atk-s0504a1:5_0": "Apica paresaṁ indriyaparipākādikāraṇanirapekkhattā attajjhāsayassa visuṁ suttanikkhepabhāvo yutto,",
  "atk-s0504a1:5_1": "kevalaṁ attano ajjhāsayeneva dhammatantiṭhapanatthaṁ pavattitadesanattā.",
  "atk-s0504a1:5_2": "Parajjhāsayapucchāvasikānaṁ pana paresaṁ ajjhāsayapucchānaṁ desanāpavattihetubhūtānaṁ uppattiyaṁ pavattitānaṁ kathaṁ aṭṭhuppattiyaṁ anavarodho,",
  "atk-s0504a1:5_3": "pucchāvasikaṭṭhuppattikānaṁ vā parajjhāsayānurodhena pavattitānaṁ kathaṁ parajjhāsaye anavarodhoti? Na codetabbametaṁ.",
  "atk-s0504a1:5_4": "Paresañhi abhinīhāraparipucchādivinimuttasseva suttadesanākāraṇuppādassa aṭṭhuppattibhāvena gahitattā parajjhāsayapucchāvasikānaṁ visuṁ gahaṇaṁ.",
  "atk-s0504a1:5_5": "Tathā hi brahmajāladhammadāyādasuttādīnaṁ (dī. na.",
  "atk-s0504a1:5_6": "1.1 ādayo) vaṇṇāvaṇṇaāmisuppādādidesanānimittaṁ aṭṭhuppatti vuccati.",
  "atk-s0504a1:5_7": "Paresaṁ pucchaṁ vinā ajjhāsayameva nimittaṁ katvā desito parajjhāsayo,",
  "atk-s0504a1:5_8": "pucchāvasena desito pucchāvasikoti pākaṭoyamatthoti.",
  "atk-s0504a1:6_0": "Yāni bhagavā parehi anajjhiṭṭho kevalaṁ attano ajjhāsayeneva katheti,",
  "atk-s0504a1:6_1": "seyyathidaṁ – ākaṅkheyyasuttaṁ,",
  "atk-s0504a1:6_2": "tuvaṭṭakasuttantievamādīni (su. ni. 921 ādayo; ma. ni. 1.64 ādayo), tesaṁ attajjhāsayo nikkhepo.",
  "atk-s0504a1:7_0": "Yāni pana ‘‘paripakkā kho rāhulassa vimuttiparipācanīyā dhammā,",
  "atk-s0504a1:7_1": "yaṁnūnāhaṁ rāhulaṁ uttariṁ āsavānaṁ khaye vineyya’’nti evaṁ paresaṁ ajjhāsayaṁ khantiṁ abhinīhāraṁ bujjhanabhāvañca oloketvā parajjhāsayavasena kathitāni,",
  "atk-s0504a1:7_2": "seyyathidaṁ – rāhulovādasuttaṁ,",
  "atk-s0504a1:7_3": "dhammacakkappavattanasuttantievamādīni (ma. ni. 2.107 ādayo; 3.416 ādayo; saṁ. ni. 3.59; mahāva. 19-20), tesaṁ parajjhāsayo nikkhepo.",
  "atk-s0504a1:8_0": "Bhagavantaṁ pana upasaṅkamitvā devā manussā catasso parisā cattāro vaṇṇā ca tathā tathā pañhaṁ pucchanti ‘‘bojjhaṅgā bojjhaṅgāti, bhante, vuccanti,",
  "atk-s0504a1:8_1": "nīvaraṇā nīvaraṇāti vuccantī’’tiādinā ,",
  "atk-s0504a1:8_2": "evaṁ puṭṭhena bhagavatā yāni kathitāni bojjhaṅgasaṁyuttādīni (saṁ. ni.",
  "atk-s0504a1:8_3": "5.186) tesaṁ pucchāvasiko nikkhepo.",
  "atk-s0504a1:9_0": "Yāni pana tāni uppannaṁ kāraṇaṁ paṭicca kathitāni, seyyathidaṁ – dhammadāyādaṁ, puttamaṁsūpamaṁ,",
  "atk-s0504a1:9_1": "dārukkhandhūpamantievamādīni (ma. ni. 1.29; saṁ. ni. 2.63), tesaṁ aṭṭhuppattiko nikkhepo.",
  "atk-s0504a1:10_0": "Evamimesu catūsu suttanikkhepesu imassa suttassa parajjhāsayo nikkhepo.",
  "atk-s0504a1:10_1": "Parajjhāsayavasena hetaṁ nikkhittaṁ. Kesaṁ ajjhāsayena?",
  "atk-s0504a1:10_2": "Lobhe ādīnavadassīnaṁ puggalānaṁ.",
  "atk-s0504a1:10_3": "Keci pana ‘‘attajjhāsayo’’ti vadanti.",
  "atk-s0504a1:11_0": "Tattha ekadhammaṁ,",
  "atk-s0504a1:11_1": "bhikkhavetiādīsu ekasaddo attheva aññatthe ‘‘sassato attā ca loko ca,",
  "atk-s0504a1:11_2": "idameva saccaṁ moghamaññanti ittheke abhivadantī’’tiādīsu (ma. ni. 3.27).",
  "atk-s0504a1:11_3": "Atthi seṭṭhe ‘‘cetaso ekodibhāva’’ntiādīsu (dī. ni. 1.228; pārā. 11).",
  "atk-s0504a1:11_4": "Atthi asahāye ‘‘eko vūpakaṭṭho’’tiādīsu (dī. ni. 1.405). Atthi saṅkhāyaṁ ‘‘ekova kho, bhikkhave,",
  "atk-s0504a1:11_5": "khaṇo ca samayo ca brahmacariyavāsāyā’’tiādīsu (a. ni. 8.29).",
  "atk-s0504a1:11_6": "Idhāpi saṅkhāyameva daṭṭhabbo.",
  "atk-s0504a1:12_0": "Dhamma-saddo pariyattisaccasamādhipaññāpakatipuññāpattisuññatāñeyyasabhāvādīsu dissati.",
  "atk-s0504a1:12_1": "Tathā hissa ‘‘idha bhikkhu dhammaṁ pariyāpuṇātī’’tiādīsu (a. ni. 5.73) pariyatti attho. ‘‘Diṭṭhadhammo’’tiādīsu (dī. ni. 1.299) saccāni.",
  "atk-s0504a1:12_2": "‘‘Evaṁdhammā te bhagavanto ahesu’’ntiādīsu (dī. ni. 2.13; 3.142) samādhi. ‘‘Saccaṁ dhammo dhiti cāgo,",
  "atk-s0504a1:12_3": "save pecca na socatī’’tiādīsu (jā. 1.1.57) paññā. ‘‘Jātidhammānaṁ, bhikkhave,",
  "atk-s0504a1:12_4": "sattānaṁ evaṁ icchā uppajjatī’’tiādīsu (dī. ni. 2.398) pakati.",
  "atk-s0504a1:12_5": "‘‘Dhammo have rakkhati dhammacāri’’ntiādīsu (jā. 1.10.102) puññaṁ.",
  "atk-s0504a1:12_6": "‘‘Tiṇṇaṁ dhammānaṁ aññatarena vadeyya pārājikena vā saṅghādisesena vā pācittiyena vā’’tiādīsu (pārā. 444) āpatti.",
  "atk-s0504a1:12_7": "‘‘Tasmiṁ kho pana samaye dhammā hontī’’tiādīsu (dha. sa. 121) suññatā.",
  "atk-s0504a1:12_8": "‘‘Sabbe dhammā sabbākārena buddhassa bhagavato ñāṇamukhe āpāthaṁ āgacchantī’’tiādīsu (mahāni. 156; cūḷani.",
  "atk-s0504a1:12_9": "mogharājamāṇavapucchāniddesa 85) ñeyyo.",
  "atk-s0504a1:12_10": "‘‘Kusalā dhammā akusalā dhammā’’tiādīsu (dha. sa. tikamātikā 1) sabhāvo attho . Idhāpi sabhāvo.",
  "atk-s0504a1:12_11": "Tasmā ekadhammanti ekaṁ saṁkilesasabhāvanti adhippāyo.",
  "atk-s0504a1:12_12": "Eko ca so dhammo cāti ekadhammo, taṁ ekadhammaṁ.",
  "atk-s0504a1:13_0": "Bhikkhaveti bhikkhū ālapati.",
  "atk-s0504a1:13_1": "Kimatthaṁ pana bhagavā dhammaṁ desento bhikkhū ālapati, na dhammameva desetīti? Satijananatthaṁ.",
  "atk-s0504a1:13_2": "Bhikkhū hi aññaṁ cintentāpi dhammaṁ paccavekkhantāpi kammaṭṭhānaṁ manasi karontāpi nisinnā honti.",
  "atk-s0504a1:13_3": "Te paṭhamaṁ anālapitvā dhamme desiyamāne ‘‘ayaṁ desanā kiṁnidānā,",
  "atk-s0504a1:13_4": "kiṁpaccayā’’ti sallakkhetuṁ na sakkonti.",
  "atk-s0504a1:13_5": "Ālapite pana satiṁ upaṭṭhapetvā sallakkhetuṁ sakkonti,",
  "atk-s0504a1:13_6": "tasmā satijananatthaṁ ‘‘bhikkhave’’ti ālapati.",
  "atk-s0504a1:13_7": "Tena ca tesaṁ bhikkhanasīlatādiguṇayogasiddhena vacanena hīnādhikajanasevitaṁ vuttiṁ pakāsento uddhatadīnabhāvaniggahaṁ karoti.",
  "atk-s0504a1:13_8": "‘‘Bhikkhave’’ti iminā karuṇāvipphārasommahadayanayananipātapubbaṅgamena vacanena te attano mukhābhimukhe karonto tena ca kathetukamyatādīpakena vacanena nesaṁ sotukamyataṁ janeti.",
  "atk-s0504a1:13_9": "Teneva ca sambodhanatthena sādhukaṁ savanamanasikārepi niyojeti.",
  "atk-s0504a1:13_10": "Sādhukaṁ savanamanasikārāyattā hi sāsanasampatti.",
  "atk-s0504a1:14_0": "Aññesupi devamanussesu parisapariyāpannesu vijjamānesu kasmā bhikkhū eva āmantesīti?",
  "atk-s0504a1:14_1": "Jeṭṭhaseṭṭhāsannasadāsannihitabhāvato.",
  "atk-s0504a1:14_2": "Sabbaparisasādhāraṇā hi bhagavato dhammadesanā,",
  "atk-s0504a1:14_3": "parisāya ca jeṭṭhā bhikkhū paṭhamuppannattā,",
  "atk-s0504a1:14_4": "seṭṭhā anagāriyabhāvaṁ ādiṁ katvā satthu cariyānuvidhāyakattā sakalasāsanapaṭiggāhakattā ca,",
  "atk-s0504a1:14_5": "āsannā tattha nisinnesu samīpavuttiyā,",
  "atk-s0504a1:14_6": "sadāsannihitā satthusantikāvacarattā.",
  "atk-s0504a1:14_7": "Apica te dhammadesanāya bhājanaṁ yathānusiṭṭhaṁ paṭipattisabbhāvato,",
  "atk-s0504a1:14_8": "visesato ca ekacce bhikkhū sandhāya ayaṁ desanāti te eva ālapi.",
  "atk-s0504a1:15_0": "Pajahathāti ettha pahānaṁ nāma tadaṅgappahānaṁ, vikkhambhanappahānaṁ, samucchedappahānaṁ, paṭippassaddhippahānaṁ,",
  "atk-s0504a1:15_1": "nissaraṇappahānanti pañcavidhaṁ.",
  "atk-s0504a1:15_2": "Tattha yaṁ dīpālokeneva tamassa paṭipakkhabhāvato alobhādīhi lobhādikassa,",
  "atk-s0504a1:15_3": "nāmarūpaparicchedādivipassanāñāṇehi tassa tassa anatthassa pahānaṁ.",
  "atk-s0504a1:15_4": "Seyyathidaṁ – pariccāgena lobhādimalassa,",
  "atk-s0504a1:15_5": "sīlena pāṇātipātādidussīlyassa,",
  "atk-s0504a1:15_6": "saddhādīhi assaddhiyādikassa,",
  "atk-s0504a1:15_7": "nāmarūpavavatthānena sakkāyadiṭṭhiyā,",
  "atk-s0504a1:15_8": "paccayapariggahena ahetuvisamahetudiṭṭhīnaṁ,",
  "atk-s0504a1:15_9": "tasseva aparabhāgena kaṅkhāvitaraṇena kathaṁkathībhāvassa,",
  "atk-s0504a1:15_10": "kalāpasammasanena ‘‘ahaṁ mamā’’ti gāhassa,",
  "atk-s0504a1:15_11": "maggāmaggavavatthānena amagge maggasaññāya,",
  "atk-s0504a1:15_12": "udayadassanena ucchedadiṭṭhiyā,",
  "atk-s0504a1:15_13": "vayadassanena sassatadiṭṭhiyā,",
  "atk-s0504a1:15_14": "bhayadassanena sabhayesu abhayasaññāya,",
  "atk-s0504a1:15_15": "ādīnavadassanena assādasaññāya,",
  "atk-s0504a1:15_16": "nibbidānupassanena abhiratisaññāya,",
  "atk-s0504a1:15_17": "muccitukamyatāñāṇena amuccitukamyatāya upekkhāñāṇena anupekkhāya, anulomena dhammaṭṭhitiyā, nibbānena paṭilomabhāvassa,",
  "atk-s0504a1:15_18": "gotrabhunā saṅkhāranimittaggāhassa pahānaṁ, etaṁ tadaṅgappahānaṁ nāma.",
  "atk-s0504a1:16_0": "Yaṁ pana upacārappanābhedena samādhinā pavattibhāvanivāraṇato ghaṭappahāreneva udakapiṭṭhe sevālassa tesaṁ tesaṁ nīvaraṇādidhammānaṁ pahānaṁ,",
  "atk-s0504a1:16_1": "etaṁ vikkhambhanappahānaṁ nāma.",
  "atk-s0504a1:16_2": "Yaṁ catunnaṁ ariyamaggānaṁ bhāvitattā taṁtaṁmaggavato attano santāne ‘‘diṭṭhigatānaṁ pahānāyā’’tiādinā (dha. sa. 277; vibha.",
  "atk-s0504a1:16_3": "628) nayena vuttassa samudayapakkhiyassa kilesagaṇassa accantaṁ appavattibhāvena samucchindanaṁ, idaṁ samucchedappahānaṁ nāma.",
  "atk-s0504a1:16_4": "Yaṁ pana phalakkhaṇe paṭippassaddhattaṁ kilesānaṁ,",
  "atk-s0504a1:16_5": "etaṁ paṭippassaddhippahānaṁ nāma.",
  "atk-s0504a1:16_6": "Yaṁ pana sabbasaṅkhatanissaṭattā pahīnasabbasaṅkhataṁ nibbānaṁ, etaṁ nissaraṇappahānaṁ nāma.",
  "atk-s0504a1:16_7": "Evaṁ pañcavidhe pahāne anāgāmikabhāvakarassa pahānassa adhippetattā idha samucchedappahānanti veditabbaṁ.",
  "atk-s0504a1:16_8": "Tasmā pajahathāti pariccajatha, samucchindathāti attho.",
  "atk-s0504a1:17_0": "Ahanti bhagavā attānaṁ niddisati.",
  "atk-s0504a1:17_1": "Voti ayaṁ vosaddo paccattaupayogakaraṇasāmivacanapadapūraṇasampadānesu dissati. Tathā hi ‘‘kacci, pana vo anuruddhā,",
  "atk-s0504a1:17_2": "samaggā sammodamānā’’tiādīsu (ma. ni. 1.326) paccatte āgato. ‘‘Gacchatha, bhikkhave, paṇāmemi vo’’tiādīsu (ma. ni. 2.157) upayoge.",
  "atk-s0504a1:17_3": "‘‘Na vo mama santike vatthabba’’ntiādīsu (ma. ni. 2.157) karaṇe. ‘‘Sabbesaṁ vo, sāriputta, subhāsita’’ntiādīsu (ma. ni. 1.345) sāmivacane.",
  "atk-s0504a1:17_4": "‘‘Ye hi vo ariyā parisuddhakāyakammantā’’tiādīsu (ma. ni. 1.35) padapūraṇe. ‘‘Vanapatthapariyāyaṁ vo, bhikkhave, desessāmī’’tiādīsu (ma. ni. 1.190) sampadāne.",
  "atk-s0504a1:17_5": "Idhāpi sampadāne eva daṭṭhabbo.",
  "atk-s0504a1:18_0": "Pāṭibhogoti paṭibhū.",
  "atk-s0504a1:18_1": "So hi dhāraṇakaṁ paṭicca dhanikassa,",
  "atk-s0504a1:18_2": "dhanikaṁ paṭicca dhāraṇakassa paṭinidhibhūto dhanikasantakassa tato haraṇādisaṅkhātena bhuñjanena bhogoti paṭibhogo, paṭibhogo eva pāṭibhogo.",
  "atk-s0504a1:18_3": "Anāgāmitāyāti anāgāmibhāvatthāya.",
  "atk-s0504a1:18_4": "Paṭisandhiggahaṇavasena hi kāmabhavassa anāgamanato anāgāmī.",
  "atk-s0504a1:18_5": "Yo yassa dhammassa adhigamena anāgāmīti vuccati,",
  "atk-s0504a1:18_6": "saphalo so tatiyamaggo anāgāmitā nāma.",
  "atk-s0504a1:18_7": "Iti bhagavā veneyyadamanakusalo veneyyajjhāsayānukūlaṁ tatiyamaggādhigamaṁ lahunā upāyena ekadhammapūraṇatāmattena thiraṁ katvā dassesi yathā taṁ sammāsambuddho.",
  "atk-s0504a1:18_8": "Bhinnabhūmikāpi hi paṭighasaṁyojanādayo tatiyamaggavajjhā kilesā kāmarāgappahānaṁ nātivattantīti.",
  "atk-s0504a1:19_0": "Kasmā panettha bhagavā attānaṁ pāṭibhogabhāve ṭhapesi?",
  "atk-s0504a1:19_1": "Tesaṁ bhikkhūnaṁ anāgāmimaggādhigamāya ussāhajananatthaṁ.",
  "atk-s0504a1:19_2": "Passati hi bhagavā ‘‘mayā ‘ekadhammaṁ, bhikkhave, pajahatha,",
  "atk-s0504a1:19_3": "ahaṁ vo pāṭibhogo anāgāmitāyā’ti vutte ime bhikkhū addhā taṁ ekadhammaṁ pahāya sakkā tatiyabhūmiṁ samadhigantuṁ,",
  "atk-s0504a1:19_4": "yato dhammassāmi paṭhamamāha ‘ahaṁ pāṭibhogo’ti ussāhajātā tadatthāya paṭipajjitabbaṁ maññissantī’’ti.",
  "atk-s0504a1:19_5": "Tasmā ussāhajananatthaṁ anāgāmitāya tesaṁ bhikkhūnaṁ attānaṁ pāṭibhogabhāve ṭhapesi.",
  "atk-s0504a1:20_0": "Katamaṁ ekadhammanti ettha katamanti pucchāvacanaṁ.",
  "atk-s0504a1:20_1": "Pucchā ca nāmesā pañcavidhā – adiṭṭhajotanāpucchā, diṭṭhasaṁsandanāpucchā, vimaticchedanāpucchā, anumatipucchā , kathetukamyatāpucchāti.",
  "atk-s0504a1:20_2": "Tattha pakatiyā lakkhaṇaṁ aññātaṁ hoti adiṭṭhaṁ atulitaṁ atīritaṁ avibhūtaṁ avibhāvitaṁ,",
  "atk-s0504a1:20_3": "tassa ñāṇāya dassanāya tulanāya tīraṇāya vibhūtatthāya vibhāvanatthāya pañhaṁ pucchati, ayaṁ adiṭṭhajotanāpucchā.",
  "atk-s0504a1:20_4": "Pakatiyā lakkhaṇaṁ ñātaṁ hoti diṭṭhaṁ tulitaṁ tīritaṁ vibhūtaṁ vibhāvitaṁ.",
  "atk-s0504a1:20_5": "So aññehi paṇḍitehi saddhiṁ saṁsandanatthāya pañhaṁ pucchati, ayaṁ diṭṭhasaṁsandanāpucchā.",
  "atk-s0504a1:20_6": "Pakatiyā saṁsayapakkhando hoti vimatipakkhando dveḷhakajāto – ‘‘evaṁ nu kho, na nu kho, kiṁ nu kho, kathaṁ nu kho’’ti,",
  "atk-s0504a1:20_7": "so vimaticchedanatthāya pañhaṁ pucchati, ayaṁ vimaticchedanāpucchā.",
  "atk-s0504a1:20_8": "Bhagavā hi anumatiggahaṇatthaṁ pañhaṁ pucchati – ‘‘taṁ kiṁ maññatha, bhikkhave,",
  "atk-s0504a1:20_9": "rūpaṁ niccaṁ vā aniccaṁ vā’’tiādinā (saṁ. ni. 3.59; mahāva. 21), ayaṁ anumatipucchā.",
  "atk-s0504a1:20_10": "Bhagavā bhikkhūnaṁ kathetukamyatāya pañhaṁ pucchati – ‘‘cattārome, bhikkhave,",
  "atk-s0504a1:20_11": "āhārā bhūtānaṁ vā sattānaṁ ṭhitiyā sambhavesīnaṁ vā anuggahāya. Katame cattāro’’ti (saṁ. ni.",
  "atk-s0504a1:20_12": "2.11) ayaṁ kathetukamyatāpucchā.",
  "atk-s0504a1:21_0": "Tattha purimā tisso pucchā buddhānaṁ natthi. Kasmā?",
  "atk-s0504a1:21_1": "Tīsu hi addhāsu kiñci saṅkhataṁ addhāvimuttaṁ vā asaṅkhataṁ sammāsambuddhānaṁ adiṭṭhaṁ atulitaṁ atīritaṁ avibhūtaṁ avibhāvitaṁ nāma natthi.",
  "atk-s0504a1:21_2": "Tena nesaṁ adiṭṭhajotanāpucchā natthi.",
  "atk-s0504a1:21_3": "Yaṁ pana tehi attano ñāṇena paṭividdhaṁ,",
  "atk-s0504a1:21_4": "tassa aññena samaṇena vā brāhmaṇena vā devena vā mārena vā brahmunā vā saddhiṁ saṁsandanakiccaṁ natthi,",
  "atk-s0504a1:21_5": "tena nesaṁ diṭṭhasaṁsandanāpucchāpi natthi.",
  "atk-s0504a1:21_6": "Yasmā pana buddhā bhagavanto akathaṁkathī tiṇṇavicikicchā sabbadhammesu vigatasaṁsayā,",
  "atk-s0504a1:21_7": "tena nesaṁ vimaticchedanāpucchāpi natthi. Itarā pana dve pucchā atthi,",
  "atk-s0504a1:21_8": "tāsu ayaṁ kathetukamyatāpucchāti veditabbā.",
  "atk-s0504a1:22_0": "Idāni tāya pucchāya puṭṭhamatthaṁ sarūpato dassento ‘‘lobhaṁ, bhikkhave, ekadhamma’’ntiādimāha. Tattha lubbhanti tena, sayaṁ vā lubbhati,",
  "atk-s0504a1:22_1": "lubbhanamattameva vā tanti lobho.",
  "atk-s0504a1:22_2": "Svāyaṁ ārammaṇaggahaṇalakkhaṇo makkaṭālepo viya,",
  "atk-s0504a1:22_3": "abhisaṅgaraso tattakapāle pakkhittamaṁsapesi viya,",
  "atk-s0504a1:22_4": "apariccāgapaccupaṭṭhāno telañjanarāgo viya,",
  "atk-s0504a1:22_5": "saṁyojaniyesu dhammesu assādadassanapadaṭṭhāno,",
  "atk-s0504a1:22_6": "taṇhānadibhāvena vaḍḍhamāno yattha samuppanno,",
  "atk-s0504a1:22_7": "sīghasotā nadī viya mahāsamuddaṁ apāyameva taṁ sattaṁ gahetvā gacchatīti daṭṭhabbo.",
  "atk-s0504a1:22_8": "Kiñcāpi ayaṁ lobhasaddo sabbalobhasāmaññavacano,",
  "atk-s0504a1:22_9": "idha pana kāmarāgavacanoti veditabbo. So hi anāgāmimaggavajjho.",
  "atk-s0504a1:23_0": "Puna bhikkhaveti ālapanaṁ dhammassa paṭiggāhakabhāvena abhimukhībhūtānaṁ tattha ādarajananatthaṁ.",
  "atk-s0504a1:23_1": "Pajahathāti iminā pahānābhisamayo vihito,",
  "atk-s0504a1:23_2": "so ca pariññāsacchikiriyābhāvanābhisamayehi saddhiṁ eva pavattati,",
  "atk-s0504a1:23_3": "na visunti catusaccādhiṭṭhānāni cattāripi sammādiṭṭhiyā kiccāni vihitāneva honti.",
  "atk-s0504a1:23_4": "Yathā ca ‘‘lobhaṁ pajahathā’’ti vutte pahānekaṭṭhabhāvato dosādīnampi pahānaṁ atthato vuttameva hoti,",
  "atk-s0504a1:23_5": "evaṁ samudayasaccavisaye sammādiṭṭhikicce pahānābhisamaye vutte tassā sahakārīkāraṇabhūtānaṁ sammāsaṅkappādīnaṁ sesamaggaṅgānampi samudayasaccavisayakiccaṁ atthato vuttameva hotīti paripuṇṇo ariyamaggabyāpāro idha kathitoti daṭṭhabbo.",
  "atk-s0504a1:23_6": "Iminā nayena satipaṭṭhānādīnampi bodhipakkhiyadhammānaṁ byāpārassa idha vuttabhāvo yathārahaṁ vitthāretabbo.",
  "atk-s0504a1:24_0": "Apicettha lobhaṁ pajahathāti etena pahānapariññā vuttā.",
  "atk-s0504a1:24_1": "Sā ca tīraṇapariññādhiṭṭhānā,",
  "atk-s0504a1:24_2": "tīraṇapariññā ca ñātapariññādhiṭṭhānāti avinābhāvena tissopi pariññā bodhitā honti.",
  "atk-s0504a1:24_3": "Evamettha saha phalena catusaccakammaṭṭhānaṁ paripuṇṇaṁ katvā pakāsitanti daṭṭhabbaṁ.",
  "atk-s0504a1:24_4": "Atha vā lobhaṁ pajahathāti saha phalena ñāṇadassanavisuddhi desitā.",
  "atk-s0504a1:24_5": "Sā ca paṭipadāñāṇadassanavisuddhisannissayā…pe… cittavisuddhisīlavisuddhisannissayā cāti nānantarikabhāvena saha phalena sabbāpi satta visuddhiyo vibhāvitāti veditabbaṁ.",
  "atk-s0504a1:25_0": "Evametāya visuddhikkamabhāvanāya pariññāttayasampādanena lobhaṁ pajahitukāmena –",
  "atk-s0504a1:26_0": "‘‘Anatthajanano lobho, lobho cittappakopano;",
  "atk-s0504a1:27_0": "Bhayamantarato jātaṁ, taṁ jano nāvabujjhati.",
  "atk-s0504a1:28_0": "‘‘Luddho atthaṁ na jānāti, luddho dhammaṁ na passati;",
  "atk-s0504a1:29_0": "Andhatamaṁ tadā hoti, yaṁ lobho sahate naraṁ’’. (itivu. 88);",
  "atk-s0504a1:30_0": "Ratto kho, āvuso,",
  "atk-s0504a1:30_1": "rāgena abhibhūto pariyādinnacitto pāṇampi hanati, adinnampi ādiyati, sandhimpi chindati, nillopampi harati, ekāgārikampi karoti, paripanthepi tiṭṭhati, paradārampi gacchati, musāpi bhaṇati.",
  "atk-s0504a1:30_2": "Tadapi tesaṁ bhavataṁ samaṇabrāhmaṇānaṁ ajānataṁ apassataṁ avedayataṁ taṇhānugatānaṁ paritassitaṁ vipphanditameva (a. ni. 3.54).",
  "atk-s0504a1:31_0": "‘‘Taṇhādutiyo puriso, dīghamaddhāna saṁsaraṁ;",
  "atk-s0504a1:32_0": "Itthabhāvaññathābhāvaṁ, saṁsāraṁ nātivattati’’. (itivu. 15, 105);",
  "atk-s0504a1:33_0": "‘‘Natthi rāgasamo aggi, natthi dosasamo kali’’. (dha. pa. 202, 251);",
  "atk-s0504a1:34_0": "‘‘Kāmarāgena ḍayhāmi, cittaṁ me pariḍayhati’’. (saṁ. ni. 1.212);",
  "atk-s0504a1:35_0": "‘‘Ye rāgarattānupatanti sotaṁ,",
  "atk-s0504a1:35_1": "sayaṁkataṁ makkaṭakova jāla’’nti. (dha. pa. 347) ca –",
  "atk-s0504a1:36_0": "Evamādisuttapadānusārena nānānayehi lobhassa ādīnavaṁ paccavekkhitvā tassa pahānāya paṭipajjitabbaṁ.",
  "atk-s0504a1:37_0": "Apica cha dhammā kāmarāgassa pahānāya saṁvattanti, asubhanimittassa uggaho, asubhabhāvanānuyogo, indriyesu guttadvāratā, bhojane mattaññutā, kalyāṇamittatā, sappāyakathāti.",
  "atk-s0504a1:37_1": "Dasavidhañhi asubhanimittaṁ uggaṇhantassāpi kāmarāgo pahīyati,",
  "atk-s0504a1:37_2": "kāyagatāsatibhāvanāvasena saviññāṇake uddhumātakādivasena aviññāṇake asubhe asubhabhāvanānuyogamanuyuttassāpi,",
  "atk-s0504a1:37_3": "manacchaṭṭhesu indriyesu saṁvaraṇavasena satikavāṭena pihitadvārassāpi ,",
  "atk-s0504a1:37_4": "catunnaṁ pañcannaṁ vā ālopānaṁ okāse sati udakaṁ pivitvā yāpanasīlatāya bhojane mattaññunopi. Tenevāha –",
  "atk-s0504a1:38_0": "‘‘Cattāro pañca ālope, abhutvā udakaṁ pive;",
  "atk-s0504a1:39_0": "Alaṁ phāsuvihārāya, pahitattassa bhikkhuno’’ti. (theragā. 983);",
  "atk-s0504a1:40_0": "Asubhakammaṭṭhānabhāvanārate kalyāṇamitte sevantassāpi,",
  "atk-s0504a1:40_1": "ṭhānanisajjādīsu dasaasubhanissitasappāyakathāyapi pahīyati. Tenevāha –",
  "atk-s0504a1:41_0": "‘‘Atthi, bhikkhave, asubhanimittaṁ,",
  "atk-s0504a1:41_1": "tattha yonisomanasikārabahulīkāro,",
  "atk-s0504a1:41_2": "ayamāhāro anuppannassa vā kāmacchandassa anuppādāya uppannassa vā kāmacchandassa pahānāyā’’ti.",
  "atk-s0504a1:42_0": "Evaṁ pubbabhāge kāmarāgasaṅkhātassa lobhassa pahānāya paṭipanno vipassanaṁ ussukkāpetvā tatiyamaggena taṁ anavasesato samucchindati. Tena vuttaṁ ‘‘lobhaṁ, bhikkhave, ekadhammaṁ pajahatha,",
  "atk-s0504a1:42_1": "ahaṁ vo pāṭibhogo anāgāmitāyā’’ti.",
  "atk-s0504a1:43_0": "Etthāha ‘‘ko panettha lobho pahīyati, kiṁ atīto, atha anāgato, udāhu paccuppanno’’ti?",
  "atk-s0504a1:43_1": "Kiñcettha – na tāva atīto lobho pahīyeyya, na anāgato vā tesaṁ abhāvato.",
  "atk-s0504a1:43_2": "Na hi niruddhaṁ anuppannaṁ vā atthīti vuccati, vāyāmo ca aphalo āpajjati. Atha paccuppanno,",
  "atk-s0504a1:43_3": "evampi aphalo vāyāmo tassa sarasabhaṅgattā,",
  "atk-s0504a1:43_4": "saṁkiliṭṭhā ca maggabhāvanā āpajjati,",
  "atk-s0504a1:43_5": "cittavippayutto vā lobho siyā, na cāyaṁ nayo icchitoti.",
  "atk-s0504a1:43_6": "Vuccate – na vuttanayena atītānāgatapaccuppanno lobho pahīyati.",
  "atk-s0504a1:43_7": "Seyyathāpi idha taruṇarukkho asañjātaphalo,",
  "atk-s0504a1:43_8": "taṁ puriso kuṭhāriyā mūle chindeyya,",
  "atk-s0504a1:43_9": "tassa rukkhassa chede asati yāni phalāni nibbatteyyuṁ,",
  "atk-s0504a1:43_10": "tāni rukkhassa chinnattā ajātāni eva na jāyeyyuṁ,",
  "atk-s0504a1:43_11": "evameva ariyamaggādhigame asati uppajjanāraho lobho ariyamaggādhigamena paccayaghātassa katattā na uppajjati.",
  "atk-s0504a1:43_12": "Ayañhi aṭṭhakathāsu ‘‘bhūmiladdhuppanno’’ti vuccati.",
  "atk-s0504a1:43_13": "Vipassanāya hi ārammaṇabhūtā pañcakkhandhā tassa uppajjanaṭṭhānatāya bhūmi nāma.",
  "atk-s0504a1:43_14": "Sā bhūmi tena laddhāti katvā bhūmiladdhuppanno.",
  "atk-s0504a1:43_15": "Ārammaṇādhiggahituppanno avikkhambhituppanno asamūhatuppannoti ca ayameva vuccati.",
  "atk-s0504a1:44_0": "Tatthāti tasmiṁ sutte. Etanti etaṁ atthajātaṁ.",
  "atk-s0504a1:44_1": "Idāni gāthābandhavasena vuccamānaṁ.",
  "atk-s0504a1:44_2": "Iti vuccatīti kena pana vuccati? Bhagavatā va.",
  "atk-s0504a1:44_3": "Aññesu hi tādisesu ṭhānesu saṅgītikārehi upanibandhagāthā honti,",
  "atk-s0504a1:44_4": "idha pana bhagavatā va gāthārucikānaṁ puggalānaṁ ajjhāsayavasena vuttamevatthaṁ saṅgahetvā gāthā bhāsitā.",
  "atk-s0504a1:45_0": "Tattha yena lobhena luddhāse,",
  "atk-s0504a1:45_1": "sattā gacchanti duggatinti yena ārammaṇaggahaṇalakkhaṇena tato eva abhisaṅgarasena lobhena luddhā ajjhattikabāhiresu āyatanesu giddhā gadhitā. Seti hi nipātamattaṁ.",
  "atk-s0504a1:45_2": "Akkharacintakā pana īdisesu ṭhānesu se-kārāgamaṁ icchanti.",
  "atk-s0504a1:45_3": "Tathā luddhattā eva kāyasucaritādīsu kiñci sucaritaṁ akatvā kāyaduccaritādīni ca upacinitvā rūpādīsu sattavisattatāya sattāti laddhanāmā pāṇino dukkhassa nibbattiṭṭhānatāya duggatīti saṅkhaṁ gataṁ nirayaṁ tiracchānayoniṁ pettivisayañca paṭisandhiggahaṇavasena gacchanti upapajjanti.",
  "atk-s0504a1:46_0": "Taṁ lobhaṁ sammadaññāya,",
  "atk-s0504a1:46_1": "pajahanti vipassinoti taṁ yathāvuttaṁ lobhaṁ sabhāvato samudayato atthaṅgamato assādato ādīnavato nissaraṇatoti imehi ākārehi sammā aviparītaṁ hetunā ñāyena aññāya ñātatīraṇapariññāsaṅkhātāya paññāya jānitvā rūpādike pañcupādānakkhandhe aniccādīhi vividhehi ākārehi passanato vipassino avasiṭṭhakilese vipassanāpaññāpubbaṅgamāya maggapaññāya samucchedappahānavasena pajahanti,",
  "atk-s0504a1:46_2": "na puna attano santāne uppajjituṁ denti. Pahāyana punāyanti,",
  "atk-s0504a1:46_3": "imaṁ lokaṁ kudācananti evaṁ sahajekaṭṭhapahānekaṭṭhehi avasiṭṭhakilesehi saddhiṁ taṁ lobhaṁ anāgāmimaggena pajahitvā puna pacchā imaṁ kāmadhātusaṅkhātaṁ lokaṁ paṭisandhiggahaṇavasena kadācipi na āgacchanti orambhāgiyānaṁ saṁyojanānaṁ suppahīnattā.",
  "atk-s0504a1:46_4": "Iti bhagavā anāgāmiphalena desanaṁ niṭṭhāpesi.",
  "atk-s0504a1:47_0": "Ayampi atthoti nidānāvasānato pabhuti yāva gāthāpariyosānā iminā suttena pakāsito attho.",
  "atk-s0504a1:47_1": "Api-saddo idāni vakkhamānasuttatthasampiṇḍano. Sesaṁ vuttanayameva.",
  "atk-s0504a1:47_2": "Imasmiṁ sutte samudayasaccaṁ sarūpeneva āgataṁ, pahānāpadesena maggasaccaṁ.",
  "atk-s0504a1:47_3": "Itaraṁ saccadvayañca tadubhayahetutāya niddhāretabbaṁ.",
  "atk-s0504a1:47_4": "Gāthāya pana dukkhasamudayamaggasaccāni yathārutavaseneva ñāyanti, itaraṁ niddhāretabbaṁ.",
  "atk-s0504a1:47_5": "Eseva nayo ito paresupi suttesu.",
  "atk-s0504a1:48_0": "Paramatthadīpaniyā khuddakanikāya-aṭṭhakathāya",
  "atk-s0504a1:49_0": "Itivuttakavaṇṇanāya paṭhamasuttavaṇṇanā niṭṭhitā.",
  "atk-s0504a1:50_0": "2. Dosasuttavaṇṇanā",
  "atk-s0504a1:51_0": "2.Vuttañhetaṁ…pe… dosanti dutiyasuttaṁ. Tatrāyaṁ apubbapadavaṇṇanā. Yathā ettha,",
  "atk-s0504a1:51_1": "evaṁ ito paresupi sabbattha apubbapadavaṇṇanaṁyeva karissāma.",
  "atk-s0504a1:51_2": "Yasmā idaṁ suttaṁ dosabahulānaṁ puggalānaṁ ajjhāsayaṁ oloketvā dosavūpasamanatthaṁ desitaṁ, tasmā ‘‘dosaṁ, bhikkhave,",
  "atk-s0504a1:51_3": "ekadhammaṁ pajahathā’’ti āgataṁ.",
  "atk-s0504a1:51_4": "Tattha dosanti ‘‘anatthaṁ me acarīti āghāto jāyatī’’tiādinā (vibha.",
  "atk-s0504a1:51_5": "960) nayena sutte vuttānaṁ navannaṁ,",
  "atk-s0504a1:51_6": "‘‘atthaṁ me nācarī’’tiādīnañca tappaṭipakkhato siddhānaṁ navannamevāti aṭṭhārasannaṁ khāṇukaṇṭakādinā aṭṭhānena saddhiṁ ekūnavīsatiyā aññatarāghātavatthusambhavaṁ āghātaṁ. So hi dussanti tena, sayaṁ vā dussati,",
  "atk-s0504a1:51_7": "dussanamattameva vā tanti dosoti vuccati.",
  "atk-s0504a1:51_8": "So caṇḍikkalakkhaṇo pahaṭāsīviso viya,",
  "atk-s0504a1:51_9": "visappanaraso visanipāto viya,",
  "atk-s0504a1:51_10": "attano nissayadahanaraso vā dāvaggi viya,",
  "atk-s0504a1:51_11": "dussanapaccupaṭṭhāno laddhokāso viya sapatto,",
  "atk-s0504a1:51_12": "yathāvuttaāghātavatthupadaṭṭhāno visasaṁsaṭṭhapūtimuttaṁ viya daṭṭhabbo. Pajahathāti samucchindatha. Tattha ye ime –",
  "atk-s0504a1:52_0": "‘‘Pañcime, bhikkhave, āghātapaṭivinayā,",
  "atk-s0504a1:52_1": "yattha bhikkhuno uppanno āghāto sabbaso paṭivinetabbo. Katame pañca? Yasmiṁ, bhikkhave, puggale āghāto jāyetha,",
  "atk-s0504a1:52_2": "mettā tasmiṁ puggale bhāvetabbā…pe… karuṇā…pe… upekkhā,",
  "atk-s0504a1:52_3": "asatiamanasikāro tasmiṁ puggale āpajjitabbo,",
  "atk-s0504a1:52_4": "evaṁ tasmiṁ puggale āghāto paṭivinetabbo. Yasmiṁ, bhikkhave, puggale āghāto jāyetha,",
  "atk-s0504a1:52_5": "kammassakatā tasmiṁ puggale adhiṭṭhātabbā ‘kammassako ayamāyasmā kammadāyādo…pe… bhavissatī’’ti (a. ni. 5.161) –",
  "atk-s0504a1:53_0": "Evaṁ pañca āghātappaṭivinayā vuttāyeva.",
  "atk-s0504a1:54_0": "‘‘Pañcime, āvuso, āghātapaṭivinayā,",
  "atk-s0504a1:54_1": "yattha bhikkhuno uppanno āghāto sabbaso paṭivinetabbo. Katame pañca? Idhāvuso,",
  "atk-s0504a1:54_2": "ekacco puggalo aparisuddhakāyasamācāro hoti parisuddhavacīsamācāro; evarūpepi, āvuso,",
  "atk-s0504a1:54_3": "puggale āghāto paṭivinetabbo’’ti (a. ni. 5.162) –",
  "atk-s0504a1:55_0": "Evamādināpi nayena pañca āghātapaṭivinayā vuttā,",
  "atk-s0504a1:55_1": "tesu yena kenaci āghātapaṭivinayavidhinā paccavekkhitvā. Apica yo –",
  "atk-s0504a1:56_0": "‘‘Ubhatodaṇḍakena cepi, bhikkhave,",
  "atk-s0504a1:56_1": "kakacena corā ocarakā aṅgamaṅgāni okanteyyuṁ, tatrāpi yo mano padūseyya,",
  "atk-s0504a1:56_2": "na me so tena sāsanakaro’’ti (ma. ni. 1.232) satthu ovādo.",
  "atk-s0504a1:57_0": "‘‘Tasseva tena pāpiyo, yo kuddhaṁ paṭikujjhati;",
  "atk-s0504a1:58_0": "Kuddhaṁ appaṭikujjhanto, saṅgāmaṁ jeti dujjayaṁ.",
  "atk-s0504a1:59_0": "‘‘Ubhinnamatthaṁ carati, attano ca parassa ca;",
  "atk-s0504a1:60_0": "Paraṁ saṅkupitaṁ ñatvā, yo sato upasammati. (saṁ. ni. 1.188);",
  "atk-s0504a1:61_0": "‘‘Sattime , bhikkhave,",
  "atk-s0504a1:61_1": "dhammā sapattakantā sapattakaraṇā kodhanaṁ āgacchanti itthiṁ vā purisaṁ vā. Katame satta? Idha, bhikkhave,",
  "atk-s0504a1:61_2": "sapatto sapattassa evaṁ icchati,",
  "atk-s0504a1:61_3": "‘aho vatāyaṁ dubbaṇṇo assā’ti. Taṁ kissa hetu? Na, bhikkhave,",
  "atk-s0504a1:61_4": "sapatto sapattassa vaṇṇavatāya nandati. Kodhanoyaṁ, bhikkhave,",
  "atk-s0504a1:61_5": "purisapuggalo kodhābhibhūto kodhapareto kiñcāpi so hoti sunhāto suvilitto kappitakesamassu odātavatthavasano,",
  "atk-s0504a1:61_6": "atha kho so dubbaṇṇova hoti kodhābhibhūto. Ayaṁ, bhikkhave,",
  "atk-s0504a1:61_7": "paṭhamo dhammo sapattakanto sapattakaraṇo kodhanaṁ āgacchati itthiṁ vā purisaṁ vā.",
  "atk-s0504a1:62_0": "‘‘Puna caparaṁ, bhikkhave,",
  "atk-s0504a1:62_1": "sapatto sapattassa evaṁ icchati ‘aho vatāyaṁ dukkhaṁ sayeyyā’ti…pe… na pacurattho assāti…pe… na bhogavā assāti…pe… na yasavā assāti…pe… na mittavā assāti…pe… kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjeyyāti. Taṁ kissa hetu? Na, bhikkhave,",
  "atk-s0504a1:62_2": "sapatto sapattassa sugatigamane nandati. Kodhanoyaṁ, bhikkhave,",
  "atk-s0504a1:62_3": "purisapuggalo kodhābhibhūto kodhapareto kāyena duccaritaṁ carati, vācāya duccaritaṁ carati, manasā duccaritaṁ carati.",
  "atk-s0504a1:62_4": "So kāyena duccaritaṁ caritvā vācāya duccaritaṁ caritvā manasā duccaritaṁ caritvā kāyassa bhedā paraṁ maraṇā…pe… nirayaṁ upapajjati kodhābhibhūto’’ti (a. ni. 7.64).",
  "atk-s0504a1:63_0": "‘‘Kuddho atthaṁ na jānāti,",
  "atk-s0504a1:63_1": "kuddho dhammaṁ na passati…pe…. (a. ni. 7.64);",
  "atk-s0504a1:64_0": "‘‘Kodhaṁ jahe vippajaheyya mānaṁ, saṁyojanaṁ sabbamatikkameyya. (dha. pa. 221);",
  "atk-s0504a1:65_0": "‘‘Anatthajanano kodho, kodho cittappakopano…pe…. (a. ni. 7.64);",
  "atk-s0504a1:66_0": "‘‘Kodhaṁ chetvā sukhaṁ seti, kodhaṁ chetvā na socati;",
  "atk-s0504a1:67_0": "Kodhassa visamūlassa, madhuraggassa brāhmaṇā’’ti. (saṁ. ni. 1.187);",
  "atk-s0504a1:68_0": "‘‘Ekāparādhaṁ khama bhūripañña,",
  "atk-s0504a1:69_0": "Na paṇḍitā kodhabalā bhavantī’’ti. –",
  "atk-s0504a1:70_0": "Evamādinā nayena dose ādīnave vuttappaṭipakkhato dosappahāne ānisaṁse ca paccavekkhitvā pubbabhāge dosaṁ tadaṅgappahānādivasena pajahitvā vipassanaṁ ussukkāpetvā tatiyamaggena sabbaso dosaṁ samucchindatha,",
  "atk-s0504a1:70_1": "pajahathāti tesaṁ bhikkhūnaṁ tattha niyojanaṁ. Tena vuttaṁ ‘‘dosaṁ, bhikkhave, ekadhammaṁ pajahathā’’ti.",
  "atk-s0504a1:70_2": "Duṭṭhāseti āghātena dūsitacittatāya paduṭṭhā. Sesamettha yaṁ vattabbaṁ,",
  "atk-s0504a1:70_3": "taṁ paṭhamasuttavaṇṇanāyaṁ vuttanayameva.",
  "atk-s0504a1:71_0": "Dutiyasuttavaṇṇanā niṭṭhitā.",
  "atk-s0504a1:72_0": "3. Mohasuttavaṇṇanā",
  "atk-s0504a1:73_0": "3. Tatiye mohanti aññāṇaṁ. Tañhi dukkhe aññāṇaṁ, dukkhasamudaye aññāṇaṁ, dukkhanirodhe aññāṇaṁ,",
  "atk-s0504a1:73_1": "dukkhanirodhagāminiyā paṭipadāya aññāṇantiādinā nayena vibhāgena anekappabhedampi muyhanti.",
  "atk-s0504a1:73_2": "Tena sayaṁ vā muyhati muyhanamattameva vā tanti mohoti vuccati.",
  "atk-s0504a1:73_3": "So cittassa andhabhāvalakkhaṇo, aññāṇalakkhaṇo vā, asampaṭivedharaso,",
  "atk-s0504a1:73_4": "ārammaṇasabhāvacchādanaraso vā,",
  "atk-s0504a1:73_5": "asammāppaṭipattipaccupaṭṭhāno, andhakārapaccupaṭṭhāno vā, ayonisomanasikārapadaṭṭhāno,",
  "atk-s0504a1:73_6": "sabbākusalānaṁ mūlanti daṭṭhabbo. Idhāpi pajahathāti padassa –",
  "atk-s0504a1:74_0": "‘‘Mūḷho atthaṁ na jānāti, mūḷho dhammaṁ na passati;",
  "atk-s0504a1:75_0": "Andhatamaṁ tadā hoti, yaṁ moho sahate naraṁ’’. (itivu. 88);",
  "atk-s0504a1:76_0": "‘‘Anatthajanano moho…pe…. (itivu. 88);",
  "atk-s0504a1:77_0": "‘‘Avijjā, bhikkhave,",
  "atk-s0504a1:77_1": "pubbaṅgamā akusalānaṁ dhammānaṁ samāpattiyā’’ (itivu. 40);",
  "atk-s0504a1:78_0": "‘‘Mohasambandhano loko, bhabbarūpova dissati’’; (Udā. 70);",
  "atk-s0504a1:79_0": "‘‘Moho nidānaṁ kammānaṁ samudayāya’’ (a. ni. 3.34);",
  "atk-s0504a1:80_0": "‘‘Mūḷho kho, brāhmaṇa,",
  "atk-s0504a1:80_1": "mohena abhibhūto pariyādinnacitto diṭṭhadhammikampi bhayaṁ veraṁ pasavati,",
  "atk-s0504a1:80_2": "samparāyikampi bhayaṁ veraṁ pasavatī’’ti ca –",
  "atk-s0504a1:81_0": "Ādinā nayena ‘‘yo koci dhammo kāmacchandādisaṁkilesadhammehi nibbattetabbo,",
  "atk-s0504a1:81_1": "atthato sabbo so mohahetuko’’ti ca mohe ādīnavaṁ tappaṭipakkhato mohappahāne ānisaṁsañca paccavekkhitvā kāmacchandādippahānakkameneva pubbabhāge tadaṅgādivasena mohaṁ pajahantā tatiyamaggena yathāvuttalobhadosekaṭṭhaṁ mohaṁ samucchedavasena pajahathāti attho daṭṭhabbo.",
  "atk-s0504a1:81_2": "Anāgāmimaggavajjho eva hi moho idhādhippetoti.",
  "atk-s0504a1:81_3": "Mūḷhāseti kusalākusalasāvajjānavajjādibhede attano hitāhite sammūḷhā. Sesaṁ vuttanayameva.",
  "atk-s0504a1:82_0": "Tatiyasuttavaṇṇanā niṭṭhitā.",
  "atk-s0504a1:83_0": "4. Kodhasuttavaṇṇanā",
  "atk-s0504a1:84_0": "4. Catutthe kodhanti dosaṁ.",
  "atk-s0504a1:84_1": "Doso eva hi kodhapariyāyena bujjhanakānaṁ puggalānaṁ ajjhāsayavasena evaṁ vutto.",
  "atk-s0504a1:84_2": "Tasmā dutiyasutte vuttanayenevettha attho veditabbo.",
  "atk-s0504a1:84_3": "Apica kujjhanalakkhaṇo kodho, āghātakaraṇaraso,",
  "atk-s0504a1:84_4": "cittassa byāpattibhāvapaccupaṭṭhāno,",
  "atk-s0504a1:84_5": "cetaso pūtibhāvoti daṭṭhabboti ayampi viseso veditabbo.",
  "atk-s0504a1:85_0": "Catutthasuttavaṇṇanā niṭṭhitā.",
  "atk-s0504a1:86_0": "5. Makkhasuttavaṇṇanā",
  "atk-s0504a1:87_0": "5.",
  "atk-s0504a1:87_1": "Pañcame makkhanti paraguṇamakkhanaṁ.",
  "atk-s0504a1:87_2": "Yadipi hi so gūthaṁ gahetvā paraṁ paharanto viya attano karaṁ paṭhamataraṁ makkhatiyeva,",
  "atk-s0504a1:87_3": "tathāpi paresaṁ guṇamakkhanādhippāyena pavattetabbattā ‘‘paraguṇamakkhano’’ti vuccati.",
  "atk-s0504a1:87_4": "Tathā hi so udakapuñchanamiva nhātassa sarīragataṁ udakaṁ paresaṁ guṇe makkheti puñchati vināseti ,",
  "atk-s0504a1:87_5": "parehi vā katānaṁ mahantānampi kārānaṁ khepanato dhaṁsanato makkhoti vuccati. So paraguṇamakkhanalakkhaṇo, tesaṁ vināsanaraso, tadavacchādanapaccupaṭṭhāno.",
  "atk-s0504a1:87_6": "Atthato pana paresaṁ guṇamakkhanākārena pavatto domanassasahagatacittuppādoti daṭṭhabbaṁ.",
  "atk-s0504a1:87_7": "Pajahathāti tattha vuttappabhedaṁ dosaṁ, dose ca vuttanayaṁ ādīnavaṁ,",
  "atk-s0504a1:87_8": "pahāne cassa ānisaṁsaṁ paccavekkhitvā pubbabhāge tadaṅgādivasena pajahantā vipassanaṁ ussukkāpetvā tatiyamaggena anavasesaṁ samucchindathāti attho.",
  "atk-s0504a1:87_9": "Makkhāseti makkhitā makkhitaparaguṇā, paresaṁ guṇānaṁ makkhitāro,",
  "atk-s0504a1:87_10": "tato eva attanopi dhaṁsitaguṇāti attho. Sesaṁ vuttanayameva.",
  "atk-s0504a1:88_0": "Pañcamasuttavaṇṇanā niṭṭhitā.",
  "atk-s0504a1:89_0": "6. Mānasuttavaṇṇanā",
  "atk-s0504a1:90_0": "6.",
  "atk-s0504a1:90_1": "Chaṭṭhe mānanti jātiādivatthukaṁ cetaso unnamanaṁ.",
  "atk-s0504a1:90_2": "So hi ‘‘seyyohamasmī’’tiādinā nayena maññanti tena, sayaṁ vā maññati,",
  "atk-s0504a1:90_3": "mānanaṁ sampaggahoti vā mānoti vuccati. Svāyaṁ seyyohamasmīti māno, sadisohamasmīti māno,",
  "atk-s0504a1:90_4": "hīnohamasmīti mānoti evaṁ tividho.",
  "atk-s0504a1:90_5": "Puna seyyassa seyyohamasmīti māno, seyyassa sadiso, seyyassa hīno; sadisassa seyyo, sadisassa sadiso, sadisassa hīno; hīnassa seyyo, hīnassa sadiso,",
  "atk-s0504a1:90_6": "hīnassa hīnohamasmīti mānoti evaṁ navavidhopi unnatilakkhaṇo, ahaṁkāraraso, sampaggaharaso vā, uddhumātabhāvapaccupaṭṭhāno, ketukamyatāpaccupaṭṭhāno vā,",
  "atk-s0504a1:90_7": "diṭṭhivippayuttalobhapadaṭṭhāno ummādo viyāti daṭṭhabbo.",
  "atk-s0504a1:90_8": "Pajahathāti tassa sabbassapi attukkaṁsanaparavambhananimittatā,",
  "atk-s0504a1:90_9": "garuṭṭhāniyesu abhivādanapaccupaṭṭhānaañjalikammasāmīcikammādīnaṁ akaraṇe kāraṇatā,",
  "atk-s0504a1:90_10": "jātimadapurisamadādibhāvena pamādāpattihetubhāvoti evamādibhedaṁ ādīnavaṁ tappaṭipakkhato niratimānatāya ānisaṁsañca paccavekkhitvā rājasabhaṁ anuppatto caṇḍālo viya sabrahmacārīsu nīcacittataṁ paccupaṭṭhapetvā pubbabhāge tadaṅgādivasena taṁ pajahantā vipassanaṁ vaḍḍhetvā anāgāmimaggena samucchindathāti attho.",
  "atk-s0504a1:90_11": "Anāgāmimaggavajjho eva hi māno idhādhippeto.",
  "atk-s0504a1:90_12": "Mattāseti jātimadapurisamadādivasena mānena pamādāpattihetubhūtena mattā attānaṁ paggahetvā carantā. Sesaṁ vuttanayameva.",
  "atk-s0504a1:91_0": "Imesu pana paṭipāṭiyā chasu suttesu gāthāsu vā anāgāmiphalaṁ pāpetvā desanā niṭṭhāpitā.",
  "atk-s0504a1:91_1": "Tattha ye ime avihā atappā sudassā sudassī akaniṭṭhāti upapattibhavavasena pañca anāgāmino,",
  "atk-s0504a1:91_2": "tesu avihesu upapannā avihā nāma. Te antarāparinibbāyī, upahaccaparinibbāyī, asaṅkhāraparinibbāyī, sasaṅkhāraparinibbāyī,",
  "atk-s0504a1:91_3": "uddhaṁsoto akaniṭṭhagāmīti pañcavidhā, tathā atappā, sudassā, sudassino.",
  "atk-s0504a1:91_4": "Akaniṭṭhesu pana uddhaṁsoto akaniṭṭhagāmī parihāyati.",
  "atk-s0504a1:91_5": "Tattha yo avihādīsu uppajjitvā āyuvemajjhaṁ anatikkamitvā arahattappattiyā kilesaparinibbānena parinibbāyati, ayaṁ antarāparinibbāyī nāma.",
  "atk-s0504a1:91_6": "Yo pana avihādīsu ādito pañcakappasatādibhedaṁ āyuvemajjhaṁ atikkamitvā parinibbāyati,",
  "atk-s0504a1:91_7": "ayaṁ upahaccaparinibbāyī nāma.",
  "atk-s0504a1:91_8": "Yo asaṅkhārena adhimattappayogaṁ akatvā appadukkhena akasirena parinibbāyati,",
  "atk-s0504a1:91_9": "ayaṁ asaṅkhāraparinibbāyī nāma.",
  "atk-s0504a1:91_10": "Yo pana sasaṅkhārena adhimattappayogaṁ katvā dukkhena kicchena kasirena parinibbāyati,",
  "atk-s0504a1:91_11": "ayaṁ sasaṅkhāraparinibbāyī nāma.",
  "atk-s0504a1:91_12": "Itaro pana avihādīsu uddhaṁvāhitabhāvena uddhamassa taṇhāsotaṁ, vaṭṭasotaṁ,",
  "atk-s0504a1:91_13": "maggasotameva vāti uddhaṁsoto.",
  "atk-s0504a1:91_14": "Avihādīsu uppajjitvā arahattaṁ pattuṁ asakkonto tattha tattha yāvatāyukaṁ ṭhatvā paṭisandhiggahaṇavasena akaniṭṭhaṁ gacchatīti akaniṭṭhagāmī.",
  "atk-s0504a1:92_0": "Ettha ca uddhaṁsoto akaniṭṭhagāmī, uddhaṁsoto na akaniṭṭhagāmī, na uddhaṁsoto akaniṭṭhagāmī,",
  "atk-s0504a1:92_1": "na uddhaṁsoto na akaniṭṭhagāmīti catukkaṁ veditabbaṁ. Kathaṁ?",
  "atk-s0504a1:92_2": "Yo avihato paṭṭhāya cattāro devaloke sodhetvā akaniṭṭhaṁ gantvā parinibbāyati,",
  "atk-s0504a1:92_3": "ayaṁ uddhaṁsoto akaniṭṭhagāmī nāma.",
  "atk-s0504a1:92_4": "Yo pana heṭṭhā tayo devaloke sodhetvā sudassīdevaloke ṭhatvā parinibbāyati,",
  "atk-s0504a1:92_5": "ayaṁ uddhaṁsoto na akaniṭṭhagāmī nāma.",
  "atk-s0504a1:92_6": "Yo ito akaniṭṭhameva gantvā parinibbāyati ,",
  "atk-s0504a1:92_7": "ayaṁ na uddhaṁsoto akaniṭṭhagāmī nāma.",
  "atk-s0504a1:92_8": "Yo pana heṭṭhā catūsu devalokesu tattha tattheva parinibbāyati, ayaṁ na uddhaṁsoto, na akaniṭṭhagāmī nāmāti.",
  "atk-s0504a1:93_0": "Tattha avihesu uppajjitvā kappasatato uddhaṁ parinibbāyiko,",
  "atk-s0504a1:93_1": "dvinnaṁ kappasatānaṁ matthake parinibbāyiko,",
  "atk-s0504a1:93_2": "pañcakappasate asampatte parinibbāyikoti tayo antarāparinibbāyino.",
  "atk-s0504a1:93_3": "Vuttañhetaṁ ‘‘upapannaṁ vā samanantarā appattaṁ vā vemajjha’’nti (pu. pa. 36).",
  "atk-s0504a1:93_4": "Vā-saddena hi pattamattopi saṅgahitoti.",
  "atk-s0504a1:93_5": "Evaṁ tayo antarāparinibbāyino,",
  "atk-s0504a1:93_6": "eko upahaccaparinibbāyī eko uddhaṁsoto.",
  "atk-s0504a1:93_7": "Tesu asaṅkhāraparinibbāyino pañca,",
  "atk-s0504a1:93_8": "sasaṅkhāraparinibbāyino pañcāti dasa honti.",
  "atk-s0504a1:93_9": "Tathā atappāsudassāsudassīsūti cattāro dasakā cattārīsaṁ akaniṭṭhe pana uddhaṁsotassa abhāvato tayo antarāparinibbāyino,",
  "atk-s0504a1:93_10": "eko upahaccaparinibbāyīti asaṅkhāraparinibbāyino cattāro,",
  "atk-s0504a1:93_11": "sasaṅkhāraparinibbāyino cattāroti aṭṭha,",
  "atk-s0504a1:93_12": "evamete aṭṭhacattārīsaṁ anāgāmino.",
  "atk-s0504a1:93_13": "Te sabbepi imesu suttesu avisesavacanena gahitāti daṭṭhabbaṁ.",
  "atk-s0504a1:94_0": "Chaṭṭhasuttavaṇṇanā niṭṭhitā.",
  "atk-s0504a1:95_0": "7. Sabbapariññāsuttavaṇṇanā",
  "atk-s0504a1:96_0": "7. Sattame sabbanti anavasesaṁ.",
  "atk-s0504a1:96_1": "Anavasesavācako hi ayaṁ sabba-saddo.",
  "atk-s0504a1:96_2": "So yena yena sambandhaṁ gacchati,",
  "atk-s0504a1:96_3": "tassa tassa anavasesataṁ dīpeti; yathā ‘‘sabbaṁ rūpaṁ, sabbā vedanā,",
  "atk-s0504a1:96_4": "sabbasakkāyapariyāpannesu dhammesū’’ti.",
  "atk-s0504a1:96_5": "So panāyaṁ sabba-saddo sappadesanippadesavisayatāya duvidho. Tathā hesa sabbasabbaṁ, padesasabbaṁ, āyatanasabbaṁ,",
  "atk-s0504a1:96_6": "sakkāyasabbanti catūsu visayesu diṭṭhappayogo.",
  "atk-s0504a1:96_7": "Tattha ‘‘sabbe dhammā sabbākārena buddhassa bhagavato ñāṇamukhe āpāthamāgacchantī’’tiādīsu (cūḷani.",
  "atk-s0504a1:96_8": "mogharājamāṇavapucchāniddesa 85) sabbasabbasmiṁ āgato. ‘‘Sabbesaṁ vo, sāriputtā,",
  "atk-s0504a1:96_9": "subhāsitaṁ pariyāyenā’’tiādīsu (ma. ni. 1.345) padesasabbasmiṁ. ‘‘Sabbaṁ vo, bhikkhave, desessāmi, cakkhuñceva rūpañca…pe…. Manañceva dhamme cā’’ti (saṁ. ni.",
  "atk-s0504a1:96_10": "4.23-25) ettha āyatanasabbasmiṁ.",
  "atk-s0504a1:96_11": "‘‘Sabbadhammamūlapariyāyaṁ vo, bhikkhave, desessāmī’’tiādīsu (ma. ni. 1.1) sakkāyasabbasmiṁ.",
  "atk-s0504a1:96_12": "Tattha sabbasabbasmiṁ āgato nippadesavisayo,",
  "atk-s0504a1:96_13": "itaresu tīsupi āgato sappadesavisayo .",
  "atk-s0504a1:96_14": "Idha pana sakkāyasabbasmiṁ veditabbo.",
  "atk-s0504a1:96_15": "Vipassanāya ārammaṇabhūtā tebhūmakadhammā hi idha ‘‘sabba’’nti anavasesato gahitā.",
  "atk-s0504a1:97_0": "Anabhijānanti ‘‘ime dhammā kusalā, ime akusalā, ime sāvajjā,",
  "atk-s0504a1:97_1": "ime anavajjā’’tiādinā ‘‘ime pañcakkhandhā, imāni dvādasāyatanāni, imā aṭṭhārasa dhātuyo, idaṁ dukkhaṁ ariyasaccaṁ,",
  "atk-s0504a1:97_2": "ayaṁ dukkhasamudayo ariyasacca’’nti ca ādinā sabbe abhiññeyye dhamme aviparītasabhāvato anabhijānanto abhivisiṭṭhena ñāṇena na jānanto. Aparijānanti na parijānanto.",
  "atk-s0504a1:97_3": "Yo hi sabbaṁ tebhūmakadhammajātaṁ parijānāti,",
  "atk-s0504a1:97_4": "so tīhi pariññāhi parijānāti – ñātapariññāya, tīraṇapariññāya, pahānapariññāya. Tattha katamā ñātapariññā?",
  "atk-s0504a1:97_5": "Sabbaṁ tebhūmakaṁ nāmarūpaṁ – ‘‘idaṁ rūpaṁ, ettakaṁ rūpaṁ, na ito bhiyyo. Idaṁ nāmaṁ, ettakaṁ nāmaṁ,",
  "atk-s0504a1:97_6": "na ito bhiyyo’’ti bhūtappasādādippabhedaṁ rūpaṁ, phassādippabhedaṁ nāmañca,",
  "atk-s0504a1:97_7": "lakkhaṇarasapaccupaṭṭhānapadaṭṭhānato vavatthapeti.",
  "atk-s0504a1:97_8": "Tassa avijjādikañca paccayaṁ pariggaṇhāti. Ayaṁ ñātapariññā. Katamā tīraṇapariññā?",
  "atk-s0504a1:97_9": "Evaṁ ñātaṁ katvā taṁ sabbaṁ tīreti aniccato dukkhato rogatoti dvācattālīsāya ākārehi. Ayaṁ tīraṇapariññā. Katamā pahānapariññā?",
  "atk-s0504a1:97_10": "Evaṁ tīrayitvā aggamaggena sabbasmiṁ chandarāgaṁ pajahati. Ayaṁ pahānapariññā.",
  "atk-s0504a1:98_0": "Diṭṭhivisuddhikaṅkhāvitaraṇavisuddhiyopi ñātapariññā.",
  "atk-s0504a1:98_1": "Maggāmaggapaṭipadāñāṇadassanavisuddhiyo kalāpasammasanādianulomapariyosānā vā paññā tīraṇapariññā.",
  "atk-s0504a1:98_2": "Ariyamaggena pajahanaṁ pahānapariññā. Yo sabbaṁ parijānāti,",
  "atk-s0504a1:98_3": "so imāhi tīhi pariññāhi parijānāti.",
  "atk-s0504a1:98_4": "Idha pana virāgappahānānaṁ paṭikkhepavasena visuṁ gahitattā ñātapariññāya tīraṇapariññāya ca vasena parijānanā veditabbā. Yo panevaṁ na parijānāti,",
  "atk-s0504a1:98_5": "taṁ sandhāya vuttaṁ ‘‘aparijāna’’nti.",
  "atk-s0504a1:99_0": "Tattha cittaṁ avirājayanti tasmiṁ abhiññeyyavisese pariññeyye attano cittasantānaṁ na virājayaṁ, na virajjanto; yathā tattha rāgo na hoti,",
  "atk-s0504a1:99_1": "evaṁ virāgānupassanaṁ na uppādentoti attho.",
  "atk-s0504a1:99_2": "Appajahanti vipassanāpaññāsahitāya maggapaññāya tattha pahātabbayuttakaṁ kilesavaṭṭaṁ anavasesato na pajahanto. Yathā cetaṁ,",
  "atk-s0504a1:99_3": "evaṁ abhijānanādayopi missakamaggavasena veditabbā.",
  "atk-s0504a1:99_4": "Pubbabhāge hi nānācittavasena ñātatīraṇapahānapariññāhi kamena abhijānanādīni sampādetvā maggakāle ekakkhaṇeneva kiccavasena taṁ sabbaṁ nipphādentaṁ ekameva ñāṇaṁ pavattatīti.",
  "atk-s0504a1:99_5": "Abhabbo dukkhakkhayāyāti nibbānāya sakalassa vaṭṭadukkhassa khepanāya na bhabbo, nālaṁ na samatthoti attho.",
  "atk-s0504a1:100_0": "Sabbañca khoti ettha ca-saddo byatireke, kho-saddo avadhāraṇe.",
  "atk-s0504a1:100_1": "Tadubhayena abhijānanādito laddhabbaṁ visesaṁ dukkhakkhayassa ca ekantakāraṇaṁ dīpeti.",
  "atk-s0504a1:100_2": "Abhijānanādīsu yaṁ vattabbaṁ, taṁ vuttameva.",
  "atk-s0504a1:100_3": "Tattha pana paṭikkhepavasena vuttaṁ,",
  "atk-s0504a1:100_4": "idha vidhānavasena veditabbaṁ. Ayameva viseso.",
  "atk-s0504a1:100_5": "Apica abhijānanti upādānakkhandhapañcakasaṅkhātaṁ sakkāyasabbaṁ sarūpato paccayato ca ñāṇassa abhimukhīkaraṇavasena abhijānanto hutvā abhāvākārādipariggahena taṁ aniccādilakkhaṇehi paricchijjamānavasena parijānanto.",
  "atk-s0504a1:100_6": "Virājayanti sammadevassa aniccatādiavabodhena uppannabhayādīnavanibbidādiñāṇānubhāvena attano cittaṁ virattaṁ karonto tattha aṇumattampi rāgaṁ anuppādento.",
  "atk-s0504a1:100_7": "Pajahanti vuṭṭhānagāminivipassanāsahitāya maggapaññāya samudayapakkhiyaṁ kilesavaṭṭaṁ pajahanto samucchindanto.",
  "atk-s0504a1:100_8": "Bhabbo dukkhakkhayāyāti evaṁ kilesamalappahāneneva sabbassa kammavaṭṭassa parikkhīṇattā anavasesavipākavaṭṭakhepanāya sakalasaṁsāravaṭṭadukkhaparikkhayabhūtāya vā anupādisesāya nibbānadhātuyā bhabbo ekantenetaṁ pāpuṇitunti evamettha attho daṭṭhabbo.",
  "atk-s0504a1:101_0": "Yo sabbaṁ sabbato ñatvāti yo yuttayogo āraddhavipassako sabbaṁ tebhūmakadhammajātaṁ sabbato sabbabhāgena kusalādikkhandhādivibhāgato dukkhādipīḷanādivibhāgato ca.",
  "atk-s0504a1:101_1": "Atha vā sabbatoti sabbasmā kakkhaḷaphusanādilakkhaṇādito aniccādito cāti sabbākārato jānitvā vipassanāpubbaṅgamena maggañāṇena paṭivijjhitvā,",
  "atk-s0504a1:101_2": "vipassanāñāṇeneva vā jānanahetu.",
  "atk-s0504a1:101_3": "Sabbatthesu na rajjatīti sabbesu atītādivasena anekabhedabhinnesu sakkāyadhammesu na rajjati,",
  "atk-s0504a1:101_4": "ariyamaggādhigamena rāgaṁ na janeti.",
  "atk-s0504a1:101_5": "Imināssa taṇhāgāhassa abhāvaṁ dassento taṁ nimittattā diṭṭhamānaggāhānaṁ ‘‘etaṁ mama esohamasmi,",
  "atk-s0504a1:101_6": "eso me attā’’ti imassa micchāgāhattayassapi abhāvaṁ dasseti.",
  "atk-s0504a1:101_7": "Sa veti ettha sa-iti nipātamattaṁ. Ve-ti byattaṁ,",
  "atk-s0504a1:101_8": "ekaṁsenāti vā etasmiṁ atthe nipāto.",
  "atk-s0504a1:101_9": "Sabbapariññāti sabbaparijānanato,",
  "atk-s0504a1:101_10": "yathāvuttassa sabbassa abhisamayavasena parijānanato. Soti yathāvutto yogāvacaro, ariyo eva vā.",
  "atk-s0504a1:101_11": "Sabbadukkhamupaccagāti sabbaṁ vaṭṭadukkhaṁ accagā atikkami, samatikkamīti attho.",
  "atk-s0504a1:102_0": "Sattamasuttavaṇṇanā niṭṭhitā.",
  "atk-s0504a1:103_0": "8. Mānapariññāsuttavaṇṇanā",
  "atk-s0504a1:104_0": "8. Aṭṭhame apubbaṁ natthi,",
  "atk-s0504a1:104_1": "kevalaṁ mānavasena desanā pavattā.",
  "atk-s0504a1:104_2": "Gāthāsu pana mānupetā ayaṁ pajāti kammakilesehi pajāyatīti pajāti laddhanāmā ime sattā maññanalakkhaṇena mānena upetā upagatā.",
  "atk-s0504a1:104_3": "Mānaganthā bhave ratāti kimikīṭapaṭaṅgādiattabhāvepi mānena ganthitā mānasaṁyojanena saṁyuttā.",
  "atk-s0504a1:104_4": "Tato eva dīgharattaṁ paribhāvitāhaṁkāravasena ‘‘etaṁ mamā’’ti saṅkhāresu ajjhosānabahulattā tattha niccasukhaattādivipallāsavasena ca kāmādibhave ratā.",
  "atk-s0504a1:104_5": "Mānaṁ aparijānantāti mānaṁ tīhi pariññāhi na parijānantā.",
  "atk-s0504a1:104_6": "Arahattamaggañāṇena vā anatikkamantā,",
  "atk-s0504a1:104_7": "‘‘mānaṁ apariññāyā’’ti keci paṭhanti.",
  "atk-s0504a1:104_8": "Āgantāro punabbhavanti puna āyātiṁ upapattibhavaṁ.",
  "atk-s0504a1:104_9": "Punappunaṁ bhavanato vā punabbhavasaṅkhātaṁ saṁsāraṁ aparāparaṁ parivattanavasena gantāro upagantāro honti,",
  "atk-s0504a1:104_10": "bhavato na parimuccantīti attho. Ye ca mānaṁ pahantvāna,",
  "atk-s0504a1:104_11": "vimuttā mānasaṅkhayeti ye pana arahattamaggena sabbaso mānaṁ pajahitvā mānassa accantasaṅkhayabhūte arahattaphale nibbāne vā tadekaṭṭhasabbakilesavimuttiyā vimuttā suṭṭhu muttā. Te mānaganthābhibhuno,",
  "atk-s0504a1:104_12": "sabbadukkhamupaccagunti te parikkhīṇabhavasaṁyojanā arahanto sabbaso mānaganthaṁ mānasaṁyojanaṁ samucchedappahānena abhibhavitvā ṭhitā,",
  "atk-s0504a1:104_13": "anavasesaṁ vaṭṭadukkhaṁ atikkamiṁsūti attho.",
  "atk-s0504a1:104_14": "Evametasmiṁ sattamasutte ca arahattaṁ kathitanti.",
  "atk-s0504a1:105_0": "Aṭṭhamasuttavaṇṇanā niṭṭhitā.",
  "atk-s0504a1:106_0": "9-10. Lobhadosapariññāsuttadvayavaṇṇanā",
  "atk-s0504a1:107_0": "9-10.",
  "atk-s0504a1:107_1": "Navamadasamesu apubbaṁ natthi.",
  "atk-s0504a1:107_2": "Desanāvilāsavasena tathā bujjhanakānaṁ veneyyānaṁ ajjhāsayavasena vā tathā desitānīti daṭṭhabbaṁ.",
  "atk-s0504a1:108_0": "Navamadasamasuttavaṇṇanā niṭṭhitā.",
  "atk-s0504a1:109_0": "Paṭhamavaggavaṇṇanā niṭṭhitā.",
  "atk-s0504a1:110_0": "2. Dutiyavaggo",
  "atk-s0504a1:111_0": "1-3. Mohapariññādisuttavaṇṇanā",
  "atk-s0504a1:112_0": "11-13.",
  "atk-s0504a1:112_1": "Dutiyavaggepi paṭhamādīni tīṇi suttāni vuttanayāneva,",
  "atk-s0504a1:112_2": "tathā desanākāraṇampi vuttameva.",
  "atk-s0504a1:113_0": "4. Avijjānīvaraṇasuttavaṇṇanā",
  "atk-s0504a1:114_0": "14. Catutthe – ‘‘nāhaṁ,",
  "atk-s0504a1:114_1": "bhikkhave’’tiādīsu na-kāro paṭisedhattho.",
  "atk-s0504a1:114_2": "Ahanti bhagavā attānaṁ niddisati.",
  "atk-s0504a1:114_3": "Aññanti idāni vattabbaavijjānīvaraṇato aññaṁ.",
  "atk-s0504a1:114_4": "Ekanīvaraṇampīti ekanīvaraṇadhammampi.",
  "atk-s0504a1:114_5": "Samanupassāmīti dve samanupassanā – diṭṭhisamanupassanā ca ñāṇasamanupassanā ca.",
  "atk-s0504a1:114_6": "Tattha ‘‘rūpaṁ attato samanupassatī’’tiādinā (a. ni. 4.200; paṭi. ma.",
  "atk-s0504a1:114_7": "1.130) āgatā ayaṁ diṭṭhisamanupassanā nāma. ‘‘Aniccato samanupassati, no niccato’’tiādinā (paṭi. ma.",
  "atk-s0504a1:114_8": "3.35) pana āgatā ayaṁ ñāṇasamanupassanā nāma.",
  "atk-s0504a1:114_9": "Idhāpi ñāṇasamanupassanāva adhippetā.",
  "atk-s0504a1:114_10": "‘‘Samanupassāmī’’ti ca padassa na-kārena sambandho. Idaṁ vuttaṁ hoti – ‘‘ahaṁ, bhikkhave,",
  "atk-s0504a1:114_11": "sabbaññutaññāṇasaṅkhātena samantacakkhunā sabbadhamme hatthāmalakaṁ viya olokentopi aññaṁ ekanīvaraṇampi na samanupassāmī’’ti.",
  "atk-s0504a1:115_0": "Yena nīvaraṇena nivutā pajā dīgharattaṁ sandhāvanti saṁsarantīti yena nīvaraṇakasabhāvattā nīvaraṇena dhammasabhāvaṁ jānituṁ passituṁ paṭivijjhituṁ adatvā chādetvā pariyonandhitvā ṭhānena andhakārena nivutā sattā anādimatasaṁsāre aparimāṇe kappe mahantesu ceva khuddakesu ca bhavādīsu aparāparuppattivasena sabbato dhāvanti ceva saṁsaranti, ca.",
  "atk-s0504a1:115_1": "Ārammaṇantarasaṅkamanavasena vā sandhāvanaṁ,",
  "atk-s0504a1:115_2": "bhavantarasaṅkamanavasena saṁsaraṇaṁ.",
  "atk-s0504a1:115_3": "Kilesānaṁ balavabhāvena vā sandhāvanaṁ, dubbalabhāvena saṁsaraṇaṁ.",
  "atk-s0504a1:115_4": "Khaṇikamaraṇavasena vā ekajātiyaṁ sandhāvanaṁ,",
  "atk-s0504a1:115_5": "vohāramaraṇavasena anekāsu jātīsu saṁsaraṇaṁ. Cittavasena vā sandhāvanaṁ,",
  "atk-s0504a1:115_6": "‘‘cittamassa vidhāvatī’’ti hi vuttaṁ, kammavasena saṁsaraṇaṁ.",
  "atk-s0504a1:115_7": "Evaṁ sandhāvanasaṁsaraṇānaṁ viseso veditabbo.",
  "atk-s0504a1:116_0": "Yathayidanti yathā idaṁ. Ya-kāro padasandhikaro, sandhivasena rassattaṁ.",
  "atk-s0504a1:116_1": "Avijjānīvaraṇanti ettha pūretuṁ ayuttaṭṭhena kāyaduccaritādi avindiyaṁ nāma, aladdhabbanti attho.",
  "atk-s0504a1:116_2": "Taṁ avindiyaṁ vindatīti avijjā.",
  "atk-s0504a1:116_3": "Viparītato kāyasucaritādi vindiyaṁ nāma,",
  "atk-s0504a1:116_4": "taṁ vindiyaṁ na vindatīti avijjā. Khandhānaṁ rāsaṭṭhaṁ, āyatanānaṁ āyatanaṭṭhaṁ, dhātūnaṁ suññaṭṭhaṁ, indriyānaṁ ādhipateyyaṭṭhaṁ,",
  "atk-s0504a1:116_5": "saccānaṁ tathaṭṭhaṁ dukkhādīnaṁ pīḷanādivasena vuttaṁ catubbidhaṁ atthaṁ aviditaṁ karotītipi avijjā.",
  "atk-s0504a1:116_6": "Antavirahite saṁsāre satte javāpetīti vā avijjā,",
  "atk-s0504a1:116_7": "paramatthato vā avijjamānesu itthipurisādīsu javati pavattati,",
  "atk-s0504a1:116_8": "vijjamānesu khandhādīsu na javati, na pavattatīti avijjā.",
  "atk-s0504a1:116_9": "Apica cakkhuviññāṇādīnaṁ vatthārammaṇānaṁ paṭiccasamuppādapaṭiccasamuppannānañca dhammānaṁ chādanatopi avijjā.",
  "atk-s0504a1:116_10": "Avijjāva nīvaraṇanti avijjānīvaraṇaṁ.",
  "atk-s0504a1:117_0": "Avijjānīvaraṇena hi, bhikkhave,",
  "atk-s0504a1:117_1": "nivutā pajā dīgharattaṁ sandhāvanti saṁsarantīti idaṁ purimasseva daḷhīkaraṇatthaṁ vuttaṁ. Purimaṁ vā – ‘‘yathayidaṁ, bhikkhave,",
  "atk-s0504a1:117_2": "avijjānīvaraṇa’’nti evaṁ opammadassanavasena vuttaṁ,",
  "atk-s0504a1:117_3": "idaṁ nīvaraṇānubhāvadassanavasena.",
  "atk-s0504a1:117_4": "Kasmā panettha avijjāva evaṁ vuttā, na aññe dhammāti?",
  "atk-s0504a1:117_5": "Ādīnavapaṭicchādanena kāmacchandādīnaṁ visesappaccayabhāvato.",
  "atk-s0504a1:117_6": "Tathā hi tāya paṭicchāditādīnave visaye kāmacchandādayo pavattanti.",
  "atk-s0504a1:118_0": "Natthaññoti ādikā gāthā vuttassa avuttassa ca atthassa saṅgaṇhanavasena bhāsitā.",
  "atk-s0504a1:118_1": "Tattha nivutāti nivāritā paliguṇṭhitā, paṭicchāditāti attho.",
  "atk-s0504a1:118_2": "Ahorattanti divā ceva rattiñca, sabbakālanti vuttaṁ hoti.",
  "atk-s0504a1:118_3": "Yathāmohena āvutāti yena pakārena avijjānīvaraṇasaṅkhātena mohena āvutā paṭicchāditā suviññeyyampi ajānantiyo pajā saṁsāre saṁsaranti,",
  "atk-s0504a1:118_4": "tathārūpo añño ekadhammopi ekanīvaraṇampi natthīti yojetabbaṁ. Ye ca mohaṁ pahantvāna,",
  "atk-s0504a1:118_5": "tamokhandhaṁ padālayunti ye pana ariyasāvakā pubbabhāge tadaṅgādippahānavasena,",
  "atk-s0504a1:118_6": "heṭṭhimamaggehi vā taṁtaṁmaggavajjhaṁ mohaṁ pajahitvā aggamaggena vajirūpamañāṇena mohasaṅkhātameva tamorāsiṁ padālayiṁsu, anavasesato samucchindiṁsu.",
  "atk-s0504a1:118_7": "Na te puna saṁsarantīti te arahanto –",
  "atk-s0504a1:119_0": "‘‘Khandhānañca paṭipāṭi, dhātuāyatanāna ca;",
  "atk-s0504a1:120_0": "Abbocchinnaṁ vattamānā, saṁsāroti pavuccatī’’ti. –",
  "atk-s0504a1:121_0": "Evaṁ vutte imasmiṁ saṁsāre na saṁsaranti na paribbhamanti. Kiṁ kāraṇā? Hetu tesaṁ na vijjati,",
  "atk-s0504a1:121_1": "yasmā saṁsārassa hetu mūlakāraṇaṁ avijjā, sā tesaṁ na vijjati,",
  "atk-s0504a1:121_2": "sabbaso natthi samucchinnattāti.",
  "atk-s0504a1:122_0": "Catutthasuttavaṇṇanā niṭṭhitā.",
  "atk-s0504a1:123_0": "5. Ḍtaṇhāsaṁyojanasuttavaṇṇanā",
  "atk-s0504a1:124_0": "15. Pañcame yassa vijjati, taṁ puggalaṁ dukkhehi, kammaṁ vā vipākehi,",
  "atk-s0504a1:124_1": "bhavayonigativiññāṇaṭṭhitisattāvāse vā bhavantarādīhi saṁyojetīti saṁyojanaṁ. Taṇhāyanaṭṭhena taṇhā, tasati sayaṁ paritasati, tasanti vā etāyāti taṇhā.",
  "atk-s0504a1:124_2": "Saññuttāti cakkhādīsu abhinivesavatthūsu baddhā. Sesaṁ vuttanayameva.",
  "atk-s0504a1:124_3": "Kāmañcettha avijjāyapi saṁyojanabhāvo taṇhāya ca nīvaraṇabhāvo atthiyeva,",
  "atk-s0504a1:124_4": "tathāpi avijjāya paṭicchāditādīnavehi bhavehi taṇhā satte saṁyojetīti imassa visesassa dassanatthaṁ purimasutte avijjā nīvaraṇabhāvena,",
  "atk-s0504a1:124_5": "idha ca taṇhā saṁyojanabhāveneva vuttā.",
  "atk-s0504a1:124_6": "Kiñca nīvaraṇasaṁyojanappadhānassa dassanatthaṁ.",
  "atk-s0504a1:124_7": "Yathā hi nīvaraṇabhāvena avijjā saṁkilesadhammānaṁ padhānabhūtā pubbaṅgamā ca,",
  "atk-s0504a1:124_8": "evaṁ saṁyojanabhāvena nesaṁ taṇhāti tadadhīnappadhānabhāvaṁ dassetuṁ suttadvaye evamete dhammā vuttā.",
  "atk-s0504a1:124_9": "Apica visesena avijjā nibbānasukhaṁ nivāretīti ‘‘nīvaraṇa’’nti vuttā,",
  "atk-s0504a1:124_10": "taṇhā saṁsāradukkhena satte saṁyojetīti ‘‘saṁyojana’’nti.",
  "atk-s0504a1:125_0": "Dassanagamanantarāyakaraṇato vā vijjācaraṇavipakkhato dvayaṁ dvidhā vuttaṁ.",
  "atk-s0504a1:125_1": "Vijjāya hi ujuvipaccanīkabhūtā avijjā nibbānadassanassa aviparītadassanassa ca visesato antarāyakarā,",
  "atk-s0504a1:125_2": "caraṇadhammānaṁ ujuvipaccanīkabhūtā taṇhā gamanassa sammāpaṭipattiyā antarāyakarāti;",
  "atk-s0504a1:125_3": "evamayaṁ avijjāya nivuto andhīkato taṇhāya saṁvuto baddho assutavā puthujjano andho viya baddho mahākantāraṁ, saṁsārakantāraṁ nātivattati.",
  "atk-s0504a1:125_4": "Anatthuppattihetudvayadassanatthampi dvayaṁ dvidhā vuttaṁ.",
  "atk-s0504a1:125_5": "Avijjāgato hi puggalo bālabhāvena atthaṁ parihāpeti, anatthañca attano karoti,",
  "atk-s0504a1:125_6": "akusalo viya āturo asappāyakiriyāya.",
  "atk-s0504a1:125_7": "Jānantopi bālo bālabhāvena atthaṁ parihāpeti,",
  "atk-s0504a1:125_8": "anatthañca karoti jānanto viya rogī asappāyasevī.",
  "atk-s0504a1:125_9": "Makkaṭālepopamasuttaṁ cetassa atthassa sādhakaṁ.",
  "atk-s0504a1:126_0": "Paṭiccasamuppādassa mūlakāraṇadassanatthampettha dvayaṁ dvidhā vuttaṁ.",
  "atk-s0504a1:126_1": "Visesena hi sammohassa balavabhāvato avijjākhettaṁ atīto addhā,",
  "atk-s0504a1:126_2": "patthanāya balavabhāvato taṇhākhettaṁ anāgato addhā.",
  "atk-s0504a1:126_3": "Tathā hi bālajano sammohabahulo atītamanusocati,",
  "atk-s0504a1:126_4": "tassa avijjāpaccayā saṅkhārāti sabbaṁ netabbaṁ.",
  "atk-s0504a1:126_5": "Patthanābahulo anāgataṁ pajappati,",
  "atk-s0504a1:126_6": "tassa taṇhāpaccayā upādānantiādi sabbaṁ netabbaṁ.",
  "atk-s0504a1:126_7": "Teneva tāsaṁ pubbantāharaṇena aparantapaṭisandhānena cassa yathākkamaṁ mūlakāraṇatā dassitāti veditabbanti.",
  "atk-s0504a1:127_0": "Gāthāsu taṇhādutiyoti taṇhāsahāyo.",
  "atk-s0504a1:127_1": "Taṇhā hi nirudakakantāre marīcikāya udakasaññā viya pipāsābhibhūtaṁ appaṭikāradukkhābhibhūtampi sattaṁ assādasandassanavasena sahāyakiccaṁ karontī bhavādīsu anibbindaṁ katvā paribbhamāpeti,",
  "atk-s0504a1:127_2": "tasmā taṇhā purisassa ‘‘dutiyā’’ti vuttā.",
  "atk-s0504a1:127_3": "Nanu ca aññepi kilesādayo bhavābhinibbattiyā paccayāva? Saccametaṁ,",
  "atk-s0504a1:127_4": "na pana tathā visesappaccayo yathā taṇhā.",
  "atk-s0504a1:127_5": "Tathā hi sā kusalehi vinā akusalehi,",
  "atk-s0504a1:127_6": "kāmāvacarādikusalehi ca vinā rūpāvacarādikusalehi bhavanibbattiyā visesappaccayo,",
  "atk-s0504a1:127_7": "yato samudayasaccanti vuccatīti.",
  "atk-s0504a1:127_8": "Itthabhāvaññathābhāvanti itthabhāvo ca aññathābhāvo ca itthabhāvaññathābhāvo.",
  "atk-s0504a1:127_9": "So etassa atthīti itthabhāvaññathābhāvo saṁsāro,",
  "atk-s0504a1:127_10": "taṁ tattha itthabhāvo manussattaṁ,",
  "atk-s0504a1:127_11": "aññathābhāvo tato avasiṭṭhasattāvāsā.",
  "atk-s0504a1:127_12": "Itthabhāvo vā tesaṁ tesaṁ sattānaṁ paccuppanno attabhāvo, aññathābhāvo anāgatattabhāvo.",
  "atk-s0504a1:127_13": "Evarūpo vā aññopi attabhāvo itthabhāvo, na evarūpo aññathābhāvo.",
  "atk-s0504a1:127_14": "Taṁ itthabhāvaññathābhāvaṁ saṁsāraṁ khandhadhātuāyatanapaṭipāṭiṁ nātivattati, na atikkamati.",
  "atk-s0504a1:128_0": "Etamādīnavaṁ ñatvā,",
  "atk-s0504a1:128_1": "taṇhaṁ dukkhassa sambhavanti etaṁ sakalavaṭṭadukkhassa sambhavaṁ samudayaṁ taṇhaṁ ādīnavaṁ ādīnavato ñatvāti attho.",
  "atk-s0504a1:128_2": "Atha vā etamādīnavaṁ ñatvāti etaṁ yathāvuttaṁ saṁsāranātivattanaṁ ādīnavaṁ dosaṁ ñatvā.",
  "atk-s0504a1:128_3": "Taṇhaṁ dukkhassa sambhavanti taṇhañca vuttanayena vaṭṭadukkhassa padhānakāraṇanti ñatvā. Vītataṇho anādāno, sato bhikkhu,",
  "atk-s0504a1:128_4": "paribbajeti evaṁ tīhi pariññāhi parijānanto vipassanaṁ vaḍḍhetvā maggapaṭipāṭiyā taṇhaṁ vigamento aggamaggena sabbaso vītataṇho vigatataṇho,",
  "atk-s0504a1:128_5": "tato eva catūsu upādānesu kassacipi abhāvena āyatiṁ paṭisandhisaṅkhātassa vā ādānassa abhāvena anādāno,",
  "atk-s0504a1:128_6": "sativepullappattiyā sabbattha satokāritāya sato bhinnakileso bhikkhu paribbaje careyya,",
  "atk-s0504a1:128_7": "khandhaparinibbānena vā saṅkhārappavattito apagaccheyyāti attho.",
  "atk-s0504a1:129_0": "Pañcamasuttavaṇṇanā niṭṭhitā.",
  "atk-s0504a1:130_0": "6. Paṭhamasekhasuttavaṇṇanā",
  "atk-s0504a1:131_0": "16.",
  "atk-s0504a1:131_1": "Chaṭṭhe sekhassāti ettha kenaṭṭhena sekho?",
  "atk-s0504a1:131_2": "Sekkhadhammapaṭilābhato sekho. Vuttañhetaṁ –",
  "atk-s0504a1:132_0": "‘‘Kittāvatā nu kho, bhante, sekho hotīti? Idha, bhikkhu,",
  "atk-s0504a1:132_1": "sekhāya sammādiṭṭhiyā samannāgato hoti…pe… sekhena sammāsamādhinā samannāgato hoti. Ettāvatā kho, bhikkhu, sekho hotī’’ti (saṁ. ni. 5.13).",
  "atk-s0504a1:133_0": "Apica sikkhatīti sekho. Vuttampi cetaṁ –",
  "atk-s0504a1:134_0": "‘‘Sikkhatīti kho, bhikkhu, tasmā sekhoti vuccati. Kiñca sikkhati? Adhisīlampi sikkhati, adhicittampi sikkhati, adhipaññampi sikkhati. Sikkhatīti kho, bhikkhu, tasmā sekhoti vuccatī’’ti (a. ni. 3.86).",
  "atk-s0504a1:135_0": "Yopi kalyāṇaputhujjano anulomappaṭipadāya paripūrakārī sīlasampanno indriyesu guttadvāro bhojane mattaññū jāgariyānuyogamanuyutto pubbarattāpararattaṁ bodhipakkhiyānaṁ dhammānaṁ bhāvanānuyogamanuyutto viharati – ‘‘ajja vā sve vā aññataraṁ sāmaññaphalaṁ adhigamissāmī’’ti,",
  "atk-s0504a1:135_1": "sopi vuccati sikkhatīti sekhoti.",
  "atk-s0504a1:135_2": "Imasmiṁ atthe na paṭivijjhantova sekho adhippeto, atha kho kalyāṇaputhujjanopi.",
  "atk-s0504a1:135_3": "Appattaṁ mānasaṁ etenāti appattamānaso.",
  "atk-s0504a1:135_4": "Mānasanti ‘‘antalikkhacaro pāso,",
  "atk-s0504a1:135_5": "yvāyaṁ carati mānaso’’ti (saṁ. ni. 1.151; mahāva.",
  "atk-s0504a1:135_6": "33) ettha rāgo mānasanti vutto.",
  "atk-s0504a1:135_7": "‘‘Cittaṁ mano mānasa’’nti (dha. sa. 63, 65) ettha cittaṁ. ‘‘Appattamānaso sekho,",
  "atk-s0504a1:135_8": "kālaṁ kayirā jane sutā’’ti (saṁ. ni. 1.159) ettha arahattaṁ.",
  "atk-s0504a1:135_9": "Idhāpi arahattameva adhippetaṁ.",
  "atk-s0504a1:135_10": "Tena appattaarahattassāti vuttaṁ hoti.",
  "atk-s0504a1:136_0": "Anuttaranti seṭṭhaṁ, asadisanti attho.",
  "atk-s0504a1:136_1": "Catūhi yogehi khemaṁ anupaddutanti yogakkhemaṁ, arahattameva adhippetaṁ.",
  "atk-s0504a1:136_2": "Patthayamānassāti dve patthanā taṇhāpatthanā, kusalacchandapatthanā ca.",
  "atk-s0504a1:136_3": "‘‘Patthayamānassa hi jappitāni,",
  "atk-s0504a1:136_4": "pavedhitaṁ vāpi pakappitesū’’ti (su. ni. 908; mahāni. 137) ettha taṇhāpatthanā.",
  "atk-s0504a1:137_0": "‘‘Chinnaṁ pāpimato sotaṁ, viddhastaṁ vinaḷīkataṁ;",
  "atk-s0504a1:138_0": "Pāmojjabahulā hotha,",
  "atk-s0504a1:138_1": "khemaṁ patthetha bhikkhavo’’ti. (ma. ni. 1.352);",
  "atk-s0504a1:139_0": "Ettha kattukamyatākusalacchandapatthanā, ayameva idhādhippetā.",
  "atk-s0504a1:139_1": "Tena patthayamānassāti taṁ yogakkhemaṁ gantukāmassa tanninnassa tappoṇassa tappabbhārassāti attho.",
  "atk-s0504a1:139_2": "Viharatoti ekaṁ iriyāpathadukkhaṁ aññena iriyāpathena vicchinditvā aparipatantaṁ attabhāvaṁ harato.",
  "atk-s0504a1:139_3": "Atha vā ‘‘sabbe saṅkhārā aniccāti adhimuccanto saddhāya viharatī’’tiādinā niddesanayena cettha attho daṭṭhabbo.",
  "atk-s0504a1:139_4": "Ajjhattikanti niyakajjhattasaṅkhāte ajjhatte bhavaṁ ajjhattikaṁ. Aṅganti kāraṇaṁ. Iti karitvāti evaṁ katvā.",
  "atk-s0504a1:139_5": "Na aññaṁ ekaṅgampi samanupassāmīti ettha ayaṁ saṅkhepattho – bhikkhave,",
  "atk-s0504a1:139_6": "ajjhattaṁ attano santāne samuṭṭhitaṁ kāraṇanti katvā aññaṁ ekakāraṇampi na samanupassāmi yaṁ evaṁ bahūpakāraṁ,",
  "atk-s0504a1:139_7": "yathayidaṁ yoniso manasikāroti upāyamanasikāro, pathamanasikāro,",
  "atk-s0504a1:139_8": "aniccādīsu aniccādinayeneva manasikāro,",
  "atk-s0504a1:139_9": "aniccānulomikena vā cittassa āvaṭṭanā anvāvaṭṭanā ābhogo samannāhāro manasikāro. Ayaṁ yoniso manasikāro.",
  "atk-s0504a1:140_0": "Idāni yoniso manasikārassa ānubhāvaṁ dassetuṁ ‘‘yoniso, bhikkhave,",
  "atk-s0504a1:140_1": "bhikkhu manasi karonto akusalaṁ pajahati, kusalaṁ bhāvetī’’ti vuttaṁ.",
  "atk-s0504a1:140_2": "Tattha yoniso manasi karontoti ‘‘idaṁ dukkhaṁ ariyasaccaṁ,",
  "atk-s0504a1:140_3": "ayaṁ dukkhasamudayo ariyasaccaṁ,",
  "atk-s0504a1:140_4": "ayaṁ dukkhanirodho ariyasaccaṁ,",
  "atk-s0504a1:140_5": "ayaṁ dukkhanirodhagāminī paṭipadā ariyasacca’’nti catūsu ariyasaccesu yoniso manasikāraṁ pavattento.",
  "atk-s0504a1:141_0": "Tatrāyaṁ atthavibhāvanā – yadipi idaṁ suttaṁ avisesena sekkhapuggalavasena āgataṁ,",
  "atk-s0504a1:141_1": "catumaggasādhāraṇavasena pana saṅkhepeneva kammaṭṭhānaṁ kathayissāma.",
  "atk-s0504a1:141_2": "Yo catusaccakammaṭṭhāniko yogāvacaro ‘‘taṇhāvajjā tebhūmakā khandhā dukkhaṁ, taṇhā samudayo, ubhinnaṁ appavatti nirodho,",
  "atk-s0504a1:141_3": "nirodhasampāpako maggo’’ti evaṁ pubbe eva ācariyasantike uggahitacatusaccakammaṭṭhāno.",
  "atk-s0504a1:141_4": "So aparena samayena vipassanāmaggaṁ samāruḷho samāno tebhūmake khandhe ‘‘idaṁ dukkha’’nti yoniso manasi karoti,",
  "atk-s0504a1:141_5": "upāyena pathena samannāharati ceva vipassati ca.",
  "atk-s0504a1:141_6": "Vipassanā hi idha manasikārasīsena vuttā.",
  "atk-s0504a1:141_7": "Yā panāyaṁ tassa dukkhassa samuṭṭhāpikā purimabhavikā taṇhā,",
  "atk-s0504a1:141_8": "ayaṁ dukkhasamudayoti yoniso manasi karoti. Yasmā pana idaṁ dukkhaṁ,",
  "atk-s0504a1:141_9": "ayañca samudayo idaṁ ṭhānaṁ patvā nirujjhanti na pavattanti,",
  "atk-s0504a1:141_10": "tasmā yadidaṁ nibbānaṁ nāma ,",
  "atk-s0504a1:141_11": "ayaṁ dukkhanirodhoti yoniso manasi karoti.",
  "atk-s0504a1:141_12": "Nirodhasampāpakaṁ aṭṭhaṅgikaṁ maggaṁ,",
  "atk-s0504a1:141_13": "‘‘ayaṁ dukkhanirodhagāminī paṭipadā’’ti yoniso manasi karoti,",
  "atk-s0504a1:141_14": "upāyena pathena samannāharati ceva vipassati ca.",
  "atk-s0504a1:142_0": "Tatrāyaṁ upāyo – abhiniveso nāma khandhe hoti, na vivaṭṭe,",
  "atk-s0504a1:142_1": "tasmā ayamattho – ‘‘imasmiṁ kāye pathavīdhātu, āpodhātū’’tiādinā (dī. ni.",
  "atk-s0504a1:142_2": "2.378) nayena cattāri mahābhūtāni tadanusārena upādārūpāni ca pariggahetvā ‘‘ayaṁ rūpakkhandho’’ti vavatthapeti.",
  "atk-s0504a1:142_3": "Taṁ vavatthāpayato uppanne tadārammaṇe cittacetasikadhamme ‘‘ime cattāro arūpakkhandhā’’ti vavatthapeti.",
  "atk-s0504a1:142_4": "Tato ‘‘ime pañcakkhandhā dukkha’’nti vavatthapeti.",
  "atk-s0504a1:142_5": "Te pana saṅkhepato nāmañca rūpañcāti dve bhāgā honti.",
  "atk-s0504a1:142_6": "Idañca nāmarūpaṁ sahetu sappaccayaṁ uppajjati,",
  "atk-s0504a1:142_7": "tassa ayaṁ avijjābhavataṇhādiko hetu,",
  "atk-s0504a1:142_8": "ayaṁ āhārādiko paccayoti hetuppaccaye vavatthapeti.",
  "atk-s0504a1:142_9": "So tesaṁ paccayānañca paccayuppannānañca yāthāvasarasalakkhaṇaṁ vavatthapetvā ‘‘ime dhammā ahutvā bhavanti, hutvā nirujjhanti,",
  "atk-s0504a1:142_10": "tasmā aniccā’’ti aniccalakkhaṇaṁ āropeti,",
  "atk-s0504a1:142_11": "‘‘udayabbayapaṭipīḷitattā dukkhā’’ti dukkhalakkhaṇaṁ āropeti,",
  "atk-s0504a1:142_12": "‘‘avasavattanato anattā’’ti anattalakkhaṇaṁ āropeti.",
  "atk-s0504a1:143_0": "Evaṁ tilakkhaṇāni āropetvā vipassanto udayabbayañāṇuppattiyā uppanne obhāsādike vipassanupakkilese ‘amaggo’ti udayabbayañāṇameva ‘‘ariyamaggassa upāyabhūto pubbabhāgamaggo’’ti maggāmaggaṁ vavatthapetvā puna udayabbayañāṇaṁ paṭipāṭiyā bhaṅgañāṇādīni ca uppādento sotāpattimaggādayo pāpuṇāti.",
  "atk-s0504a1:143_1": "Tasmiṁ khaṇe cattāri saccāni ekappaṭivedheneva paṭivijjhati, ekābhisamayena abhisameti.",
  "atk-s0504a1:143_2": "Tattha dukkhaṁ pariññāpaṭivedhena paṭivijjhanto,",
  "atk-s0504a1:143_3": "samudayaṁ pahānappaṭivedhena paṭivijjhanto sabbaṁ akusalaṁ pajahati,",
  "atk-s0504a1:143_4": "nirodhaṁ sacchikiriyāpaṭivedhena paṭivijjhanto maggaṁ bhāvanāpaṭivedhena paṭivijjhanto sabbaṁ kusalaṁ bhāveti.",
  "atk-s0504a1:143_5": "Ariyamaggo hi nippariyāyato kucchitasalanādiatthena kusalo,",
  "atk-s0504a1:143_6": "tasmiñca bhāvite sabbepi kusalā anavajjabodhipakkhiyadhammā bhāvanāpāripūriṁ gacchantīti.",
  "atk-s0504a1:143_7": "Evaṁ yoniso manasi karonto akusalaṁ pajahati, kusalaṁ bhāveti.",
  "atk-s0504a1:143_8": "Tathā hi vuttaṁ – ‘‘idaṁ dukkhanti yoniso manasi karoti,",
  "atk-s0504a1:143_9": "ayaṁ dukkhasamudayoti yoniso manasi karotī’’tiādi (ma. ni. 1.21).",
  "atk-s0504a1:143_10": "Aparampi vuttaṁ ‘‘yoniso manasikārasampannassetaṁ, bhikkhave,",
  "atk-s0504a1:143_11": "bhikkhuno pāṭikaṅkhaṁ – ariyaṁ aṭṭhaṅgikaṁ maggaṁ bhāvessati,",
  "atk-s0504a1:143_12": "ariyaṁ aṭṭhaṅgikaṁ maggaṁ bahulīkarissatī’’ti (saṁ. ni. 5.55).",
  "atk-s0504a1:144_0": "Yonisomanasikāroti gāthāya ayaṁ saṅkhepattho – sikkhati, sikkhāpadāni tassa atthi, sikkhanasīloti vā sekho.",
  "atk-s0504a1:144_1": "Saṁsāre bhayaṁ ikkhatīti bhikkhu.",
  "atk-s0504a1:144_2": "Tassa sekhassa bhikkhuno uttamatthassa arahattassa pattiyā adhigamāya yathā yoniso manasikāro,",
  "atk-s0504a1:144_3": "evaṁ bahukāro bahūpakāro añño koci dhammo natthi. Kasmā?",
  "atk-s0504a1:144_4": "Yasmā yoniso upāyena manasikāraṁ purakkhatvā padahaṁ catubbidhasammappadhānavasena padahanto,",
  "atk-s0504a1:144_5": "khayaṁ dukkhassa pāpuṇe saṁkilesavaṭṭadukkhassa parikkhayaṁ pariyosānaṁ nibbānaṁ pāpuṇe adhigaccheyya,",
  "atk-s0504a1:144_6": "tasmā yoniso manasikāro bahukāroti.",
  "atk-s0504a1:145_0": "Chaṭṭhasuttavaṇṇanā niṭṭhitā.",
  "atk-s0504a1:146_0": "7. Dutiyasekhasuttavaṇṇanā",
  "atk-s0504a1:147_0": "17.",
  "atk-s0504a1:147_1": "Sattame bāhiranti ajjhattasantānato bahi bhavaṁ.",
  "atk-s0504a1:147_2": "Kalyāṇamittatāti yassa sīlādiguṇasampanno aghassa ghātā ,",
  "atk-s0504a1:147_3": "hitassa vidhātā sabbākārena upakārako mitto hoti, so puggalo kalyāṇamitto, tassa bhāvo kalyāṇamittatā.",
  "atk-s0504a1:147_4": "Tatrāyaṁ kalyāṇamitto pakatiyā saddhāsampanno hoti sīlasampanno sutasampanno cāgasampanno vīriyasampanno satisampanno samādhisampanno paññāsampanno.",
  "atk-s0504a1:147_5": "Tattha saddhāsampattiyā saddahati tathāgatassa bodhiṁ,",
  "atk-s0504a1:147_6": "tena sammāsambodhihetubhūtaṁ sattesu hitasukhesitaṁ na pariccajati,",
  "atk-s0504a1:147_7": "sīlasampattiyā sabrahmacārīnaṁ piyo hoti garu ca bhāvanīyo codako pāpagarahī vattā vacanakkhamo,",
  "atk-s0504a1:147_8": "sutasampattiyā khandhāyatanasaccapaṭiccasamuppādādikānaṁ gambhīrānaṁ kathānaṁ kattā hoti,",
  "atk-s0504a1:147_9": "cāgasampattiyā appiccho hoti santuṭṭho pavivitto asaṁsaṭṭho,",
  "atk-s0504a1:147_10": "vīriyasampattiyā attano paresañca hitappaṭipattiyaṁ āraddhavīriyo hoti,",
  "atk-s0504a1:147_11": "satisampattiyā upaṭṭhitassati hoti paramena satinepakkena samannāgato cirakatampi cirabhāsitampi saritā anussaritā,",
  "atk-s0504a1:147_12": "samādhisampattiyā avikkhitto hoti samāhito ekaggacitto,",
  "atk-s0504a1:147_13": "paññāsampattiyā aviparītaṁ pajānāti.",
  "atk-s0504a1:147_14": "So satiyā kusalākusalānaṁ dhammānaṁ gatiyo samanvesanto paññāya sattānaṁ hitasukhaṁ yathābhūtaṁ jānitvā samādhinā tattha abyaggacitto hutvā vīriyena satte ahitato nisedhetvā ekantahite niyojeti. Tenevāha –",
  "atk-s0504a1:148_0": "‘‘Piyo garu bhāvanīyo, vattā ca vacanakkhamo;",
  "atk-s0504a1:149_0": "Gambhīrañca kathaṁ kattā, no cāṭṭhāne niyojako’’ti. (netti. 113);",
  "atk-s0504a1:150_0": "Kalyāṇamitto, bhikkhave, bhikkhu akusalaṁ pajahati,",
  "atk-s0504a1:150_1": "kusalaṁ bhāvetīti kalyāṇamitto puggalo kalyāṇamittaṁ nissāya kammassakatāñāṇaṁ uppādeti,",
  "atk-s0504a1:150_2": "uppannaṁ saddhaṁ phātiṁ karoti,",
  "atk-s0504a1:150_3": "saddhājāto upasaṅkamati upasaṅkamitvā dhammaṁ suṇāti.",
  "atk-s0504a1:150_4": "Taṁ dhammaṁ sutvā tathāgate saddhaṁ paṭilabhati,",
  "atk-s0504a1:150_5": "tena saddhāpaṭilābhena gharāvāsaṁ pahāya pabbajjaṁ anutiṭṭhati,",
  "atk-s0504a1:150_6": "catupārisuddhisīlaṁ sampādeti,",
  "atk-s0504a1:150_7": "yathābalaṁ dhutadhamme samādāya vattati, dasakathāvatthulābhī hoti,",
  "atk-s0504a1:150_8": "āraddhavīriyo viharati upaṭṭhitassati sampajāno pubbarattāpararattaṁ bodhipakkhiyānaṁ dhammānaṁ bhāvanānuyogamanuyutto,",
  "atk-s0504a1:150_9": "nacirasseva vipassanaṁ ussukkāpetvā ariyamaggādhigamena sabbaṁ akusalaṁ samucchindati,",
  "atk-s0504a1:150_10": "sabbañca kusalaṁ bhāvanāpāripūriṁ gamento vaḍḍheti. Vuttañhetaṁ –",
  "atk-s0504a1:151_0": "‘‘Kalyāṇamittassetaṁ, meghiya,",
  "atk-s0504a1:151_1": "bhikkhuno pāṭikaṅkhaṁ kalyāṇasahāyassa kalyāṇasampavaṅkassa ‘yaṁ sīlavā bhavissati,",
  "atk-s0504a1:151_2": "pātimokkhasaṁvarasaṁvuto viharissati ācāragocarasampanno, aṇumattesu vajjesu,",
  "atk-s0504a1:151_3": "bhayadassāvī samādāya sikkhissati, sikkhāpadesu’.",
  "atk-s0504a1:152_0": "‘‘Kalyāṇamittassetaṁ…pe… kalyāṇasampavaṅkassa ‘yaṁ yāyaṁ kathā abhisallekhikā cetovivaraṇasappāyā ekantanibbidāya…pe… nibbānāya saṁvattati. Seyyathidaṁ – appicchakathā, santuṭṭhikathā, pavivekakathā, asaṁsaggakathā, vīriyārambhakathā, sīlakathā,",
  "atk-s0504a1:152_1": "samādhikathā…pe… vimuttiñāṇadassanakathā.",
  "atk-s0504a1:152_2": "Evarūpāya kathāya nikāmalābhī bhavissati akicchalābhī akasiralābhī’.",
  "atk-s0504a1:153_0": "‘‘Kalyāṇamittassetaṁ …pe… kalyāṇasampavaṅkassa ‘yaṁ āraddhavīriyo viharissati akusalānaṁ dhammānaṁ pahānāya kusalānaṁ dhammānaṁ upasampadāya thāmavā daḷhaparakkamo anikkhittadhuro kusalesu dhammesu’.",
  "atk-s0504a1:154_0": "‘‘Kalyāṇamittassetaṁ…pe… kalyāṇasampavaṅkassa ‘yaṁ paññavā bhavissati,",
  "atk-s0504a1:154_1": "udayatthagāminiyā paññāya samannāgato ariyāya nibbedhikāya sammā dukkhakkhayagāminiyā’’’ti (udā. 31).",
  "atk-s0504a1:155_0": "Evaṁ sakalavaṭṭadukkhaparimuccananimittaṁ kalyāṇamittatāti veditabbaṁ. Tenevāha –",
  "atk-s0504a1:156_0": "‘‘Mamañhi , ānanda,",
  "atk-s0504a1:156_1": "kalyāṇamittaṁ āgamma jātidhammā sattā jātiyā parimuccanti,",
  "atk-s0504a1:156_2": "jarādhammā sattā jarāya parimuccantī’’tiādi (saṁ. ni. 1.129).",
  "atk-s0504a1:157_0": "Tena vuttaṁ – ‘‘kalyāṇamitto, bhikkhave, bhikkhu akusalaṁ pajahati, kusalaṁ bhāvetī’’ti.",
  "atk-s0504a1:158_0": "Gāthāya sappatissoti patissavasaṅkhātena saha patissenāti sappatisso,",
  "atk-s0504a1:158_1": "kalyāṇamittassa ovādaṁ sirasā sampaṭicchako subbacoti attho.",
  "atk-s0504a1:158_2": "Atha vā hitasukhe patiṭṭhāpanena pati isetīti patisso, ovādadāyako.",
  "atk-s0504a1:158_3": "Garuādarayogena tena patissena saha vattatīti sappatisso, garūsu garucittīkārabahulo.",
  "atk-s0504a1:158_4": "Sagāravoti chabbidhenapi gāravena yutto.",
  "atk-s0504a1:158_5": "Karaṁ mittānaṁ vacananti kalyāṇamittānaṁ ovādaṁ karonto yathovādaṁ paṭipajjanto.",
  "atk-s0504a1:158_6": "Sampajānoti sattaṭṭhāniyena sampajaññena samannāgato.",
  "atk-s0504a1:158_7": "Patissatoti kammaṭṭhānaṁ phātiṁ ,",
  "atk-s0504a1:158_8": "gametuṁ samatthāya satiyā patissato satokārī.",
  "atk-s0504a1:158_9": "Anupubbenāti sīlādivisuddhipaṭipāṭiyā,",
  "atk-s0504a1:158_10": "tattha ca vipassanāpaṭipāṭiyā ceva maggapaṭipāṭiyā ca.",
  "atk-s0504a1:158_11": "Sabbasaṁyojanakkhayanti kāmarāgasaṁyojanādīnaṁ sabbesaṁ saṁyojanānaṁ khepanato sabbasaṁyojanakkhayasaṅkhātassa ariyamaggassa pariyosānabhūtaṁ arahattaṁ,",
  "atk-s0504a1:158_12": "tassa ārammaṇabhūtaṁ nibbānameva vā. Pāpuṇe adhigaccheyyāti attho.",
  "atk-s0504a1:158_13": "Iti imesu dvīsu suttesu ariyamaggādhigamassa satthārā padhānaṅgaṁ nāma gahitanti veditabbaṁ.",
  "atk-s0504a1:159_0": "Sattamasuttavaṇṇanā niṭṭhitā.",
  "atk-s0504a1:160_0": "8. Saṅghabhedasuttavaṇṇanā",
  "atk-s0504a1:161_0": "18.",
  "atk-s0504a1:161_1": "Aṭṭhame ekadhammoti kataroyaṁ suttanikkhepo? Aṭṭhuppattiko.",
  "atk-s0504a1:161_2": "Tatrāyaṁ saṅkhepakathā – devadatto hi ajātasattuṁ duggahaṇaṁ gāhāpetvā tassa pitaraṁ rājānaṁ bimbisāraṁ tena mārāpetvāpi abhimāre payojetvāpi silāpavijjhanena lohituppādakammaṁ katvāpi na tāvatā pākaṭo jāto,",
  "atk-s0504a1:161_3": "nāḷāgiriṁ vissajjetvā pana pākaṭo jāto.",
  "atk-s0504a1:161_4": "Atha mahājano ‘‘evarūpampi nāma pāpaṁ gahetvā rājā vicaratī’’ti kolāhalaṁ akāsi, mahāghoso ahosi.",
  "atk-s0504a1:161_5": "Taṁ sutvā rājā attanā dīyamānāni pañca thālipākasatāni pacchindāpesi, upaṭṭhānampissa nāgamāsi.",
  "atk-s0504a1:161_6": "Nāgarāpi kulaṁ upagatassa kaṭacchubhattampissa nādaṁsu.",
  "atk-s0504a1:161_7": "So parihīnalābhasakkāro kohaññena jīvitukāmo satthāraṁ upasaṅkamitvā pañca vatthūni yācitvā ‘‘alaṁ, devadatta, yo icchati,",
  "atk-s0504a1:161_8": "so āraññiko hotū’’tiādinā (pārā. 409; cūḷava.",
  "atk-s0504a1:161_9": "343) bhagavatā paṭikkhitto tehi pañcahi vatthūhi bālaṁ lūkhappasannaṁ janaṁ saññāpento pañcasate vajjiputtake salākaṁ gāhāpetvā saṅghaṁ bhinditvāva te ādāya gayāsīsaṁ agamāsi.",
  "atk-s0504a1:161_10": "Atha dve aggasāvakā satthu āṇāya tattha gantvā dhammaṁ desetvā te ariyaphale patiṭṭhāpetvā ānayiṁsu.",
  "atk-s0504a1:161_11": "Ye panassa saṅghabhedāya parakkamantassa laddhiṁ rocetvā tatheva paggayha ṭhitā saṅghe bhijjante bhinne ca samanuññā ahesuṁ,",
  "atk-s0504a1:161_12": "tesaṁ taṁ dīgharattaṁ ahitāya dukkhāya ahosi .",
  "atk-s0504a1:162_0": "Devadattopi na cirasseva rogābhibhūto bāḷhagilāno maraṇakāle ‘‘satthāraṁ vandissāmī’’ti mañcakasivikāya nīyamāno jetavanapokkharaṇitīre ṭhapito pathaviyā vivare dinne patitvā avīcimhi nibbatti,",
  "atk-s0504a1:162_1": "yojanasatiko cassa attabhāvo ahosi kappaṭṭhiyo tālakkhandhaparimāṇehi ayasūlehi vinividdho.",
  "atk-s0504a1:162_2": "Devadattapakkhikāni ca pañcamattāni kulasatāni tassa laddhiyaṁ ṭhitāni saha bandhavehi niraye nibbattāni.",
  "atk-s0504a1:162_3": "Ekadivasaṁ bhikkhū dhammasabhāyaṁ kathaṁ samuṭṭhāpesuṁ ‘‘āvuso,",
  "atk-s0504a1:162_4": "devadattena saṅghaṁ bhindantena bhāriyaṁ kammaṁ kata’’nti.",
  "atk-s0504a1:162_5": "Atha satthā dhammasabhaṁ upagantvā ‘‘kāya nuttha, bhikkhave,",
  "atk-s0504a1:162_6": "etarahi kathāya sannisinnā’’ti pucchitvā ‘‘imāya nāmā’’ti vutte saṅghabhede ādīnavaṁ dassento imaṁ suttaṁ abhāsi.",
  "atk-s0504a1:162_7": "Keci pana bhaṇanti ‘‘devadattassa tappakkhikānañca tathā niraye nibbattabhāvaṁ disvā saṅghabhede ādīnavaṁ dassento bhagavā attano ajjhāsayeneva imaṁ suttaṁ desesī’’ti.",
  "atk-s0504a1:163_0": "Tattha ekadhammoti eko akusalo mahāsāvajjadhammo. Loketi sattaloke.",
  "atk-s0504a1:163_1": "Uppajjamāno uppajjatīti ettha bhedasaṁvattanikesu bhaṇḍanādīsu saṅghe uppannesupi ‘‘dhammo adhammo’’tiādīsu aṭṭhārasabhedakaravatthūsu yassa kassaci dīpanavasena voharantesupi tattha rucijananatthaṁ anussāventesupi anussāvetvā salākāya gāhitāyapi saṅghabhedo uppajjamāno nāma hoti,",
  "atk-s0504a1:163_2": "salākāya pana gāhitāya cattāro vā atirekā vā yadā āveṇikaṁ uddesaṁ vā saṅghakammaṁ vā karonti,",
  "atk-s0504a1:163_3": "tadā saṅghabhedo uppajjati nāma.",
  "atk-s0504a1:163_4": "Kate pana tasmiṁ saṅghabhedo uppanno nāma? Kammaṁ, uddeso, vohāro, anussāvanā,",
  "atk-s0504a1:163_5": "salākaggāhoti imesu hi pañcasu saṅghassa bhedakāraṇesu kammaṁ vā uddeso vā pamāṇaṁ,",
  "atk-s0504a1:163_6": "vohārānussāvanasalākaggāhā pana pubbabhāgāti.",
  "atk-s0504a1:164_0": "Bahujanāhitāyātiādīsu 0.mahājanassa jhānamaggādisampattinivāraṇena ahitāya,",
  "atk-s0504a1:164_1": "saggasampattinivāraṇena asukhāya,",
  "atk-s0504a1:164_2": "apāyūpapattihetubhāvena anatthāya.",
  "atk-s0504a1:164_3": "Akusaladhammavasena vā ahitāya,",
  "atk-s0504a1:164_4": "hitamattassapi abhāvā sugatiyampi nibbattanakakāyikacetasikadukkhāya uppajjatīti sambandho .",
  "atk-s0504a1:164_5": "Devamanussānanti idaṁ ‘‘bahuno janassā’’ti vuttesu ukkaṭṭhapuggalaniddeso.",
  "atk-s0504a1:164_6": "Aparo nayo – bahujanāhitāyāti bahujanassa mahato sattakāyassa ahitatthāya,",
  "atk-s0504a1:164_7": "diṭṭhadhammikasamparāyikaanatthāyāti attho.",
  "atk-s0504a1:164_8": "Asukhāyāti diṭṭhadhammikasamparāyikaasukhatthāya, duvidhadukkhatthāyāti attho.",
  "atk-s0504a1:164_9": "Anatthāyāti paramatthapaṭikkhepāya. Nibbānañhi paramattho, tato uttariṁ attho natthi. Ahitāyāti maggapaṭikkhepāya.",
  "atk-s0504a1:164_10": "Nibbānasampāpakamaggato hi uttariṁ hitaṁ nāma natthi.",
  "atk-s0504a1:164_11": "Dukkhāyāti ariyasukhavirādhanena vaṭṭadukkhatāya.",
  "atk-s0504a1:164_12": "Ye hi ariyasukhato viraddhā taṁ adhigantuṁ abhabbā,",
  "atk-s0504a1:164_13": "te vaṭṭadukkhe paribbhamanti,",
  "atk-s0504a1:164_14": "ariyasukhato ca uttariṁ sukhaṁ nāma natthi.",
  "atk-s0504a1:164_15": "Vuttañhetaṁ ‘‘ayaṁ samādhi paccuppannasukho ceva āyatiñca sukhavipāko’’ti (dī. ni. 3.355; a. ni. 5.27).",
  "atk-s0504a1:165_0": "Idāni ‘‘saṅghabhedo’’ti sarūpato dassetvā tassa ahitādīnaṁ ekantahetubhāvaṁ pakāsetuṁ ‘‘saṅghe kho pana, bhikkhave, bhinne’’tiādimāha.",
  "atk-s0504a1:165_1": "Tattha bhinneti nimittatthe bhummaṁ yathā ‘‘adhanānaṁ dhane ananuppadīyamāne’’ti (dī. ni. 3.91), bhedahetūti attho.",
  "atk-s0504a1:165_2": "Aññamaññaṁ bhaṇḍanānīti catunnaṁ parisānaṁ tappakkhikānañca ‘‘eso dhammo,",
  "atk-s0504a1:165_3": "neso dhammo’’ti aññamaññaṁ vivadanāni.",
  "atk-s0504a1:165_4": "Bhaṇḍanañhi kalahassa pubbabhāgo.",
  "atk-s0504a1:165_5": "Paribhāsāti ‘‘idañcidañca vo anatthaṁ karissāmā’’ti bhayuppādanavasena tajjanā.",
  "atk-s0504a1:165_6": "Parikkhepāti jātiādivasena parito khepā,",
  "atk-s0504a1:165_7": "dasahi akkosavatthūhi khuṁsanavambhanā.",
  "atk-s0504a1:165_8": "Pariccajanāti ukkhepaniyakammakaraṇādivasena nissāraṇā. Tatthāti tasmiṁ saṅghabhede, tannimitte vā bhaṇḍanādike.",
  "atk-s0504a1:165_9": "Appasannāti ratanattayaguṇānaṁ anabhiññā.",
  "atk-s0504a1:165_10": "Na pasīdantīti ‘‘dhammacārino samacārino’’tiādinā yvāyaṁ bhikkhūsu pasādanākāro, tathā na pasīdanti,",
  "atk-s0504a1:165_11": "tesaṁ vā sotabbaṁ saddhātabbaṁ na maññanti.",
  "atk-s0504a1:165_12": "Tathā ca dhamme satthari ca appasannāva honti.",
  "atk-s0504a1:165_13": "Ekaccānaṁ aññathattanti puthujjanānaṁ aviruḷhasaddhānaṁ pasādaññathattaṁ.",
  "atk-s0504a1:166_0": "Gāthāyaṁ āpāyikotiādīsu apāye nibbattanārahatāya āpāyiko.",
  "atk-s0504a1:166_1": "Tatthapi avīcisaṅkhāte mahāniraye uppajjatīti nerayiko.",
  "atk-s0504a1:166_2": "Ekaṁ antarakappaṁ paripuṇṇameva katvā tattha tiṭṭhatīti kappaṭṭho.",
  "atk-s0504a1:166_3": "Saṅghabhedasaṅkhāte vagge ratoti vaggarato. Adhammiyatāya adhammo.",
  "atk-s0504a1:166_4": "Bhedakaravatthūhi saṅghabhedasaṅkhāte eva ca adhamme ṭhitoti adhammaṭṭho.",
  "atk-s0504a1:166_5": "Yogakkhemā padhaṁsatīti yogakkhemato hitato padhaṁsati parihāyati,",
  "atk-s0504a1:166_6": "catūhi vā yogehi anupaddutattā yogakkhemaṁ nāma arahattaṁ nibbānañca,",
  "atk-s0504a1:166_7": "tato panassa dhaṁsane vattabbameva natthi.",
  "atk-s0504a1:166_8": "Diṭṭhisīlasāmaññato saṁhataṭṭhena saṅghaṁ,",
  "atk-s0504a1:166_9": "tato eva ekakammādividhānayogena samaggaṁ sahitaṁ.",
  "atk-s0504a1:166_10": "Bhetvānāti pubbe vuttalakkhaṇena saṅghabhedena bhinditvā. Kappanti āyukappaṁ. So panettha antarakappova.",
  "atk-s0504a1:166_11": "Nirayamhīti avīcimahānirayamhi.",
  "atk-s0504a1:167_0": "Aṭṭhamasuttavaṇṇanā niṭṭhitā.",
  "atk-s0504a1:168_0": "9. Saṅghasāmaggīsuttavaṇṇanā",
  "atk-s0504a1:169_0": "19.",
  "atk-s0504a1:169_1": "Navame ekadhammoti eko kusaladhammo anavajjadhammo. ‘‘Ayaṁ dhammo,",
  "atk-s0504a1:169_2": "nāyaṁ dhammo’’tiādinā sace saṅghe vivādo uppajjeyya,",
  "atk-s0504a1:169_3": "tattha dhammakāmena viññunā iti paṭisañcikkhitabbaṁ ‘‘ṭhānaṁ kho, panetaṁ vijjati,",
  "atk-s0504a1:169_4": "yadidaṁ vivādo vaḍḍhamāno saṅgharājiyā vā saṅghabhedāya vā saṁvatteyyā’’ti.",
  "atk-s0504a1:169_5": "Sace taṁ adhikaraṇaṁ attanā paggahetvā ṭhito,",
  "atk-s0504a1:169_6": "aggiṁ akkantena viya sahasā tato oramitabbaṁ.",
  "atk-s0504a1:169_7": "Atha parehi taṁ paggahitaṁ sayañcetaṁ sakkoti vūpasametuṁ,",
  "atk-s0504a1:169_8": "ussāhajāto hutvā dūrampi gantvā tathā paṭipajjitabbaṁ, yathā taṁ vūpasammati. Sace pana sayaṁ na sakkoti,",
  "atk-s0504a1:169_9": "so ca vivādo uparūpari vaḍḍhateva, na vūpasammati.",
  "atk-s0504a1:169_10": "Ye tattha patirūpā sikkhākāmā sabrahmacārino,",
  "atk-s0504a1:169_11": "te ussāhetvā yena dhammena yena vinayena yena satthusāsanena taṁ adhikaraṇaṁ yathā vūpasammati, tathā vūpasametabbaṁ.",
  "atk-s0504a1:169_12": "Evaṁ vūpasamentassa yo saṅghasāmaggikaro kusalo dhammo,",
  "atk-s0504a1:169_13": "ayamettha ekadhammoti adhippeto.",
  "atk-s0504a1:169_14": "So hi ubhatopakkhiyānaṁ dveḷhakajātānaṁ bhikkhūnaṁ,",
  "atk-s0504a1:169_15": "tesaṁ anuvattanavasena ṭhitānaṁ bhikkhunīnaṁ upāsakānaṁ upāsikānaṁ tesaṁ ārakkhadevatānaṁ yāvadeva brahmānampi uppajjanārahaṁ ahitaṁ dukkhāvahaṁ saṁkilesadhammaṁ apanetvā mahato puññarāsissa kusalābhisandassa hetubhāvato sadevakassa lokassa hitasukhāvaho hoti. Tena vuttaṁ ‘‘ekadhammo, bhikkhave,",
  "atk-s0504a1:169_16": "loke uppajjamāno uppajjati bahujanahitāyā’’tiādi.",
  "atk-s0504a1:169_17": "Tassattho anantarasutte vuttavipariyāyena veditabbo.",
  "atk-s0504a1:169_18": "Saṅghasāmaggīti saṅghassa samaggabhāvo bhedābhāvo ekakammatā ekuddesatā ca.",
  "atk-s0504a1:170_0": "Gāthāyaṁ sukhā saṅghassa sāmaggīti sukhassa paccayabhāvato sāmaggī sukhāti vuttā.",
  "atk-s0504a1:170_1": "Yathā ‘‘sukho buddhānamuppādo’’ti (dha. pa. 194).",
  "atk-s0504a1:170_2": "Samaggānañcanuggahoti samaggānaṁ sāmaggianumodanena anuggaṇhanaṁ sāmaggianurūpaṁ,",
  "atk-s0504a1:170_3": "yathā te sāmaggiṁ na vijahanti,",
  "atk-s0504a1:170_4": "tathā gahaṇaṁ ṭhapanaṁ anubalappadānanti attho.",
  "atk-s0504a1:170_5": "Saṅghaṁ samaggaṁ katvānāti bhinnaṁ saṅghaṁ rājipattaṁ vā samaggaṁ sahitaṁ katvā. Kappanti āyukappameva.",
  "atk-s0504a1:170_6": "Saggamhi modatīti kāmāvacaradevaloke aññe deve dasahi ṭhānehi abhibhavitvā dibbasukhaṁ anubhavanto icchitanipphattiyāva modati pamodati lalati kīḷatīti.",
  "atk-s0504a1:171_0": "Navamasuttavaṇṇanā niṭṭhitā.",
  "atk-s0504a1:172_0": "10. Paduṭṭhacittasuttavaṇṇanā",
  "atk-s0504a1:173_0": "20. Dasamassa kā uppatti? Aṭṭhuppattiyeva.",
  "atk-s0504a1:173_1": "Ekadivasaṁ kira bhikkhū dhammasabhāyaṁ sannisinnā kathaṁ samuṭṭhāpesuṁ – ‘‘āvuso,",
  "atk-s0504a1:173_2": "idhekacco bahuṁ puññakammaṁ karoti, ekacco bahuṁ pāpakammaṁ,",
  "atk-s0504a1:173_3": "ekacco ubhayavomissakaṁ karoti.",
  "atk-s0504a1:173_4": "Tattha vomissakārino kīdiso abhisamparāyo’’ti?",
  "atk-s0504a1:173_5": "Atha satthā dhammasabhaṁ upaganvā paññattavarabuddhāsane nisinno taṁ kathaṁ sutvā ‘‘bhikkhave,",
  "atk-s0504a1:173_6": "maraṇāsannakāle saṁkiliṭṭhacittassa duggati pāṭikaṅkhā’’ti dassento imāya aṭṭhuppattiyā idaṁ suttaṁ desesi.",
  "atk-s0504a1:174_0": "Tattha idhāti desāpadese nipāto.",
  "atk-s0504a1:174_1": "Svāyaṁ katthaci padesaṁ upādāya vuccati ‘‘idheva tiṭṭhamānassa,",
  "atk-s0504a1:174_2": "devabhūtassa me sato’’tiādīsu (dī. ni. 2.369).",
  "atk-s0504a1:174_3": "Katthaci sāsanaṁ upādāya ‘‘idheva, bhikkhave,",
  "atk-s0504a1:174_4": "samaṇo idha dutiyo samaṇo’’tiādīsu (ma. ni. 1.139; a. ni. 4.241).",
  "atk-s0504a1:174_5": "Katthaci padapūraṇamatte ‘‘idhāhaṁ, bhikkhave,",
  "atk-s0504a1:174_6": "bhuttāvī assaṁ pavārito’’tiādīsu (ma. ni. 1.30).",
  "atk-s0504a1:174_7": "Katthaci lokaṁ upādāya vuccati ‘‘idha tathāgato loke uppajjatī’’tiādīsu (a. ni. 3.61). Idhāpi loke eva daṭṭhabbo. Ekaccanti ekaṁ, aññataranti attho. Puggalanti sattaṁ.",
  "atk-s0504a1:174_8": "So hi yathāpaccayaṁ kusalākusalānaṁ tabbipākānañca pūraṇato maraṇavasena galanato ca puggaloti vuccati.",
  "atk-s0504a1:174_9": "Paduṭṭhacittanti padosena āghātena duṭṭhacittaṁ.",
  "atk-s0504a1:174_10": "Atha vā paduṭṭhacittanti dosena rāgādinā padūsitacittaṁ.",
  "atk-s0504a1:174_11": "Ettha ca ekaccanti idaṁ paduṭṭhacittassa puggalassa visesanaṁ.",
  "atk-s0504a1:174_12": "Yassa hi paṭisandhidāyakakammaṁ okāsamakāsi, so tathā vutto.",
  "atk-s0504a1:174_13": "Yassa ca akusalappavattito cittaṁ nivattetvā kusalavasena otāretuṁ na sakkā, evaṁ āsannamaraṇo.",
  "atk-s0504a1:174_14": "Evanti idāni vattabbākāraṁ dasseti.",
  "atk-s0504a1:174_15": "Cetasāti attano cittena cetopariyañāṇena.",
  "atk-s0504a1:174_16": "Cetoti tassa puggalassa cittaṁ.",
  "atk-s0504a1:174_17": "Pariccāti paricchinditvā pajānāmi.",
  "atk-s0504a1:174_18": "Nanu ca yathākammupagañāṇassāyaṁ visayoti? Saccametaṁ,",
  "atk-s0504a1:174_19": "tadā pavattamānaakusalacittavasena panetaṁ vuttaṁ.",
  "atk-s0504a1:175_0": "Imamhicāyaṁ samayeti imasmiṁ kāle, imāyaṁ vā paccayasāmaggiyaṁ,",
  "atk-s0504a1:175_1": "ayaṁ puggalo javanavīthiyā aparabhāge kālaṁ kareyya ceti attho.",
  "atk-s0504a1:175_2": "Na hi javanakkhaṇe kālaṁkiriyā atthi.",
  "atk-s0504a1:175_3": "Yathābhataṁ nikkhitto evaṁ nirayeti yathā ābhataṁ kiñci āharitvā ṭhapitaṁ,",
  "atk-s0504a1:175_4": "evaṁ attano kammunā nikkhitto niraye ṭhapito evāti attho.",
  "atk-s0504a1:175_5": "Kāyassa bhedāti upādinnakkhandhapariccāgā.",
  "atk-s0504a1:175_6": "Paraṁ maraṇāti tadanantaraṁ abhinibbattakkhandhaggahaṇe.",
  "atk-s0504a1:175_7": "Atha vā kāyassa bhedāti jīvitindriyassa upacchedā. Paraṁ maraṇāti cutito uddhaṁ.",
  "atk-s0504a1:176_0": "Apāyantiādi sabbaṁ nirayasseva vevacanaṁ.",
  "atk-s0504a1:176_1": "Nirayo hi ayasaṅkhātā sukhā apetoti apāyo;",
  "atk-s0504a1:176_2": "saggamokkhahetubhūtā vā puññasammatā ayā apetotipi apāyo.",
  "atk-s0504a1:176_3": "Dukkhassa gati paṭisaraṇanti duggati;",
  "atk-s0504a1:176_4": "dosabahulattā vā duṭṭhena kammunā nibbattā gatītipi duggati.",
  "atk-s0504a1:176_5": "Vivasā nipatanti ettha dukkaṭakammakārino,",
  "atk-s0504a1:176_6": "vinassantā vā ettha nipatanti sambhijjamānaṅgapaccaṅgāti vinipāto.",
  "atk-s0504a1:176_7": "Natthi ettha assādasaññito ayoti nirassādaṭṭhena nirayo.",
  "atk-s0504a1:176_8": "Atha vā apāyaggahaṇena tiracchānayoni vuccati.",
  "atk-s0504a1:176_9": "Tiracchānayoni hi apāyo sugatito apetattā,",
  "atk-s0504a1:176_10": "na duggati mahesakkhānaṁ nāgarājādīnaṁ sambhavato. Duggatiggahaṇena pettivisayo.",
  "atk-s0504a1:176_11": "So hi apāyo ceva duggati ca sugatito apetattā dukkhassa ca gatibhūtattā,",
  "atk-s0504a1:176_12": "na vinipāto asurasadisaṁ avinipātattā. Vinipātaggahaṇena asurakāyo.",
  "atk-s0504a1:176_13": "So hi yathāvuttena atthena apāyo ceva duggati ca,",
  "atk-s0504a1:176_14": "sabbasampattisamussayehi vinipatitattā vinipātoti ca vuccati.",
  "atk-s0504a1:176_15": "Nirayaggahaṇena avīciādianekappakāro nirayova vuccati.",
  "atk-s0504a1:176_16": "Idha pana sabbapadehipi nirayova vutto.",
  "atk-s0504a1:176_17": "Upapajjantīti paṭisandhiṁ gaṇhanti.",
  "atk-s0504a1:177_0": "Gāthāsu paṭhamagāthā saṅgītikāle dhammasaṅgāhakattherehi ṭhapitā. Ñatvānāti pubbakālakiriyā. Ñāṇapubbakañhi byākaraṇaṁ.",
  "atk-s0504a1:177_1": "Hetuattho vā tvā-saddo yathā ‘‘sīhaṁ disvā bhayaṁ hotī’’ti, jānanahetūti attho . Buddho,",
  "atk-s0504a1:177_2": "bhikkhūnaṁ santiketi buddho bhagavā attano santike bhikkhūnaṁ etaṁ parato dvīhi gāthāhi vuccamānaṁ atthaṁ byākāsi. Sesaṁ vuttanayameva.",
  "atk-s0504a1:178_0": "Dasamasuttavaṇṇanā niṭṭhitā.",
  "atk-s0504a1:179_0": "Dutiyavaggavaṇṇanā niṭṭhitā.",
  "atk-s0504a1:180_0": "3. Tatiyavaggo",
  "atk-s0504a1:181_0": "1. Pasannacittasuttavaṇṇanā",
  "atk-s0504a1:182_0": "21.",
  "atk-s0504a1:182_1": "Tatiyavaggassa paṭhame pasannacittanti ratanattayasaddhāya kammaphalasaddhāya ca pasannamānasaṁ. Sugatinti sundaraṁ gatiṁ, sukhassa vā gatinti sugatiṁ.",
  "atk-s0504a1:182_2": "Sagganti rūpādisampattīhi suṭṭhu agganti saggaṁ.",
  "atk-s0504a1:182_3": "Lokanti lokiyanti ettha puññapāpaphalāni, lujjanaṭṭheneva vā lokaṁ.",
  "atk-s0504a1:182_4": "Ettha ca sugatiggahaṇena manussagatipi saṅgayhati, saggaggahaṇena devagati eva. Sesaṁ heṭṭhā vuttanayameva.",
  "atk-s0504a1:183_0": "Paṭhamasuttavaṇṇanā niṭṭhitā.",
  "atk-s0504a1:184_0": "2. Mettasuttavaṇṇanā",
  "atk-s0504a1:185_0": "22. Dutiye mā, bhikkhave,",
  "atk-s0504a1:185_1": "puññānanti ettha māti paṭisedhe nipāto. Puññasaddo ‘‘kusalānaṁ, bhikkhave,",
  "atk-s0504a1:185_2": "dhammānaṁ samādānahetu evamidaṁ puññaṁ pavaḍḍhatī’’tiādīsu (dī. ni. 3.380) puññaphale āgato. ‘‘Avijjāgatoyaṁ, bhikkhave,",
  "atk-s0504a1:185_3": "purisapuggalo puññañce saṅkhāraṁ abhisaṅkharotī’’tiādīsu (saṁ. ni. 2.51) kāmarūpāvacarasucarite.",
  "atk-s0504a1:185_4": "‘‘Puññūpagaṁ bhavati viññāṇa’’ntiādīsu sugativisesabhūte upapattibhave. ‘‘Tīṇimāni, bhikkhave,",
  "atk-s0504a1:185_5": "puññakiriyavatthūni – dānamayaṁ puññakiriyavatthu, sīlamayaṁ puññakiriyavatthu,",
  "atk-s0504a1:185_6": "bhāvanāmayaṁ puññakiriyavatthū’’tiādīsu (itivu. 60; a. ni. 8.36) kusalacetanāyaṁ.",
  "atk-s0504a1:185_7": "Idha pana tebhūmakakusaladhamme veditabbo.",
  "atk-s0504a1:185_8": "Bhāyitthāti ettha duvidhaṁ bhayaṁ ñāṇabhayaṁ, sārajjabhayanti. Tattha ‘‘yepi te, bhikkhave,",
  "atk-s0504a1:185_9": "devā dīghāyukā vaṇṇavanto sukhabahulā uccesu vimānesu ciraṭṭhitikā ,",
  "atk-s0504a1:185_10": "tepi tathāgatassa dhammadesanaṁ sutvā yebhuyyena bhayaṁ saṁvegaṁ santāsaṁ āpajjantī’’tiādīsu (a. ni. 4.33) āgataṁ ñāṇabhayaṁ. ‘‘Ahudeva bhayaṁ, ahu chambhitattaṁ, ahu lomahaṁso’’tiādīsu (dī. ni. 2.318) āgataṁ sārajjabhayaṁ. Idhāpi sārajjabhayameva.",
  "atk-s0504a1:185_11": "Ayañhettha attho – bhikkhave,",
  "atk-s0504a1:185_12": "dīgharattaṁ kāyavacīsaṁyamo vattapaṭivattapūraṇaṁ ekāsanaṁ, ekaseyyaṁ, indriyadamo,",
  "atk-s0504a1:185_13": "dhutadhammehi cittassa niggaho, satisampajaññaṁ,",
  "atk-s0504a1:185_14": "kammaṭṭhānānuyogavasena vīriyārambhoti evamādīni yāni bhikkhunā,",
  "atk-s0504a1:185_15": "nirantaraṁ pavattetabbāni puññāni, tehi mā bhāyittha,",
  "atk-s0504a1:185_16": "mā bhayaṁ santāsaṁ āpajjittha,",
  "atk-s0504a1:185_17": "ekaccassa diṭṭhadhammasukhassa uparodhabhayena samparāyikanibbānasukhadāyakehi puññehi mā bhāyitthāti. Nissakke hi idaṁ sāmivacanaṁ.",
  "atk-s0504a1:186_0": "Idāni tato abhāyitabbabhāve kāraṇaṁ dassento ‘‘sukhasseta’’ntiādimāha.",
  "atk-s0504a1:186_1": "Tattha sukhasaddo ‘‘sukho buddhānaṁ uppādo,",
  "atk-s0504a1:186_2": "sukhā virāgatā loke’’tiādīsu (dha. pa. 194) sukhamūle āgato. ‘‘Yasmā ca kho, mahāli,",
  "atk-s0504a1:186_3": "rūpaṁ sukhaṁ sukhānupatitaṁ sukhāvakkanta’’ntiādīsu (saṁ. ni. 3.60) sukhārammaṇe. ‘‘Yāvañcidaṁ, bhikkhave,",
  "atk-s0504a1:186_4": "na sukaraṁ akkhānena pāpuṇituṁ yāva sukhā saggā’’tiādīsu (ma. ni. 3.255) sukhapaccayaṭṭhāne.",
  "atk-s0504a1:186_5": "‘‘Sukho puññassa uccayo’’tiādīsu (dha. pa. 118) sukhahetumhi.",
  "atk-s0504a1:186_6": "‘‘Diṭṭhadhammasukhavihārā ete dhammā’’tiādīsu (ma. ni. 1.82) abyāpajje.",
  "atk-s0504a1:186_7": "‘‘Nibbānaṁ paramaṁ sukha’’ntiādīsu (dha. pa. 204; ma. ni. 2.215) nibbāne.",
  "atk-s0504a1:186_8": "‘‘Sukhassa ca pahānā’’tiādīsu (cūḷani.",
  "atk-s0504a1:186_9": "khaggavisāṇasuttaniddesa 125) sukhavedanāyaṁ. ‘‘Adukkhamasukhaṁ santaṁ,",
  "atk-s0504a1:186_10": "sukhamicceva bhāsita’’ntiādīsu (saṁ. ni. 4.253; itivu. 53) upekkhāvedanāyaṁ. ‘‘Dvepi mayā, ānanda,",
  "atk-s0504a1:186_11": "vedanā vuttā pariyāyena sukhā vedanā, dukkhā vedanā’’tiādīsu (ma. ni. 2.89) iṭṭhasukhe.",
  "atk-s0504a1:186_12": "‘‘Sukho vipāko puññāna’’ntiādīsu (peṭako. 23) sukhavipāke.",
  "atk-s0504a1:186_13": "Idhāpi iṭṭhavipāke eva daṭṭhabbo.",
  "atk-s0504a1:186_14": "Iṭṭhassātiādīsu esitabbato aniṭṭhapaṭikkhepato ca iṭṭhassa,",
  "atk-s0504a1:186_15": "kamanīyato manasmiñca kamanato pavisanato kantassa,",
  "atk-s0504a1:186_16": "piyāyitabbato santappanato ca piyassa,",
  "atk-s0504a1:186_17": "mānanīyato manassa pavaḍḍhanato ca manāpassāti attho veditabbo.",
  "atk-s0504a1:186_18": "Yadidaṁ puññānīti ‘‘puññānī’’ti yadidaṁ vacanaṁ,",
  "atk-s0504a1:186_19": "etaṁ sukhassa iṭṭhassa vipākassa adhivacanaṁ nāmaṁ,",
  "atk-s0504a1:186_20": "sukhameva taṁ yadidaṁ puññanti phalena kāraṇassa abhedūpacāraṁ vadati.",
  "atk-s0504a1:186_21": "Tena katūpacitānaṁ puññānaṁ avassaṁbhāviphalaṁ sutvā appamattena sakkaccaṁ puññāni kātabbānīti puññakiriyāyaṁ niyojeti,",
  "atk-s0504a1:186_22": "ādarañca nesaṁ tattha uppādeti.",
  "atk-s0504a1:187_0": "Idāni attanā sunettakāle katena puññakammena dīgharattaṁ paccanubhūtaṁ bhavantarapaṭicchannaṁ uḷāratamaṁ puññavipākaṁ udāharitvā tamatthaṁ pākaṭaṁ karonto ‘‘abhijānāmi kho panāha’’ntiādimāha.",
  "atk-s0504a1:187_1": "Tattha abhijānāmīti abhivisiṭṭhena ñāṇena jānāmi, paccakkhato bujjhāmi. Dīgharattanti cirakālaṁ.",
  "atk-s0504a1:187_2": "Puññānanti dānādikusaladhammānaṁ.",
  "atk-s0504a1:187_3": "Satta vassānīti satta saṁvaccharāni .",
  "atk-s0504a1:187_4": "Mettacittanti mijjatīti mettā, siniyhatīti attho. Mitte bhavā,",
  "atk-s0504a1:187_5": "mittassa vā esā pavattītipi mettā.",
  "atk-s0504a1:187_6": "Lakkhaṇādito pana hitākārappavattilakkhaṇā, hitūpasaṁhārarasā, āghātavinayapaccupaṭṭhānā,",
  "atk-s0504a1:187_7": "sattānaṁ manāpabhāvadassanapadaṭṭhānā.",
  "atk-s0504a1:187_8": "Byāpādūpasamo etissā sampatti, sinehāsambhavo vipatti.",
  "atk-s0504a1:187_9": "Sā etassa atthīti mettacittaṁ.",
  "atk-s0504a1:187_10": "Bhāvetvāti mettāsahagataṁ cittaṁ,",
  "atk-s0504a1:187_11": "cittasīsena samādhi vuttoti mettāsamādhiṁ mettābrahmavihāraṁ uppādetvā ceva vaḍḍhetvā ca.",
  "atk-s0504a1:187_12": "Satta saṁvaṭṭavivaṭṭakappeti satta mahākappe.",
  "atk-s0504a1:187_13": "Saṁvaṭṭa-vivaṭṭaggahaṇeneva hi saṁvaṭṭaṭṭhāyi-vivaṭṭaṭṭhāyinopi gahitā. Imaṁ lokanti kāmalokaṁ.",
  "atk-s0504a1:187_14": "Saṁvaṭṭamāne sudanti saṁvaṭṭamāne.",
  "atk-s0504a1:187_15": "Sudanti nipātamattaṁ vinassamāneti attho.",
  "atk-s0504a1:187_16": "‘‘Saṁvattamāne suda’’nti ca paṭhanti. Kappeti kāle. Kappasīsena hi kālo vutto.",
  "atk-s0504a1:187_17": "Kāle khīyamāne kappopi khīyateva. Yathāha –",
  "atk-s0504a1:188_0": "‘‘Kālo ghasati bhūtāni, sabbāneva sahattanā’’ti. (jā. 1.2.190);",
  "atk-s0504a1:189_0": "‘‘Ābhassarūpago homī’’ti vuttattā tejosaṁvaṭṭavasenettha kappavuṭṭhānaṁ veditabbaṁ.",
  "atk-s0504a1:189_1": "Ābhassarūpagoti tattha paṭisandhiggahaṇavasena ābhassarabrahmalokaṁ upagacchāmīti ābhassarūpago homi. Vivaṭṭamāneti saṇṭhahamāne, jāyamāneti attho.",
  "atk-s0504a1:189_2": "Suññaṁ brahmavimānaṁ upapajjāmīti kassaci sattassa tattha nibbattassa abhāvato suññaṁ,",
  "atk-s0504a1:189_3": "yaṁ paṭhamajjhānabhūmisaṅkhātaṁ brahmavimānaṁ ādito nibbattaṁ,",
  "atk-s0504a1:189_4": "taṁ paṭisandhiggahaṇavasena upapajjāmi upemi.",
  "atk-s0504a1:189_5": "Brahmāti kāmāvacarasattehi seṭṭhaṭṭhena tathā tathā brūhitaguṇatāya brahmavihārato nibbattaṭṭhena ca brahmā.",
  "atk-s0504a1:189_6": "Brahmapārisajjabrahmapurohitehi mahanto brahmāti mahābrahmā.",
  "atk-s0504a1:189_7": "Tato eva te abhibhavitvā ṭhitattā abhibhū.",
  "atk-s0504a1:189_8": "Tehi kenaci guṇena na abhibhūtoti anabhibhūto.",
  "atk-s0504a1:189_9": "Aññadatthūti ekaṁsavacane nipāto. Dasoti dassanasīlo,",
  "atk-s0504a1:189_10": "so atītānāgatapaccuppannānaṁ dassanasamattho,",
  "atk-s0504a1:189_11": "abhiññāṇena passitabbaṁ passāmīti attho.",
  "atk-s0504a1:189_12": "Sesabrahmānaṁ iddhipādabhāvanābalena attano cittañca mama vase vattemīti vasavattī homīti yojetabbaṁ.",
  "atk-s0504a1:189_13": "Tadā kira bodhisatto aṭṭhasamāpattilābhīpi samāno tathā sattahitaṁ attano pāramiparipūraṇañca olokento tāsu eva dvīsu jhānabhūmīsu nikantiṁ uppādetvā mettābrahmavihāravasena aparāparaṁ saṁsari.",
  "atk-s0504a1:189_14": "Tena vuttaṁ ‘‘sattavassāni…pe… vasavattī’’ti.",
  "atk-s0504a1:190_0": "Evaṁ bhagavā rūpāvacarapuññassa vipākamahantataṁ pakāsetvā idāni kāmāvacarapuññassāpi taṁ dassento ‘‘chattiṁsakkhattu’’ntiādimāha.",
  "atk-s0504a1:190_1": "Tattha sakko ahosinti chattiṁsa vāre aññattha anupapajjitvā nirantaraṁ sakko devānamindo tāvatiṁsadevarājā ahosi.",
  "atk-s0504a1:190_2": "Rājā ahosintiādīsu catūhi acchariyadhammehi catūhi ca saṅgahavatthūhi lokaṁ rañjetīti rājā. Cakkaratanaṁ vatteti,",
  "atk-s0504a1:190_3": "catūhi sampatticakkehi vattati, tehi ca paraṁ vatteti,",
  "atk-s0504a1:190_4": "parahitāya ca iriyāpathacakkānaṁ vatto etasmiṁ atthīti cakkavattī. Rājāti cettha sāmaññaṁ, cakkavattīti visesaṁ. Dhammena caratīti dhammiko.",
  "atk-s0504a1:190_5": "Ñāyena samena vattatīti attho.",
  "atk-s0504a1:190_6": "Dhammeneva rajjaṁ labhitvā rājā jātoti dhammarājā.",
  "atk-s0504a1:190_7": "Parahitadhammacaraṇena vā dhammiko,",
  "atk-s0504a1:190_8": "attahitadhammacaraṇena dhammarājā,",
  "atk-s0504a1:190_9": "caturantāya issaroti cāturanto,",
  "atk-s0504a1:190_10": "catusamuddantāya catubbidhadīpavibhūsitāya ca pathaviyā issaroti attho. Ajjhattaṁ kopādipaccatthike,",
  "atk-s0504a1:190_11": "bahiddhā ca sabbarājāno adaṇḍena asatthena vijesīti vijitāvī.",
  "atk-s0504a1:190_12": "Janapade thāvarabhāvaṁ dhuvabhāvaṁ patto,",
  "atk-s0504a1:190_13": "na sakkā kenaci tato cāletuṁ janapado vā tamhi thāvariyappatto anuyutto sakammanirato acalo asampavedhīti janapadatthāvariyappatto.",
  "atk-s0504a1:191_0": "Cakkaratanaṁ, hatthiratanaṁ, assaratanaṁ, maṇiratanaṁ, itthiratanaṁ, gahapatiratanaṁ,",
  "atk-s0504a1:191_1": "pariṇāyakaratananti imehi sattahi ratanehi samupetoti sattaratanasamannāgato.",
  "atk-s0504a1:191_2": "Tesu hi rājā cakkavatti cakkaratanena ajitaṁ jināti,",
  "atk-s0504a1:191_3": "hatthiassaratanehi vijite sukheneva anuvicarati,",
  "atk-s0504a1:191_4": "pariṇāyakaratanena vijitamanurakkhati,",
  "atk-s0504a1:191_5": "sesehi upabhogasukhamanubhavati.",
  "atk-s0504a1:191_6": "Paṭhamena cassa ussāhasattiyogo , pacchimena mantasattiyogo,",
  "atk-s0504a1:191_7": "hatthiassagahapatiratanehi pabhūsattiyogo suparipuṇṇo hoti,",
  "atk-s0504a1:191_8": "itthimaṇiratanehi tividhasattiyogaphalaṁ.",
  "atk-s0504a1:191_9": "So itthimaṇiratanehi paribhogasukhamanubhavati, sesehi upabhogasukhaṁ.",
  "atk-s0504a1:191_10": "Visesato cassa purimāni tīṇi adosakusalamūlajanitakammānubhāvena sampajjanti,",
  "atk-s0504a1:191_11": "majjhimāni alobhakusalamūlajanitakammānubhāvena,",
  "atk-s0504a1:191_12": "pacchimamekaṁ amohakusalamūlajanitakammānubhāvenāti veditabbaṁ padesarajjassāti khuddakarajjassa.",
  "atk-s0504a1:192_0": "Etadahosīti attano sampattiyo paccavekkhantassa pacchime cakkavattikāle etaṁ ‘‘kissa nu kho me idaṁ kammassa phala’’ntiādikaṁ ahosi.",
  "atk-s0504a1:192_1": "Sabbatthakameva tasmiṁ tasmimpi bhave etadahosiyeva.",
  "atk-s0504a1:192_2": "Tatthāyaṁ cakkavattikālavasena yojanā.",
  "atk-s0504a1:192_3": "Evaṁmahiddhikoti maṇiratanahatthiratanādippamukhāya kosavāhanasampattiyā janapadatthāvariyappattiyā ca evaṁmahiddhiko.",
  "atk-s0504a1:192_4": "Evaṁmahānubhāvoti cakkaratanādisamannāgamena kassacipi pīḷaṁ akarontova sabbarājūhi sirasā sampaṭicchitasāsanavehāsagamanādīhi evaṁ mahānubhāvo.",
  "atk-s0504a1:192_5": "Dānassāti annādideyyadhammapariccāgassa.",
  "atk-s0504a1:192_6": "Damassāti cakkhādiindriyadamanassa ceva samādhānavasena rāgādikilesadamanassa ca.",
  "atk-s0504a1:192_7": "Saṁyamassāti kāyavacīsaṁyamassa.",
  "atk-s0504a1:192_8": "Tattha yaṁ samādhānavasena kilesadamanaṁ, taṁ bhāvanāmayaṁ puññaṁ ,",
  "atk-s0504a1:192_9": "tañca kho mettābrahmavihārabhūtaṁ idhādhippetaṁ.",
  "atk-s0504a1:192_10": "Tasmiñca upacārappanābhedena duvidhe yaṁ appanāppattaṁ,",
  "atk-s0504a1:192_11": "tenassa yathāvuttāsu dvīsu jhānabhūmīsu upapatti ahosi.",
  "atk-s0504a1:192_12": "Itarena tividhenāpi yathārahaṁ pattacakkavattiādibhāvoti veditabbaṁ.",
  "atk-s0504a1:193_0": "Iti bhagavā attānaṁ kāyasakkhi katvā puññānaṁ vipākamahantataṁ pakāsetvā idāni tamevatthaṁ gāthābandhena dassento ‘‘puññamevā’’tiādimāha.",
  "atk-s0504a1:193_1": "Tattha puññameva so sikkheyyāti yo atthakāmo kulaputto, so puññaphalanibbattanato,",
  "atk-s0504a1:193_2": "attano santānaṁ punanato ca ‘‘puñña’’nti laddhanāmaṁ tividhaṁ kusalameva sikkheyya niveseyya upacineyya pasaveyyāti attho.",
  "atk-s0504a1:193_3": "Āyatagganti vipulaphalatāya uḷāraphalatāya āyataggaṁ,",
  "atk-s0504a1:193_4": "piyamanāpaphalatāya vā āyatiṁ uttamanti āyataggaṁ,",
  "atk-s0504a1:193_5": "āyena vā yonisomanasikārādippaccayena uḷāratamena agganti āyataggaṁ . Takāro padasandhikaro.",
  "atk-s0504a1:193_6": "Atha vā āyena puññaphalena aggaṁ padhānanti āyataggaṁ.",
  "atk-s0504a1:193_7": "Tato eva sukhudrayaṁ sukhavipākanti attho.",
  "atk-s0504a1:194_0": "Katamaṁ pana taṁ puññaṁ,",
  "atk-s0504a1:194_1": "kathañca naṁ sikkheyyāti āha ‘‘dānañca samacariyañca, mettacittañca bhāvaye’’ti.",
  "atk-s0504a1:194_2": "Tattha samacariyanti kāyavisamādīni vajjetvā kāyasamādicaritaṁ , suvisuddhaṁ sīlanti attho.",
  "atk-s0504a1:194_3": "Bhāvayeti attano santāne uppādeyya vaḍḍheyya.",
  "atk-s0504a1:194_4": "Ete dhammeti ete dānādike sucaritadhamme.",
  "atk-s0504a1:194_5": "Sukhasamuddayeti sukhānisaṁse,",
  "atk-s0504a1:194_6": "ānisaṁsaphalampi nesaṁ sukhamevāti dasseti.",
  "atk-s0504a1:194_7": "Abyāpajjaṁ sukhaṁ lokanti kāmacchandādibyāpādavirahitattā abyāpajjaṁ niddukkhaṁ,",
  "atk-s0504a1:194_8": "parapīḷābhāve pana vattabbaṁ natthi.",
  "atk-s0504a1:194_9": "Jhānasamāpattivasena sukhabahulattā sukhaṁ,",
  "atk-s0504a1:194_10": "ekantasukhañca brahmalokaṁ jhānapuññānaṁ,",
  "atk-s0504a1:194_11": "itarapuññānaṁ pana tadaññaṁ sampattibhavasaṅkhātaṁ sukhaṁ lokaṁ paṇḍito sappañño upapajjati upeti.",
  "atk-s0504a1:194_12": "Iti imasmiṁ sutte gāthāsu ca vaṭṭasampatti eva kathitā.",
  "atk-s0504a1:195_0": "Dutiyasuttavaṇṇanā niṭṭhitā.",
  "atk-s0504a1:196_0": "3. Ubhayatthasuttavaṇṇanā",
  "atk-s0504a1:197_0": "23.",
  "atk-s0504a1:197_1": "Tatiye bhāvitoti uppādito ca vaḍḍhito ca. Bahulīkatoti punappunaṁ kato. Atthoti hitaṁ.",
  "atk-s0504a1:197_2": "Tañhi araṇīyato upagantabbato atthoti vuccati.",
  "atk-s0504a1:197_3": "Samadhigayha tiṭṭhatīti sammā pariggahetvā avijahitvā vattati.",
  "atk-s0504a1:197_4": "Diṭṭhadhammikanti diṭṭhadhammo vuccati paccakkhabhūto attabhāvo,",
  "atk-s0504a1:197_5": "diṭṭhadhamme bhavaṁ diṭṭhadhammikaṁ, idhalokapariyāpannanti attho.",
  "atk-s0504a1:197_6": "Samparāyikanti dhammavasena samparetabbato samparāyo, paraloko,",
  "atk-s0504a1:197_7": "samparāye bhavaṁ samparāyikaṁ,",
  "atk-s0504a1:197_8": "paralokapariyāpannanti vuttaṁ hoti.",
  "atk-s0504a1:198_0": "Ko panesa diṭṭhadhammiko nāma attho, ko vā samparāyikoti?",
  "atk-s0504a1:198_1": "Saṅkhepena tāva yaṁ idhalokasukhaṁ,",
  "atk-s0504a1:198_2": "yañcetarahi idhalokasukhāvahaṁ, ayaṁ diṭṭhadhammiko attho.",
  "atk-s0504a1:198_3": "Seyyathidaṁ – gahaṭṭhānaṁ tāva idha yaṁ kiñci vittūpakaraṇaṁ, anākulakammantatā, ārogyasaṁvidhānaṁ,",
  "atk-s0504a1:198_4": "vatthuvisadakiriyāyogavihitāni sippāyatanavijjāṭṭhānāni saṅgahitaparijanatāti evamādi.",
  "atk-s0504a1:198_5": "Pabbajitānaṁ pana ye ime jīvitaparikkhārā cīvarapiṇḍapātasenāsanagilānappaccayabhesajjaparikkhārā. Tesaṁ akicchalābho,",
  "atk-s0504a1:198_6": "tattha ca saṅkhāya paṭisevanā , saṅkhāya parivajjanā, vatthuvisadakiriyā, appicchatā, santuṭṭhi, paviveko, asaṁsaggoti evamādi.",
  "atk-s0504a1:198_7": "Patirūpadesavāsasappurisūpanissayasaddhammassavanayonisomanasikārādayo pana ubhayesaṁ sādhāraṇā ubhayānurūpā cāti veditabbā.",
  "atk-s0504a1:199_0": "Appamādoti ettha appamādo pamādappaṭipakkhato veditabbo. Ko panesa pamādo nāma? Pamajjanākāro. Vuttaṁ hetaṁ –",
  "atk-s0504a1:200_0": "‘‘Tattha katamo pamādo?",
  "atk-s0504a1:200_1": "Kāyaduccarite vā vacīduccarite vā manoduccarite vā pañcasu vā kāmaguṇesu cittassa vossaggo vossaggānuppādanaṁ kusalānaṁ vā dhammānaṁ bhāvanāya asakkaccakiriyatā asātaccakiriyatā anaṭṭhitakiriyatā olīnavuttitā nikkhittachandatā nikkhittadhuratā anāsevanā abhāvanā abahulīkammaṁ anadhiṭṭhānaṁ ananuyogopamādo.",
  "atk-s0504a1:200_2": "Yo evarūpo pamādo pamajjanā pamajjitattaṁ.",
  "atk-s0504a1:200_3": "Ayaṁ vuccati pamādo’’ti (vibha. 846).",
  "atk-s0504a1:201_0": "Tasmā vuttappaṭipakkhato appamādo veditabbo.",
  "atk-s0504a1:201_1": "Atthato hi so satiyā avippavāso,",
  "atk-s0504a1:201_2": "niccaṁ upaṭṭhitassatiyā etaṁ nāmaṁ.",
  "atk-s0504a1:201_3": "Apare pana ‘‘satisampajaññayogena pavattā cattāro arūpino khandhā appamādo’’ti vadanti.",
  "atk-s0504a1:202_0": "‘‘Bhāvito bahūlīkato’’ti vuttaṁ,",
  "atk-s0504a1:202_1": "kathaṁ panāyaṁ appamādo bhāvetabboti?",
  "atk-s0504a1:202_2": "Na appamādabhāvanā nāma visuṁ ekabhāvanā atthi.",
  "atk-s0504a1:202_3": "Yā hi kāci puññakiriyā kusalakiriyā,",
  "atk-s0504a1:202_4": "sabbā sā appamādabhāvanātveva veditabbā.",
  "atk-s0504a1:202_5": "Visesato pana vivaṭṭūpanissayaṁ saraṇagamanaṁ kāyikavācasikasaṁvarañca upādāya sabbā sīlabhāvanā, sabbā samādhibhāvanā, sabbā paññābhāvanā, sabbā kusalabhāvanā, anavajjabhāvanā, appamādabhāvanāti veditabbā.",
  "atk-s0504a1:202_6": "‘‘Appamādo’’ti hi idaṁ mahantaṁ atthaṁ dīpeti,",
  "atk-s0504a1:202_7": "mahantaṁ atthaṁ pariggahetvā tiṭṭhati.",
  "atk-s0504a1:202_8": "Sakalampi tepiṭakaṁ buddhavacanaṁ āharitvā appamādapadassa atthaṁ katvā kathento dhammakathiko ‘‘atitthena pakkhando’’ti na vattabbo. Kasmā?",
  "atk-s0504a1:202_9": "Appamādapadassa mahantabhāvato.",
  "atk-s0504a1:202_10": "Tathā hi sammāsambuddho kusinārāyaṁ yamakasālānamantare parinibbānasamaye nipanno abhisambodhito paṭṭhāya pañcacattālīsāya vassesu attanā bhāsitaṁ dhammaṁ ekena padena saṅgahetvā dassento – ‘‘appamādena sampādethā’’ti bhikkhūnaṁ ovādamadāsi. Tathā ca vuttaṁ –",
  "atk-s0504a1:203_0": "‘‘Seyyathāpi, bhikkhave ,",
  "atk-s0504a1:203_1": "yāni kānici jaṅgalānaṁ pāṇānaṁ padajātāni,",
  "atk-s0504a1:203_2": "sabbāni tāni hatthipade samodhānaṁ gacchanti,",
  "atk-s0504a1:203_3": "hatthipadaṁ tesaṁ aggamakkhāyati yadidaṁ mahantaṭṭhena; evameva kho, bhikkhave, ye keci kusalā dhammā,",
  "atk-s0504a1:203_4": "sabbete appamādamūlakā appamādasamosaraṇā,",
  "atk-s0504a1:203_5": "appamādo tesaṁ dhammānaṁ aggamakkhāyatī’’ti (ma. ni. 1.300).",
  "atk-s0504a1:204_0": "Gāthāsu appamādaṁ pasaṁsantīti dānādipuññakiriyāsu appamādaṁ appamajjanaṁ paṇḍitā sappaññā buddhādayo pasaṁsanti, vaṇṇenti thomenti. Kasmā?",
  "atk-s0504a1:204_1": "Yasmā appamatto ubho atthe adhigaṇhāti paṇḍito.",
  "atk-s0504a1:204_2": "Ke pana te ubho atthāti āha – ‘‘diṭṭhe dhamme ca yo attho, yo cattho samparāyiko’’ti,",
  "atk-s0504a1:204_3": "evamettha padayojanā veditabbā.",
  "atk-s0504a1:204_4": "Idhāpi diṭṭhe dhamme ca yo atthoti gahaṭṭhassa tāva ‘‘anavajjāni kammāni,",
  "atk-s0504a1:204_5": "anākulā ca kammantā’’tiādinā nayena vutto kasigorakkhādividhinā laddhabbo attho,",
  "atk-s0504a1:204_6": "pabbajitassa pana avippaṭisārādiattho veditabbo.",
  "atk-s0504a1:204_7": "Yo cattho samparāyikoti pana ubhayesampi dhammacariyāva vuttāti veditabbā.",
  "atk-s0504a1:204_8": "Atthābhisamayāti duvidhassapi atthassa hitassa paṭilābhā,",
  "atk-s0504a1:204_9": "laddhabbena samiti saṅgati samodhānanti samayo, lābho. Samayo eva abhisamayo,",
  "atk-s0504a1:204_10": "abhimukhabhāvena vā samayo abhisamayoti evamettha abhisamayo veditabbo. Dhitisampannattā dhīro.",
  "atk-s0504a1:204_11": "Tatiyena cettha attha-saddena paramatthassa nibbānassāpi saṅgaho veditabbo. Sesaṁ suviññeyyameva.",
  "atk-s0504a1:204_12": "Iti imasmiṁ sutte vaṭṭasampatti eva kathitā.",
  "atk-s0504a1:204_13": "Gāthāyaṁ pana vivaṭṭassapi saṅgaho daṭṭhabbo. Tathā hi vuttaṁ –",
  "atk-s0504a1:205_0": "‘‘Appamādo amatapadaṁ, pamādo maccuno padaṁ;",
  "atk-s0504a1:206_0": "Appamattā na mīyanti, ye pamattā yathā matā.",
  "atk-s0504a1:207_0": "‘‘Evaṁ visesato ñatvā, appamādamhi paṇḍitā;",
  "atk-s0504a1:208_0": "Appamāde pamodanti, ariyānaṁ gocare ratā.",
  "atk-s0504a1:209_0": "‘‘Te jhāyino sātatikā, niccaṁ daḷhaparakkamā;",
  "atk-s0504a1:210_0": "Phusanti dhīrā nibbānaṁ, yogakkhemaṁ anuttara’’nti. (dha. pa. 21-23);",
  "atk-s0504a1:211_0": "Tasmā ‘‘atthābhisamayā’’ti ettha lokuttaratthavasenapi attho veditabbo.",
  "atk-s0504a1:212_0": "Tatiyasuttavaṇṇanā niṭṭhitā.",
  "atk-s0504a1:213_0": "4. Aṭṭhipuñjasuttavaṇṇanā",
  "atk-s0504a1:214_0": "24.",
  "atk-s0504a1:214_1": "Catutthe ekapuggalassāti ettha puggaloti ayaṁ vohārakathā.",
  "atk-s0504a1:214_2": "Buddhassa hi bhagavato duvidhā desanā sammutidesanā ca paramatthadesanā cāti. Tattha ‘‘puggalo, satto, itthī, puriso, khattiyo, brāhmaṇo, devo,",
  "atk-s0504a1:214_3": "māro’’ti evarūpā sammutidesanā. ‘‘Aniccaṁ, dukkhaṁ, anattā, khandhā, dhātu, āyatanā,",
  "atk-s0504a1:214_4": "satipaṭṭhānā’’ti evarūpā paramatthadesanā.",
  "atk-s0504a1:214_5": "Tattha bhagavā ye sammutivasena desanaṁ sutvā visesamadhigantuṁ samatthā, nesaṁ sammutidesanaṁ deseti.",
  "atk-s0504a1:214_6": "Ye pana paramatthavasena desanaṁ sutvā visesamadhigantuṁ samatthā,",
  "atk-s0504a1:214_7": "tesaṁ paramatthadesanaṁ deseti.",
  "atk-s0504a1:215_0": "Tatthāyaṁ upamā – yathā hi desabhāsākusalo tiṇṇaṁ vedānaṁ atthasaṁvaṇṇanako ācariyo ye damiḷabhāsāya vutte atthaṁ jānanti,",
  "atk-s0504a1:215_1": "tesaṁ damiḷabhāsāya ācikkhati.",
  "atk-s0504a1:215_2": "Ye andhakabhāsādīsu aññatarāya, tesaṁ tāya tāya bhāsāya.",
  "atk-s0504a1:215_3": "Evaṁ te māṇavakā chekaṁ byattaṁ ācariyamāgamma khippameva sippaṁ uggaṇhanti.",
  "atk-s0504a1:215_4": "Tattha ācariyo viya buddho bhagavā,",
  "atk-s0504a1:215_5": "tayo vedā viya kathetabbabhāve ṭhitāni tīṇi piṭakāni,",
  "atk-s0504a1:215_6": "desabhāsākosallamiva sammutiparamatthakosallaṁ,",
  "atk-s0504a1:215_7": "nānādesabhāsā māṇavakā viya sammutiparamatthavasena paṭivijjhanasamatthā veneyyā,",
  "atk-s0504a1:215_8": "ācariyassa damiḷabhāsādiācikkhanaṁ viya bhagavato sammutiparamatthavasena desanā veditabbā. Āha cettha –",
  "atk-s0504a1:216_0": "‘‘Duve saccāni akkhāsi, sambuddho vadataṁ varo;",
  "atk-s0504a1:217_0": "Sammutiṁ paramatthañca, tatiyaṁ nūpalabbhati.",
  "atk-s0504a1:218_0": "‘‘Saṅketavacanaṁ saccaṁ, lokasammutikāraṇā;",
  "atk-s0504a1:219_0": "Paramatthavacanaṁ saccaṁ, dhammānaṁ bhūtakāraṇā.",
  "atk-s0504a1:220_0": "‘‘Tasmā vohārakusalassa, lokanāthassa satthuno;",
  "atk-s0504a1:221_0": "Sammutiṁ voharantassa, musāvādo na jāyatī’’ti.",
  "atk-s0504a1:222_0": "Apica aṭṭhahi kāraṇehi bhagavā puggalakathaṁ katheti – hirottappadīpanatthaṁ, kammassakatādīpanatthaṁ,",
  "atk-s0504a1:222_1": "paccattapurisakāradīpanatthaṁ, , ānantariyadīpanatthaṁ, brahmavihāradīpanatthaṁ, pubbenivāsadīpanatthaṁ, dakkhiṇāvisuddhidīpanatthaṁ, lokasammutiyā appahānatthaṁ, cāti.",
  "atk-s0504a1:222_2": "‘‘Khandhadhātuāyatanāni hiriyanti ottappantī’’ti hi vutte mahājano na jānāti, sammohaṁ āpajjati,",
  "atk-s0504a1:222_3": "paṭisattu vā hoti – ‘‘kimidaṁ khandhadhātuāyatanāni hiriyanti ottappanti nāmā’’ti? ‘‘Itthī hiriyati ottappati, puriso, khattiyo, brāhmaṇo, devo, māro’’ti pana vutte jānāti, na sammohaṁ āpajjati, na paṭisattu vā hoti.",
  "atk-s0504a1:222_4": "Tasmā bhagavā hirottappadīpanatthaṁ puggalakathaṁ katheti.",
  "atk-s0504a1:223_0": "‘‘Khandhā kammassakā,",
  "atk-s0504a1:223_1": "dhātuyo āyatanānī’’ti vuttepi eseva nayo.",
  "atk-s0504a1:223_2": "Tasmā kammassakatādīpanatthampi puggalakathaṁ katheti.",
  "atk-s0504a1:224_0": "‘‘Veḷuvanādayo mahāvihārā khandhehi kārāpitā,",
  "atk-s0504a1:224_1": "dhātūhi āyatanehī’’ti vuttepi eseva nayo.",
  "atk-s0504a1:224_2": "Tathā ‘‘khandhā mātaraṁ jīvitā voropenti, pitaraṁ, arahantaṁ, ruhiruppādakammaṁ, saṅghabhedakammaṁ karonti,",
  "atk-s0504a1:224_3": "dhātuyo āyatanānī’’ti vuttepi eseva nayo. ‘‘Khandhā mettāyanti,",
  "atk-s0504a1:224_4": "dhātuyo āyatanānī’’ti vuttepi eseva nayo.",
  "atk-s0504a1:224_5": "‘‘Khandhā pubbenivāsaṁ anussaranti,",
  "atk-s0504a1:224_6": "dhātuyo āyatanānī’’ti vuttepi eseva nayo.",
  "atk-s0504a1:224_7": "Tasmā bhagavā paccattapurisakāradīpanatthaṁ ānantariyadīpanatthaṁ brahmavihāradīpanatthaṁ pubbenivāsadīpanatthañca puggalakathaṁ katheti.",
  "atk-s0504a1:225_0": "‘‘Khandhā dānaṁ paṭiggaṇhanti,",
  "atk-s0504a1:225_1": "dhātuyo āyatanānī’’ti vuttepi mahājano na jānāti, sammohaṁ āpajjati,",
  "atk-s0504a1:225_2": "paṭisattu vā hoti ‘‘kimidaṁ khandhā dhātuyo āyatanāni paṭiggaṇhanti nāmā’’ti?",
  "atk-s0504a1:225_3": "‘‘Puggalā paṭiggaṇhantī’’ti pana vutte jānāti, na sammohaṁ āpajjati, na paṭisattu vā hoti.",
  "atk-s0504a1:225_4": "Tasmā bhagavā dakkhiṇāvisuddhidīpanatthaṁ puggalakathaṁ katheti.",
  "atk-s0504a1:226_0": "Lokasammutiñca buddhā bhagavanto na pajahanti,",
  "atk-s0504a1:226_1": "lokasamaññāya lokaniruttiyā lokābhilāpe ṭhitāyeva dhammaṁ desenti.",
  "atk-s0504a1:226_2": "Tasmā bhagavā lokasammutiyā appahānatthampi puggalakathaṁ katheti.",
  "atk-s0504a1:226_3": "So idhāpi lokavohāravasena desetabbamatthaṁ dassento ‘‘ekapuggalassā’’tiādimāha.",
  "atk-s0504a1:227_0": "Tattha ekapuggalassāti ekasattassa. Kappanti mahākappaṁ.",
  "atk-s0504a1:227_1": "Yadipi accantasaṁyoge idaṁ upayogavacanaṁ,",
  "atk-s0504a1:227_2": "yattha pana sattānaṁ sandhāvanaṁ saṁsaraṇaṁ sambhavati, tassa vasena gahetabbaṁ. Aṭṭhikaṅkaloti aṭṭhibhāgo. ‘‘Aṭṭhikhalo’’tipi paṭhanti, aṭṭhisañcayoti attho. Aṭṭhipuñjoti aṭṭhisamūho.",
  "atk-s0504a1:227_3": "Aṭṭhirāsīti tasseva vevacanaṁ.",
  "atk-s0504a1:227_4": "Keci pana ‘‘kaṭippamāṇato heṭṭhā samūho kaṅkalo nāma,",
  "atk-s0504a1:227_5": "tato upari yāva tālappamāṇaṁ puñjo, tato upari rāsī’’ti vadanti. Taṁ tesaṁ matimattaṁ.",
  "atk-s0504a1:227_6": "Sabbametaṁ samūhasseva pariyāyavacanaṁ vepullasseva upamābhāvena āhaṭattā.",
  "atk-s0504a1:228_0": "Sace saṁhārako assāti avippakiraṇavasena saṁharitvā ṭhapetā koci yadi siyāti parikappanavasena vadati.",
  "atk-s0504a1:228_1": "Sambhatañca na vinasseyyāti tathā kenaci sambhatañca taṁ aṭṭhikaṅkalaṁ antaradhānābhāvena pūtibhūtaṁ cuṇṇavicuṇṇañca ahutvā sace na vinasseyyāti parikappanavaseneva vadati.",
  "atk-s0504a1:228_2": "Ayañhettha attho – bhikkhave,",
  "atk-s0504a1:228_3": "ekassa sattassa kammakilesehi aparāparuppattivasena ekaṁ mahākappaṁ sandhāvantassa saṁsarantassa evaṁ mahāaṭṭhisañcayo bhaveyya,",
  "atk-s0504a1:228_4": "ārohapariṇāhehi yattakoyaṁ vepullapabbato.",
  "atk-s0504a1:228_5": "Sace panassa koci saṁharitvā ṭhapetā bhaveyya,",
  "atk-s0504a1:228_6": "sambhatañca taṁ sace avinassantaṁ tiṭṭheyyāti.",
  "atk-s0504a1:228_7": "Ayañca nayo nibbutappadīpe viya bhijjanasabhāve kaḷevaranikkheparahite opapātikattabhāve sabbena sabbaṁ anaṭṭhike ca khuddakattabhāve vajjetvā vutto.",
  "atk-s0504a1:228_8": "Keci pana ‘‘parikappanavasena imassa nayassa āhaṭattā tesampi yadi siyā aṭṭhikaṅkalo,",
  "atk-s0504a1:228_9": "tenāpi saheva ayaṁ aṭṭhipuñjaparimāṇo vutto’’ti vadanti.",
  "atk-s0504a1:228_10": "Apare pana ‘‘nayidamevaṁ labbhamānasseva aṭṭhipuñjassa vasena sabbaññutaññāṇena paricchinditvā imassa parimāṇassa vuttatā.",
  "atk-s0504a1:228_11": "Tasmā vuttanayeneva attho gahetabbo’’ti.",
  "atk-s0504a1:229_0": "Gāthāsu mahesināti mahante sīlakkhandhādayo esati gavesatīti mahesī, sammāsambuddho.",
  "atk-s0504a1:229_1": "‘‘Iti vuttaṁ mahesinā’’ti ca bhagavā ‘‘dasabalasamannāgato, bhikkhave,",
  "atk-s0504a1:229_2": "tathāgato’’tiādīsu viya attānaṁ aññaṁ viya katvā dasseti.",
  "atk-s0504a1:229_3": "Vepulloti rājagahaṁ parivāretvā ṭhitesu pañcasu pabbatesu vipulabhāvato vepulloti laddhanāmo. Tato eva mahā,",
  "atk-s0504a1:229_4": "ṭhitadisābhāgavasena uttaro gijjhakūṭassa.",
  "atk-s0504a1:229_5": "Giribbajeti giribbajapuranāmakassa rājagahassa samīpe.",
  "atk-s0504a1:230_0": "Ettāvatā bhagavā ‘‘ettakenāpi kālena anupacchinnabhavamūlassa apariññātavatthukassa puthujjanassa ayamīdisī kaṭasivaḍḍhanā’’ti vaṭṭe ādīnavaṁ dassetvā idāni yesaṁ ariyasaccānaṁ ananubodhā appaṭivedhā andhaputhujjanassa evaṁ kaṭasivaḍḍhanā,",
  "atk-s0504a1:230_1": "tāni ariyasaccāni diṭṭhavato ariyapuggalassa ayaṁ natthīti dassento ‘‘yato ca ariyasaccānī’’tiādimāha.",
  "atk-s0504a1:231_0": "Tattha yatoti yadā.",
  "atk-s0504a1:231_1": "Ariyasaccānīti araṇīyato ariyāni,",
  "atk-s0504a1:231_2": "avitathabhāvena saccāni cāti ariyasaccāni,",
  "atk-s0504a1:231_3": "ariyabhāvakarāni vā saccāni ariyasaccāni,",
  "atk-s0504a1:231_4": "ariyehi vā buddhādīhi paṭivijjhitabbāni saccāni ariyasaccāni.",
  "atk-s0504a1:231_5": "Atha vā ariyassa saccāni ariyasaccāni.",
  "atk-s0504a1:231_6": "Sadevakena hi lokena saraṇanti araṇīyato ariyo bhagavā,",
  "atk-s0504a1:231_7": "tena sayambhuñāṇena diṭṭhattā tassa saccānīti ariyasaccāni.",
  "atk-s0504a1:231_8": "Sammappaññāya passatīti sammā hetunā ñāyena vipassanāpaññāsahitāya maggapaññāya pariññāpahānasacchikiriyābhāvanābhisamayavasena passati.",
  "atk-s0504a1:231_9": "Dukkhantiādi ariyasaccānaṁ sarūpadassanaṁ.",
  "atk-s0504a1:231_10": "Tattha anekūpaddavādhiṭṭhānatāya kucchitabhāvato bālajanaparikappitadhuvasubhasukhattavirahena tucchabhāvato ca dukkhaṁ.",
  "atk-s0504a1:231_11": "Dukkhaṁ samuppajjati etenāti dukkhasamuppādo, dukkhasamudayo.",
  "atk-s0504a1:231_12": "Dukkhaṁ atikkamati etena ārammaṇappaccayabhūtena,",
  "atk-s0504a1:231_13": "ettha vāti dukkhassa atikkamo, nibbānaṁ.",
  "atk-s0504a1:231_14": "Ārakattā kilesehi araṇīyato ca ariyo.",
  "atk-s0504a1:231_15": "Sammādiṭṭhiādīnaṁ aṭṭhannaṁ aṅgānaṁ vasena aṭṭhaṅgiko. Mārento kilese gacchati, nibbānatthikehi maggīyati,",
  "atk-s0504a1:231_16": "sayaṁ vā nibbānaṁ maggatīti maggo.",
  "atk-s0504a1:231_17": "Tato eva dukkhassa upasamaṁ nirodhaṁ gacchatīti dukkhūpasamagāmī.",
  "atk-s0504a1:231_18": "Yato sammappaññāya passatīti sambandho.",
  "atk-s0504a1:232_0": "Sasattakkhattuṁ paramaṁ,",
  "atk-s0504a1:232_1": "sandhāvitvāna puggaloti so evaṁ catusaccadassāvī ariyapuggalo sotāpanno sabbamudindriyo samāno sattavāraparamaṁyeva bhavādīsu aparāparuppattivasena sandhāvitvā saṁsaritvā. Ekabījī, kolaṁkolo,",
  "atk-s0504a1:232_2": "sattakkhattuparamoti indriyānaṁ tikkhamajjhimamudubhāvena tayo hi sotāpannā.",
  "atk-s0504a1:232_3": "Tesu sabbamudindriyassa vasenidaṁ vuttaṁ ‘‘sa sattakkhattuṁ paramaṁ, sandhāvitvānā’’ti .",
  "atk-s0504a1:232_4": "Dukkhassantakaro hotīti vaṭṭadukkhassa antakaro pariyosānakaro hoti. Kathaṁ?",
  "atk-s0504a1:232_5": "Sabbasaṁyojanakkhayā anupubbena aggamaggaṁ adhigantvā niravasesānaṁ saṁyojanānaṁ khepanāti arahattaphaleneva desanāya kūṭaṁ gaṇhi.",
  "atk-s0504a1:233_0": "Catutthasuttavaṇṇanā niṭṭhitā.",
  "atk-s0504a1:234_0": "5. Musāvādasuttavaṇṇanā",
  "atk-s0504a1:235_0": "25.",
  "atk-s0504a1:235_1": "Pañcame ekadhammaṁ atītassāti kā uppatti?",
  "atk-s0504a1:235_2": "Bhagavato bhikkhusaṅghassa ca mahālābhasakkāro uppajji, titthiyānaṁ parihāyi.",
  "atk-s0504a1:235_3": "Te hatalābhasakkārā nippabhā nittejā issāpakatā ciñcamāṇavikaṁ nāma paribbājikaṁ uyyojesuṁ – ‘‘ehi, tvaṁ bhagini,",
  "atk-s0504a1:235_4": "samaṇaṁ gotamaṁ abhūtena abbhācikkhassū’’ti.",
  "atk-s0504a1:235_5": "Sā bhagavantaṁ catuparisamajjhe dhammaṁ desentaṁ upagantvā abhūtena abbhācikkhitvā sakkenassā abhūtabhāve pakāsite mahājanena ‘‘dhī kāḷakaṇṇī’’ti vihārato nikkaḍḍhāpitā pathaviyā vivare dinne avīcijālānaṁ indhanaṁ hutvāva avīciniraye nibbatti,",
  "atk-s0504a1:235_6": "bhiyyosomattāya titthiyānaṁ lābhasakkāro parihāyi.",
  "atk-s0504a1:235_7": "Bhikkhū dhammasabhāyaṁ kathaṁ samuṭṭhāpesuṁ ‘‘āvuso,",
  "atk-s0504a1:235_8": "ciñcamāṇavikā evaṁ uḷāraguṇaṁ aggadakkhiṇeyyaṁ sammāsambuddhaṁ abhūtena akkositvā mahāvināsaṁ pattā’’ti.",
  "atk-s0504a1:235_9": "Satthā āgantvā ‘‘kāya nuttha, bhikkhave,",
  "atk-s0504a1:235_10": "etarahi kathāya sannisinnā’’ti pucchitvā ‘‘imāya nāmā’’ti vutte ‘‘na, bhikkhave, idāneva,",
  "atk-s0504a1:235_11": "pubbepi sā maṁ abhūtena akkositvā mahāvināsaṁ pattāyevā’’ti mahāpadumajātakampi vitthāretvā upari dhammaṁ desento imissā aṭṭhuppattiyā ‘‘ekadhammaṁ atītassā’’ti idaṁ suttaṁ desesi.",
  "atk-s0504a1:236_0": "Tattha ekadhammanti ekaṁ vacīsaccasaṅkhātaṁ dhammaṁ.",
  "atk-s0504a1:236_1": "Atītassāti yā sā aṭṭha anariyavohāre vajjetvā aṭṭhasu ariyavohāresu patiṭṭhāpanatthaṁ ‘‘saccaṁ , bhaṇe,",
  "atk-s0504a1:236_2": "nālika’’nti ariyehi ṭhapitā mariyādā, taṁ atikkamitvā ṭhitassa.",
  "atk-s0504a1:236_3": "Puriso eva puggaloti purisapuggalo, tassa.",
  "atk-s0504a1:236_4": "Akaraṇīyanti kātuṁ asakkuṇeyyaṁ.",
  "atk-s0504a1:236_5": "Sampajānamusāvādī hi puggalo kiñci pāpakammaṁ katvā ‘‘idaṁ nāma tayā kata’’nti vutte ‘‘na mayā kata’’nti musāvādeneva pariharissati.",
  "atk-s0504a1:236_6": "Evañca paṭipajjanto kiñci pāpakammaṁ karotiyeva,",
  "atk-s0504a1:236_7": "na tattha lajjati saccamariyādāya samatikkantattā.",
  "atk-s0504a1:236_8": "Tena vuttaṁ ‘‘katamaṁ ekadhammaṁ, yadidaṁ, bhikkhave, sampajānamusāvādo’’ti.",
  "atk-s0504a1:237_0": "Gāthāyaṁ musāvādissāti musā abhūtaṁ atacchaṁ paresaṁ viññāpanavasena vadanasīlassa.",
  "atk-s0504a1:237_1": "Yassa dasasu vacanesu ekampi saccaṁ natthi, evarūpe vattabbameva natthi. Jantunoti sattassa.",
  "atk-s0504a1:237_2": "Satto hi jāyanaṭṭhena ‘‘jantū’’ti vuccati.",
  "atk-s0504a1:237_3": "Vitiṇṇaparalokassāti vissaṭṭhaparalokassa.",
  "atk-s0504a1:237_4": "Īdiso hi manussasampatti devalokasampatti avasāne nibbānasampattīti imā tissopi sampattiyo na passati.",
  "atk-s0504a1:237_5": "Natthi pāpanti tassa tādisassa idaṁ nāma pāpaṁ na kattabbanti natthīti.",
  "atk-s0504a1:238_0": "Pañcamasuttavaṇṇanā niṭṭhitā.",
  "atk-s0504a1:239_0": "6. Dānasuttavaṇṇanā",
  "atk-s0504a1:240_0": "26.",
  "atk-s0504a1:240_1": "Chaṭṭhe evañceti ettha evanti upamākāre nipāto, ceti parikappane.",
  "atk-s0504a1:240_2": "Sattāti rūpādīsu sattā visattā. Jāneyyunti bujjheyyuṁ.",
  "atk-s0504a1:240_3": "Dānasaṁvibhāgassāti yāya hi cetanāya annādideyyadhammaṁ saṁharitvā anukampāpūjāsu aññataravasena paresaṁ dīyati, taṁ dānaṁ.",
  "atk-s0504a1:240_4": "Yāya pana attanā paribhuñjitabbabhāvena gahitavatthussa ekadeso saṁvibhajitvā dīyati, ayaṁ saṁvibhāgo. Vipākanti phalaṁ.",
  "atk-s0504a1:240_5": "Yathāhaṁ jānāmīti yathā ahaṁ jānāmi.",
  "atk-s0504a1:240_6": "Idaṁ vuttaṁ hoti – tiracchānagatassapi dānaṁ datvā attabhāvasate pavattasukhavipaccanavasena sataguṇā dakkhiṇā hotīti evamādinā, bhikkhave,",
  "atk-s0504a1:240_7": "yena pakārena ahaṁ dānassa saṁvibhāgassa ca vipākaṁ kammavipākaṁ ñāṇabalena paccakkhato jānāmi,",
  "atk-s0504a1:240_8": "evaṁ ime sattā yadi jāneyyunti.",
  "atk-s0504a1:240_9": "Na adatvā bhuñjeyyunti yaṁ bhuñjitabbayuttakaṁ attano atthi,",
  "atk-s0504a1:240_10": "tato paresaṁ na adatvā macchariyacittena ca taṇhālobhavasena ca bhuñjeyyuṁ, datvāva bhuñjeyyuṁ.",
  "atk-s0504a1:240_11": "Na ca nesaṁ maccheramalaṁ cittaṁ pariyādāya tiṭṭheyyāti attano sampattīnaṁ parehi sādhāraṇabhāvāsahanalakkhaṇaṁ cittassa pabhassarabhāvadūsakānaṁ upakkilesabhūtānaṁ kaṇhadhammānaṁ aññataraṁ maccheramalaṁ.",
  "atk-s0504a1:240_12": "Atha vā yathāvuttamaccherañceva aññampi dānantarāyakaraṁ issālobhadosādimalañca nesaṁ sattānaṁ cittaṁ yathā dānacetanā na pavattati, na vā suparisuddhā hoti,",
  "atk-s0504a1:240_13": "evaṁ pariyādāya parito gahetvā abhibhavitvā na tiṭṭheyya.",
  "atk-s0504a1:240_14": "Ko hi sammadeva dānaphalaṁ jānanto attano citte maccheramalassa okāsaṁ dadeyya.",
  "atk-s0504a1:241_0": "Yopi nesaṁ assa carimo ālopoti nesaṁ sattānaṁ yo sabbapacchimako ālopo siyā.",
  "atk-s0504a1:241_1": "Carimaṁ kabaḷanti tasseva vevacanaṁ.",
  "atk-s0504a1:241_2": "Idaṁ vuttaṁ hoti – ime sattā pakatiyā yattakehi ālopehi sayaṁ yāpeyyuṁ,",
  "atk-s0504a1:241_3": "tesu ekameva ālopaṁ attano atthāya ṭhapetvā tadaññe sabbe ālope āgatāgatānaṁ atthikānaṁ datvā yo ṭhapito ālopo assa, so idha carimo ālopo nāma.",
  "atk-s0504a1:241_4": "Tatopi na asaṁvibhajitvā bhuñjeyyuṁ,",
  "atk-s0504a1:241_5": "sace nesaṁ paṭiggāhakā assūti nesaṁ sattānaṁ paṭiggāhakā yadi siyuṁ,",
  "atk-s0504a1:241_6": "tatopi yathāvuttacarimālopatopi saṁvibhajitvāva ekadesaṁ datvāva bhuñjeyyuṁ,",
  "atk-s0504a1:241_7": "yathāhaṁ dānasaṁvibhāgassa vipākaṁ paccakkhato jānāmi, evaṁ yadi jāneyyunti.",
  "atk-s0504a1:241_8": "Yasmā ca khotiādinā kammaphalassa appaccakkhabhāvato evamete sattā dānasaṁvibhāgesu na pavattantīti yathādhippetamatthaṁ kāraṇena sampaṭipādeti.",
  "atk-s0504a1:241_9": "Eteneva tesaṁ tadaññapuññesu ca appaṭipattiyā apuññesu ca paṭipattiyā kāraṇaṁ dassitanti daṭṭhabbaṁ.",
  "atk-s0504a1:242_0": "Gāthāsu yathāvuttaṁ mahesināti mahesinā bhagavatā ‘‘tiracchānagate dānaṁ datvā sataguṇā dakkhiṇā pāṭikaṅkhitabbā’ tiādinā,",
  "atk-s0504a1:242_1": "idheva vā ‘‘evaṁ ce sattā jāneyyu’’ntiādinā yathāvuttaṁ,",
  "atk-s0504a1:242_2": "ñāṇacārena taṁ yathāvuttaṁ cittaṁ ñātanti attho.",
  "atk-s0504a1:242_3": "Vipākaṁ saṁvibhāgassāti saṁvibhāgassapi vipākaṁ, ko pana vādo dānassa.",
  "atk-s0504a1:242_4": "Yathā hoti mahapphalanti yathā so vipāko mahantaṁ phalaṁ hoti,",
  "atk-s0504a1:242_5": "evaṁ ime sattā yadi jāneyyunti sambandho.",
  "atk-s0504a1:242_6": "Vineyya maccheramalanti macchariyamalaṁ apanetvā kammaphalasaddhāya ratanattayasaddhāya ca visesato pasannena cittena yesu kilesehi ārakattā ariyesu sīlādiguṇasampannesu dinnaṁ appakampi dānaṁ mahapphalaṁ hoti,",
  "atk-s0504a1:242_7": "tesu yuttakālena dajjuṁ dadeyyuṁ.",
  "atk-s0504a1:243_0": "Mahapphalabhāvakaraṇato dakkhiṇaṁ arahantīti dakkhiṇeyyā, sammāpaṭipannā, tesu dakkhiṇeyyesu.",
  "atk-s0504a1:243_1": "Dakkhiṇaṁ paralokaṁ saddahitvā dātabbaṁ deyyadhammaṁ yathā taṁ dānaṁ hoti mahādānaṁ, evaṁ datvā. Atha vā bahuno annaṁ datvā,",
  "atk-s0504a1:243_2": "kathaṁ pana annaṁ dātabbanti āha ‘‘dakkhiṇeyyesu dakkhiṇa’’nti.",
  "atk-s0504a1:243_3": "Ito manussattā manussattabhāvato cutā paṭisandhivasena saggaṁ gacchanti dāyakā.",
  "atk-s0504a1:243_4": "Kāmakāminoti kāmetabbānaṁ uḷārānaṁ devabhogānaṁ paṭiladdharūpavibhavena kammunā upagamane sādhukāritāya kāmakāmino sabbakāmasamaṅgino.",
  "atk-s0504a1:243_5": "Modanti yathāruci paricārentīti attho.",
  "atk-s0504a1:244_0": "Chaṭṭhasuttavaṇṇanā niṭṭhitā.",
  "atk-s0504a1:245_0": "7. Mettābhāvanāsuttavaṇṇanā",
  "atk-s0504a1:246_0": "27.",
  "atk-s0504a1:246_1": "Sattame yāni kānicīti anavasesapariyādānaṁ.",
  "atk-s0504a1:246_2": "Opadhikāni puññakiriyavatthūnīti",
  "atk-s0504a1:247_0": "Tesaṁ niyamanaṁ.",
  "atk-s0504a1:247_1": "Tattha upadhi vuccanti khandhā,",
  "atk-s0504a1:247_2": "upadhissa karaṇaṁ sīlaṁ etesaṁ,",
  "atk-s0504a1:247_3": "upadhippayojanāni vā opadhikāni.",
  "atk-s0504a1:247_4": "Sampattibhave attabhāvajanakāni paṭisandhipavattivipākadāyakāni.",
  "atk-s0504a1:247_5": "Puññakiriyavatthūnīti puññakiriyā ca tā tesaṁ tesaṁ phalānisaṁsānaṁ vatthūni cāti puññakiriyavatthūni.",
  "atk-s0504a1:247_6": "Tāni pana saṅkhepato dānamayaṁ, sīlamayaṁ,",
  "atk-s0504a1:247_7": "bhāvanāmayanti tividhāni honti. Tattha yaṁ vattabbaṁ,",
  "atk-s0504a1:247_8": "taṁ parato tikanipātavaṇṇanāyaṁ āvi bhavissati.",
  "atk-s0504a1:247_9": "Mettāya cetovimuttiyāti mettābhāvanāvasena paṭiladdhatikacatukkajjhānasamāpattiyā.",
  "atk-s0504a1:247_10": "‘‘Mettā’’ti hi vutte upacāropi labbhati appanāpi,",
  "atk-s0504a1:247_11": "‘‘cetovimuttī’’ti pana vutte appanājhānameva labbhati.",
  "atk-s0504a1:247_12": "Tañhi nīvaraṇādipaccanīkadhammato cittassa suṭṭhu vimuttibhāvena cetovimuttīti vuccati.",
  "atk-s0504a1:247_13": "Kalaṁ nāgghanti soḷasinti mettābrahmavihārassa soḷasabhāgaṁ opadhikāni puññakiriyavatthūni na agghanti.",
  "atk-s0504a1:247_14": "Idaṁ vuttaṁ hoti – mettāya cetovimuttiyā yo vipāko,",
  "atk-s0504a1:247_15": "taṁ soḷasa koṭṭhāse katvā tato ekaṁ puna soḷasa koṭṭhāse katvā tattha yo ekakoṭṭhāso,",
  "atk-s0504a1:247_16": "na taṁ aññāni opadhikāni puññakiriyavatthūni agghantīti. Adhiggahetvāti abhibhavitvā.",
  "atk-s0504a1:247_17": "Bhāsateti upakkilesavisuddhiyā dippati.",
  "atk-s0504a1:247_18": "Tapateti tato eva anavasese paṭipakkhadhamme santapati.",
  "atk-s0504a1:247_19": "Virocatīti ubhayasampattiyā virocati.",
  "atk-s0504a1:247_20": "Mettā hi cetovimutti candālokasaṅkhātā vigatūpakkilesā juṇhā viya dippati,",
  "atk-s0504a1:247_21": "ātapo viya andhakāraṁ paccanīkadhamme vidhamantī tapati,",
  "atk-s0504a1:247_22": "osadhitārakā viya vijjotamānā virocati ca.",
  "atk-s0504a1:248_0": "Seyyathāpīti opammadassanatthe nipāto. Tārakarūpānanti jotīnaṁ.",
  "atk-s0504a1:248_1": "Candiyāti candassa ayanti candī, tassā candiyā, pabhāya juṇhāyāti attho.",
  "atk-s0504a1:248_2": "Vassānanti vassānaṁ bahuvasena laddhavohārassa utuno. Pacchime māseti kattikamāse. Saradasamayeti saradakāle.",
  "atk-s0504a1:248_3": "Assayujakattikamāsā hi loke ‘‘saradautū’’ti vuccanti. Viddheti ubbiddhe,",
  "atk-s0504a1:248_4": "meghavigamena dūrībhūteti attho.",
  "atk-s0504a1:248_5": "Tenevāha ‘‘vigatavalāhake’’ti. Deveti ākāse.",
  "atk-s0504a1:248_6": "Nabhaṁ abbhussakkamānoti udayaṭṭhānato ākāsaṁ ullaṅghanto. Tamagatanti tamaṁ.",
  "atk-s0504a1:248_7": "Abhivihaccāti abhihantvā vidhamitvā.",
  "atk-s0504a1:248_8": "Osadhitārakāti ussannā pabhā etāya dhīyati,",
  "atk-s0504a1:248_9": "osadhīnaṁ vā anubalappadāyikattā osadhīti laddhanāmā tārakā.",
  "atk-s0504a1:249_0": "Etthāha – kasmā pana bhagavatā samānepi opadhikabhāve mettā itarehi opadhikapuññehi visesetvā vuttāti?",
  "atk-s0504a1:249_1": "Vuccate – seṭṭhaṭṭhena niddosabhāvena ca sattesu suppaṭipattibhāvato. Seṭṭhā hi ete vihārā,",
  "atk-s0504a1:249_2": "sabbasattesu sammāpaṭipattibhūtāni yadidaṁ mettājhānāni.",
  "atk-s0504a1:249_3": "Yathā ca brahmāno niddosacittā viharanti,",
  "atk-s0504a1:249_4": "evaṁ etehi samannāgatā yogino brahmasamāva hutvā viharanti.",
  "atk-s0504a1:249_5": "Tathā hime ‘‘brahmavihārā’’ti vuccanti.",
  "atk-s0504a1:249_6": "Iti seṭṭhaṭṭhena niddosabhāvena ca sattesu suppaṭipattibhāvato mettāva itarehi opadhikapuññehi visesetvā vuttā.",
  "atk-s0504a1:250_0": "Evampi kasmā mettāva evaṁ visesetvā vuttā?",
  "atk-s0504a1:250_1": "Itaresaṁ brahmavihārānaṁ adhiṭṭhānabhāvato dānādīnaṁ sabbesaṁ kalyāṇadhammānaṁ paripūrikattā ca.",
  "atk-s0504a1:250_2": "Ayañhi sattesu hitākārappavattilakkhaṇā mettā, hitūpasaṁhārasā, āghātavinayapaccupaṭṭhānā.",
  "atk-s0504a1:250_3": "Yadi anodhiso bhāvitā bahulīkatā,",
  "atk-s0504a1:250_4": "atha sukheneva karuṇādibhāvanā sampajjantīti mettā itaresaṁ brahmavihārānaṁ adhiṭṭhānaṁ.",
  "atk-s0504a1:250_5": "Tathā hi sattesu hitajjhāsayatāya sati nesaṁ dukkhāsahanatā,",
  "atk-s0504a1:250_6": "sampattivisesānaṁ ciraṭṭhitikāmatā,",
  "atk-s0504a1:250_7": "pakkhapātābhāvena sabbattha samappavattacittatā ca sukheneva ijjhanti.",
  "atk-s0504a1:250_8": "Evañca sakalalokahitasukhavidhānādhimuttā mahābodhisattā ‘‘imassa dātabbaṁ,",
  "atk-s0504a1:250_9": "imassa na dātabba’’nti uttamavicayavasena vibhāgaṁ akatvā sabbasattānaṁ niravasesasukhanidānaṁ dānaṁ denti,",
  "atk-s0504a1:250_10": "hitasukhatthameva nesaṁ sīlaṁ samādiyanti,",
  "atk-s0504a1:250_11": "sīlaparipūraṇatthaṁ nekkhammaṁ bhajanti,",
  "atk-s0504a1:250_12": "tesaṁ hitasukhesu asammohatthāya paññaṁ pariyodapenti,",
  "atk-s0504a1:250_13": "hitasukhābhivaḍḍhanatthameva daḷhaṁ vīriyamārabhanti,",
  "atk-s0504a1:250_14": "uttamavīriyavasena vīrabhāvaṁ pattāpi sattānaṁ nānappakāraṁ hitajjhāsayeneva aparādhaṁ khamanti, ‘‘idaṁ vo dassāma,",
  "atk-s0504a1:250_15": "karissāmā’’tiādinā kataṁ paṭiññātaṁ na visaṁvādenti,",
  "atk-s0504a1:250_16": "tesaṁ hitasukhāyeva acalādhiṭṭhānā honti.",
  "atk-s0504a1:250_17": "Tesu acalāya mettāya pubbakārino hitajjhāsayeneva nesaṁ vippakāre udāsīnā honti,",
  "atk-s0504a1:250_18": "pubbakāritāyapi na paccupakāramāsisantīti.",
  "atk-s0504a1:250_19": "Evaṁ te pāramiyo pūretvā yāva dasabalacatu-vesārajja-chaasādhāraṇañāṇa-aṭṭhārasāveṇikabuddhadhammappabhede sabbepi kalyāṇadhamme paripūrenti.",
  "atk-s0504a1:250_20": "Evaṁ dānādīnaṁ sabbesaṁ kalyāṇadhammānaṁ pāripūrikā mettāti ca imassa visesassa dassanatthaṁ sā itarehi visesetvā vuttā.",
  "atk-s0504a1:251_0": "Apica mettāya itarehi opadhikapuññehi mahānubhāvatā velāmasuttena dīpetabbā.",
  "atk-s0504a1:251_1": "Tattha hi yathā nāma mahatā velāmassa dānato ekassa sotāpannassa dānaṁ mahapphalataraṁ vuttaṁ,",
  "atk-s0504a1:251_2": "evaṁ sotāpannasatato ekassa sakadāgāmissa dānaṁ…pe… paccekabuddhasatato bhagavato,",
  "atk-s0504a1:251_3": "tatopi buddhappamukhassa saṅghassa dānaṁ,",
  "atk-s0504a1:251_4": "tatopi cātuddisassa saṅghassa vihāradānaṁ, tatopi saraṇagamanaṁ, tatopi sīlasamādānaṁ,",
  "atk-s0504a1:251_5": "tatopi gaddūhanamattaṁ kālaṁ mettābhāvanā mahapphalatarā vuttā. Yathāha –",
  "atk-s0504a1:252_0": "‘‘Yaṁ gahapati velāmo brāhmaṇo dānaṁ adāsi mahādānaṁ.",
  "atk-s0504a1:252_1": "Yo cekaṁ diṭṭhisampannaṁ bhojeyya, idaṁ tato mahapphalataraṁ.",
  "atk-s0504a1:252_2": "Yo ca sataṁ diṭṭhisampannaṁ bhojeyya…pe… surāmerayamajjappamādaṭṭhānā veramaṇiṁ.",
  "atk-s0504a1:252_3": "Yo ca antamaso gaddūhanamattampi mettacittaṁ bhāveyya,",
  "atk-s0504a1:252_4": "idaṁ tato mahapphalatara’’nti (a. ni. 9.20).",
  "atk-s0504a1:253_0": "Mahaggatapuññabhāvena panassā parittapuññato sātisayatāya vattabbameva natthi.",
  "atk-s0504a1:253_1": "Vuttañhetaṁ ‘‘yaṁ pamāṇakataṁ kammaṁ, na taṁ tatrāvasissati,",
  "atk-s0504a1:253_2": "na taṁ tatrāvatiṭṭhatī’’ti (dī. ni. 1.556; saṁ. ni. 4.360).",
  "atk-s0504a1:253_3": "Kāmāvacarakammañhi pamāṇakataṁ nāma,",
  "atk-s0504a1:253_4": "mahaggatakammaṁ pana pamāṇaṁ atikkamitvā odhisakānodhisakapharaṇavasena vaḍḍhitvā katattā appamāṇakataṁ nāma.",
  "atk-s0504a1:253_5": "Kāmāvacarakammaṁ tassa mahaggatakammassa antarā laggituṁ vā taṁ kammaṁ abhibhavitvā attano vipākassa okāsaṁ gahetvā ṭhātuṁ vā na sakkoti,",
  "atk-s0504a1:253_6": "atha kho mahaggatakammameva taṁ parittakammaṁ mahogho viya parittaṁ udakaṁ abhibhavitvā attano okāsaṁ gahetvā tiṭṭhati,",
  "atk-s0504a1:253_7": "tassa vipākaṁ paṭibāhitvā sayameva brahmasahabyataṁ upanetīti ayañhi tassa atthoti.",
  "atk-s0504a1:254_0": "Gāthāsu yoti yo koci gahaṭṭho vā pabbajito vā. Mettanti mettājhānaṁ.",
  "atk-s0504a1:254_1": "Appamāṇanti bhāvanāvasena ārammaṇavasena ca appamāṇaṁ.",
  "atk-s0504a1:254_2": "Asubhabhāvanādayo viya hi ārammaṇe ekadesaggahaṇaṁ akatvā anavasesapharaṇavasena anodhisopharaṇavasena ca appamāṇārammaṇatāya paguṇabhāvanāvasena appamāṇaṁ.",
  "atk-s0504a1:254_3": "Tanū saṁyojanā hontīti mettājhānaṁ pādakaṁ katvā sammasitvā heṭṭhime ariyamagge adhigacchantassa sukheneva paṭighasaṁyojanādayo pahīyamānā tanū honti.",
  "atk-s0504a1:254_4": "Tenāha ‘‘passato upadhikkhaya’’nti.",
  "atk-s0504a1:254_5": "‘‘Upadhikkhayo’’ti hi nibbānaṁ vuccati.",
  "atk-s0504a1:254_6": "Tañcassa sacchikiriyābhisamayavasena maggañāṇena passati.",
  "atk-s0504a1:254_7": "Atha vā tanū saṁyojanā hontīti mettājhānapadaṭṭhānāya vipassanāya anukkamena upadhikkhayasaṅkhātaṁ arahattaṁ patvā taṁ passato pageva dasapi saṁyojanā tanū honti, pahīyantīti attho.",
  "atk-s0504a1:254_8": "Atha vā tanū saṁyojanā hontīti paṭigho ceva paṭighasampayuttasaṁyojanā ca tanukā honti.",
  "atk-s0504a1:254_9": "Passato upadhikkhayanti tesaṁyeva kilesūpadhīnaṁ khayasaṅkhātaṁ mettaṁ adhigamavasena passanta ssāti evamettha attho daṭṭhabbo.",
  "atk-s0504a1:255_0": "Evaṁ kilesappahānaṁ nibbānādhigamañca mettābhāvanāya sikhāppattamānisaṁsaṁ dassetvā idāni aññe ānisaṁse dassetuṁ ‘‘ekampi ce’’tiādimāha.",
  "atk-s0504a1:255_1": "Tattha aduṭṭhacittoti mettābalena suṭṭhu vikkhambhitabyāpādatāya byāpādena adūsitacitto.",
  "atk-s0504a1:255_2": "Mettāyatīti hitapharaṇavasena mettaṁ karoti.",
  "atk-s0504a1:255_3": "Kusaloti atisayena kusalavā mahāpuñño, paṭighādianatthavigamena vo.",
  "atk-s0504a1:255_4": "Khemī tenāti tena mettāyitena.",
  "atk-s0504a1:255_5": "Sabbe ca pāṇeti casaddo byatireke.",
  "atk-s0504a1:255_6": "Manasānukampanti cittena anukampanto.",
  "atk-s0504a1:255_7": "Idaṁ vuttaṁ hoti – ekasattavisayāpi tāva mettā mahākusalarāsi,",
  "atk-s0504a1:255_8": "sabbe pana pāṇe attano piyaputtaṁ viya hitapharaṇena manasā anukampanto pahūtaṁ bahuṁ anappakaṁ apariyantaṁ catusaṭṭhimahākappepi attano vipākappabandhaṁ pavattetuṁ samatthaṁ uḷārapuññaṁ ariyo parisuddhacitto puggalo pakaroti nipphādeti.",
  "atk-s0504a1:256_0": "Sattasaṇḍanti sattasaṅkhātena saṇḍena samannāgataṁ bharitaṁ,",
  "atk-s0504a1:256_1": "sattehi aviraḷaṁ ākiṇṇamanussanti attho.",
  "atk-s0504a1:256_2": "Vijitvāti adaṇḍena asatthena dhammeneva vijinitvā.",
  "atk-s0504a1:256_3": "Rājisayoti isisadisā dhammikarājāno. Yajamānāti dānāni dadamānā. Anupariyagāti vicariṁsu.",
  "atk-s0504a1:257_0": "Assamedhantiādīsu porāṇakarājakāle kira sassamedhaṁ, purisamedhaṁ, sammāpāsaṁ,",
  "atk-s0504a1:257_1": "vācāpeyyanti cattāri saṅgahavatthūni ahesuṁ,",
  "atk-s0504a1:257_2": "yehi rājāno lokaṁ saṅgaṇhiṁsu.",
  "atk-s0504a1:257_3": "Tattha nipphannasassato dasamabhāgaggahaṇaṁ sassamedhaṁ nāma, sassasampādane, medhāvitāti attho.",
  "atk-s0504a1:257_4": "Mahāyodhānaṁ chamāsikaṁ bhattavetanānuppadānaṁ purisamedhaṁ nāma,",
  "atk-s0504a1:257_5": "purisasaṅgaṇhane medhāvitāti attho.",
  "atk-s0504a1:257_6": "Daliddamanussānaṁ potthake lekhaṁ gahetvā tīṇi vassāni vinā vaḍḍhiyā sahassadvisahassamattadhanānuppadānaṁ sammāpāsaṁ nāma.",
  "atk-s0504a1:257_7": "Tañhi sammā manusse pāseti hadaye bandhitvā viya ṭhapeti,",
  "atk-s0504a1:257_8": "tasmā ‘‘sammāpāsa’’nti vuccati.",
  "atk-s0504a1:257_9": "‘‘Tāta mātulā’’tiādinā pana saṇhavācāya saṅgahaṇaṁ vācāpeyyaṁ nāma,",
  "atk-s0504a1:257_10": "peyyavajjaṁ piyavācatāti attho.",
  "atk-s0504a1:257_11": "Evaṁ catūhi saṅgahavatthūhi saṅgahitaṁ raṭṭhaṁ iddhañceva hoti phītañca pahūtaannapānaṁ khemaṁ nirabbudaṁ.",
  "atk-s0504a1:257_12": "Manussā mudā modamānā ure putte naccentā apārutagharā viharanti .",
  "atk-s0504a1:257_13": "Idaṁ gharadvāresu aggaḷānaṁ abhāvato ‘‘niraggaḷa’’nti vuccati. Ayaṁ porāṇikā paveṇi, ayaṁ porāṇikā pakati.",
  "atk-s0504a1:258_0": "Aparabhāge pana okkākarājakāle brāhmaṇā imāni cattāri saṅgahavatthūni imañca raṭṭhasampattiṁ parivattentā uddhammūlaṁ katvā assamedhaṁ purisamedhantiādike pañca yaññe nāma akaṁsu.",
  "atk-s0504a1:258_1": "Vuttañhetaṁ bhagavatā brāhmaṇadhammiyasutte –",
  "atk-s0504a1:259_0": "‘‘Tesaṁ āsi vipallāso, disvāna aṇuto aṇuṁ…pe….",
  "atk-s0504a1:260_0": "‘‘Te tattha mante ganthetvā, okkākaṁ tadupāgamu’’nti. (su. ni. 301-304);",
  "atk-s0504a1:261_0": "Tattha assamettha medhanti bādhentīti assamedho.",
  "atk-s0504a1:261_1": "Dvīhi pariyaññehi yajitabbassa ekavīsatiyūpassa ekasmiṁ pacchimadivase eva sattanavutipañcapasusataghātabhīsanassa ṭhapetvā bhūmiñca purise ca avasesasabbavibhavadakkhiṇassa yaññassetaṁ adhivacanaṁ.",
  "atk-s0504a1:261_2": "Purisamettha medhanti bādhentīti purisamedho.",
  "atk-s0504a1:261_3": "Catūhi pariyaññehi yajitabbassa saddhiṁbhūmiyā assamedhe vuttavibhavadakkhiṇassa yaññassetaṁ adhivacanaṁ.",
  "atk-s0504a1:261_4": "Sammamettha pāsanti khipantīti sammāpāso.",
  "atk-s0504a1:261_5": "Yugacchiggaḷe pavesanadaṇḍakasaṅkhātaṁ sammaṁ khipitvā tassa patitokāse vediṁ katvā saṁhārimehi yūpādīhi sarassatinadiyā nimuggokāsato pabhuti paṭilomaṁ gacchantena yajitabbassa satrayāgassetaṁ adhivacanaṁ vājamettha pivantīti vājapeyyo.",
  "atk-s0504a1:261_6": "Ekena pariyaññena sattarasahi pasūhi yajitabbassa beḷuvayūpassa sattarasakadakkhiṇassa yaññassetaṁ adhivacanaṁ.",
  "atk-s0504a1:261_7": "Natthi ettha aggaḷoti niraggaḷo.",
  "atk-s0504a1:261_8": "Navahi pariyaññehi yajitabbassa saddhiṁ bhūmiyā purisehi ca assamedhe vuttavibhavadakkhiṇassa sabbamedhapariyāyanāmassa assamedhavikappassetaṁ adhivacanaṁ.",
  "atk-s0504a1:262_0": "Candappabhāti candappabhāya.",
  "atk-s0504a1:262_1": "Tāragaṇāva sabbeti yathā sabbepi tārāgaṇā candimasobhāya soḷasimpi kalaṁ nāgghanti,",
  "atk-s0504a1:262_2": "evaṁ te assamedhādayo yaññā mettacittassa vuttalakkhaṇena subhāvitassa soḷasimpi kalaṁ nānubhavanti, na pāpuṇanti, nāgghantīti attho.",
  "atk-s0504a1:263_0": "Idāni aparepi diṭṭhadhammikasamparāyike mettābhāvanāya ānisaṁse dassetuṁ ‘‘yo na hantī’’tiādi vuttaṁ.",
  "atk-s0504a1:263_1": "Tattha yoti mettābrahmavihārabhāvanānuyutto puggalo.",
  "atk-s0504a1:263_2": "Na hantīti teneva mettābhāvanānubhāvena dūravikkhambhitabyāpādatāya na kañci sattaṁ hiṁsati,",
  "atk-s0504a1:263_3": "leḍḍudaṇḍādīhi na vibādhati vā.",
  "atk-s0504a1:263_4": "Na ghātetīti paraṁ samādapetvā na satte hanāpeti na vibādhāpeti ca.",
  "atk-s0504a1:263_5": "Na jinātīti sārambhaviggāhikakathādivasena na kañci jināti sārambhasseva abhāvato,",
  "atk-s0504a1:263_6": "jānikaraṇavasena vā aḍḍakaraṇādinā na kañci jināti.",
  "atk-s0504a1:263_7": "Na jāpayeti parepi payojetvā paresaṁ dhanajāniṁ na kārāpeyya.",
  "atk-s0504a1:263_8": "Mettaṁsoti mettāmayacittakoṭṭhāso,",
  "atk-s0504a1:263_9": "mettāya vā aṁso avijahanaṭṭhena avayavabhūtoti mettaṁso. Sabbabhūtesūti sabbasattesu.",
  "atk-s0504a1:263_10": "Tato eva veraṁ tassa na kenacīti akusalaveraṁ tassa kenacipi kāraṇena natthi,",
  "atk-s0504a1:263_11": "puggalaverasaṅkhāto virodho kenaci purisena saddhiṁ tassa mettāvihārissa natthīti.",
  "atk-s0504a1:264_0": "Evametasmiṁ ekakanipāte paṭipāṭiyā terasasu suttesu sikkhāsuttadvaye cāti pannarasasu suttesu vivaṭṭaṁ kathitaṁ,",
  "atk-s0504a1:264_1": "nīvaraṇasuttaṁ saṁyojanasuttaṁ appamādasuttaṁ aṭṭhisañcayasuttanti etesu catūsu suttesu vaṭṭavivaṭṭaṁ kathitaṁ.",
  "atk-s0504a1:264_2": "Itaresu pana vaṭṭameva kathitanti.",
  "atk-s0504a1:265_0": "Sattamasuttavaṇṇanā niṭṭhitā.",
  "atk-s0504a1:266_0": "Paramatthadīpaniyā",
  "atk-s0504a1:267_0": "Khuddakanikāya-aṭṭhakathāya",
  "atk-s0504a1:268_0": "Itivuttakassa ekakanipātavaṇṇanā niṭṭhitā."
}