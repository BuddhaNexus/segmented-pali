{
  "pli-tv-bu-vb-pc66:0.1_0": "Theravāda Vinaya",
  "pli-tv-bu-vb-pc66:0.2_0": "Mahāvibhaṅga",
  "pli-tv-bu-vb-pc66:0.3_0": "Pācittiyakaṇḍa",
  "pli-tv-bu-vb-pc66:0.4_0": "Sappāṇakavagga",
  "pli-tv-bu-vb-pc66:0.5_0": "66. Theyyasatthasikkhāpada",
  "pli-tv-bu-vb-pc66:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bu-vb-pc66:1.2_0": "Tena kho pana samayena aññataro sattho rājagahā paṭiyālokaṁ gantukāmo hoti.",
  "pli-tv-bu-vb-pc66:1.3_0": "Aññataro bhikkhu te manusse etadavoca—",
  "pli-tv-bu-vb-pc66:1.4_0": "“ahampāyasmantehi saddhiṁ gamissāmī”ti.",
  "pli-tv-bu-vb-pc66:1.5_0": "“Mayaṁ kho, bhante, suṅkaṁ pariharissāmā”ti.",
  "pli-tv-bu-vb-pc66:1.6_0": "“Pajānāthāvuso”ti.",
  "pli-tv-bu-vb-pc66:1.7_0": "Assosuṁ kho kammiyā—",
  "pli-tv-bu-vb-pc66:1.8_0": "“sattho kira suṅkaṁ pariharissatī”ti.",
  "pli-tv-bu-vb-pc66:1.9_0": "Te magge pariyuṭṭhiṁsu.",
  "pli-tv-bu-vb-pc66:1.10_0": "Atha kho te kammiyā taṁ satthaṁ gahetvā acchinditvā taṁ bhikkhuṁ etadavocuṁ—",
  "pli-tv-bu-vb-pc66:1.11_0": "“kissa tvaṁ, bhante,",
  "pli-tv-bu-vb-pc66:1.11_1": "jānaṁ theyyasatthena saddhiṁ gacchasī”ti?",
  "pli-tv-bu-vb-pc66:1.12_0": "Palibundhetvā muñciṁsu.",
  "pli-tv-bu-vb-pc66:1.13_0": "Atha kho so bhikkhu sāvatthiṁ gantvā bhikkhūnaṁ etamatthaṁ ārocesi.",
  "pli-tv-bu-vb-pc66:1.14_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc66:1.15_0": "“kathañhi nāma bhikkhu jānaṁ theyyasatthena saddhiṁ saṁvidhāya ekaddhānamaggaṁ paṭipajjissatī”ti …pe…",
  "pli-tv-bu-vb-pc66:1.16_0": "“saccaṁ kira tvaṁ, bhikkhu,",
  "pli-tv-bu-vb-pc66:1.16_1": "jānaṁ theyyasatthena saddhiṁ saṁvidhāya ekaddhānamaggaṁ paṭipajjasī”ti?",
  "pli-tv-bu-vb-pc66:1.17_0": "“Saccaṁ, bhagavā”ti.",
  "pli-tv-bu-vb-pc66:1.18_0": "Vigarahi buddho bhagavā …pe…",
  "pli-tv-bu-vb-pc66:1.19_0": "kathañhi nāma tvaṁ, moghapurisa,",
  "pli-tv-bu-vb-pc66:1.19_1": "jānaṁ theyyasatthena saddhiṁ saṁvidhāya ekaddhānamaggaṁ paṭipajjissasi.",
  "pli-tv-bu-vb-pc66:1.20_0": "Netaṁ, moghapurisa, appasannānaṁ vā pasādāya …pe…",
  "pli-tv-bu-vb-pc66:1.21_0": "evañca pana, bhikkhave,",
  "pli-tv-bu-vb-pc66:1.21_1": "imaṁ sikkhāpadaṁ uddiseyyātha—",
  "pli-tv-bu-vb-pc66:1.22.1_0": "“Yo pana bhikkhu jānaṁ theyyasatthena saddhiṁ saṁvidhāya ekaddhānamaggaṁ paṭipajjeyya, antamaso gāmantarampi, pācittiyan”ti.",
  "pli-tv-bu-vb-pc66:2.1.1_0": "Yo panāti",
  "pli-tv-bu-vb-pc66:2.1.2_0": "yo yādiso …pe…",
  "pli-tv-bu-vb-pc66:2.1.3_0": "bhikkhūti",
  "pli-tv-bu-vb-pc66:2.1.4_0": "…pe… ayaṁ imasmiṁ atthe adhippeto bhikkhūti.",
  "pli-tv-bu-vb-pc66:2.1.5_0": "Jānāti nāma",
  "pli-tv-bu-vb-pc66:2.1.6_0": "sāmaṁ vā jānāti, aññe vā tassa ārocenti, so vā āroceti.",
  "pli-tv-bu-vb-pc66:2.1.7_0": "Theyyasattho nāma",
  "pli-tv-bu-vb-pc66:2.1.8_0": "corā katakammā vā honti akatakammā vā,",
  "pli-tv-bu-vb-pc66:2.1.8_1": "rājānaṁ vā theyyaṁ gacchanti suṅkaṁ vā pariharanti.",
  "pli-tv-bu-vb-pc66:2.1.9_0": "Saddhinti",
  "pli-tv-bu-vb-pc66:2.1.10_0": "ekato.",
  "pli-tv-bu-vb-pc66:2.1.11_0": "Saṁvidhāyāti—",
  "pli-tv-bu-vb-pc66:2.1.12_0": "“gacchāmāvuso, gacchāma, bhante; gacchāma, bhante, gacchāmāvuso,",
  "pli-tv-bu-vb-pc66:2.1.12_1": "ajja vā hiyyo vā pare vā gacchāmā”ti saṁvidahati, āpatti dukkaṭassa.",
  "pli-tv-bu-vb-pc66:2.1.13_0": "Antamaso gāmantarampīti",
  "pli-tv-bu-vb-pc66:2.1.14_0": "kukkuṭasampāte gāme gāmantare gāmantare āpatti pācittiyassa.",
  "pli-tv-bu-vb-pc66:2.1.15_0": "Agāmake araññe addhayojane addhayojane āpatti pācittiyassa.",
  "pli-tv-bu-vb-pc66:2.2.1_0": "Theyyasatthe theyyasatthasaññī saṁvidhāya ekaddhānamaggaṁ paṭipajjati, antamaso gāmantarampi, āpatti pācittiyassa.",
  "pli-tv-bu-vb-pc66:2.2.2_0": "Theyyasatthe vematiko saṁvidhāya ekaddhānamaggaṁ paṭipajjati, antamaso gāmantarampi, āpatti dukkaṭassa.",
  "pli-tv-bu-vb-pc66:2.2.3_0": "Theyyasatthe atheyyasatthasaññī saṁvidhāya ekaddhānamaggaṁ paṭipajjati, antamaso gāmantarampi, anāpatti.",
  "pli-tv-bu-vb-pc66:2.2.4_0": "Bhikkhu saṁvidahati, manussā na saṁvidahanti, āpatti dukkaṭassa.",
  "pli-tv-bu-vb-pc66:2.2.5_0": "Atheyyasatthe theyyasatthasaññī, āpatti dukkaṭassa.",
  "pli-tv-bu-vb-pc66:2.2.6_0": "Atheyyasatthe vematiko, āpatti dukkaṭassa.",
  "pli-tv-bu-vb-pc66:2.2.7_0": "Atheyyasatthe atheyyasatthasaññī anāpatti.",
  "pli-tv-bu-vb-pc66:2.3.1_0": "Anāpatti—",
  "pli-tv-bu-vb-pc66:2.3.2_0": "asaṁvidahitvā gacchati,",
  "pli-tv-bu-vb-pc66:2.3.3_0": "manussā saṁvidahanti bhikkhu na saṁvidahati,",
  "pli-tv-bu-vb-pc66:2.3.4_0": "visaṅketena gacchati,",
  "pli-tv-bu-vb-pc66:2.3.5_0": "āpadāsu,",
  "pli-tv-bu-vb-pc66:2.3.6_0": "ummattakassa,",
  "pli-tv-bu-vb-pc66:2.3.7_0": "ādikammikassāti.",
  "pli-tv-bu-vb-pc66:2.3.8_0": "Theyyasatthasikkhāpadaṁ niṭṭhitaṁ chaṭṭhaṁ."
}