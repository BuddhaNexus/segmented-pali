{
  "tika-abh06t5:0_0": "5. Pañcamo paricchedo",
  "tika-abh06t5:1_0": "Bhūmipuggalacittuppattiniddeso",
  "tika-abh06t5:2_0": "182.",
  "tika-abh06t5:3_0": " Ito paraṁ pavakkhāmi, buddhivuddhikaraṁ nayaṁ;",
  "tika-abh06t5:4_0": "Cittānaṁ bhūmīsuppattiṁ, puggalānaṁ vasena ca.",
  "tika-abh06t5:5_0": "183.",
  "tika-abh06t5:6_0": " Devāceva manussā ca, tisso vāpāyabhūmiyo;",
  "tika-abh06t5:7_0": "Gatiyo pañca niddiṭṭhā, satthunā tu tayo bhavā.",
  "tika-abh06t5:8_0": "184.",
  "tika-abh06t5:9_0": " Bhūmiyo tattha tiṁseva, tāsu tiṁseva puggalā;",
  "tika-abh06t5:10_0": "Bhūmīsvetāsu uppannā, sabbe ca pana puggalā.",
  "tika-abh06t5:11_0": "185.",
  "tika-abh06t5:12_0": " Paṭisandhikacittānaṁ, vasenekūnavīsati;",
  "tika-abh06t5:13_0": "Paṭisandhi ca nāmesā, duvidhā samudīritā.",
  "tika-abh06t5:14_0": "186.",
  "tika-abh06t5:15_0": " Acittakā sacittā ca, asaññīnamacittakā;",
  "tika-abh06t5:16_0": "Sesā sacittakā ñeyyā, sā panekūnavīsati.",
  "tika-abh06t5:17_0": "187.",
  "tika-abh06t5:18_0": " Paṭisandhivaseneva, honti vīsati puggalā;",
  "tika-abh06t5:19_0": "Idha cittādhikārattā, acittā na ca uddhaṭā.",
  "tika-abh06t5:20_0": "188.",
  "tika-abh06t5:21_0": " Ahetudvitihetūti, puggalā tividhā siyuṁ;",
  "tika-abh06t5:22_0": "Ariyā pana aṭṭhāti, sabbe ekādaseritā.",
  "tika-abh06t5:23_0": "189.",
  "tika-abh06t5:24_0": " Etesaṁ pana sabbesaṁ, puggalānaṁ pabhedato;",
  "tika-abh06t5:25_0": "Cittānaṁ bhūmīsuppattiṁ, bhaṇato me nibodhatha.",
  "tika-abh06t5:26_0": "190.",
  "tika-abh06t5:27_0": " Tiṁsabhūmīsu cittāni, kati jāyanti me vada;",
  "tika-abh06t5:28_0": "Cuddaseva tu cittāni, honti sabbāsu bhūmisu.",
  "tika-abh06t5:29_0": "191.",
  "tika-abh06t5:30_0": " Sadā vīsati cittāni, kāmeyeva bhave siyuṁ;",
  "tika-abh06t5:31_0": "Pañca rūpabhaveyeva, cattāreva arūpisu.",
  "tika-abh06t5:32_0": "192.",
  "tika-abh06t5:33_0": " Kāmarūpabhavesveva , aṭṭhārasa bhavanti hi;",
  "tika-abh06t5:34_0": "Dvecattālīsa cittāni, honti tīsu bhavesupi.",
  "tika-abh06t5:35_0": "193.",
  "tika-abh06t5:36_0": " Ṭhapetvā pana sabbāsaṁ, catassopāyabhūmiyo;",
  "tika-abh06t5:37_0": "Teraseva ca cittāni, honti chabbīsabhūmisu.",
  "tika-abh06t5:38_0": "194.",
  "tika-abh06t5:39_0": " Aparāni catassopi, ṭhapetvāruppabhūmiyo;",
  "tika-abh06t5:40_0": "Cittāni pana jāyanti, cha ca chabbīsabhūmisu.",
  "tika-abh06t5:41_0": "195.",
  "tika-abh06t5:42_0": " Suddhāvāsikadevānaṁ , ṭhapetvā pañca bhūmiyo;",
  "tika-abh06t5:43_0": "Pañca cittāni jāyante, pañcavīsatibhūmisu.",
  "tika-abh06t5:44_0": "196.",
  "tika-abh06t5:45_0": " Aparāni duve honti, pañcavīsatibhūmisu;",
  "tika-abh06t5:46_0": "Ṭhapetvā nevasaññañca, catassopāyabhūmiyo.",
  "tika-abh06t5:47_0": "197.",
  "tika-abh06t5:48_0": " Dvepi cittāni jāyanti, catuvīsatibhūmisu;",
  "tika-abh06t5:49_0": "Ākiñcaññaṁ nevasaññañca, ṭhapetvāpāyabhūmiyo.",
  "tika-abh06t5:50_0": "198.",
  "tika-abh06t5:51_0": " Apāyabhūmiyo hitvā, tisso āruppabhūmiyo;",
  "tika-abh06t5:52_0": "Dveyeva pana cittāni, honti tevīsabhūmisu.",
  "tika-abh06t5:53_0": "199.",
  "tika-abh06t5:54_0": " Arūpe ca apāye ca, ṭhapetvā aṭṭha bhūmiyo;",
  "tika-abh06t5:55_0": "Ekādasavidhaṁ cittaṁ, honti dvāvīsabhūmisu.",
  "tika-abh06t5:56_0": "200.",
  "tika-abh06t5:57_0": " Suddhāvāse apāye ca, ṭhapetvā nava bhūmiyo;",
  "tika-abh06t5:58_0": "Ekavīsāsu niccampi, cattārova bhavanti hi.",
  "tika-abh06t5:59_0": "201.",
  "tika-abh06t5:60_0": " Ekaṁ sattarasasveva, cittaṁ jāyati bhūmisu;",
  "tika-abh06t5:61_0": "Suddhāvāse ṭhapetvā tu, apāyāruppabhūmiyo.",
  "tika-abh06t5:62_0": "202.",
  "tika-abh06t5:63_0": " Dvādaseva tu jāyante, ekādasasu bhūmisu;",
  "tika-abh06t5:64_0": "Ṭhapetvā pana sabbāpi, bhūmiyo hi mahaggatā.",
  "tika-abh06t5:65_0": "203.",
  "tika-abh06t5:66_0": " Kāmāvacaradevānaṁ, manussānaṁ vasena tu;",
  "tika-abh06t5:67_0": "Aṭṭha cittāni jāyante, sadā sattasu bhūmisu.",
  "tika-abh06t5:68_0": "204.",
  "tika-abh06t5:69_0": " Pañcamajjhānapākeko , jāyate chasu bhūmisu;",
  "tika-abh06t5:70_0": "Cattāri pana cittāni, tīsu tīsveva bhūmisu.",
  "tika-abh06t5:71_0": "205.",
  "tika-abh06t5:72_0": " Cattāri pana cittāni, honti ekekabhūmisu;",
  "tika-abh06t5:73_0": "Arūpāvacarapākānaṁ, vasena paridīpaye.",
  "tika-abh06t5:74_0": "206.",
  "tika-abh06t5:75_0": " Kusalākusalā kāme,",
  "tika-abh06t5:76_0": "Tesaṁ pākā ahetukā;",
  "tika-abh06t5:77_0": "Āvajjanadvayañcāti,",
  "tika-abh06t5:78_0": "Sattatiṁseva mānasā.",
  "tika-abh06t5:79_0": "207.",
  "tika-abh06t5:80_0": " Narakādīsvapāyesu, catūsupi ca jāyare;",
  "tika-abh06t5:81_0": "Dvepaññāsāvasesāni, nuppajjanti kadācipi.",
  "tika-abh06t5:82_0": "208.",
  "tika-abh06t5:83_0": " Kāme devamanussānaṁ, nava pākā mahaggatā;",
  "tika-abh06t5:84_0": "Neva jāyanti jāyanti, asīti hadayā sadā.",
  "tika-abh06t5:85_0": "209.",
  "tika-abh06t5:86_0": " Kāme aṭṭha mahāpākā, domanassadvayampi ca;",
  "tika-abh06t5:87_0": "Tathā ghānādiviññāṇa-ttayaṁ pākā apuññajā.",
  "tika-abh06t5:88_0": "210.",
  "tika-abh06t5:89_0": " Natthi āruppapākā ca, rūpāvacarabhūmiyaṁ;",
  "tika-abh06t5:90_0": "Imehi saha cittehi, tayo maggā phaladvayaṁ.",
  "tika-abh06t5:91_0": "211.",
  "tika-abh06t5:92_0": " Cattāro diṭṭhisaṁyuttā, vicikicchāyutampi ca;",
  "tika-abh06t5:93_0": "Cattāro heṭṭhimā pākā, suddhāvāse na labbhare.",
  "tika-abh06t5:94_0": "212.",
  "tika-abh06t5:95_0": " Sesāni ekapaññāsa, cittāni pana labbhare;",
  "tika-abh06t5:96_0": "Rūpāvacarikā sabbe, vipākā kāmadhātuyā.",
  "tika-abh06t5:97_0": "213.",
  "tika-abh06t5:98_0": " Domanassādimaggo ca, kriyā ca dve ahetukā;",
  "tika-abh06t5:99_0": "Tecattālīsa cittāni, natthi āruppabhūmiyaṁ.",
  "tika-abh06t5:100_0": "214.",
  "tika-abh06t5:101_0": " Evaṁ bhūmivaseneva, cittuppattiṁ vibhāvaye;",
  "tika-abh06t5:102_0": "Tathā ekādasannampi, puggalānaṁ vasena ca.",
  "tika-abh06t5:103_0": "215.",
  "tika-abh06t5:104_0": " Kusalākusalā kāme,",
  "tika-abh06t5:105_0": "Tesaṁ pākā ahetukā;",
  "tika-abh06t5:106_0": "Āvajjanadvayañcāti,",
  "tika-abh06t5:107_0": "Sattatiṁseva mānasā.",
  "tika-abh06t5:108_0": "216.",
  "tika-abh06t5:109_0": " Ahetukassa sattassa, jāyante pañcabhūmisu;",
  "tika-abh06t5:110_0": "Dvepaññāsāvasesāni, na jāyanti kadācipi.",
  "tika-abh06t5:111_0": "217.",
  "tika-abh06t5:112_0": " Ahetukassa vuttehi, kāmapākā duhetukā;",
  "tika-abh06t5:113_0": "Duhetukassa jāyante, cattālīsaṁ tathekakaṁ.",
  "tika-abh06t5:114_0": "218.",
  "tika-abh06t5:115_0": " Sabbe mahaggatā ceva, sabbepi ca anāsavā;",
  "tika-abh06t5:116_0": "Tihetukā vipākā ca, kāme nava kriyāpi ca.",
  "tika-abh06t5:117_0": "219.",
  "tika-abh06t5:118_0": " Duhetuno na jāyanti, cattālīsaṁ tathāṭṭha ca;",
  "tika-abh06t5:119_0": "Kāmāvacarasattassa, tihetupaṭisandhino.",
  "tika-abh06t5:120_0": "220.",
  "tika-abh06t5:121_0": " Puthujjanassa jāyante, catupaññāsa mānasā;",
  "tika-abh06t5:122_0": "Dvihetukassa vuttāni, cattālīsaṁ tathekakaṁ.",
  "tika-abh06t5:123_0": "221.",
  "tika-abh06t5:124_0": " Cattāro ñāṇasaṁyuttā, vipākā kāmadhātuyā;",
  "tika-abh06t5:125_0": "Rūpārūpesu puññāni, catupaññāsa mānasā.",
  "tika-abh06t5:126_0": "222.",
  "tika-abh06t5:127_0": " Puthujjanassa jāyante, pañcatiṁsa na jāyare;",
  "tika-abh06t5:128_0": "Chadevesu manussesu, sotāpannassa dehino.",
  "tika-abh06t5:129_0": "223.",
  "tika-abh06t5:130_0": "Paññāsevassa cittāni, jāyantīti viniddise;",
  "tika-abh06t5:131_0": "Navatiṁseva cittāni, nuppajjantīti dīpaye.",
  "tika-abh06t5:132_0": "224.",
  "tika-abh06t5:133_0": " Sotāpannassa vuttāni, ṭhapetvā paṭhamaṁ phalaṁ;",
  "tika-abh06t5:134_0": "Attanova phalenassa, sakadāgāmino siyuṁ.",
  "tika-abh06t5:135_0": "225.",
  "tika-abh06t5:136_0": " Sotāpannassa vuttāni, ṭhapetvā paṭighadvayaṁ;",
  "tika-abh06t5:137_0": "Dutiyaṁ ca phalaṁ hitvā, yāni cittāni tāniti;",
  "tika-abh06t5:138_0": "Anāgāmissa sattassa, jāyantīti viniddise.",
  "tika-abh06t5:139_0": "226.",
  "tika-abh06t5:140_0": " Kati cittāni jāyante, kāme arahato pana;",
  "tika-abh06t5:141_0": "Cattārīsañca cattāri, kāme arahato siyuṁ.",
  "tika-abh06t5:142_0": "227.",
  "tika-abh06t5:143_0": " Maggaṭṭhānaṁ catunnampi, puggalānaṁ sakaṁ sakaṁ;",
  "tika-abh06t5:144_0": "Maggacittaṁ siyā tesaṁ, ekacittakkhaṇā hi te.",
  "tika-abh06t5:145_0": "228.",
  "tika-abh06t5:146_0": " Puthujjanassa tīsveva, paṭhamajjhānabhūmisu;",
  "tika-abh06t5:147_0": "Pañcatiṁseva cittāni, jāyanteti viniddise.",
  "tika-abh06t5:148_0": "229.",
  "tika-abh06t5:149_0": " Ghānādīsu ca viññāṇa-ttayaṁ satta apuññajā;",
  "tika-abh06t5:150_0": "Mahāpākā tathā pākā, uparijjhānabhūmikā.",
  "tika-abh06t5:151_0": "230.",
  "tika-abh06t5:152_0": " Vipākāpi ca āruppā, domanassadvayampi ca;",
  "tika-abh06t5:153_0": "Aṭṭhārasa kriyā ceva, aṭṭha lokuttarāni ca.",
  "tika-abh06t5:154_0": "231.",
  "tika-abh06t5:155_0": " Paṭhamajjhānanibbatta-puthujjanasarīrino;",
  "tika-abh06t5:156_0": "Etāni catupaññāsa, cittāni na ca labbhare.",
  "tika-abh06t5:157_0": "232.",
  "tika-abh06t5:158_0": " Sotāpannassa cittāni, tatthekatiṁsa jāyare;",
  "tika-abh06t5:159_0": "Puthujjanassa vuttesu, hitvā cāpuññapañcakaṁ.",
  "tika-abh06t5:160_0": "233.",
  "tika-abh06t5:161_0": " Sakadāgāmino tattha, ṭhapetvā paṭhamaṁ phalaṁ;",
  "tika-abh06t5:162_0": "Ekatiṁseva jāyante, pakkhipitvā sakaṁ phalaṁ.",
  "tika-abh06t5:163_0": "234.",
  "tika-abh06t5:164_0": " Anāgāmissa tattheva, ṭhapetvā dutiyaṁ phalaṁ;",
  "tika-abh06t5:165_0": "Ekatiṁseva jāyante, phalacittena attano.",
  "tika-abh06t5:166_0": "235.",
  "tika-abh06t5:167_0": " Viññāṇaṁ cakkhusotānaṁ, puññajaṁ sampaṭicchanaṁ;",
  "tika-abh06t5:168_0": "Santīraṇadvayañceva, kriyacittāni vīsati.",
  "tika-abh06t5:169_0": "236.",
  "tika-abh06t5:170_0": " Arahattaphalaṁ pāko, paṭhamajjhānasambhavo;",
  "tika-abh06t5:171_0": "Sattavīsati cittāni, arahantassa jāyare.",
  "tika-abh06t5:172_0": "237.",
  "tika-abh06t5:173_0": " Puthujjanassa tīsveva, dutiyajjhānabhūmisu;",
  "tika-abh06t5:174_0": "Chattiṁsa dutiyajjhāna-tatiyajjhānapākato.",
  "tika-abh06t5:175_0": "238.",
  "tika-abh06t5:176_0": " Puthujjanassa vuttesu, hitvā vāpuññapañcakaṁ;",
  "tika-abh06t5:177_0": "Sotāpannassa bāttiṁsa, phalena saha attano.",
  "tika-abh06t5:178_0": "239.",
  "tika-abh06t5:179_0": " Sotāpannassa vuttesu, ṭhapetvā paṭhamaṁ phalaṁ;",
  "tika-abh06t5:180_0": "Bāttiṁsa phalacittena, sakadāgāmissa attano.",
  "tika-abh06t5:181_0": "240.",
  "tika-abh06t5:182_0": " Sakadāgāmīsu vuttesu, ṭhapetvā dutiyaṁ phalaṁ;",
  "tika-abh06t5:183_0": "Anāgāmiphalenassa, bāttiṁseva bhavanti hi.",
  "tika-abh06t5:184_0": "241.",
  "tika-abh06t5:185_0": " Arahantassa tīsveva, aṭṭhavīsati attano;",
  "tika-abh06t5:186_0": "Phalena dutiyajjhāna-tatiyajjhānapākato.",
  "tika-abh06t5:187_0": "242.",
  "tika-abh06t5:188_0": " Parittakasubhādīnaṁ, devānaṁ tīsu bhūmisu;",
  "tika-abh06t5:189_0": "Pañcatiṁseva jāyante, catutthajjhānapākato.",
  "tika-abh06t5:190_0": "243.",
  "tika-abh06t5:191_0": " Sotāpannassa tattheka-tiṁsa cittāni jāyare;",
  "tika-abh06t5:192_0": "Sakadāgāmino evaṁ, tathānāgāminopi ca.",
  "tika-abh06t5:193_0": "244.",
  "tika-abh06t5:194_0": " Khīṇāsavassa tattheva, sattavīsati mānasā;",
  "tika-abh06t5:195_0": "Tathā vehapphale cāpi, sabbesaṁ honti mānasā.",
  "tika-abh06t5:196_0": "245.",
  "tika-abh06t5:197_0": "Ekatiṁseva cittāni, suddhāvāsikabhūmisu;",
  "tika-abh06t5:198_0": "Anāgāmikasattassa, hontīti paridīpaye.",
  "tika-abh06t5:199_0": "246.",
  "tika-abh06t5:200_0": " Arahato pana tattheva, mānasā sattavīsati;",
  "tika-abh06t5:201_0": "Evaṁ rūpīsu cittāni, viññeyyāni vibhāvinā.",
  "tika-abh06t5:202_0": "247.",
  "tika-abh06t5:203_0": "Catuvīsati cittāni, paṭhamāruppabhūmiyaṁ;",
  "tika-abh06t5:204_0": "Puthujjanassa sattassa, jāyantīti viniddise.",
  "tika-abh06t5:205_0": "248.",
  "tika-abh06t5:206_0": " Sotāpannassa tattheva, ṭhapetvāpuññapañcakaṁ;",
  "tika-abh06t5:207_0": "Samavīsati cittāni, phalena saha attano.",
  "tika-abh06t5:208_0": "249.",
  "tika-abh06t5:209_0": " Sakadāgāmino tattha, tathānāgāminopi ca;",
  "tika-abh06t5:210_0": "Jāyanti vīsa cittāni, pubbapubbaphalaṁ vinā.",
  "tika-abh06t5:211_0": "250.",
  "tika-abh06t5:212_0": " Khīṇāsavassa tattheva, dasapañca ca mānasā;",
  "tika-abh06t5:213_0": "Puthujjanassa sattassa, dutiyāruppabhūmiyaṁ.",
  "tika-abh06t5:214_0": "251.",
  "tika-abh06t5:215_0": " Honti tevīsa cittāni, iti vatvā vibhāvaye;",
  "tika-abh06t5:216_0": "Tiṇṇannampettha sekhānaṁ, cittānekūnavīsati.",
  "tika-abh06t5:217_0": "252.",
  "tika-abh06t5:218_0": "Cuddaseva tu cittāni, dutiyāruppabhūmiyaṁ;",
  "tika-abh06t5:219_0": "Kriyādvādasa pākeko, phalaṁ khīṇāsavassa tu.",
  "tika-abh06t5:220_0": "253.",
  "tika-abh06t5:221_0": " Puthujjanassa sattassa, tatiyāruppabhūmiyaṁ;",
  "tika-abh06t5:222_0": "Bāvīsati ca cittāni, bhavantīti pakāsaye.",
  "tika-abh06t5:223_0": "254.",
  "tika-abh06t5:224_0": "Aṭṭhāraseva cittāni, sotāpannassa jāyare;",
  "tika-abh06t5:225_0": "Sakadāgāmino tāni, ṭhapetvā paṭhamaṁ phalaṁ.",
  "tika-abh06t5:226_0": "255.",
  "tika-abh06t5:227_0": " Sakadāgāmivuttesu, ṭhapetvā dutiyaṁ phalaṁ;",
  "tika-abh06t5:228_0": "Aṭṭhāraseva cittāni, anāgāmissa jāyare.",
  "tika-abh06t5:229_0": "256.",
  "tika-abh06t5:230_0": "Teraseva ca cittāni, tatiyāruppabhūmiyaṁ;",
  "tika-abh06t5:231_0": "Khīṇāsavassa sattassa, bhavantīti viniddise.",
  "tika-abh06t5:232_0": "257.",
  "tika-abh06t5:233_0": "Ekavīsati cittāni, catutthāruppabhūmiyaṁ;",
  "tika-abh06t5:234_0": "Puthujjanassa sattassa, jāyantīti viniddise.",
  "tika-abh06t5:235_0": "258.",
  "tika-abh06t5:236_0": " Sotāpannassa sattassa, sattarasa pakāsaye;",
  "tika-abh06t5:237_0": "Sakadāgāmino tāni, ṭhapetvā paṭhamaṁ phalaṁ.",
  "tika-abh06t5:238_0": "259.",
  "tika-abh06t5:239_0": " Sakadāgāmivuttesu, ṭhapetvā dutiyaṁ phalaṁ;",
  "tika-abh06t5:240_0": "Honti sattarasevassa, anāgāmissa mānasā.",
  "tika-abh06t5:241_0": "260.",
  "tika-abh06t5:242_0": "Dvādaseva tu cittāni, catutthāruppabhūmiyaṁ;",
  "tika-abh06t5:243_0": "Jāyanti arahantassa, iti vatvā vibhāvaye.",
  "tika-abh06t5:244_0": "261.",
  "tika-abh06t5:245_0": " Heṭṭhimānaṁ arūpīnaṁ, brahmānaṁ uparūpari;",
  "tika-abh06t5:246_0": "Arūpakusalā ceva, uppajjanti kriyāpi ca.",
  "tika-abh06t5:247_0": "262.",
  "tika-abh06t5:248_0": " Uddhamuddhamarūpīnaṁ, heṭṭhimā heṭṭhimā pana;",
  "tika-abh06t5:249_0": "Āruppāneva jāyante, diṭṭhādīnavato kira.",
  "tika-abh06t5:250_0": "263.",
  "tika-abh06t5:251_0": " Ṭhapetvā paṭhamaṁ maggaṁ, kusalānuttarā tayo;",
  "tika-abh06t5:252_0": "Kāmāvacarapuññāni, apuññāni tathā dasa.",
  "tika-abh06t5:253_0": "264.",
  "tika-abh06t5:254_0": " Cattārāruppapuññāni, sabbe pākā anuttarā;",
  "tika-abh06t5:255_0": "Paṭhamāruppapāko ca, nava kāmakriyāpi ca.",
  "tika-abh06t5:256_0": "265.",
  "tika-abh06t5:257_0": " Āruppāpi kriyā sabbā, tecattālīsa mānasā;",
  "tika-abh06t5:258_0": "Uppajjanti panetāni, paṭhamāruppabhūmiyaṁ.",
  "tika-abh06t5:259_0": "266.",
  "tika-abh06t5:260_0": " Sabbo kāmavipāko ca, sabbo rūpomahaggato;",
  "tika-abh06t5:261_0": "Cittuppādo manodhātu, domanassadvayampi ca.",
  "tika-abh06t5:262_0": "267.",
  "tika-abh06t5:263_0": " Ādimaggo tayo pākā, āruppā ca tathūpari;",
  "tika-abh06t5:264_0": "Chacattālīsa natthettha, paṭhamāruppabhūmiyaṁ.",
  "tika-abh06t5:265_0": "268.",
  "tika-abh06t5:266_0": " Vuttesu pana cittesu, paṭhamāruppabhūmiyaṁ;",
  "tika-abh06t5:267_0": "Ṭhapetvā paṭhamāruppa-ttayaṁ pāko ca attano.",
  "tika-abh06t5:268_0": "269.",
  "tika-abh06t5:269_0": " Tālīsetāni jāyante, dutiyāruppabhūmiyaṁ;",
  "tika-abh06t5:270_0": "Evaṁ sesadvaye ñeyyā, hitvā heṭṭhimaheṭṭhimaṁ.",
  "tika-abh06t5:271_0": "270.",
  "tika-abh06t5:272_0": " Attano attano pākā, cattāro ca anāsavā;",
  "tika-abh06t5:273_0": "Vipākā honti sabbeva, catūsvāruppabhūmisu.",
  "tika-abh06t5:274_0": "271.",
  "tika-abh06t5:275_0": " Voṭṭhabbanena cittena, kāme aṭṭha mahākriyā;",
  "tika-abh06t5:276_0": "Catassopi ca āruppā, teraseva kriyā siyuṁ.",
  "tika-abh06t5:277_0": "272.",
  "tika-abh06t5:278_0": " Khīṇāsavassa jāyante, paṭhamāruppabhūmiyaṁ;",
  "tika-abh06t5:279_0": "Dvādaseva kriyā honti, dutiyāruppabhūmiyaṁ.",
  "tika-abh06t5:280_0": "273.",
  "tika-abh06t5:281_0": " Ekādasa kriyā honti, tatiyāruppabhūmiyaṁ;",
  "tika-abh06t5:282_0": "Daseva ca kriyā ñeyyā, catutthāruppabhūmiyaṁ.",
  "tika-abh06t5:283_0": "274.",
  "tika-abh06t5:284_0": " Arahato pana cittāni, honti ekūnavīsati;",
  "tika-abh06t5:285_0": "Arahattaṁ kriyā sabbā, ṭhapetvāvajjanadvayaṁ.",
  "tika-abh06t5:286_0": "275.",
  "tika-abh06t5:287_0": " Catunnañca phalaṭṭhānaṁ, tihetukaputhujjane;",
  "tika-abh06t5:288_0": "Teraseva ca cittāni, bhavantīti pakāsaye.",
  "tika-abh06t5:289_0": "276.",
  "tika-abh06t5:290_0": " Cattāro ñāṇasaṁyuttā, mahāpākā tathā nava;",
  "tika-abh06t5:291_0": "Rūpārūpavipākā ca, teraseva bhavantime.",
  "tika-abh06t5:292_0": "277.",
  "tika-abh06t5:293_0": " Catunnañca phalaṭṭhānaṁ, duhetukaputhujjane;",
  "tika-abh06t5:294_0": "Ñāṇahīnāni cattāri, vipākā eva jāyare.",
  "tika-abh06t5:295_0": "278.",
  "tika-abh06t5:296_0": " Puthujjanānaṁ tiṇṇampi, catunnaṁ ariyadehinaṁ;",
  "tika-abh06t5:297_0": "Sattaraseva cittāni, sattannampi bhavanti hi.",
  "tika-abh06t5:298_0": "279.",
  "tika-abh06t5:299_0": " Viññāṇāni duve pañca, manodhātuttayampi ca;",
  "tika-abh06t5:300_0": "Santīraṇāni voṭṭhabbaṁ, honti sattarasevime.",
  "tika-abh06t5:301_0": "280.",
  "tika-abh06t5:302_0": " Heṭṭhā tiṇṇaṁ phalaṭṭhānaṁ, tihetukaputhujjane;",
  "tika-abh06t5:303_0": "Naveva kusalā honti, catunnampi mahaggatā.",
  "tika-abh06t5:304_0": "281.",
  "tika-abh06t5:305_0": " Tiṇṇaṁ puthujjanānañca, tiṇṇamariyānamādito;",
  "tika-abh06t5:306_0": "Teraseva tu cittāni, uppajjantīti niddise.",
  "tika-abh06t5:307_0": "282.",
  "tika-abh06t5:308_0": " Aṭṭheva kāmapuññāni, diṭṭhihīnā apuññato;",
  "tika-abh06t5:309_0": "Cattāropi ca uddhacca-saṁyuttañcāti terasa.",
  "tika-abh06t5:310_0": "283.",
  "tika-abh06t5:311_0": " Heṭṭhā dvinnaṁ phalaṭṭhānaṁ, tathā sabbaputhujjane;",
  "tika-abh06t5:312_0": "Domanassayuttaṁ cittaṁ, dvayameva tu jāyate.",
  "tika-abh06t5:313_0": "284.",
  "tika-abh06t5:314_0": " Tiṇṇaṁ puthujjanānaṁ tu, pañceva pana jāyare;",
  "tika-abh06t5:315_0": "Cattāri diṭṭhiyuttāni, vicikicchāyutampi ca.",
  "tika-abh06t5:316_0": "285.",
  "tika-abh06t5:317_0": " Maggaṭṭhānaṁ catunnampi, maggacittaṁ sakaṁ sakaṁ;",
  "tika-abh06t5:318_0": "Ekameva bhave tesaṁ, iti vatvā vibhāvaye.",
  "tika-abh06t5:319_0": "286.",
  "tika-abh06t5:320_0": " Mayā bhavesu cittānaṁ, puggalānaṁ vasena ca;",
  "tika-abh06t5:321_0": "Bhikkhūnaṁ pāṭavatthāya, cittuppatti pakāsitā.",
  "tika-abh06t5:322_0": "287.",
  "tika-abh06t5:323_0": " Evaṁ sabbamidaṁ cittaṁ, bhūmipuggalabhedato;",
  "tika-abh06t5:324_0": "Bahudhāpi ca hotīti, viññātabbaṁ vibhāvinā.",
  "tika-abh06t5:325_0": "288.",
  "tika-abh06t5:326_0": " Sakkā vuttānusārena, bhedo ñātuṁ vibhāvinā;",
  "tika-abh06t5:327_0": "Ganthavitthārabhītena, saṁkhittaṁ panidaṁ mayā.",
  "tika-abh06t5:328_0": "289.",
  "tika-abh06t5:329_0": " Pubbāparaṁ viloketvā, cintetvā ca punappunaṁ;",
  "tika-abh06t5:330_0": "Atthaṁ upaparikkhitvā, gahetabbaṁ vibhāvinā.",
  "tika-abh06t5:331_0": "290.",
  "tika-abh06t5:332_0": " Imañcābhidhammāvatāraṁ susāraṁ,",
  "tika-abh06t5:333_0": "Varaṁ sattamohandhakārappadīpaṁ;",
  "tika-abh06t5:334_0": "Sadā sādhu cinteti vāceti yo taṁ,",
  "tika-abh06t5:335_0": "Naraṁ rāgadosā ciraṁ nopayanti.",
  "tika-abh06t5:336_0": "Iti abhidhammāvatāre bhūmipuggalavasena cittuppattiniddeso nāma",
  "tika-abh06t5:337_0": "Pañcamo paricchedo."
}