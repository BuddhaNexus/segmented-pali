{
  "tika-vin09t19:0_0": "Sekhiyakaṇḍaṁ",
  "tika-vin09t19:1_0": "1. Parimaṇḍalasikkhāpadavaṇṇanā",
  "tika-vin09t19:2_0": "‘‘Antaraghare’’ti visesetvā na vuttattā ‘‘ārāmepi antaragharepi sabbatthā’’ti vuttaṁ.",
  "tika-vin09t19:2_1": "Ārāmepīti buddhūpaṭṭhānādikālaṁ sandhāya vuttaṁ.",
  "tika-vin09t19:2_2": "Yathā ‘‘tatrime cattāro pārājikā dhammā uddesaṁ āgacchantī’’tiādinā tattha tattha paricchedo kato,",
  "tika-vin09t19:2_3": "evametthāpi ‘‘tatrime pañcasattati sekhiyā dhammā uddesaṁ āgacchantī’’ti kasmā paricchedo na katoti āha ‘‘ettha cā’’tiādi.",
  "tika-vin09t19:2_4": "Vattakkhandhake vuttavattānipīti āgantukāvāsikagamikānumodanabhattaggapiṇḍacārikāraññasenāsanajantāgharavaccakuṭiupajjhācariyasaddhivihārikaantevāsikavattāni.",
  "tika-vin09t19:2_5": "Idañca nidassanamattaṁ aññesampi khandhakavattānaṁ ettheva saṅgahassa icchitabbattā.",
  "tika-vin09t19:2_6": "Ayañhettha adhippāyo –",
  "tika-vin09t19:2_7": "sekhiyaggahaṇena cettha vattakkhandhakādīsu (cūḷava.",
  "tika-vin09t19:2_8": "356 ādayo) āgatavattādīnampi gahaṇaṁ.",
  "tika-vin09t19:2_9": "Tepi hi sikkhitabbaṭṭhena ‘‘sekhiyā’’ti icchitā.",
  "tika-vin09t19:2_10": "Tasmā mātikāyaṁ pārājikādīnaṁ viya sekhiyānaṁ paricchedo na katoti.",
  "tika-vin09t19:2_11": "Na kevalaṁ vattakkhandhakādīsu (cūḷava.",
  "tika-vin09t19:2_12": "356 ādayo) āgatavattādīnaṁ gahaṇatthamevāti āha ‘‘cārittavinayadassanatthañcā’’ti.",
  "tika-vin09t19:2_13": "Etthāpi paricchedo na katoti ānetvā yojetabbaṁ.",
  "tika-vin09t19:2_14": "Mātikāya ‘‘dukkaṭa’’nti avutte kathaṁ panettha dukkaṭanti veditabbanti āha ‘‘yo panā’’tiādi.",
  "tika-vin09t19:3_0": "Aṭṭhaṅgulamattanti pakataṅgulena aṭṭhaṅgulamattaṁ.",
  "tika-vin09t19:3_1": "Yo pana sukkhajaṅgho vā mahāpiṇḍikamaṁso vā hoti,",
  "tika-vin09t19:3_2": "tassa sāruppatthāya aṭṭhaṅgulādhikampi otāretvā nivāsetuṁ vaṭṭati.",
  "tika-vin09t19:4_0": "Pāsantanti pāsassa antaṁ, dasāmūlanti attho.",
  "tika-vin09t19:5_0": "Aparimaṇḍalaṁ nivāsessāmīti ‘‘purato vā pacchato vā olambetvā nivāsessāmī’’ti evaṁ asañcicca.",
  "tika-vin09t19:5_1": "Kiñcāpi parimaṇḍalaṁ nivāsetuṁ ajānantassa anāpatti,",
  "tika-vin09t19:5_2": "tathāpi nivāsanavattaṁ sādhukaṁ uggahetabbameva.",
  "tika-vin09t19:5_3": "Sañcicca anuggahaṇañhi anādariyaṁ siyāti āha ‘‘apica nivāsanavattaṁ uggahetabba’’nti.",
  "tika-vin09t19:6_0": "Parimaṇḍalasikkhāpadavaṇṇanā niṭṭhitā.",
  "tika-vin09t19:7_0": "2. Dutiyaparimaṇḍalasikkhāpadavaṇṇanā",
  "tika-vin09t19:8_0": "Paṭikkhittaṁgihipārutanti khuddakavatthukhandhake paṭikkhittaṁ gihipārutaṁ.",
  "tika-vin09t19:8_1": "Idāni ‘‘na,",
  "tika-vin09t19:8_2": "bhikkhave’’tiādinā (cūḷava.",
  "tika-vin09t19:8_3": "280-281) saṅkhepena vuttamatthameva vitthāretvā dassetuṁ ‘‘tatthā’’tiādimāha.",
  "tika-vin09t19:8_4": "Yaṁ kiñci aññathā pārutanti sambandho.",
  "tika-vin09t19:8_5": "Tasmāti yasmā setapaṭapārutādi gihipārutaṁ nāma, tasmā.",
  "tika-vin09t19:8_6": "Setapaṭāti etasseva vivaraṇaṁ.",
  "tika-vin09t19:8_7": "Aḍḍhapālakanigaṇṭhāti aḍḍhaṁ pālentīti aḍḍhapālakā,",
  "tika-vin09t19:8_8": "aḍḍhapālakā ca te nigaṇṭhā cāti aḍḍhapālakanigaṇṭhā.",
  "tika-vin09t19:8_9": "Te hi upari ekameva setavatthaṁ upakacchake pavesetvā paridahanti,",
  "tika-vin09t19:8_10": "heṭṭhā naggāpi aḍḍhameva pālenti.",
  "tika-vin09t19:8_11": "Paribbājakāti gihibandhanaṁ pahāya pabbajjūpagatā.",
  "tika-vin09t19:8_12": "Uraṁ vivaritvāti hadayamajjhaṁ vivaritvā.",
  "tika-vin09t19:8_13": "Akkhitārakāmattanti akkhimattaṁ.",
  "tika-vin09t19:8_14": "Ārāme vāti buddhūpaṭṭhānādikālaṁ sandhāya vuttaṁ.",
  "tika-vin09t19:8_15": "Antaraghare vāti antare gharāni ettha,",
  "tika-vin09t19:8_16": "etassāti vā ‘‘antaraghara’’nti laddhanāme gāme.",
  "tika-vin09t19:9_0": "Dutiyaparimaṇḍalasikkhāpadavaṇṇanā niṭṭhitā.",
  "tika-vin09t19:10_0": "3-4. Suppaṭicchannasikkhāpadavaṇṇanā",
  "tika-vin09t19:11_0": "Suṭṭhu paṭicchannoti jattumpi urampi avivaritvā paṭicchādetabbaṭṭhāne paṭicchādanena paṭicchanno,",
  "tika-vin09t19:11_1": "na sīsapāruto.",
  "tika-vin09t19:11_2": "Tenāha ‘‘gaṇṭhikaṁ paṭimuñcitvā’’tiādi.",
  "tika-vin09t19:11_3": "Tattha gaṇṭhikaṁ paṭimuñcitvāti gaṇṭhikaṁ pāsake paṭimuñcitvā.",
  "tika-vin09t19:11_4": "Antaraghare vāti gocaragāme.",
  "tika-vin09t19:11_5": "Ekadivasampi vāsūpagatassa santikaṁ yathāsukhaṁ gantuṁ vaṭṭati,",
  "tika-vin09t19:11_6": "ko pana vādo catuppañcāhaṁ vāsamadhiṭṭhāya vasitabhikkhūnaṁ santikanti gaṇṭhipade likhitaṁ.",
  "tika-vin09t19:12_0": "Vāsūpagatassāti rattivāsatthāya upagatassa rattibhāge vā divasabhāge vā kāyaṁ vivaritvā nisīdato anāpatti.",
  "tika-vin09t19:13_0": "Suppaṭicchannasikkhāpadavaṇṇanā niṭṭhitā.",
  "tika-vin09t19:14_0": "5-6. Susaṁvutasikkhāpadavaṇṇanā",
  "tika-vin09t19:15_0": "Susaṁvutoti susaṁyato. Yathā panettha susaṁvuto nāma hoti, taṁ dassetuṁ ‘‘hatthaṁ vā’’tiādi vuttaṁ.",
  "tika-vin09t19:16_0": "Susaṁvutasikkhāpadavaṇṇanā niṭṭhitā.",
  "tika-vin09t19:17_0": "7-8. Okkhittacakkhusikkhāpadavaṇṇanā",
  "tika-vin09t19:18_0": "Kittakena pana okkhittacakkhu hotīti āha ‘‘yugamattaṁ bhūmibhāgaṁ pekkhamāno’’ti.",
  "tika-vin09t19:18_1": "Yugayuttako hi danto ājāneyyo yugamattaṁ pekkhati,",
  "tika-vin09t19:18_2": "purato catuhatthappamāṇaṁ bhūmibhāgaṁ,",
  "tika-vin09t19:18_3": "imināpi ettakaṁ pekkhantena gantabbaṁ.",
  "tika-vin09t19:18_4": "Yo anādariyaṁ paṭicca taṁ taṁ disābhāgaṁ pāsādaṁ kūṭāgāraṁ vīthiṁ olokento gacchati,",
  "tika-vin09t19:18_5": "āpatti dukkaṭassa.",
  "tika-vin09t19:18_6": "Hatthiassādiparissayābhāvanti parissayanaṭṭhena,",
  "tika-vin09t19:18_7": "abhibhavanaṭṭhena,",
  "tika-vin09t19:18_8": "viheṭhanaṭṭhena vā parissayo,",
  "tika-vin09t19:18_9": "hatthiassādiyeva parissayo hatthiassādiparissayo,",
  "tika-vin09t19:18_10": "tassābhāvaṁ,",
  "tika-vin09t19:18_11": "hatthiassādi upaddavābhāvanti attho.",
  "tika-vin09t19:18_12": "‘‘Yathā ca ekasmiṁ ṭhāne ṭhatvā,",
  "tika-vin09t19:18_13": "evaṁ gacchantopi parissayābhāvaṁ oloketuṁ labhatiyeva,",
  "tika-vin09t19:18_14": "tathā gāme pūja’’nti (sārattha. ṭī.",
  "tika-vin09t19:18_15": "pācittiya 3.582) vadanti.",
  "tika-vin09t19:19_0": "Okkhittacakkhusikkhāpadavaṇṇanā niṭṭhitā.",
  "tika-vin09t19:20_0": "9-10. Ukkhittakāyasikkhāpadavaṇṇanā",
  "tika-vin09t19:21_0": "Antoindakhīlato paṭṭhāyāti parikkhittassa gāmassa antoummārato paṭṭhāya,",
  "tika-vin09t19:21_1": "aparikkhittassa pana dutiyaleḍḍupātato paṭṭhāya na evaṁ gantabbaṁ.",
  "tika-vin09t19:22_0": "Ukkhittakāyasikkhāpadavaṇṇanā niṭṭhitā.",
  "tika-vin09t19:23_0": "11-12. Ujjagghikasikkhāpadavaṇṇanā",
  "tika-vin09t19:24_0": "Hasanīyasmiṁvatthusminti nimittatthe bhummaṁ, hasitabbavatthukāraṇāti attho.",
  "tika-vin09t19:25_0": "Ujjagghikasikkhāpadavaṇṇanā niṭṭhitā.",
  "tika-vin09t19:26_0": "13-14. Uccasaddasikkhāpadavaṇṇanā",
  "tika-vin09t19:27_0": "Kittāvatā appasaddo hotīti āha ‘‘ayaṁ panetthā’’tiādi.",
  "tika-vin09t19:27_1": "Saddameva suṇātīti aparibyattakkharaṁ saddamattameva suṇāti.",
  "tika-vin09t19:27_2": "Tenāha ‘‘kathaṁ na vavatthapetī’’ti.",
  "tika-vin09t19:28_0": "Uccasaddasikkhāpadavaṇṇanā niṭṭhitā.",
  "tika-vin09t19:29_0": "15-20. Kāyappacālakādisikkhāpadavaṇṇanā",
  "tika-vin09t19:30_0": "‘‘Kāyādīni paggahetvā’’ti etasseva vivaraṇaṁ ‘‘niccalāni ujukāni ṭhapetvā’’ti gantabbañceva nisīditabbañcāti",
  "tika-vin09t19:30_1": "samena iriyāpathena gantabbañceva nisīditabbañca.",
  "tika-vin09t19:30_2": "Kāyappacālakādiyuttaṁ chakkaṁ.",
  "tika-vin09t19:31_0": "Kāyappacālakādisikkhāpadavaṇṇanā niṭṭhitā.",
  "tika-vin09t19:32_0": "26. Pallatthikasikkhāpadavaṇṇanā",
  "tika-vin09t19:33_0": "Dussapallatthikāyāti ettha āyogapallatthikāpi dussapallatthikāyeva.",
  "tika-vin09t19:34_0": "Pallatthikasikkhāpadavaṇṇanā niṭṭhitā.",
  "tika-vin09t19:35_0": "Chabbīsatisāruppasikkhāpadavaṇṇanā niṭṭhitā.",
  "tika-vin09t19:36_0": "27. Sakkaccapaṭiggahaṇasikkhāpadavaṇṇanā",
  "tika-vin09t19:37_0": "Satiṁupaṭṭhāpetvāti chaḍḍetukāmo viya ahutvā piṇḍapāte satiṁ upaṭṭhāpetvā,",
  "tika-vin09t19:37_1": "‘‘piṇḍapātaṁ gaṇhissāmī’’ti satiṁ upaṭṭhāpetvā.",
  "tika-vin09t19:38_0": "Sakkaccapaṭiggahaṇasikkhāpadavaṇṇanā niṭṭhitā.",
  "tika-vin09t19:39_0": "28. Pattasaññīpaṭiggahaṇasikkhāpadavaṇṇanā",
  "tika-vin09t19:40_0": "Upanibaddhasaññīhutvāti piṇḍapātaṁ dente anādariyaṁ paṭicca tahaṁ tahaṁ anoloketvā patte ābhogasaññī hutvā.",
  "tika-vin09t19:41_0": "Pattasaññīpaṭiggahaṇasikkhāpadavaṇṇanā niṭṭhitā.",
  "tika-vin09t19:42_0": "29. Samasūpakapaṭiggahaṇasikkhāpadavaṇṇanā",
  "tika-vin09t19:43_0": "Samasūpakanti pamāṇayuttaṁ sūpavantaṁ katvā,",
  "tika-vin09t19:43_1": "bhāvanapuṁsakaniddeso cāyaṁ.",
  "tika-vin09t19:43_2": "Byañjanaṁ pana anādiyitvā atthamattameva dassetuṁ ‘‘samasūpako nāmā’’tiādi vuttaṁ.",
  "tika-vin09t19:43_3": "Sabbāpi sūpeyyabyañjanavikatīti oloṇisākasūpeyyamacchamaṁsarasādikā sabbāpi sūpeyyabyañjanavikati.",
  "tika-vin09t19:44_0": "Samasūpakapaṭiggahaṇasikkhāpadavaṇṇanā niṭṭhitā.",
  "tika-vin09t19:45_0": "30-32. Samatittikādisikkhāpadavaṇṇanā",
  "tika-vin09t19:46_0": "Samatittikanti bhāvanapuṁsakaniddeso,",
  "tika-vin09t19:46_1": "samatittikaṁ katvāti attho.",
  "tika-vin09t19:46_2": "Evamaññesupi īdisesu ṭhānesu attho daṭṭhabbo.",
  "tika-vin09t19:46_3": "Samapuṇṇanti (sārattha. ṭī.",
  "tika-vin09t19:46_4": "pācittiya 3.605) pattassa antomukhavaṭṭilekhāsamapuṇṇaṁ.",
  "tika-vin09t19:46_5": "Samabharitanti etthāpi eseva nayo.",
  "tika-vin09t19:46_6": "Tañca kho adhiṭṭhānupagapattasseva,",
  "tika-vin09t19:46_7": "netarassa.",
  "tika-vin09t19:46_8": "Tenāha ‘‘adhiṭṭhānupagapattassā’’tiādi.",
  "tika-vin09t19:46_9": "Racitanti kataṁ,",
  "tika-vin09t19:46_10": "pakkhittaṁ pūritanti attho.",
  "tika-vin09t19:46_11": "Yaṁ kiñci yāvakālikanti yāgubhattaphalāphalādiṁ yaṁ kiñci āmisajātikaṁ.",
  "tika-vin09t19:46_12": "Yattha katthacīti adhiṭṭhānupago vā hotu,",
  "tika-vin09t19:46_13": "anadhiṭṭhānupago vā yattha katthaci patte .",
  "tika-vin09t19:46_14": "Thūpīkatānīti thūpaṁ viya katāni,",
  "tika-vin09t19:46_15": "adhiṭṭhānupagassa pattassa antomukhavaṭṭilekhaṁ atikkamitvā katānīti attho.",
  "tika-vin09t19:46_16": "Idañca ‘‘yāmakālikādīnī’’ti imassa vasena vuttaṁ,",
  "tika-vin09t19:46_17": "‘‘yāvakālika’’nti imassa pana vasena vacanabyattayaṁ katvā ‘‘thūpīkatampi vaṭṭatī’’ti yojetabbaṁ.",
  "tika-vin09t19:46_18": "Pi-saddena athūpīkatāni vaṭṭantīti ettha kathāva natthīti dasseti.",
  "tika-vin09t19:46_19": "Heṭṭhā orohatīti samantā okāsasabbhāvato cāliyamānaṁ heṭṭhā bhassati .",
  "tika-vin09t19:46_20": "Takkolavaṭaṁsakādayoti ettha matthake ṭhapitatakkolameva vaṭaṁsakasadisattā takkolavaṭaṁsakaṁ.",
  "tika-vin09t19:46_21": "Ādisaddena pupphavaṭaṁsakakaṭukaphalādivaṭaṁsakānaṁ (pāci. aṭṭha.",
  "tika-vin09t19:46_22": "605) gahaṇaṁ,",
  "tika-vin09t19:46_23": "na taṁ thūpīkataṁ nāma hoti pāṭekkaṁ bhājanattā paṇṇādīnaṁ.",
  "tika-vin09t19:47_0": "Samatittikādisikkhāpadavaṇṇanā niṭṭhitā.",
  "tika-vin09t19:48_0": "33-34. Sapadānasikkhāpadavaṇṇanā",
  "tika-vin09t19:49_0": "Sapadānanti (sārattha. ṭī.",
  "tika-vin09t19:49_1": "pācittiya 3.608) ettha dānaṁ vuccati avakhaṇḍanaṁ,",
  "tika-vin09t19:49_2": "apetaṁ dānato apadānaṁ,",
  "tika-vin09t19:49_3": "anavakhaṇḍanti attho,",
  "tika-vin09t19:49_4": "saha apadānena sapadānaṁ,",
  "tika-vin09t19:49_5": "avakhaṇḍanavirahitaṁ,",
  "tika-vin09t19:49_6": "anupaṭipāṭiyāti vuttaṁ hoti.",
  "tika-vin09t19:49_7": "Tenāha ‘‘tattha tattha odhiṁ akatvā anupaṭipāṭiyā’’ti.",
  "tika-vin09t19:50_0": "Sapadānasikkhāpadavaṇṇanā niṭṭhitā.",
  "tika-vin09t19:51_0": "36. Odanappaṭicchādanasikkhāpadavaṇṇanā",
  "tika-vin09t19:52_0": "Māghātasamayādīsūti ettha yasmiṁ samaye ‘‘pāṇo na hantabbo’’ti rājāno bheriṁ carāpenti,",
  "tika-vin09t19:52_1": "ayaṁ māghātasamayo nāma.",
  "tika-vin09t19:52_2": "Byañjanaṁ paṭicchādetvā dentīti byañjanaṁ channaṁ katvā denti.",
  "tika-vin09t19:53_0": "Odanappaṭicchādanasikkhāpadavaṇṇanā niṭṭhitā.",
  "tika-vin09t19:54_0": "37. Sūpodanaviññattisikkhāpadavaṇṇanā",
  "tika-vin09t19:55_0": "Ekādasameti sūpodanaviññattiyaṁ.",
  "tika-vin09t19:55_1": "Ettha pana yassa mukhe pakkhipitvā vippaṭisāre uppanne puna uggiritukāmassāpi sace sahasā pavisati,",
  "tika-vin09t19:55_2": "ayaṁ asañcicca paribhuñjati nāma.",
  "tika-vin09t19:55_3": "Yo pana viññattampi aviññattampi ekasmiṁ ṭhāne ṭhitaṁ sahasā anupadhāretvā gahetvā bhuñjati,",
  "tika-vin09t19:55_4": "ayaṁ asatiyā bhuñjati nāma.",
  "tika-vin09t19:56_0": "Sūpodanaviññattisikkhāpadavaṇṇanā niṭṭhitā.",
  "tika-vin09t19:57_0": "38. Ujjhānasaññīsikkhāpadavaṇṇanā",
  "tika-vin09t19:58_0": "Ujjhāyati etenāti ujjhānaṁ, cittaṁ,",
  "tika-vin09t19:58_1": "tasmiṁ saññā ujjhānasaññāti āha ‘‘ujjhānasaññī’’tiādi.",
  "tika-vin09t19:58_2": "Olokentassāti paresaṁ pattaṁ olokentassa.",
  "tika-vin09t19:59_0": "Ujjhānasaññīsikkhāpadavaṇṇanā niṭṭhitā.",
  "tika-vin09t19:60_0": "39. Kabaḷasikkhāpadavaṇṇanā",
  "tika-vin09t19:61_0": "‘‘Mayūraṇḍaṁ atimahanta’’nti vacanato mayūraṇḍappamāṇopi kabaḷo na vaṭṭati.",
  "tika-vin09t19:61_1": "Keci pana ‘‘mayūraṇḍato mahantova na vaṭṭati,",
  "tika-vin09t19:61_2": "na mayūraṇḍappamāṇo’’tipi vadanti,",
  "tika-vin09t19:61_3": "taṁ na gahetabbaṁ.",
  "tika-vin09t19:61_4": "Kukkuṭaṇḍaṁ atikhuddakanti etthāpi eseva nayo,",
  "tika-vin09t19:61_5": "gilānassa pana atikhuddakaṁ kabaḷaṁ karotopi anāpatti.",
  "tika-vin09t19:62_0": "Kabaḷasikkhāpadavaṇṇanā niṭṭhitā.",
  "tika-vin09t19:63_0": "41-42. Anāhaṭasikkhāpadavaṇṇanā",
  "tika-vin09t19:64_0": "Sakalaṁ hatthanti sakalā aṅguliyo.",
  "tika-vin09t19:64_1": "Hatthasaddo cettha tadekadesesu aṅgulīsu daṭṭhabbo ‘‘hatthamuddā’’tiādīsu viya.",
  "tika-vin09t19:64_2": "Evañca katvā sabbaggahaṇaṁ samatthitaṁ hoti.",
  "tika-vin09t19:64_3": "Aññathā sakalaṁ hatthaṁ mukhe pavesetumasakkuṇeyyattā sabbaggahaṇamasamatthitameva siyā.",
  "tika-vin09t19:64_4": "Samudāye pavattassa ca vohārassa avayavepi pavattanato ekaṅgulimpi tato ekadesampi mukhe pakkhipituṁ na vaṭṭati.",
  "tika-vin09t19:65_0": "Anāhaṭasikkhāpadavaṇṇanā niṭṭhitā.",
  "tika-vin09t19:66_0": "43. Sakabaḷasikkhāpadavaṇṇanā",
  "tika-vin09t19:67_0": "Tattakesati vaṭṭatīti tattake mukhamhi sati kathetuṁ vaṭṭati.",
  "tika-vin09t19:68_0": "Sakabaḷasikkhāpadavaṇṇanā niṭṭhitā.",
  "tika-vin09t19:69_0": "50-51. Capucapukārakasikkhāpadavaṇṇanā",
  "tika-vin09t19:70_0": "‘‘Capucapū’’ti evaṁ saddaṁ katvāti ‘‘capu capū’’ti evaṁ anukaraṇasaddaṁ katvā.",
  "tika-vin09t19:70_1": "‘‘Pañcavīsatimepi eseva nayo’’ti iminā ‘‘surusurukārakanti ‘surū surū’ti evaṁ saddaṁ katvā’’ti imamatthamatidisati.",
  "tika-vin09t19:71_0": "Capucapukārakasikkhāpadavaṇṇanā niṭṭhitā.",
  "tika-vin09t19:72_0": "Tiṁsabhojanappaṭisaṁyuttasikkhāpadavaṇṇanā niṭṭhitā.",
  "tika-vin09t19:73_0": "57. Chattapāṇisikkhāpadavaṇṇanā",
  "tika-vin09t19:74_0": "Yaṁ kiñci chattanti setacchattakilañjacchattapaṇṇacchattesu yaṁ kiñci chattaṁ.",
  "tika-vin09t19:74_1": "Yampi tatthajātakadaṇḍakena kataṁ ekapaṇṇacchattaṁ hoti,",
  "tika-vin09t19:74_2": "tampi chattameva.",
  "tika-vin09t19:74_3": "Yattha katthaci sarīrāvayaveti aṁsaūruādike yattha katthaci sarīrāvayaveti.",
  "tika-vin09t19:75_0": "Chattapāṇisikkhāpadavaṇṇanā niṭṭhitā.",
  "tika-vin09t19:76_0": "60. Āvudhapāṇisikkhāpadavaṇṇanā",
  "tika-vin09t19:77_0": "Sabbāpi dhanuvikatīti cāpakodaṇḍādibhedā sabbāpi dhanuvikati.",
  "tika-vin09t19:77_1": "Cāpoti (sārattha. ṭī.",
  "tika-vin09t19:77_2": "pācittiya 3.637) majjhe vaṅkā kājadaṇḍasadisā dhanuvikati.",
  "tika-vin09t19:77_3": "Kodaṇḍoti vaṭṭaladaṇḍā dhanuvikati.",
  "tika-vin09t19:77_4": "Paṭimukkanti pavesitaṁ laggitaṁ.",
  "tika-vin09t19:77_5": "Yāva na gaṇhātīti yāva hatthena na gaṇhāti,",
  "tika-vin09t19:77_6": "ayameva vā pāṭho.",
  "tika-vin09t19:77_7": "Tāva vaṭṭatīti tāva dhammaṁ desetuṁ vaṭṭati.",
  "tika-vin09t19:78_0": "Āvudhapāṇisikkhāpadavaṇṇanā niṭṭhitā.",
  "tika-vin09t19:79_0": "61-62. Pādukasikkhāpadavaṇṇanā",
  "tika-vin09t19:80_0": "Kevalaṁakkantassāti kevalaṁ pādukaṁ akkamitvā ṭhitassa.",
  "tika-vin09t19:80_1": "Paṭimukkassāti paṭimuñcitvā ṭhitassa.",
  "tika-vin09t19:80_2": "Tenāha ‘‘pavesetvā ṭhānavasenā’’ti.",
  "tika-vin09t19:81_0": "Pādukasikkhāpadavaṇṇanā niṭṭhitā.",
  "tika-vin09t19:82_0": "63. Yānasikkhāpadavaṇṇanā",
  "tika-vin09t19:83_0": "Yānagatassāti ‘‘yānaṁ nāma vayhaṁ, ratho, sakaṭaṁ,",
  "tika-vin09t19:83_1": "sandhamānikā, sivikā,",
  "tika-vin09t19:83_2": "pāṭaṅkī’’ti (pāci. 640,",
  "tika-vin09t19:83_3": "1187) vuttaṁ yānaṁ upādāya antamaso hatthasaṅghāṭamhi gatassa.",
  "tika-vin09t19:83_4": "Tenāha ‘‘sacepi dvīhi janehī’’tiādi.",
  "tika-vin09t19:83_5": "Vayhādiketi ettha vayhanti upari maṇḍapasadisaṁ padaracchadanaṁ,",
  "tika-vin09t19:83_6": "sabbapāliguṇṭhimaṁ vā chādetvā kataṁ sakaṭavisesaṁ ‘‘vayha’’nti vadanti.",
  "tika-vin09t19:83_7": "Ādisaddena rathādīnaṁ gahaṇaṁ.",
  "tika-vin09t19:84_0": "Yānasikkhāpadavaṇṇanā niṭṭhitā.",
  "tika-vin09t19:85_0": "75. Udakeuccārasikkhāpadavaṇṇanā",
  "tika-vin09t19:86_0": "Pakiṇṇakanti vomissakanayaṁ.",
  "tika-vin09t19:86_1": "Sacittakanti (sārattha. ṭī.",
  "tika-vin09t19:86_2": "pācittiya 3.576) vatthuvijānanacittena,",
  "tika-vin09t19:86_3": "paṇṇattivijānanacittena ca sacittakaṁ.",
  "tika-vin09t19:86_4": "‘‘Anādariyaṁ paṭiccā’’ti (pāci.",
  "tika-vin09t19:86_5": "654) vuttattā yasmā anādariyavaseneva āpajjitabbato idaṁ sabbaṁ kevalaṁ akusalameva,",
  "tika-vin09t19:86_6": "tañca pakatiyā vajjaṁ,",
  "tika-vin09t19:86_7": "sañcicca vītikkamanañca domanassikasseva hoti,",
  "tika-vin09t19:86_8": "tasmā ‘‘lokavajjaṁ akusalacittaṁ dukkhavedana’’nti vuttaṁ.",
  "tika-vin09t19:86_9": "Sesesupi eseva nayo.",
  "tika-vin09t19:87_0": "Ekūnavīsatidhammadesanāpaṭisaṁyuttasikkhāpadavaṇṇanā niṭṭhitā.",
  "tika-vin09t19:88_0": "Iti kaṅkhāvitaraṇiyā pātimokkhavaṇṇanāya",
  "tika-vin09t19:89_0": "Vinayatthamañjūsāyaṁ līnatthappakāsaniyaṁ",
  "tika-vin09t19:90_0": "Sekhiyavaṇṇanā niṭṭhitā.",
  "tika-vin09t19:91_0": "Adhikaraṇasamathavaṇṇanā",
  "tika-vin09t19:92_0": "Gaṇanaparicchedoti saṅkhyāparicchedo.",
  "tika-vin09t19:92_1": "Adhikarīyanti etthāti adhikaraṇāni.",
  "tika-vin09t19:92_2": "Ke adhikarīyanti? Samathā.",
  "tika-vin09t19:92_3": "Kathaṁ adhikarīyanti?",
  "tika-vin09t19:92_4": "Samanavasena.",
  "tika-vin09t19:92_5": "Tasmā te tesaṁ samanavasena pavattantīti āha ‘‘adhikaraṇāni samentī’’tiādi.",
  "tika-vin09t19:92_6": "Uppannānaṁ uppannānanti uṭṭhitānaṁ uṭṭhitānaṁ.",
  "tika-vin09t19:92_7": "Kiñcāpi adhikaraṇaṭṭhena ekavidhaṁ,",
  "tika-vin09t19:92_8": "tathāpi vatthuvasena nānā hotīti ‘‘adhikaraṇāna’’nti bahuvacanaṁ kataṁ.",
  "tika-vin09t19:92_9": "Idāni tassa nānāttaṁ dassetvā vivarituṁ ‘‘vivādādhikaraṇa’’ntiādimāha.",
  "tika-vin09t19:92_10": "Vivādoyeva adhikaraṇaṁ vivādādhikaraṇaṁ.",
  "tika-vin09t19:92_11": "Esa nayo sesesupi.",
  "tika-vin09t19:92_12": "Samathatthanti samanatthaṁ.",
  "tika-vin09t19:93_0": "Adhikaraṇassa sammukhā vinayanato sammukhāvinayo.",
  "tika-vin09t19:93_1": "Dabbamallaputtattherasadisassa sativepullappattassa khīṇāsavasseva dātabbo vinayo sativinayo.",
  "tika-vin09t19:93_2": "Sammūḷhassa gaggabhikkhusadisassa ummattakassa dātabbo vinayo amūḷhavinayo.",
  "tika-vin09t19:93_3": "Paṭiññātena karaṇabhūtena karaṇaṁ paṭiññātakaraṇaṁ.",
  "tika-vin09t19:93_4": "Atha vā paṭiññāte āpannabhāvādike karaṇaṁ kiriyā,",
  "tika-vin09t19:93_5": "‘‘āyatiṁ saṁvareyyāsī’’ti parivāsadānādivasena ca pavattaṁ vacīkammaṁ paṭiññātakaraṇaṁ.",
  "tika-vin09t19:93_6": "Yassā kiriyāya dhammavādino bahutarā,",
  "tika-vin09t19:93_7": "esā yebhuyyasikā nāma.",
  "tika-vin09t19:93_8": "Yo pāpussannatāya pāpiyo, puggalo,",
  "tika-vin09t19:93_9": "tassa upavāḷabhikkhusadisassa kattabbato tassapāpiyasikā,",
  "tika-vin09t19:93_10": "aluttasamāsoyaṁ.",
  "tika-vin09t19:93_11": "Tiṇavatthārakasadisattā tiṇavatthārako.",
  "tika-vin09t19:93_12": "Yathā (cūḷava. aṭṭha.",
  "tika-vin09t19:93_13": "212) hi gūthaṁ vā muttaṁ vā ghaṭṭiyamānaṁ duggandhatāya bādhati,",
  "tika-vin09t19:93_14": "tiṇehi avattharitvā suppaṭicchāditassa panassa gandho na bādhati,",
  "tika-vin09t19:93_15": "evameva yaṁ adhikaraṇaṁ mūlānumūlaṁ gantvā vūpasamiyamānaṁ kakkhaḷattāya vāḷattāya bhedāya saṁvattati,",
  "tika-vin09t19:93_16": "taṁ iminā kammena vūpasantaṁ gūthaṁ viya tiṇavatthārakena paṭicchannaṁ suvūpasantaṁ hoti.",
  "tika-vin09t19:93_17": "Tena vuttaṁ ‘‘tiṇavatthārakasadisattā tiṇavatthārako’’ti.",
  "tika-vin09t19:94_0": "Tatrāti tesu sattasu adhikaraṇasamathesu.",
  "tika-vin09t19:94_1": "‘‘Aṭṭhārasahi vatthūhī’’ti lakkhaṇavacanametaṁ ‘‘yadi me byādhikā bhaveyyuṁ,",
  "tika-vin09t19:94_2": "dātabbamidamosadha’’ntiādinā (saṁ. ni. ṭī.",
  "tika-vin09t19:94_3": "2.3.39-42) viya.",
  "tika-vin09t19:94_4": "Tasmā tesu aññatarena vivadantā aṭṭhārasahi vatthūhi vivadantīti vuccati.",
  "tika-vin09t19:94_5": "Vivādoti vipaccanīkavādo.",
  "tika-vin09t19:94_6": "Upavadanāti akkoso.",
  "tika-vin09t19:94_7": "Codanāti anuyogo.",
  "tika-vin09t19:94_8": "Dveti thullaccayadubbhāsitāpattiyo dve.",
  "tika-vin09t19:94_9": "Catunnaṁ kammānaṁ karaṇanti catunnaṁ kammānaṁ antare yassa kassaci kammassa karaṇaṁ.",
  "tika-vin09t19:95_0": "Evaṁ adhikaraṇāni dassetvā idāni tesu idaṁ adhikaraṇaṁ ettakehi samathehi sammatīti dassetuṁ ‘‘tatthā’’tiādi vuttaṁ.",
  "tika-vin09t19:95_1": "Yasmiṁ vihāre uppannaṁ ,",
  "tika-vin09t19:95_2": "tasmiṁyeva vā sammatīti sambandho.",
  "tika-vin09t19:95_3": "Evaṁ sesesupi.",
  "tika-vin09t19:95_4": "Tattha yasmiṁ vihāre uppannanti ‘‘yasmiṁ vihāre mayhaṁ iminā patto gahito,",
  "tika-vin09t19:95_5": "cīvaraṁ gahita’’ntiādinā (pari. aṭṭha.",
  "tika-vin09t19:95_6": "341) nayena pattacīvarādīnaṁ atthāya vivādādhikaraṇaṁ uppannaṁ hoti.",
  "tika-vin09t19:95_7": "Tasmiṁyeva vā sammatīti tasmiṁ vihāreyeva āvāsikehi sannipatitvā ‘‘alaṁ,",
  "tika-vin09t19:95_8": "āvuso’’ti atthapaccatthike saññāpetvā pāḷimuttakavinicchayeneva vūpasamentehi sammati.",
  "tika-vin09t19:95_9": "Sace pana taṁ adhikaraṇaṁ nevāsikā vūpasametuṁ na sakkonti,",
  "tika-vin09t19:95_10": "athañño vinayadharo āgantvā ‘‘kiṁ, āvuso,",
  "tika-vin09t19:95_11": "imasmiṁ vihāre uposatho vā pavāraṇā vā ṭhitā’’ti pucchati,",
  "tika-vin09t19:95_12": "tehi ca tasmiṁ kāraṇe kathite taṁ adhikaraṇaṁ khandhakato ca parivārato ca suttena vinicchinitvā vūpasameti.",
  "tika-vin09t19:95_13": "Evampi etasmiṁyeva sammatīti daṭṭhabbaṁ.",
  "tika-vin09t19:96_0": "Aññattha vūpasametuṁ gacchantānaṁ antarāmagge vā sammatīti ‘‘na mayaṁ etassa vinicchaye tiṭṭhāma,",
  "tika-vin09t19:96_1": "nāyaṁ vinaye kusalo,",
  "tika-vin09t19:96_2": "amukasmiṁ nāma gāme vinayadharā therā vasanti,",
  "tika-vin09t19:96_3": "tattha gantvā vinicchinissāmā’’ti gacchantānaṁ antarāmagge vā kāraṇaṁ sallakkhetvā aññamaññaṁ saññāpentehi,",
  "tika-vin09t19:96_4": "aññehi vā te bhikkhū nijjhāpentehi sammati.",
  "tika-vin09t19:96_5": "Na heva kho pana aññamaññasaññattiyā vā sabhāgabhikkhunijjhāpanena vā vūpasantaṁ hoti,",
  "tika-vin09t19:96_6": "apica kho paṭipathaṁ āgacchanto eko vinayadharo disvā ‘‘katthāvuso,",
  "tika-vin09t19:96_7": "gacchathā’’ti pucchitvā ‘‘amukaṁ nāma gāmaṁ iminā nāma karaṇenā’’ti vutte ‘‘alaṁ, āvuso,",
  "tika-vin09t19:96_8": "kiṁ tattha gatenā’’ti tattheva dhammena vinayena taṁ adhikaraṇaṁ vūpasameti.",
  "tika-vin09t19:96_9": "Evampi antarāmagge vūpasammati nāma.",
  "tika-vin09t19:97_0": "Yattha gantvā saṅghassa niyyātitaṁ,",
  "tika-vin09t19:97_1": "tattha saṅghena vāti sace pana ‘‘alaṁ, āvuso,",
  "tika-vin09t19:97_2": "kiṁ tattha gatenā’’ti vuccamānāpi ‘‘mayaṁ tattheva gantvā vinicchayaṁ pāpessāmā’’ti (pari. aṭṭha.",
  "tika-vin09t19:97_3": "341) vinayadharassa vacanaṁ anādiyitvā yattha gantvā sabhāgabhikkhusaṅghassa adhikaraṇaṁ niyyātitaṁ,",
  "tika-vin09t19:97_4": "tattha saṅghena ‘‘alaṁ, āvuso,",
  "tika-vin09t19:97_5": "saṅghasannipātaṁ nāma garuka’’nti tattheva nisīditvā vinicchitaṁ sammati.",
  "tika-vin09t19:97_6": "Na heva kho pana sabhāgabhikkhūnaṁ saññattiyā vūpasantaṁ hoti,",
  "tika-vin09t19:97_7": "apica kho saṅghaṁ sannipātetvā ārocitaṁ saṅghamajjhe vinayadharā vūpasamenti.",
  "tika-vin09t19:97_8": "Evampi tattha saṅghena vinicchitaṁ sammati nāma.",
  "tika-vin09t19:98_0": "Ubbāhikāyasammatapuggalehi vā vinicchitanti apaloketvā vā khandhake vuttāya vā ñattidutiyakammavācāya sammatehi puggalehi visuṁ vā nisīditvā,",
  "tika-vin09t19:98_1": "tassāyeva vā parisāya ‘‘aññena na kiñci kathetabba’’nti (cūḷava. aṭṭha.",
  "tika-vin09t19:98_2": "231) sāvetvā vinicchitaṁ.",
  "tika-vin09t19:98_3": "Ayanti ayaṁ yathāvuttā catubbidhā sammukhatā.",
  "tika-vin09t19:99_0": "Kārakasaṅghassāti vūpasametuṁ sannipatitassa kārakasaṅghassa.",
  "tika-vin09t19:99_1": "Saṅghasāmaggivasena sammukhībhāvoti ‘‘yāvatikā bhikkhū kammappattā,",
  "tika-vin09t19:99_2": "te āgatā honti,",
  "tika-vin09t19:99_3": "chandārahānaṁ chando āhaṭo hoti,",
  "tika-vin09t19:99_4": "sammukhībhūtā na paṭikkosantī’’ti (cūḷava.",
  "tika-vin09t19:99_5": "228) evaṁ vuttasaṅghasāmaggivasena sammukhībhāvo,",
  "tika-vin09t19:99_6": "etena yathā tathā padhānakārakapuggalānaṁ sammukhatāmattaṁ saṅghasammukhatā nāma na hotīti dasseti.",
  "tika-vin09t19:99_7": "Bhūtatāti tacchatā.",
  "tika-vin09t19:99_8": "Saccapariyāyo hi idha dhammasaddo ‘‘dhammavādī’’tiādīsu (dī. ni. 1.9,",
  "tika-vin09t19:99_9": "194) viya.",
  "tika-vin09t19:99_10": "Vineti etenāti vinayo,",
  "tika-vin09t19:99_11": "tassa tassa adhikaraṇassa vūpasamanāya bhagavatā vuttavidhi,",
  "tika-vin09t19:99_12": "tassa vinayassa sammukhatā vinayasammukhatā.",
  "tika-vin09t19:99_13": "Tenāha ‘‘yathā taṁ…pe…",
  "tika-vin09t19:99_14": "vinayasammukhatā’’ti.",
  "tika-vin09t19:99_15": "Yenāti yena puggalena.",
  "tika-vin09t19:99_16": "Atthapaccatthikānanti (sārattha. ṭī.",
  "tika-vin09t19:99_17": "cūḷavagga 3.228) vivādavatthusaṅkhāte atthe paccatthikānaṁ.",
  "tika-vin09t19:99_18": "Saṅghasammukhatā parihāyati sammatapuggaleheva vūpasamanato.",
  "tika-vin09t19:100_0": "Nanti vivādādhikaraṇaṁ.",
  "tika-vin09t19:100_1": "Pañcaṅgasamannāgatanti (cūḷava.",
  "tika-vin09t19:100_2": "234) ‘‘na chandāgatiṁ gacchati,",
  "tika-vin09t19:100_3": "na dosāgatiṁ gacchati,",
  "tika-vin09t19:100_4": "na mohāgatiṁ gacchati,",
  "tika-vin09t19:100_5": "na bhayāgatiṁ gacchati,",
  "tika-vin09t19:100_6": "gahitāgahitaṁ jānātī’’ti vuttehi pañcahaṅgehi samannāgataṁ.",
  "tika-vin09t19:100_7": "Gūḷhakavivaṭakasakaṇṇajappakesu tīsu salākaggāhesūti ‘‘anujānāmi,",
  "tika-vin09t19:100_8": "bhikkhave,",
  "tika-vin09t19:100_9": "tesaṁ bhikkhūnaṁ saññattiyā tayo salākaggāhake gūḷhakaṁ,",
  "tika-vin09t19:100_10": "vivaṭakaṁ,",
  "tika-vin09t19:100_11": "sakaṇṇajappaka’’nti (cūḷava.",
  "tika-vin09t19:100_12": "235) samathakkhandhake vuttesu tīsu salākaggāhesu.",
  "tika-vin09t19:100_13": "Salākaṁ gāhetvāti dhammavādīnañca adhammavādīnañca salākāyo nimittasaññaṁ āropetvā cīvarabhoge katvā samathakkhandhake vuttanayena gāhāpetvā.",
  "tika-vin09t19:100_14": "Evañhi tattha vuttaṁ –",
  "tika-vin09t19:101_0": "‘‘Kathañca,",
  "tika-vin09t19:101_1": "bhikkhave,",
  "tika-vin09t19:101_2": "gūḷhako salākaggāho hoti?",
  "tika-vin09t19:101_3": "Tena salākaggāhāpakena bhikkhunā salākāyo vaṇṇāvaṇṇāyo katvā ekameko bhikkhu upasaṅkamitvā evamassa vacanīyo ‘ayaṁ evaṁvādissa salākā,",
  "tika-vin09t19:101_4": "ayaṁ evaṁvādissa salākā,",
  "tika-vin09t19:101_5": "yaṁ icchasi,",
  "tika-vin09t19:101_6": "taṁ gaṇhāhī’ti.",
  "tika-vin09t19:101_7": "Gahite vattabbo ‘mā ca kassaci dassehī’ti.",
  "tika-vin09t19:101_8": "Sace jānāti ‘adhammavādī bahutarā’ti,",
  "tika-vin09t19:101_9": "‘duggaho’ti paccukkaḍḍhitabbaṁ.",
  "tika-vin09t19:101_10": "Sace jānāti ‘dhammavādī bahutarā’ti ,",
  "tika-vin09t19:101_11": "‘suggaho’ti sāvetabbaṁ. Evaṁ kho,",
  "tika-vin09t19:101_12": "bhikkhave,",
  "tika-vin09t19:101_13": "gūḷhako salākaggāho hoti.",
  "tika-vin09t19:102_0": "‘‘Kathañca,",
  "tika-vin09t19:102_1": "bhikkhave,",
  "tika-vin09t19:102_2": "vivaṭako salākaggāho hoti?",
  "tika-vin09t19:102_3": "Sace jānāti ‘dhammavādī bahutarā’ti,",
  "tika-vin09t19:102_4": "vissaṭṭheneva vivaṭena gāhetabbo. Evaṁ kho,",
  "tika-vin09t19:102_5": "bhikkhave,",
  "tika-vin09t19:102_6": "vivaṭako salākaggāho hoti.",
  "tika-vin09t19:103_0": "‘‘Kathañca,",
  "tika-vin09t19:103_1": "bhikkhave,",
  "tika-vin09t19:103_2": "sakaṇṇajappako salākaggāho hoti?",
  "tika-vin09t19:103_3": "Tena salākaggāhāpakena bhikkhunā ekamekassa bhikkhuno upakaṇṇake ārocetabbaṁ ‘ayaṁ evaṁvādissa salākā,",
  "tika-vin09t19:103_4": "ayaṁ evavādissa salākā,",
  "tika-vin09t19:103_5": "yaṁ icchasi,",
  "tika-vin09t19:103_6": "taṁ gaṇhāhī’ti.",
  "tika-vin09t19:103_7": "Gahite vattabbo ‘mā ca kassaci ārocehī’ti.",
  "tika-vin09t19:103_8": "Sace jānāti ‘adhammavādī bahutarā’ti,",
  "tika-vin09t19:103_9": "‘duggaho’ti paccukkaḍḍhitabbaṁ.",
  "tika-vin09t19:103_10": "Sace jānāti ‘dhammavādī bahutarā’ti,",
  "tika-vin09t19:103_11": "‘suggaho’ti sāvetabbaṁ. Evaṁ kho,",
  "tika-vin09t19:103_12": "bhikkhave,",
  "tika-vin09t19:103_13": "sakaṇṇajappako salākaggāho hotī’’ti.",
  "tika-vin09t19:104_0": "Ettha ca alajjussannāya (cūḷava. aṭṭha.",
  "tika-vin09t19:104_1": "235) parisāya gūḷhako salākaggāho kātabbo,",
  "tika-vin09t19:104_2": "lajjussannāya vivaṭako,",
  "tika-vin09t19:104_3": "bālussannāya sakaṇṇajappakoti veditabbo.",
  "tika-vin09t19:104_4": "Dhammavādīnaṁ yebhuyyatāyāti dhammavādīnaṁ ekenapi adhikatāya,",
  "tika-vin09t19:104_5": "ko pana vādo dvīhi tīhi.",
  "tika-vin09t19:105_0": "‘‘Catūhi samathehi sammatī’’ti idaṁ sabbasaṅgāhakavasena vuttaṁ,",
  "tika-vin09t19:105_1": "tattha pana dvīhi eva vūpasamanaṁ daṭṭhabbaṁ.",
  "tika-vin09t19:105_2": "Evaṁ vinicchitanti sace āpatti natthi,",
  "tika-vin09t19:105_3": "ubho khamāpetvā,",
  "tika-vin09t19:105_4": "atha atthi,",
  "tika-vin09t19:105_5": "āpattiṁ dassetvā ropanavasena vinicchitaṁ.",
  "tika-vin09t19:105_6": "Paṭikammaṁ pana āpattādhikaraṇasamathe parato āgamissatīti.",
  "tika-vin09t19:105_7": "Na samaṇasāruppaṁ assāmaṇakaṁ,",
  "tika-vin09t19:105_8": "samaṇehi akattabbaṁ, tasmiṁ.",
  "tika-vin09t19:105_9": "Ajjhācāre vītikkame sati.",
  "tika-vin09t19:106_0": "Pārājikasāmantenavāti dukkaṭena vā thullaccayena vā.",
  "tika-vin09t19:106_1": "Methunadhamme hi pārājikasāmantā nāma dukkaṭaṁ hoti,",
  "tika-vin09t19:106_2": "adinnādānādīsu thullaccayaṁ.",
  "tika-vin09t19:106_3": "Paṭicaratoti paṭicchādentassa.",
  "tika-vin09t19:106_4": "Acchinnamūlo bhavissatīti pārājikaṁ anāpanno bhavissati,",
  "tika-vin09t19:106_5": "sīlavā bhavissatīti vuttaṁ hoti.",
  "tika-vin09t19:106_6": "Sammā vattitvāti vattaṁ pūretvā.",
  "tika-vin09t19:106_7": "Osāraṇaṁ labhissatīti kammappaṭippassaddhiṁ labhissati.",
  "tika-vin09t19:107_0": "Tassāti āpattādhikaraṇassa.",
  "tika-vin09t19:107_1": "Sammukhāvinayeneva vūpasamo natthi paṭiññāya,",
  "tika-vin09t19:107_2": "tathārūpāya khantiyā vā vinā avūpasamanato.",
  "tika-vin09t19:107_3": "Yā pana paṭiññāti sambandho.",
  "tika-vin09t19:108_0": "Etthāti āpattidesanāyaṁ.",
  "tika-vin09t19:108_1": "Siyāti avassaṁ.",
  "tika-vin09t19:108_2": "Kakkhaḷattāya vāḷattāyāti kakkhaḷabhāvāya ceva vāḷabhāvāya ca.",
  "tika-vin09t19:108_3": "Thullavajjanti pārājikañceva saṅghādisesañca.",
  "tika-vin09t19:108_4": "Gihippaṭisaṁyuttanti gihīnaṁ hīnena khuṁsanavambhanadhammikappaṭissavesu āpannaṁ āpattiṁ.",
  "tika-vin09t19:109_0": "Yathānurūpanti ‘‘dvīhi samathehi, tīhi, catūhi,",
  "tika-vin09t19:109_1": "ekenā’’ti evaṁ vuttanayeneva yathānurūpaṁ.",
  "tika-vin09t19:109_2": "Etthāti imasmiṁ samathādhikāre.",
  "tika-vin09t19:109_3": "Vinicchayanayoti vinicchayanayamattaṁ.",
  "tika-vin09t19:109_4": "Tenāha ‘‘vitthāro panā’’tiādi.",
  "tika-vin09t19:109_5": "Assāti vitthārassa.",
  "tika-vin09t19:109_6": "Samantapāsādikāyaṁ vuttoti samantapāsādikāya nāma vinayaṭṭhakathāyaṁ vutto.",
  "tika-vin09t19:109_7": "Tasmā tattha vuttanayeneva veditabboti adhippāyo.",
  "tika-vin09t19:110_0": "Ettakanti etaṁparamaṁ, na ito bhiyyo.",
  "tika-vin09t19:111_0": "Adhikaraṇasamathavaṇṇanā niṭṭhitā.",
  "tika-vin09t19:112_0": "Iti kaṅkhāvitaraṇiyā pātimokkhavaṇṇanāya",
  "tika-vin09t19:113_0": "Vinayatthamañjūsāyaṁ līnatthappakāsaniyaṁ",
  "tika-vin09t19:114_0": "Bhikkhupātimokkhavaṇṇanā niṭṭhitā.",
  "tika-vin09t19:115_0": " Namo tassa bhagavato arahato sammāsambuddhassa"
}