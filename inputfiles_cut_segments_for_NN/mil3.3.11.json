{
  "mil3.3.11:0.1_0": "Milindapañha",
  "mil3.3.11:0.2_0": "Vicāravagga",
  "mil3.3.11:0.3_0": "11. Cetanālakkhaṇapañha",
  "mil3.3.11:1.1_0": "“Bhante nāgasena, kiṁlakkhaṇā cetanā”ti?",
  "mil3.3.11:1.2_0": "“Cetayitalakkhaṇā, mahārāja,",
  "mil3.3.11:1.2_1": "cetanā abhisaṅkharaṇalakkhaṇā cā”ti.",
  "mil3.3.11:2.1_0": "“Opammaṁ karohī”ti.",
  "mil3.3.11:2.2_0": "“Yathā, mahārāja,",
  "mil3.3.11:2.2_1": "kocideva puriso visaṁ abhisaṅkharitvā attanā ca piveyya, pare ca pāyeyya,",
  "mil3.3.11:2.2_2": "so attanāpi dukkhito bhaveyya, parepi dukkhitā bhaveyyuṁ;",
  "mil3.3.11:2.3_0": "evameva kho, mahārāja,",
  "mil3.3.11:2.3_1": "idhekacco puggalo akusalaṁ kammaṁ cetanāya cetayitvā kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjeyya.",
  "mil3.3.11:2.4_0": "Yepi tassa anusikkhanti,",
  "mil3.3.11:2.4_1": "tepi kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjanti.",
  "mil3.3.11:3.1_0": "Yathā vā pana, mahārāja,",
  "mil3.3.11:3.1_1": "kocideva puriso sappinavanītatelamadhuphāṇitaṁ ekajjhaṁ abhisaṅkharitvā attanā ca piveyya, pare ca pāyeyya, so attanā sukhito bhaveyya, parepi sukhitā bhaveyyuṁ;",
  "mil3.3.11:3.2_0": "evameva kho, mahārāja,",
  "mil3.3.11:3.2_1": "idhekacco puggalo kusalaṁ kammaṁ cetanāya cetayitvā kāyassa bhedā paraṁ maraṇā sugatiṁ saggaṁ lokaṁ upapajjati.",
  "mil3.3.11:3.3_0": "Yepi tassa anusikkhanti,",
  "mil3.3.11:3.3_1": "tepi kāyassa bhedā paraṁ maraṇā sugatiṁ saggaṁ lokaṁ upapajjanti.",
  "mil3.3.11:3.4_0": "Evaṁ kho, mahārāja,",
  "mil3.3.11:3.4_1": "cetayitalakkhaṇā cetanā abhisaṅkharaṇalakkhaṇā cā”ti.",
  "mil3.3.11:4.1_0": "“Kallosi, bhante nāgasenā”ti.",
  "mil3.3.11:5.1_0": "Cetanālakkhaṇapañho ekādasamo."
}