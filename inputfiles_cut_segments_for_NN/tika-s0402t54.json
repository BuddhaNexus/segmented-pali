{
  "tika-s0402t54:0_0": "(21) 1. Sappurisavaggo",
  "tika-s0402t54:1_0": "1-10. Sikkhāpadasuttādivaṇṇanā",
  "tika-s0402t54:2_0": "201-210.",
  "tika-s0402t54:2_1": "Pañcamassa paṭhame asappurisoti lāmakapuriso. Pāṇaṁ atipātetīti pāṇātipātī. Adinnaṁ ādiyatīti adinnādāyī.",
  "tika-s0402t54:2_2": "Kāmesu micchā caratīti kāmesumicchācārī. Musā vadatīti musāvādī.",
  "tika-s0402t54:2_3": "Surāmerayamajjapamāde tiṭṭhatīti surāmerayamajjapamādaṭṭhāyī.",
  "tika-s0402t54:2_4": "Pāṇātipāte samādapetīti yathā pāṇaṁ atipāteti,",
  "tika-s0402t54:2_5": "tathā naṁ tattha gahaṇaṁ gaṇhāpeti. Sesesupi eseva nayo.",
  "tika-s0402t54:2_6": "Ayaṁ vuccatīti ayaṁ evarūpo puggalo yasmā sayaṁkatena ca dussīlyena samannāgato, yañca samādapitena kataṁ, tato upaḍḍhassa dāyādo,",
  "tika-s0402t54:2_7": "tasmā ‘‘asappurisena asappurisataro’’ti vuccati. Sappurisoti uttamapuriso.",
  "tika-s0402t54:2_8": "Sappurisena sappurisataroti attanā ca katena susīlyena samannāgatattā yañca samādapito karoti,",
  "tika-s0402t54:2_9": "tato upaḍḍhassa dāyādattā uttamapurisena uttamapurisataro.",
  "tika-s0402t54:2_10": "Ettha ca parena kataṁ dussīlyaṁ susīlyaṁ vā āṇattiyā attanā ca vacippayogena katanti āṇāpanavasena pasutapāpassa puññassa vā dāyādo ‘‘tato upaḍḍhassa dāyādo’’ti vutto. Dutiyādīni uttānatthāneva.",
  "tika-s0402t54:3_0": "Sikkhāpadasuttādivaṇṇanā niṭṭhitā.",
  "tika-s0402t54:4_0": "Sappurisavaggavaṇṇanā niṭṭhitā.",
  "tika-s0402t54:5_0": "211-220. Dutiyo parisāvaggo uttānatthoyeva."
}