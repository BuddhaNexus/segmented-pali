{
  "tika-vin05t18:0_0": "18. Kālikavinicchayakathā",
  "tika-vin05t18:1_0": "89.Kālikānipicattārīti ettha (pāci. aṭṭha.",
  "tika-vin05t18:1_1": "255-256) yāvakālikaṁ yāmakālikaṁ sattāhakālikaṁ yāvajīvikanti imāni cattāri kālikāni veditabbāni.",
  "tika-vin05t18:1_2": "Tattha purebhattaṁ paṭiggahetvā paribhuñjitabbaṁ yaṁ kiñci khādanīyabhojanīyaṁ yāva majjhanhikasaṅkhato kālo,",
  "tika-vin05t18:1_3": "tāva paribhuñjitabbato yāvakālikaṁ.",
  "tika-vin05t18:1_4": "Saddhiṁ anulomapānehi aṭṭhavidhaṁ pānaṁ yāva rattiyā pacchimayāmasaṅkhāto yāmo,",
  "tika-vin05t18:1_5": "tāva paribhuñjitabbato yāmo kālo assāti yāmakālikaṁ.",
  "tika-vin05t18:1_6": "Sappiādi pañcavidhaṁ bhesajjaṁ paṭiggahetvā sattāhaṁ nidhetabbato sattāho kālo assāti sattāhakālikaṁ.",
  "tika-vin05t18:1_7": "Ṭhapetvā udakaṁ avasesaṁ sabbampi paṭiggahitaṁ yāvajīvaṁ pariharitvā sati paccaye paribhuñjitabbato yāvajīvikanti vuccati.",
  "tika-vin05t18:2_0": "90.",
  "tika-vin05t18:2_1": "Tattha yāvakālikesu bhojanīyaṁ nāma odano kummāso sattu maccho maṁsanti.",
  "tika-vin05t18:2_2": "Pañca bhojanāni yāmakālikaṁ sattāhakālikaṁ yāvajīvikañca ṭhapetvā avasesaṁ khādanīyaṁ nāma.",
  "tika-vin05t18:2_3": "Ettha (pāci. aṭṭha.",
  "tika-vin05t18:2_4": "248-9) pana yaṁ tāva sakkhalimodakādi pubbaṇṇāparaṇṇamayaṁ khādanīyaṁ,",
  "tika-vin05t18:2_5": "tattha vattabbameva natthi.",
  "tika-vin05t18:2_6": "Yampi vanamūlādippabhedaṁ āmisagatikaṁ hoti.",
  "tika-vin05t18:2_7": "Seyyathidaṁ –",
  "tika-vin05t18:2_8": "mūlakhādanīyaṁ kandakhādanīyaṁ muḷālakhādanīyaṁ matthakakhādanīyaṁ khandhakhādanīyaṁ tacakhādanīyaṁ pattakhādanīyaṁ",
  "tika-vin05t18:2_9": "pupphakhādanīyaṁ phalakhādanīyaṁ aṭṭhikhādanīyaṁ piṭṭhakhādanīyaṁ niyyāsakhādanīyanti,",
  "tika-vin05t18:2_10": "idampi khādanīyasaṅkhyameva gacchati.",
  "tika-vin05t18:3_0": "Tattha pana āmisagatikasallakkhaṇatthaṁ idaṁ mukhamattanidassanaṁ –",
  "tika-vin05t18:3_1": "mūlakhādanīye tāva mūlakamūlaṁ khārakamūlaṁ caccumūlaṁ tambakamūlaṁ taṇḍuleyyakamūlaṁ vatthuleyyakamūlaṁ",
  "tika-vin05t18:3_2": "vajakalimūlaṁ jajjharimūlanti evamādīni sūpeyyapaṇṇamūlāni āmisagatikāni.",
  "tika-vin05t18:3_3": "Ettha ca vajakalimūle jaraṭṭhaṁ chinditvā chaḍḍenti,",
  "tika-vin05t18:3_4": "taṁ yāvajīvikaṁ hoti.",
  "tika-vin05t18:3_5": "Aññampi evarūpaṁ eteneva nayena veditabbaṁ.",
  "tika-vin05t18:3_6": "Mūlakakhārakajajjharimūlānaṁ pana jaraṭṭhānipi āmisagatikānevāti vuttaṁ.",
  "tika-vin05t18:3_7": "Yāni pana pāḷiyaṁ –",
  "tika-vin05t18:4_0": "‘‘Anujānāmi,",
  "tika-vin05t18:4_1": "bhikkhave,",
  "tika-vin05t18:4_2": "mūlāni bhesajjāni haliddiṁ siṅgiveraṁ vacaṁ vacattaṁ ativisaṁ kaṭukarohiṇiṁ usīraṁ bhaddamuttakaṁ,",
  "tika-vin05t18:4_3": "yāni vā panaññānipi atthi mūlāni bhesajjāni neva khādanīye khādanīyatthaṁ pharanti,",
  "tika-vin05t18:4_4": "na bhojanīye bhojanīyatthaṁ pharantī’’ti (mahāva. 263) –",
  "tika-vin05t18:5_0": "Vuttāni,",
  "tika-vin05t18:5_1": "tāni yāvajīvikāni.",
  "tika-vin05t18:5_2": "Tesaṁ cūḷapañcamūlaṁ mahāpañcamūlantiādinā nayena gaṇiyamānānaṁ gaṇanāya anto natthi,",
  "tika-vin05t18:5_3": "khādanīyatthañca bhojanīyatthañca apharaṇabhāvoyeva panetesaṁ lakkhaṇaṁ.",
  "tika-vin05t18:5_4": "Tasmā yaṁ kiñci mūlaṁ tesu tesu janapadesu pakatiāhāravasena manussānaṁ khādanīyatthaṁ bhojanīyatthañca pharati,",
  "tika-vin05t18:5_5": "taṁ yāvakālikaṁ,",
  "tika-vin05t18:5_6": "itaraṁ yāvajīvikanti veditabbaṁ .",
  "tika-vin05t18:5_7": "Subahuṁ vatvāpi hi imasmiṁyeva lakkhaṇe ṭhātabbaṁ.",
  "tika-vin05t18:5_8": "Nāmasaññāsu pana vuccamānāsu taṁ taṁ nāmaṁ ajānantānaṁ sammohoyeva hoti,",
  "tika-vin05t18:5_9": "tasmā nāmasaññāya ādaraṁ akatvā lakkhaṇameva dassitaṁ.",
  "tika-vin05t18:5_10": "Yathā ca mūle,",
  "tika-vin05t18:5_11": "evaṁ kandādīsupi lakkhaṇaṁ dassayissāma,",
  "tika-vin05t18:5_12": "tasseva vasena vinicchayo veditabbo.",
  "tika-vin05t18:5_13": "Yañca taṁ pāḷiyaṁ haliddādi aṭṭhavidhaṁ vuttaṁ,",
  "tika-vin05t18:5_14": "tassa khandhatacapupphaphalādi sabbaṁ yāvajīvikanti vuttaṁ.",
  "tika-vin05t18:6_0": "Kandakhādanīye duvidho kando dīgho ca bhisakiṁsukakandādi,",
  "tika-vin05t18:6_1": "vaṭṭo ca uppalakaserukakandādi,",
  "tika-vin05t18:6_2": "yaṁ gaṇṭhītipi vadanti.",
  "tika-vin05t18:6_3": "Tattha sabbesaṁ kandānaṁ jiṇṇajaraṭṭhaṭṭhānañca challi ca sukhumamūlāni ca yāvajīvikāni,",
  "tika-vin05t18:6_4": "taruṇo pana sukhakhādanīyo sālakalyāṇipotakakando kiṁsukapotakakando ambāṭakakando ketakakando māluvakando",
  "tika-vin05t18:6_5": "bhisasaṅkhāto padumapuṇḍarīkakando piṇḍālumasāluādayo ca khīravallikando āluvakando siggukando tālakando",
  "tika-vin05t18:6_6": "nīluppalarattuppalakumudasogandhikānaṁ kandā kadalikando veḷukando kaserukakandoti evamādayo tesu tesu",
  "tika-vin05t18:6_7": "janapadesu pakatiāhāravasena manussānaṁ khādanīyatthañca bhojanīyatthañca pharaṇakakandā yāvakālikā.",
  "tika-vin05t18:6_8": "Khīravallikando adhoto yāvajīviko,",
  "tika-vin05t18:6_9": "dhoto yāvakāliko.",
  "tika-vin05t18:6_10": "Khīrakākolijīvikausabhakalasuṇādikandā pana yāvajīvikā.",
  "tika-vin05t18:6_11": "Te pāḷiyaṁ ‘‘yāni vā panaññānipi atthi mūlāni bhesajjānī’’ti evaṁ (mahāva.",
  "tika-vin05t18:6_12": "263) mūlabhesajjasaṅgaheneva saṅgahitā.",
  "tika-vin05t18:7_0": "Muḷālakhādanīye padumamuḷālaṁ puṇḍarīkamuḷālaṁ mūlasadisaṁyeva.",
  "tika-vin05t18:7_1": "Erakamuḷālaṁ kandulamuḷālanti evamādi tesu tesu janapadesu pakatiāhāravasena manussānaṁ khādanīyatthaṁ bhojanīyatthañca pharaṇakamuḷālaṁ yāvakālikaṁ,",
  "tika-vin05t18:7_2": "haliddisiṅgiveramakacicaturassavalliketakatālahintālakuntālanāḷikerapūgarukkhādimuḷālaṁ pana yāvajīvikaṁ.",
  "tika-vin05t18:7_3": "Taṁ sabbampi pāḷiyaṁ ‘‘yāni vā panaññānipi atthi mūlāni bhesajjānī’’ti evaṁ mūlabhesajjasaṅgaheneva saṅgahitaṁ.",
  "tika-vin05t18:8_0": "Matthakakhādanīye tālahintālakuntālaketakanāḷikerapūgarukkhakhajjūrivettaerakakadalīnaṁ kaḷīrasaṅkhātā matthakā,",
  "tika-vin05t18:8_1": "veṇukaḷīro naḷakaḷīro ucchukaḷīro mūlakakaḷīro sāsapakaḷīro satāvarikaḷīro sattannaṁ dhaññānaṁ kaḷīrāti",
  "tika-vin05t18:8_2": "evamādi tesu tesu janapadesu pakatiāhāravasena manussānaṁ khādanīyatthaṁ bhojanīyatthañca pharaṇako rukkhavalliādīnaṁ",
  "tika-vin05t18:8_3": "matthako yāvakāliko,",
  "tika-vin05t18:8_4": "haliddisiṅgiveravacamakacilasuṇānaṁ kaḷīrā,",
  "tika-vin05t18:8_5": "tālahintālakuntālanāḷikerakaḷīrānañca chinditvā pātito jaraṭṭhabundo yāvajīviko.",
  "tika-vin05t18:9_0": "Khandhakhādanīye antopathavīgato sālakalyāṇīkhandho ucchukhandho nīluppalarattuppalakumudasogandhikānaṁ",
  "tika-vin05t18:9_1": "daṇḍakakhandhāti evamādi tesu tesu janapadesu pakatiāhāravasena manussānaṁ khādanīyatthaṁ bhojanīyatthañca",
  "tika-vin05t18:9_2": "pharaṇako khandho yāvakāliko,",
  "tika-vin05t18:9_3": "uppalajātīnaṁ paṇṇadaṇḍako padumajātīnaṁ sabbopi daṇḍako karavindadaṇḍādayo ca avasesasabbakhandhā yāvajīvikā.",
  "tika-vin05t18:10_0": "Tacakhādanīye ucchutacova eko yāvakāliko,",
  "tika-vin05t18:10_1": "sopi saraso,",
  "tika-vin05t18:10_2": "seso sabbo yāvajīviko.",
  "tika-vin05t18:10_3": "Tesaṁ pana matthakakhandhatacānaṁ tiṇṇampi pāḷiyaṁ kasāvabhesajjena saṅgaho veditabbo.",
  "tika-vin05t18:10_4": "Vuttañhetaṁ –",
  "tika-vin05t18:11_0": "‘‘Anujānāmi,",
  "tika-vin05t18:11_1": "bhikkhave,",
  "tika-vin05t18:11_2": "kasāvāni bhesajjāni nimbakasāvaṁ kuṭajakasāvaṁ paṭolakasāvaṁ phaggavakasāvaṁ nattamālakasāvaṁ,",
  "tika-vin05t18:11_3": "yāni vā panaññānipi atthi kasāvāni bhesajjāni neva khādanīye khādanīyatthaṁ pharanti,",
  "tika-vin05t18:11_4": "na bhojanīye bhojanīyatthaṁ pharantī’’ti (mahāva. 263).",
  "tika-vin05t18:12_0": "Ettha hi etesampi saṅgaho sijjhati. Vuttakasāvāni ca sabbakappiyānīti veditabbāni.",
  "tika-vin05t18:13_0": "Pattakhādanīye mūlakaṁ khārako caccu tambako taṇḍuleyyako papunnāgo vatthuleyyako vajakali jajjhari sellu",
  "tika-vin05t18:13_1": "siggu kāsamaddako ummācīnamuggo māso rājamāso ṭhapetvā mahānipphāvaṁ avasesanipphāvo aggimantho sunisannako",
  "tika-vin05t18:13_2": "setavaraṇo nāḷikā bhūmiyaṁ jātaloṇīti etesaṁ pattāni,",
  "tika-vin05t18:13_3": "aññāni ca evarūpāni tesu tesu janapadesu pakatiāhāravasena manussānaṁ khādanīyatthañca bhojanīyatthañca pharaṇakāni pattāni ekaṁsena yāvakālikāni ,",
  "tika-vin05t18:13_4": "yā panaññā mahānakhapiṭṭhimattapaṇṇā loṇirukkhe ca gacche ca ārohati,",
  "tika-vin05t18:13_5": "tassā pattaṁ yāvajīvikaṁ.",
  "tika-vin05t18:13_6": "Brahmipattañca yāvakālikanti dīpavāsino vadanti.",
  "tika-vin05t18:13_7": "Ambapallavaṁ yāvakālikaṁ,",
  "tika-vin05t18:13_8": "asokapallavaṁ pana yāvajīvikaṁ.",
  "tika-vin05t18:13_9": "Yāni caññāni pāḷiyaṁ –",
  "tika-vin05t18:14_0": "‘‘Anujānāmi,",
  "tika-vin05t18:14_1": "bhikkhave,",
  "tika-vin05t18:14_2": "paṇṇāni bhesajjāni nimbapaṇṇaṁ kuṭajapaṇṇaṁ paṭolapaṇṇaṁ sulasipaṇṇaṁ kappāsapaṇṇaṁ,",
  "tika-vin05t18:14_3": "yāni vā panaññānipi atthi paṇṇāni bhesajjāni neva khādanīye khādanīyatthaṁ pharanti,",
  "tika-vin05t18:14_4": "na bhojanīye bhojanīyatthaṁ pharantī’’ti (mahāva. 263) –",
  "tika-vin05t18:15_0": "Vuttāni,",
  "tika-vin05t18:15_1": "tāni yāvajīvikāni.",
  "tika-vin05t18:15_2": "Na kevalañca paṇṇāni,",
  "tika-vin05t18:15_3": "tesaṁ pupphaphalānipi.",
  "tika-vin05t18:15_4": "Yāvajīvikapaṇṇānaṁ pana phaggavapaṇṇaṁ ajjukapaṇṇaṁ phaṇijjakapaṇṇaṁ tambūlapaṇṇaṁ paduminipaṇṇanti evaṁ gaṇanavasena anto natthi.",
  "tika-vin05t18:16_0": "Pupphakhādanīye mūlakapupphaṁ khārakapupphaṁ caccupupphaṁ tambakapupphaṁ vajakalipupphaṁ jajjharipupphaṁ",
  "tika-vin05t18:16_1": "cūḷanipphāvapupphaṁ mahānipphāvapupphaṁ kaserukapupphaṁ nāḷikeratālaketakānaṁ taruṇapupphāni setavaraṇapupphaṁ",
  "tika-vin05t18:16_2": "siggupupphaṁ uppalapadumajātikānaṁ pupphānaṁ kaṇṇikāmattaṁ agandhipupphaṁ karīrapupphaṁ jīvantī pupphanti",
  "tika-vin05t18:16_3": "evamādi tesu tesu janapadesu pakatiāhāravasena manussānaṁ khādanīyatthaṁ bhojanīyatthañca pharaṇapupphaṁ",
  "tika-vin05t18:16_4": "yāvakālikaṁ,",
  "tika-vin05t18:16_5": "asokabakulakuyyakapunnāgacampakajātikaravīrakaṇikārakundanavamālikamallikādīnaṁ pana pupphaṁ yāvajīvikaṁ,",
  "tika-vin05t18:16_6": "tassa gaṇanāya anto natthi.",
  "tika-vin05t18:16_7": "Pāḷiyaṁ panassa kasāvabhesajjena saṅgaho veditabbo.",
  "tika-vin05t18:17_0": "Phalakhādanīye panasalabujatālanāḷikeraambajambuambāṭakatintiṇikamātuluṅgakapitthalābukumbhaṇḍapussaphalatimbarūsakatipusavātiṅgaṇacocamocamadhukādīnaṁ phalāni,",
  "tika-vin05t18:17_1": "yāni loke tesu tesu janapadesu pakatiāhāravasena manussānaṁ khādanīyatthaṁ bhojanīyatthañca pharanti,",
  "tika-vin05t18:17_2": "sabbāni tāni yāvakālikāni,",
  "tika-vin05t18:17_3": "nāmagaṇanavasena tesaṁ na sakkā pariyantaṁ dassetuṁ.",
  "tika-vin05t18:17_4": "Yāni pana pāḷiyaṁ –",
  "tika-vin05t18:18_0": "‘‘Anujānāmi,",
  "tika-vin05t18:18_1": "bhikkhave,",
  "tika-vin05t18:18_2": "phalāni bhesajjāni bilaṅgaṁ pippaliṁ marīcaṁ harītakaṁ vibhītakaṁ āmalakaṁ goṭṭhaphalaṁ,",
  "tika-vin05t18:18_3": "yāni vā panaññānipi atthi phalāni bhesajjāni neva khādanīye khādanīyatthaṁ pharanti,",
  "tika-vin05t18:18_4": "na bhojanīye bhojanīyatthaṁ pharantī’’ti (mahāva. 263) –",
  "tika-vin05t18:19_0": "Vuttāni ,",
  "tika-vin05t18:19_1": "tāni yāvajīvikāni.",
  "tika-vin05t18:19_2": "Tesampi aparipakkāni acchivabimbavaraṇaketakakāsmarīādīnaṁ phalāni jātiphalaṁ kaṭukaphalaṁ eḷā takkolanti",
  "tika-vin05t18:19_3": "evaṁ nāmavasena na sakkā pariyantaṁ dassetuṁ.",
  "tika-vin05t18:20_0": "Aṭṭhikhādanīye labujaṭṭhi panasaṭṭhi ambāṭakaṭṭhi sālaṭṭhi khajjūrīketakatimbarūsakānaṁ taruṇaphalaṭṭhi",
  "tika-vin05t18:20_1": "tintiṇikaṭṭhi bimbaphalaṭṭhi uppalapadumajātīnaṁ pokkharaṭṭhīti evamādīni tesu tesu janapadesu manussānaṁ",
  "tika-vin05t18:20_2": "pakatiāhāravasena khādanīyatthaṁ bhojanīyatthañca pharaṇakāni aṭṭhīni yāvakālikāni,",
  "tika-vin05t18:20_3": "madhukaṭṭhi punnāgaṭṭhi harītakādīnaṁ aṭṭhīni siddhatthakaṭṭhi rājikaṭṭhīti evamādīni aṭṭhīni yāvajīvikāni.",
  "tika-vin05t18:20_4": "Tesaṁ pāḷiyaṁ phalabhesajjeneva saṅgaho veditabbo.",
  "tika-vin05t18:21_0": "Piṭṭhakhādanīye sattannaṁ tāva dhaññānaṁ dhaññānulomānaṁ aparaṇṇānañca piṭṭhaṁ panasapiṭṭhaṁ labujapiṭṭhaṁ",
  "tika-vin05t18:21_1": "ambāṭakapiṭṭhaṁ sālapiṭṭhaṁ dhotakatālapiṭṭhaṁ khīravallipiṭṭhañcāti evamādīni tesu tesu janapadesu pakatiāhāravasena",
  "tika-vin05t18:21_2": "manussānaṁ khādanīyatthaṁ bhojanīyatthañca pharaṇakāni piṭṭhāni yāvakālikāni,",
  "tika-vin05t18:21_3": "adhotakaṁ tālapiṭṭhaṁ khīravallipiṭṭhaṁ assagandhādipiṭṭhāni ca yāvajīvikāni.",
  "tika-vin05t18:21_4": "Tesaṁ pāḷiyaṁ kasāvehi mūlaphalehi ca saṅgaho veditabbo.",
  "tika-vin05t18:22_0": "Niyyāsakhādanīye – eko ucchuniyyāsova sattāhakāliko, sesā –",
  "tika-vin05t18:23_0": "‘‘Anujānāmi,",
  "tika-vin05t18:23_1": "bhikkhave,",
  "tika-vin05t18:23_2": "jatūni bhesajjāni hiṅguṁ hiṅgujatuṁ hiṅgusipāṭikaṁ takaṁ takapattiṁ takapaṇṇiṁ sajjulasaṁ,",
  "tika-vin05t18:23_3": "yāni vā panaññānipi atthi jatūni bhesajjānī’’ti (mahāva. 263) –",
  "tika-vin05t18:24_0": "Evaṁ pāḷiyaṁ vuttā niyyāsā yāvajīvikā.",
  "tika-vin05t18:24_1": "Tattha yevāpanakavasena saṅgahitānaṁ ambaniyyāso kaṇikāraniyyāsoti evaṁ nāmavasena na sakkā pariyantaṁ dassetuṁ.",
  "tika-vin05t18:24_2": "Evaṁ imesu mūlakhādanīyādīsu yaṁ kiñci yāvakālikaṁ,",
  "tika-vin05t18:24_3": "sabbampi imasmiṁ atthe avasesaṁ khādanīyaṁ nāmāti saṅgahitaṁ.",
  "tika-vin05t18:25_0": "91.",
  "tika-vin05t18:25_1": "Yāmakālikesu pana aṭṭha pānāni nāma ambapānaṁ jambupānaṁ cocapānaṁ mocapānaṁ madhukapānaṁ muddikapānaṁ",
  "tika-vin05t18:25_2": "sālūkapānaṁ phārusakapānanti imāni aṭṭha pānāni.",
  "tika-vin05t18:25_3": "Tattha (mahāva. aṭṭha.",
  "tika-vin05t18:25_4": "300) ambapānanti āmehi vā pakkehi vā ambehi katapānaṁ.",
  "tika-vin05t18:25_5": "Tattha āmehi karontena ambataruṇāni bhinditvā udake pakkhipitvā ātape ādiccapākena pacitvā parissāvetvā",
  "tika-vin05t18:25_6": "tadahupaṭiggahitakehi madhusakkārakappūrādīhi yojetvā kātabbaṁ,",
  "tika-vin05t18:25_7": "evaṁ kataṁ purebhattameva kappati.",
  "tika-vin05t18:25_8": "Anupasampannehi kataṁ labhitvā pana purebhattaṁ paṭiggahitaṁ purebhattaṁ sāmisaparibhogenapi vaṭṭati,",
  "tika-vin05t18:25_9": "pacchābhattaṁ nirāmisaparibhogena yāva aruṇuggamanā vaṭṭati.",
  "tika-vin05t18:25_10": "Esa nayo sabbapānesu.",
  "tika-vin05t18:25_11": "Jambupānanti jambuphalehi katapānaṁ.",
  "tika-vin05t18:25_12": "Cocapānanti aṭṭhikakadaliphalehi katapānaṁ.",
  "tika-vin05t18:25_13": "Mocapānanti anaṭṭhikehi kadaliphalehi katapānaṁ.",
  "tika-vin05t18:25_14": "Madhukapānanti madhukānaṁ jātirasena katapānaṁ.",
  "tika-vin05t18:25_15": "Taṁ pana udakasambhinnaṁ vaṭṭati,",
  "tika-vin05t18:25_16": "suddhaṁ na vaṭṭati.",
  "tika-vin05t18:25_17": "Muddikapānanti muddikā udake madditvā ambapānaṁ viya katapānaṁ.",
  "tika-vin05t18:25_18": "Sālūkapānanti rattuppalanīluppalādīnaṁ sālūke madditvā katapānaṁ.",
  "tika-vin05t18:25_19": "Phārusakapānanti phārusakaphalehi ambapānaṁ viya katapānaṁ.",
  "tika-vin05t18:25_20": "Imāni aṭṭha pānāni sītānipi ādiccapākānipi vaṭṭanti,",
  "tika-vin05t18:25_21": "aggipākāni na vaṭṭanti.",
  "tika-vin05t18:26_0": "Avasesāni vettatintiṇikamātuluṅgakapitthakosambakaramandādikhuddakaphalapānāni aṭṭhapānagaakāneva.",
  "tika-vin05t18:26_1": "Tāni kiñcāpi pāḷiyaṁ na vuttāni,",
  "tika-vin05t18:26_2": "atha kho kappiyaṁ anulomenti,",
  "tika-vin05t18:26_3": "tasmā kappanti.",
  "tika-vin05t18:26_4": "‘‘Anujānāmi,",
  "tika-vin05t18:26_5": "bhikkhave,",
  "tika-vin05t18:26_6": "sabbaṁ phalarasaṁ ṭhapetvā dhaññaphalarasa’’nti (mahāva. aṭṭha.",
  "tika-vin05t18:26_7": "300) vuttattā ṭhapetvā sānulomadhaññaphalarasaṁ aññaṁ phalapānaṁ nāma akappiyaṁ natthi,",
  "tika-vin05t18:26_8": "sabbaṁ yāmakālikameva.",
  "tika-vin05t18:26_9": "Tattha sānulomadhaññaphalaraso nāma sattannañceva dhaññānaṁ tālanāḷikerapanasalabujaalābukumbhaṇḍapussaphalatipusaeḷālukāti",
  "tika-vin05t18:26_10": "navannañca mahāphalānaṁ sabbesañca pubbaṇṇāparaṇṇānaṁ anulomadhaññānaṁ raso yāvakāliko,",
  "tika-vin05t18:26_11": "tasmā pacchābhattaṁ na vaṭṭati.",
  "tika-vin05t18:26_12": "‘‘Anujānāmi,",
  "tika-vin05t18:26_13": "bhikkhave,",
  "tika-vin05t18:26_14": "sabbaṁ pattarasaṁ ṭhapetvā ḍākarasa’’nti (mahāva.",
  "tika-vin05t18:26_15": "300) vuttattā pakkaḍākarasaṁ ṭhapetvā yāvakālikapattānampi sītodakena madditvā kataraso vā ādiccapāko vā vaṭṭati.",
  "tika-vin05t18:26_16": "‘‘Anujānāmi,",
  "tika-vin05t18:26_17": "bhikkhave,",
  "tika-vin05t18:26_18": "sabbaṁ puppharasaṁ ṭhapetvā madhukapuppharasa’’nti vuttattā madhukapuppharasaṁ ṭhapetvā sabbopi puppharaso vaṭṭati.",
  "tika-vin05t18:27_0": "92.",
  "tika-vin05t18:27_1": "Sattāhakālikaṁ nāma sappi navanītaṁ telaṁ madhu phāṇitanti imāni pañca bhesajjāni.",
  "tika-vin05t18:27_2": "Tattha sappi nāma gosappi vā ajikāsappi vā mahiṁsasappi vā yesaṁ maṁsaṁ kappati,",
  "tika-vin05t18:27_3": "tesaṁ sappi.",
  "tika-vin05t18:27_4": "Navanītaṁ nāma tesaṁyeva navanītaṁ.",
  "tika-vin05t18:27_5": "Telaṁ nāma tilatelaṁ sāsapatelaṁ madhukatelaṁ eraṇḍatelaṁ vasātelaṁ.",
  "tika-vin05t18:27_6": "Madhu nāma makkhikāmadhu.",
  "tika-vin05t18:27_7": "Phāṇitaṁ nāma ucchumhā nibbattaṁ (paci. 260).",
  "tika-vin05t18:27_8": "Yāvajīvikaṁ pana heṭṭhā yāvakālike mūlakhādanīyādīsu vuttanayeneva veditabbaṁ.",
  "tika-vin05t18:28_0": "93.",
  "tika-vin05t18:28_1": "Tattha (pāci. aṭṭha.",
  "tika-vin05t18:28_2": "256) aruṇodaye paṭiggahitaṁ yāvakālikaṁ satakkhattumpi nidahitvā yāva kālo nātikkamati,",
  "tika-vin05t18:28_3": "tāva paribhuñjituṁ vaṭṭati,",
  "tika-vin05t18:28_4": "yāmakālikaṁ ekaṁ ahorattaṁ,",
  "tika-vin05t18:28_5": "sattāhakālikaṁ sattarattaṁ,",
  "tika-vin05t18:28_6": "itaraṁ sati paccaye yāvajīvampi paribhuñjituṁ vaṭṭati.",
  "tika-vin05t18:28_7": "Paṭiggahetvā ekarattaṁ vītināmitaṁ pana yaṁ kiñci yāvakālikaṁ vā yāmakālikaṁ vā ajjhoharitukāmatāya gaṇhantassa paṭiggahaṇe tāva dukkaṭaṁ,",
  "tika-vin05t18:28_8": "ajjhoharato pana ekamekasmiṁ ajjhohāre sannidhipaccayā pācittiyaṁ.",
  "tika-vin05t18:28_9": "Sacepi patto duddhoto hoti,",
  "tika-vin05t18:28_10": "yaṁ aṅguliyā ghaṁsantassa lekhā paññāyati,",
  "tika-vin05t18:28_11": "gaṇṭhikapattassa vā gaṇṭhikantare sneho paviṭṭho hoti,",
  "tika-vin05t18:28_12": "so uṇhe otāpentassa paggharati,",
  "tika-vin05t18:28_13": "uṇhayāguyā vā gahitāya sandissati,",
  "tika-vin05t18:28_14": "tādise pattepi punadivase bhuñjantassa pācittiyaṁ,",
  "tika-vin05t18:28_15": "tasmā pattaṁ dhovitvā puna tattha acchodakaṁ vā āsiñcitvā aṅguliyā vā ghaṁsitvā nisnehabhāvo jānitabbo.",
  "tika-vin05t18:28_16": "Sace hi udake vā snehabhāvo,",
  "tika-vin05t18:28_17": "patte vā aṅgulilekhā paññāyati,",
  "tika-vin05t18:28_18": "duddhoto hoti,",
  "tika-vin05t18:28_19": "telavaṇṇapatte pana aṅgulilekhā paññāyati,",
  "tika-vin05t18:28_20": "sā abbohārikā.",
  "tika-vin05t18:28_21": "Yampi bhikkhū nirapekkhā sāmaṇerānaṁ pariccajanti,",
  "tika-vin05t18:28_22": "tañce sāmaṇerā nidahitvā denti,",
  "tika-vin05t18:28_23": "sabbaṁ vaṭṭati.",
  "tika-vin05t18:28_24": "Sayaṁ paṭiggahetvā apariccattameva hi dutiyadivase na vaṭṭati.",
  "tika-vin05t18:28_25": "Tato hi ekasitthampi ajjhoharato pācittiyameva.",
  "tika-vin05t18:28_26": "Akappiyamaṁsesu manussamaṁse thullaccayena saddhiṁ pācittiyaṁ,",
  "tika-vin05t18:28_27": "avasesesu dukkaṭena saddhiṁ.",
  "tika-vin05t18:29_0": "Yāmakālikaṁ sati paccaye ajjhoharato pācittiyaṁ,",
  "tika-vin05t18:29_1": "āhāratthāya ajjhoharato dukkaṭena saddhiṁ pācittiyaṁ.",
  "tika-vin05t18:29_2": "Sace pavārito hutvā anatirittakataṁ ajjhoharati,",
  "tika-vin05t18:29_3": "pakatiāmise dve pācittiyāni,",
  "tika-vin05t18:29_4": "manussamaṁse thullaccayena saddhiṁ dve,",
  "tika-vin05t18:29_5": "sesaakappiyamaṁse dukkaṭena saddhiṁ.",
  "tika-vin05t18:29_6": "Yāmakālikaṁ sati paccaye sāmisena mukhena ajjhoharato dve,",
  "tika-vin05t18:29_7": "nirāmisena ekameva.",
  "tika-vin05t18:29_8": "Āhāratthāya ajjhoharato vikappadvayepi dukkaṭaṁ vaḍḍhati.",
  "tika-vin05t18:29_9": "Sace vikāle ajjhoharati,",
  "tika-vin05t18:29_10": "pakatibhojane sannidhipaccayā ca vikālabhojanapaccayā ca dve pācittiyāni,",
  "tika-vin05t18:29_11": "akappiyamaṁse thullaccayaṁ dukkaṭañca vaḍḍhati.",
  "tika-vin05t18:29_12": "Yāmakālike vikālapaccayā anāpatti.",
  "tika-vin05t18:29_13": "Anatirittapaccayā pana vikāle sabbavikappesu anāpatti.",
  "tika-vin05t18:30_0": "Sattāhakālikaṁ pana yāvajīvikañca āhāratthāya paṭiggaṇhato paṭiggaṇhanapaccayā tāva dukkaṭaṁ,",
  "tika-vin05t18:30_1": "ajjhoharato pana sace nirāmisaṁ hoti,",
  "tika-vin05t18:30_2": "ajjhohāre dukkaṭaṁ.",
  "tika-vin05t18:30_3": "Atha āmisasaṁsaṭṭhaṁ paṭiggahetvā ṭhapitaṁ hoti,",
  "tika-vin05t18:30_4": "yathāvatthukaṁ pācittiyameva.",
  "tika-vin05t18:31_0": "94.",
  "tika-vin05t18:31_1": "Sattāhakālikesu pana sappiādīsu ayaṁ vinicchayo (pārā. aṭṭha. 2.622) –",
  "tika-vin05t18:31_2": "sappi tāva purebhattaṁ paṭiggahitaṁ tadahupurebhattaṁ sāmisampi nirāmisampi paribhuñjituṁ vaṭṭati,",
  "tika-vin05t18:31_3": "pacchābhattato paṭṭhāya sattāhaṁ nirāmisaṁ paribhuñjitabbaṁ.",
  "tika-vin05t18:31_4": "Sattāhātikkame sace ekabhājane ṭhapitaṁ,",
  "tika-vin05t18:31_5": "ekaṁ nissaggiyaṁ.",
  "tika-vin05t18:31_6": "Sace bahūsu,",
  "tika-vin05t18:31_7": "vatthugaṇanāya nissaggiyāni.",
  "tika-vin05t18:31_8": "Pacchābhattaṁ paṭiggahitaṁ nirāmisameva vaṭṭati,",
  "tika-vin05t18:31_9": "purebhattaṁ vā pacchābhattaṁ vā uggahitakaṁ katvā nikkhittaṁ ajjhoharituṁ na vaṭṭati,",
  "tika-vin05t18:31_10": "abbhañjanādīsu upanetabbaṁ.",
  "tika-vin05t18:31_11": "Sattāhātikkamepi anāpatti anajjhoharaṇīyataṁ āpannattā.",
  "tika-vin05t18:31_12": "Sace anupasampanno purebhattaṁ paṭiggahitanavanītena sappiṁ katvā deti,",
  "tika-vin05t18:31_13": "purebhattaṁ sāmisampi vaṭṭati,",
  "tika-vin05t18:31_14": "sace sayaṁ karoti,",
  "tika-vin05t18:31_15": "sattāhampi nirāmisameva vaṭṭati.",
  "tika-vin05t18:31_16": "Pacchābhattaṁ paṭiggahitanavanītena yena kenaci katasappi sattāhampi nirāmisameva vaṭṭati,",
  "tika-vin05t18:31_17": "uggahitakena kate pubbe vuttasuddhasappinayeneva vinicchayo veditabbo.",
  "tika-vin05t18:31_18": "Purebhattaṁ paṭiggahitakhīrena vā dadhinā vā katasappi anupasampannena kataṁ sāmisampi tadahupurebhattaṁ vaṭṭati,",
  "tika-vin05t18:31_19": "sayaṁkataṁ nirāmisameva vaṭṭati.",
  "tika-vin05t18:32_0": "95.Navanītaṁ tāpentassa hi sāmaṁpāko na hoti,",
  "tika-vin05t18:32_1": "sāmaṁpakkena pana tena saddhiṁ āmisaṁ na vaṭṭati,",
  "tika-vin05t18:32_2": "pacchābhattato paṭṭhāya ca na vaṭṭatiyeva.",
  "tika-vin05t18:32_3": "Sattāhātikkamepi anāpatti savatthukassa paṭiggahitattā.",
  "tika-vin05t18:32_4": "Pacchābhattaṁ paṭiggahitakehi kataṁ pana abbhañjanādīsu upanetabbaṁ.",
  "tika-vin05t18:32_5": "Purebhattampi ca uggahitakehi kataṁ,",
  "tika-vin05t18:32_6": "ubhayesampi sattāhātikkame anāpatti.",
  "tika-vin05t18:32_7": "Esa nayo akappiyamaṁsasappimhi.",
  "tika-vin05t18:32_8": "Ayaṁ pana viseso –",
  "tika-vin05t18:32_9": "yattha pāḷiyaṁ āgatasappinā nissaggiyaṁ,",
  "tika-vin05t18:32_10": "tattha iminā dukkaṭaṁ.",
  "tika-vin05t18:32_11": "Andhakaṭṭhakathāyaṁ kāraṇapatirūpakaṁ vatvā manussasappi ca navanītañca paṭikkhittaṁ,",
  "tika-vin05t18:32_12": "taṁ duppaṭikkhittaṁ sabbaaṭṭhakathāsu anuññātattā.",
  "tika-vin05t18:32_13": "Parato cassa vinicchayopi āgacchissati.",
  "tika-vin05t18:32_14": "Pāḷiyaṁ āgatanavanītampi purebhattaṁ paṭiggahitaṁ tadahupurebhattaṁ sāmisampi vaṭṭati,",
  "tika-vin05t18:32_15": "pacchābhattato paṭṭhāya nirāmisameva.",
  "tika-vin05t18:32_16": "Sattāhātikkame nānābhājanesu ṭhapite bhājanagaṇanāya,",
  "tika-vin05t18:32_17": "ekabhājanepi amissetvā piṇḍapiṇḍavasena ṭhapite piṇḍagaṇanāya nissaggiyāni.",
  "tika-vin05t18:32_18": "Pacchābhattaṁ paṭiggahitaṁ sappinayena veditabbaṁ.",
  "tika-vin05t18:32_19": "Ettha pana dadhiguḷikāyopi takkabindūnipi honti,",
  "tika-vin05t18:32_20": "tasmā dhotaṁ vaṭṭatīti upaḍḍhattherā āhaṁsu.",
  "tika-vin05t18:32_21": "Mahāsivatthero pana ‘‘bhagavatā anuññātakālato paṭṭhāya takkato uddhaṭamattameva khādiṁsū’’ti āha.",
  "tika-vin05t18:32_22": "Tasmā navanītaṁ paribhuñjantena dhovitvā dadhitakkamakkhikākipillikādīni apanetvā paribhuñjitabbaṁ.",
  "tika-vin05t18:32_23": "Pacitvā sappiṁ katvā paribhuñjitukāmena adhotampi paribhuñjituṁ vaṭṭati.",
  "tika-vin05t18:32_24": "Yaṁ tattha dadhigataṁ vā takkagataṁ vā,",
  "tika-vin05t18:32_25": "taṁ khayaṁ gamissati.",
  "tika-vin05t18:32_26": "Ettāvatā hi savatthukapaṭiggahitaṁ nāma na hotīti ayamettha adhippāyo.",
  "tika-vin05t18:32_27": "Āmisena saddhiṁ pakkattā pana tasmimpi kukkuccāyanti kukkuccakā.",
  "tika-vin05t18:32_28": "Idāni uggahetvā ṭhapitanavanīte ca purebhattaṁ khīradadhīni paṭiggahetvā katanavanīte ca pacchābhattaṁ",
  "tika-vin05t18:32_29": "tāni paṭiggahetvā katanavanīte ca uggahitakehi katanavanīte ca akappiyamaṁsanavanīte ca sabbo āpattānāpattiparibhogāparibhoganayo",
  "tika-vin05t18:32_30": "sappimhi vuttakkameneva gahetabbo.",
  "tika-vin05t18:32_31": "Telabhikkhāya paviṭṭhānaṁ pana bhikkhūnaṁ tattheva sappimpi navanītampi pakkatelampi apakkatelampi ākiranti.",
  "tika-vin05t18:32_32": "Tattha takkadadhibindūnipi bhattasitthānipi taṇḍulakaṇāpi makkhikādayopi honti,",
  "tika-vin05t18:32_33": "ādiccapākaṁ katvā parissāvetvā gahitaṁ sattāhakālikaṁ hoti.",
  "tika-vin05t18:32_34": "Paṭiggahetvā ca ṭhapitabhesajjehi saddhiṁ pacitvā natthupānampi kātuṁ vaṭṭati.",
  "tika-vin05t18:32_35": "Sace vaddalisamaye lajjī sāmaṇero yathā tattha patitataṇḍulakaṇādayo na paccanti,",
  "tika-vin05t18:32_36": "evaṁ aggimhi vilīyāpetvā parissāvetvā puna pacitvā deti,",
  "tika-vin05t18:32_37": "purimanayeneva sattāhaṁ vaṭṭati.",
  "tika-vin05t18:33_0": "96.Telesu tilatelaṁ tāva purebhattaṁ paṭiggahitaṁ purebhattaṁ sāmisampi vaṭṭati,",
  "tika-vin05t18:33_1": "pacchābhattato paṭṭhāya nirāmisameva vaṭṭati.",
  "tika-vin05t18:33_2": "Sattāhātikkame tassa bhājanagaṇanāya nissaggiyabhāvo veditabbo.",
  "tika-vin05t18:33_3": "Pacchābhattaṁ paṭiggahitaṁ sattāhaṁ nirāmisameva vaṭṭati,",
  "tika-vin05t18:33_4": "uggahitakaṁ katvā nikkhittaṁ ajjhoharituṁ na vaṭṭati,",
  "tika-vin05t18:33_5": "sīsamakkhanādīsu upanetabbaṁ,",
  "tika-vin05t18:33_6": "sattāhātikkamepi anāpatti.",
  "tika-vin05t18:33_7": "Purebhattaṁ tile paṭiggahetvā katatelaṁ purebhattaṁ sāmisampi vaṭṭati,",
  "tika-vin05t18:33_8": "pacchābhattato paṭṭhāya anajjhoharaṇīyaṁ hoti,",
  "tika-vin05t18:33_9": "sīsamakkhanādīsu upanetabbaṁ,",
  "tika-vin05t18:33_10": "sattāhātikkamepi anāpatti.",
  "tika-vin05t18:33_11": "Pacchābhattaṁ tile paṭiggahetvā katatelaṁ anajjhoharaṇīyameva savatthukapaṭiggahitattā.",
  "tika-vin05t18:33_12": "Sattāhātikkamepi anāpatti,",
  "tika-vin05t18:33_13": "sīsamakkhanādīsu upanetabbaṁ.",
  "tika-vin05t18:33_14": "Purebhattaṁ vā pacchābhattaṁ vā uggahitakatilehi katatelepi eseva nayo.",
  "tika-vin05t18:33_15": "Purebhattaṁ paṭiggahitatile bhajjitvā vā tilapiṭṭhaṁ vā sedetvā uṇhodakena vā temetvā katatelaṁ sace anupasampannena kataṁ,",
  "tika-vin05t18:33_16": "purebhattaṁ sāmisampi vaṭṭati,",
  "tika-vin05t18:33_17": "attanā kataṁ nibbaṭṭitattā purebhattaṁ nirāmisaṁ vaṭṭati,",
  "tika-vin05t18:33_18": "sāmaṁpakkattā sāmisaṁ na vaṭṭati.",
  "tika-vin05t18:33_19": "Savatthukapaṭiggahitattā pana pacchābhattato paṭṭhāya ubhayampi anajjhoharaṇīyaṁ,",
  "tika-vin05t18:33_20": "sīsamakkhanādīsu upanetabbaṁ,",
  "tika-vin05t18:33_21": "sattāhātikkamepi anāpatti.",
  "tika-vin05t18:33_22": "Yadi pana appaṁ uṇhodakaṁ hoti abbhukkiraṇamattaṁ,",
  "tika-vin05t18:33_23": "abbohārikaṁ hoti sāmaṁpākagaṇanaṁ na gacchati.",
  "tika-vin05t18:33_24": "Sāsapatelādīsupi avatthukapaṭiggahitesu avatthukatilatele vuttasadisova vinicchayo.",
  "tika-vin05t18:34_0": "Sace pana purebhattaṁ paṭiggahitānaṁ sāsapādīnaṁ cuṇṇehi ādiccapākena sakkā telaṁ kātuṁ,",
  "tika-vin05t18:34_1": "taṁ purebhattaṁ sāmisampi vaṭṭati,",
  "tika-vin05t18:34_2": "pacchābhattato paṭṭhāya nirāmisameva vaṭṭati,",
  "tika-vin05t18:34_3": "sattāhātikkame nissaggiyaṁ.",
  "tika-vin05t18:34_4": "Yasmā pana sāsapamadhukacuṇṇāni sedetvā eraṇḍakaṭṭhīni ca bhajjitvā eva telaṁ karonti,",
  "tika-vin05t18:34_5": "tasmā etesaṁ telaṁ anupasampannehi kataṁ purebhattaṁ sāmisampi vaṭṭati,",
  "tika-vin05t18:34_6": "vatthūnaṁ yāvajīvikattā pana savatthukapaṭiggahaṇe doso natthi.",
  "tika-vin05t18:34_7": "Attanā kataṁ sattāhaṁ nirāmisaparibhogeneva paribhuñjitabbaṁ.",
  "tika-vin05t18:34_8": "Uggahitakehi kataṁ anajjhoharaṇīyaṁ,",
  "tika-vin05t18:34_9": "bāhiraparibhoge vaṭṭati,",
  "tika-vin05t18:34_10": "sattāhātikkamepi anāpatti.",
  "tika-vin05t18:34_11": "Telakaraṇatthāya sāsapamadhukaeraṇḍakaṭṭhīni paṭiggahetvā katatelaṁ sattāhakālikaṁ,",
  "tika-vin05t18:34_12": "dutiyadivase kataṁ chāhaṁ vaṭṭati,",
  "tika-vin05t18:34_13": "tatiyadivase kataṁ pañcāhaṁ vaṭṭati, catuttha, pañcama, chaṭṭha,",
  "tika-vin05t18:34_14": "sattamadivase kataṁ tadaheva vaṭṭati.",
  "tika-vin05t18:34_15": "Sace yāva aruṇassa uggamanā tiṭṭhati,",
  "tika-vin05t18:34_16": "nissaggiyaṁ,",
  "tika-vin05t18:34_17": "aṭṭhamadivase kataṁ anajjhoharaṇīyaṁ,",
  "tika-vin05t18:34_18": "anissaggiyattā pana bāhiraparibhoge vaṭṭati.",
  "tika-vin05t18:34_19": "Sacepi na karoti,",
  "tika-vin05t18:34_20": "telatthāya gahitasāsapādīnaṁ sattāhātikkame dukkaṭameva.",
  "tika-vin05t18:34_21": "Pāḷiyaṁ pana anāgatāni aññānipi nāḷikeranimbakosambakaramandādīnaṁ telāni atthi,",
  "tika-vin05t18:34_22": "tāni paṭiggahetvā sattāhaṁ atikkāmayato dukkaṭaṁ hoti.",
  "tika-vin05t18:34_23": "Ayametesu viseso –",
  "tika-vin05t18:34_24": "sesaṁ yāvakālikavatthuṁ yāvajīvikavatthuñca sallakkhetvā sāmaṁpākasavatthukapurebhattapacchābhattapaṭiggahitauggahitavatthuvidhānaṁ",
  "tika-vin05t18:34_25": "sabbaṁ vuttanayeneva veditabbaṁ.",
  "tika-vin05t18:35_0": "Vasātelaṁ nāma ‘‘anujānāmi,",
  "tika-vin05t18:35_1": "bhikkhave,",
  "tika-vin05t18:35_2": "pañca vasāni acchavasaṁ macchavasaṁ susukāvasaṁ sūkaravasaṁ gadrabhavasa’’nti (mahāva.",
  "tika-vin05t18:35_3": "262) evaṁ anuññātavasānaṁ telaṁ.",
  "tika-vin05t18:35_4": "Ettha ca ‘‘acchavasa’’nti vacanena ṭhapetvā manussavasaṁ sabbesaṁ akappiyamaṁsānaṁ vasā anuññātā.",
  "tika-vin05t18:35_5": "Macchaggahaṇena ca susukāpi gahitā honti,",
  "tika-vin05t18:35_6": "vāḷamacchattā pana visuṁ vuttaṁ.",
  "tika-vin05t18:35_7": "Macchādiggahaṇena cettha sabbesampi kappiyamaṁsānaṁ vasā anuññātā.",
  "tika-vin05t18:35_8": "Maṁsesu hi dasa manussahatthiassasunakhaahisīhabyagghadīpiacchataracchānaṁ maṁsāni akappiyāni,",
  "tika-vin05t18:35_9": "vasāsu ekā manussavasā.",
  "tika-vin05t18:35_10": "Khīrādīsu akappiyaṁ nāma natthi.",
  "tika-vin05t18:35_11": "Anupasampannehi kataṁ nibbaṭṭitaṁ vasātelaṁ purebhattaṁ paṭiggahitaṁ purebhattaṁ sāmisampi vaṭṭati,",
  "tika-vin05t18:35_12": "pacchābhattato paṭṭhāya sattāhaṁ nirāmisameva vaṭṭati.",
  "tika-vin05t18:35_13": "Yaṁ pana tattha sukhumarajasadisaṁ maṁsaṁ vā nhāru vā aṭṭhi vā lohitaṁ vā hoti,",
  "tika-vin05t18:35_14": "taṁ abbohārikaṁ.",
  "tika-vin05t18:35_15": "Sace pana vasaṁ paṭiggahetvā sayaṁ karoti,",
  "tika-vin05t18:35_16": "purebhattaṁ paṭiggahetvā pacitvā parissāvetvā sattāhaṁ nirāmisaparibhogena paribhuñjitabbaṁ.",
  "tika-vin05t18:35_17": "Nirāmisaparibhogañhi sandhāya idaṁ vuttaṁ ‘‘kāle paṭiggahitaṁ kāle nippakkaṁ kāle saṁsaṭṭhaṁ telaparibhogena paribhuñjitu’’nti (mahāva. 262).",
  "tika-vin05t18:35_18": "Tatrāpi abbohārikaṁ abbohārikameva,",
  "tika-vin05t18:35_19": "pacchābhattaṁ pana paṭiggahetuṁ vā kātuṁ vā na vaṭṭatiyeva.",
  "tika-vin05t18:35_20": "Vuttañhetaṁ –",
  "tika-vin05t18:36_0": "‘‘Vikāle ce,",
  "tika-vin05t18:36_1": "bhikkhave,",
  "tika-vin05t18:36_2": "paṭiggahitaṁ vikāle nippakkaṁ vikāle saṁsaṭṭhaṁ,",
  "tika-vin05t18:36_3": "taṁ ce paribhuñjeyya,",
  "tika-vin05t18:36_4": "āpatti tiṇṇaṁ dukkaṭānaṁ. Kāle ce,",
  "tika-vin05t18:36_5": "bhikkhave,",
  "tika-vin05t18:36_6": "paṭiggahitaṁ vikāle nippakkaṁ vikāle saṁsaṭṭhaṁ,",
  "tika-vin05t18:36_7": "taṁ ce paribhuñjeyya,",
  "tika-vin05t18:36_8": "āpatti dvinnaṁ dukkaṭānaṁ. Kāle ce,",
  "tika-vin05t18:36_9": "bhikkhave,",
  "tika-vin05t18:36_10": "paṭiggahitaṁ kāle nippakkaṁ vikāle saṁsaṭṭhaṁ,",
  "tika-vin05t18:36_11": "taṁ ce paribhuñjeyya,",
  "tika-vin05t18:36_12": "āpatti dukkaṭassa . Kāle ce,",
  "tika-vin05t18:36_13": "bhikkhave,",
  "tika-vin05t18:36_14": "paṭiggahitaṁ kāle nippakkaṁ kāle saṁsaṭṭhaṁ,",
  "tika-vin05t18:36_15": "taṁ ce paribhuñjeyya,",
  "tika-vin05t18:36_16": "anāpattī’’ti (mahāva. 262).",
  "tika-vin05t18:37_0": "Upatissattheraṁ pana antevāsikā pucchiṁsu ‘‘bhante,",
  "tika-vin05t18:37_1": "sappinavanītavasāni ekato pacitvā nibbaṭṭitāni vaṭṭanti,",
  "tika-vin05t18:37_2": "na vaṭṭantī’’ti?",
  "tika-vin05t18:37_3": "‘‘Na vaṭṭanti,",
  "tika-vin05t18:37_4": "āvuso’’ti.",
  "tika-vin05t18:37_5": "Thero kirettha pakkatelakasaṭe viya kukkuccāyati.",
  "tika-vin05t18:37_6": "Tato naṁ uttari pucchiṁsu ‘‘bhante,",
  "tika-vin05t18:37_7": "navanīte dadhiguḷikā vā takkabindu vā hoti,",
  "tika-vin05t18:37_8": "etaṁ vaṭṭatī’’ti? ‘‘Etampi, āvuso,",
  "tika-vin05t18:37_9": "na vaṭṭatī’’ti.",
  "tika-vin05t18:37_10": "Tato naṁ āhaṁsu ‘‘bhante,",
  "tika-vin05t18:37_11": "ekato pacitvā ekato saṁsaṭṭhāni tejavantāni honti,",
  "tika-vin05t18:37_12": "rogaṁ niggaṇhantī’’ti.",
  "tika-vin05t18:37_13": "‘‘Sādhāvuso’’ti thero sampaṭicchi.",
  "tika-vin05t18:37_14": "Mahāsumatthero panāha ‘‘kappiyamaṁsavasāva sāmisaparibhoge vaṭṭati,",
  "tika-vin05t18:37_15": "itarā nirāmisaparibhoge vaṭṭatī’’ti.",
  "tika-vin05t18:37_16": "Mahāpadumatthero pana ‘‘idaṁ ki’’nti paṭikkhipitvā ‘‘nanu vātābādhikā bhikkhū pañcamūlakasāvayāguyaṁ acchasūkaratelādīni pakkhipitvā yāguṁ pivanti,",
  "tika-vin05t18:37_17": "sā tejussadattā rogaṁ niggaṇhātī’’ti vatvā ‘‘vaṭṭatī’’ti āha.",
  "tika-vin05t18:38_0": "97.Madhu nāma madhukarīhi madhumakkhikāhi khuddakamakkhikāhi bhamaramakkhikāhi ca kataṁ madhu.",
  "tika-vin05t18:38_1": "Taṁ purebhattaṁ paṭiggahitaṁ purebhattaṁ sāmisaparibhogampi vaṭṭati,",
  "tika-vin05t18:38_2": "pacchābhattato paṭṭhāya sattāhaṁ nirāmisaparibhogameva vaṭṭati,",
  "tika-vin05t18:38_3": "sattāhātikkame nissaggiyaṁ.",
  "tika-vin05t18:38_4": "Sace silesasadisaṁ mahāmadhuṁ khaṇḍaṁ katvā ṭhapitaṁ,",
  "tika-vin05t18:38_5": "itaraṁ vā nānābhājanesu,",
  "tika-vin05t18:38_6": "vatthugaṇanāya nissaggiyāni.",
  "tika-vin05t18:38_7": "Sace ekameva khaṇḍaṁ,",
  "tika-vin05t18:38_8": "ekabhājane vā itaraṁ,",
  "tika-vin05t18:38_9": "ekameva nissaggiyaṁ.",
  "tika-vin05t18:38_10": "Uggahitakaṁ vuttanayeneva veditabbaṁ,",
  "tika-vin05t18:38_11": "arumakkhanādīsu upanetabbaṁ.",
  "tika-vin05t18:38_12": "Madhupaṭalaṁ vā madhusitthakaṁ vā sace madhunā amakkhitaṁ parisuddhaṁ,",
  "tika-vin05t18:38_13": "yāvajīvikaṁ,",
  "tika-vin05t18:38_14": "madhumakkhitaṁ pana madhugatikameva.",
  "tika-vin05t18:38_15": "Cīrikā nāma sapakkhā dīghamakkhikā tumbaḷanāmikā ca aṭṭhipakkhikā kāḷamahābhamarā honti,",
  "tika-vin05t18:38_16": "tesaṁ āsayesu niyyāsasadisaṁ madhu hoti,",
  "tika-vin05t18:38_17": "taṁ yāvajīvikaṁ.",
  "tika-vin05t18:39_0": "98.Phāṇitaṁ nāma ucchurasaṁ upādāya apakkā vā avatthukapakkā vā sabbāpi avatthukā ucchuvikati.",
  "tika-vin05t18:39_1": "Taṁ phāṇitaṁ purebhattaṁ paṭiggahitaṁ purebhattaṁ sāmisampi vaṭṭati,",
  "tika-vin05t18:39_2": "pacchābhattato paṭṭhāya sattāhaṁ nirāmisameva vaṭṭati,",
  "tika-vin05t18:39_3": "sattāhātikkame vatthugaṇanāya nissaggiyaṁ.",
  "tika-vin05t18:39_4": "Bahū piṇḍā cuṇṇe katvā ekabhājane pakkhittā honti ghanasannivesā,",
  "tika-vin05t18:39_5": "ekameva nissaggiyaṁ.",
  "tika-vin05t18:39_6": "Uggahitakaṁ vuttanayeneva veditabbaṁ,",
  "tika-vin05t18:39_7": "gharadhūpanādīsu upanetabbaṁ.",
  "tika-vin05t18:39_8": "Purebhattaṁ paṭiggahitena aparissāvitaucchurasena kataphāṇitaṁ sace anupasampannena kataṁ,",
  "tika-vin05t18:39_9": "sāmisampi vaṭṭati,",
  "tika-vin05t18:39_10": "sayaṁkataṁ nirāmisameva vaṭṭati,",
  "tika-vin05t18:39_11": "pacchābhattato paṭṭhāya pana savatthukapaṭiggahitattā anajjhoharaṇīyaṁ,",
  "tika-vin05t18:39_12": "sattāhātikkamepi anāpatti.",
  "tika-vin05t18:39_13": "Pacchābhattaṁ aparissāvitapaṭiggahitena katampi anajjhoharaṇīyameva,",
  "tika-vin05t18:39_14": "sattāhātikkamepi anāpatti.",
  "tika-vin05t18:39_15": "Esa nayo ucchuṁ paṭiggahetvā kataphāṇitepi.",
  "tika-vin05t18:39_16": "Purebhattaṁ pana parissāvitapaṭiggahitena kataṁ sace anupasampannena kataṁ,",
  "tika-vin05t18:39_17": "purebhattaṁ sāmisampi vaṭṭati,",
  "tika-vin05t18:39_18": "pacchābhattato paṭṭhāya sattāhaṁ nirāmisameva.",
  "tika-vin05t18:39_19": "Sayaṁkataṁ purebhattampi nirāmisameva,",
  "tika-vin05t18:39_20": "pacchābhattaṁ parissāvitapaṭiggahitena kataṁ pana nirāmisameva sattāhaṁ vaṭṭati.",
  "tika-vin05t18:39_21": "Uggahitakataṁ vuttanayameva.",
  "tika-vin05t18:39_22": "‘‘Jhāmaucchuphāṇitaṁ vā koṭṭitaucchuphāṇitaṁ vā purebhattameva vaṭṭatī’’ti mahāaṭṭhakathāyaṁ vuttaṁ.",
  "tika-vin05t18:39_23": "Mahāpaccariyaṁ pana ‘‘etaṁ savatthukapakkaṁ vaṭṭati,",
  "tika-vin05t18:39_24": "no vaṭṭatī’’ti pucchaṁ katvā ‘‘ucchuphāṇitaṁ pacchābhattaṁ no vaṭṭanakaṁ nāma natthī’’ti vuttaṁ,",
  "tika-vin05t18:39_25": "taṁ yuttaṁ.",
  "tika-vin05t18:39_26": "Sītodakena kataṁ madhukapupphaphāṇitaṁ purebhattaṁ sāmisampi vaṭṭati,",
  "tika-vin05t18:39_27": "pacchābhattato paṭṭhāya sattāhaṁ nirāmisameva vaṭṭati,",
  "tika-vin05t18:39_28": "sattāhātikkame vatthugaṇanāya dukkaṭaṁ,",
  "tika-vin05t18:39_29": "khīraṁ pakkhipitvā kataṁ madhukaphāṇitaṁ yāvakālikaṁ.",
  "tika-vin05t18:39_30": "Khaṇḍasakkharaṁ pana khīrajallikaṁ apanetvā sodhenti,",
  "tika-vin05t18:39_31": "tasmā vaṭṭati.",
  "tika-vin05t18:40_0": "99.",
  "tika-vin05t18:40_1": "Madhukapupphaṁ pana purebhattampi allaṁ vaṭṭati.",
  "tika-vin05t18:40_2": "Bhajjitampi vaṭṭati,",
  "tika-vin05t18:40_3": "bhajjitvā tilādīhi missaṁ vā amissaṁ vā katvā koṭṭitaṁ vaṭṭati.",
  "tika-vin05t18:40_4": "Yadi pana taṁ gahetvā merayatthāya yojenti,",
  "tika-vin05t18:40_5": "yojitaṁ bījato paṭṭhāya na vaṭṭati.",
  "tika-vin05t18:40_6": "Kadalīkhajjūrīambalabujapanasaciñcādīnaṁ sabbesaṁ yāvakālikaphalānaṁ phāṇitaṁ yāvakālikameva.",
  "tika-vin05t18:40_7": "Maricapakkehi phāṇitaṁ karonti,",
  "tika-vin05t18:40_8": "taṁ yāvajīvikaṁ.",
  "tika-vin05t18:40_9": "Evaṁ yathāvuttāni sattāhakālikāni sappiādīni pañca ‘‘anujānāmi,",
  "tika-vin05t18:40_10": "bhikkhave,",
  "tika-vin05t18:40_11": "pañca bhesajjānī’’ti (mahāva.",
  "tika-vin05t18:40_12": "260) bhesajjanāmena anuññātattā bhesajjakiccaṁ karontu vā mā vā,",
  "tika-vin05t18:40_13": "āhāratthaṁ pharituṁ samatthānipi paṭiggahetvā tadahupurebhattaṁ yathāsukhaṁ,",
  "tika-vin05t18:40_14": "pacchābhattato paṭṭhāya sati paccaye vuttanayena sattāhaṁ paribhuñjitabbāni,",
  "tika-vin05t18:40_15": "sattāhātikkame pana bhesajjasikkhāpadena nissaggiyaṁ pācittiyaṁ.",
  "tika-vin05t18:40_16": "Sacepi sāsapamattaṁ hoti,",
  "tika-vin05t18:40_17": "sakiṁ vā aṅguliyā gahetvā jivhāya sāyanamattaṁ,",
  "tika-vin05t18:40_18": "nissajjitabbameva pācittiyañca desetabbaṁ.",
  "tika-vin05t18:40_19": "Nissaṭṭhaṁ paṭilabhitvā na ajjhoharitabbaṁ,",
  "tika-vin05t18:40_20": "na kāyikena paribhogena paribhuñjitabbaṁ ,",
  "tika-vin05t18:40_21": "kāyo vā kāye aru vā na makkhetabbaṁ.",
  "tika-vin05t18:40_22": "Tehi makkhitāni kāsāvakattarayaṭṭhiupāhanapādakaṭhalikamañcapīṭhādīnipi aparibhogāni.",
  "tika-vin05t18:40_23": "‘‘Dvāravātapānakavāṭesupi hatthena gahaṇaṭṭhānaṁ na makkhetabba’’nti mahāpaccariyaṁ vuttaṁ.",
  "tika-vin05t18:40_24": "‘‘Kasāve pana pakkhipitvā dvāravātapānakavāṭāni makkhetabbānī’’ti mahāaṭṭhakathāyaṁ vuttaṁ.",
  "tika-vin05t18:40_25": "Padīpe vā kāḷavaṇṇe vā upanetuṁ vaṭṭati.",
  "tika-vin05t18:40_26": "Aññena pana bhikkhunā kāyikena paribhogena paribhuñjitabbaṁ,",
  "tika-vin05t18:40_27": "na ajjhoharitabbaṁ.",
  "tika-vin05t18:40_28": "‘‘Anāpatti antosattāhaṁ adhiṭṭhetī’’ti (pārā.",
  "tika-vin05t18:40_29": "625) vacanato pana sattāhabbhantare sappiñca telañca vasañca muddhani telaṁ vā abbhañjanaṁ vā madhuṁ",
  "tika-vin05t18:40_30": "arumakkhanaṁ phāṇitaṁ gharadhūpanaṁ adhiṭṭheti anāpatti,",
  "tika-vin05t18:40_31": "neva nissaggiyaṁ hoti.",
  "tika-vin05t18:40_32": "Sace adhiṭṭhitatelaṁ anadhiṭṭhitatelabhājane ākiritukāmo hoti,",
  "tika-vin05t18:40_33": "bhājane ce sukhumaṁ chiddaṁ,",
  "tika-vin05t18:40_34": "paviṭṭhaṁ paviṭṭhaṁ telaṁ purāṇatelena ajjhottharīyati,",
  "tika-vin05t18:40_35": "puna adhiṭṭhātabbaṁ.",
  "tika-vin05t18:40_36": "Atha mahāmukhaṁ hoti,",
  "tika-vin05t18:40_37": "sahasāva bahu telaṁ pavisitvā purāṇatelaṁ ajjhottharati,",
  "tika-vin05t18:40_38": "puna adhiṭṭhānakiccaṁ natthi.",
  "tika-vin05t18:40_39": "Adhiṭṭhitagatikameva hi taṁ hoti.",
  "tika-vin05t18:40_40": "Etena nayena adhiṭṭhitatelabhājane anadhiṭṭhitatelaākiraṇampi veditabbaṁ.",
  "tika-vin05t18:41_0": "Sace pana sattāhātikkantaṁ anupasampannassa pariccajitvā deti,",
  "tika-vin05t18:41_1": "puna tena attano santakaṁ katvā dinnaṁ paribhuñjituṁ vaṭṭati.",
  "tika-vin05t18:41_2": "Sace hi so abhisaṅkharitvā vā anabhisaṅkharitvā vā tassa bhikkhuno natthukammatthaṁ dadeyya,",
  "tika-vin05t18:41_3": "gahetvā natthukammaṁ kātabbaṁ.",
  "tika-vin05t18:41_4": "Sace bālo hoti,",
  "tika-vin05t18:41_5": "dātuṁ na jānāti,",
  "tika-vin05t18:41_6": "aññena bhikkhunā vattabbo ‘‘atthi te sāmaṇera tela’’nti? ‘‘Āma, bhante,",
  "tika-vin05t18:41_7": "atthī’’ti.",
  "tika-vin05t18:41_8": "Āhara therassa bhesajjaṁ karissāmāti.",
  "tika-vin05t18:41_9": "Evampi vaṭṭati.",
  "tika-vin05t18:41_10": "Sace dvinnaṁ santakaṁ ekena paṭiggahitaṁ avibhattaṁ hoti,",
  "tika-vin05t18:41_11": "sattāhātikkame dvinnampi anāpatti,",
  "tika-vin05t18:41_12": "paribhuñjituṁ pana na vaṭṭati.",
  "tika-vin05t18:41_13": "Sace yena paṭiggahitaṁ,",
  "tika-vin05t18:41_14": "so itaraṁ bhaṇati ‘‘āvuso,",
  "tika-vin05t18:41_15": "imaṁ telaṁ sattāhamattaṁ paribhuñjituṁ vaṭṭatī’’ti,",
  "tika-vin05t18:41_16": "so ca paribhogaṁ na karoti,",
  "tika-vin05t18:41_17": "kassa āpatti?",
  "tika-vin05t18:41_18": "Na kassaci. Kasmā?",
  "tika-vin05t18:41_19": "Yena paṭiggahitaṁ,",
  "tika-vin05t18:41_20": "tena vissajjitattā,",
  "tika-vin05t18:41_21": "itarassa appaṭiggahitattā.",
  "tika-vin05t18:42_0": "100.",
  "tika-vin05t18:42_1": "Imesu (mahāva. aṭṭha.",
  "tika-vin05t18:42_2": "305) pana catūsu kālikesu yāvakālikaṁ yāmakālikanti idameva dvayaṁ antovutthakañceva sannidhikārakañca hoti,",
  "tika-vin05t18:42_3": "sattāhakālikañca yāvajīvikañca akappiyakuṭiyaṁ nikkhipitumpi vaṭṭati,",
  "tika-vin05t18:42_4": "sannidhimpi na janeti.",
  "tika-vin05t18:42_5": "Yāvakālikaṁ pana attanā saddhiṁ sambhinnarasāni tīṇipi yāmakālikādīni attano sabhāvaṁ upaneti.",
  "tika-vin05t18:42_6": "Yāmakālikaṁ dvepi sattāhakālikādīni attano sabhāvaṁ upaneti,",
  "tika-vin05t18:42_7": "sattāhakālikampi attanā saddhiṁ saṁsaṭṭhaṁ yāvajīvikaṁ attano sabhāvaññeva upaneti,",
  "tika-vin05t18:42_8": "tasmā yāvakālikena tadahupaṭiggahitena saddhiṁ saṁsaṭṭhaṁ sambhinnarasaṁ sesakālikattayaṁ tadahupurebhattameva vaṭṭati.",
  "tika-vin05t18:42_9": "Yāmakālikena saṁsaṭṭhaṁ pana itaradvayaṁ tadahupaṭiggahitaṁ yāva aruṇuggamanā vaṭṭati.",
  "tika-vin05t18:42_10": "Sattāhakālikena pana tadahupaṭiggahitena saddhiṁ saṁsaṭṭhaṁ tadahupaṭiggahitaṁ vā purepaṭiggahitaṁ vā yāvajīvikaṁ sattāhaṁ kappati.",
  "tika-vin05t18:42_11": "Dvīhapaṭiggahitena chāhaṁ.",
  "tika-vin05t18:42_12": "Tīhapaṭiggahitena pañcāhaṁ…pe…",
  "tika-vin05t18:42_13": "sattāhapaṭiggahitena tadaheva kappatīti veditabbaṁ.",
  "tika-vin05t18:42_14": "Kālayāmasattāhātikkamesu cettha vikālabhojanasannidhibhesajjasikkhāpadānaṁ vasena āpattiyo veditabbā.",
  "tika-vin05t18:43_0": "Sace pana ekato paṭiggahitānipi cattāri kālikāni sambhinnarasāni na honti,",
  "tika-vin05t18:43_1": "tassa tasseva kālassa vasena paribhuñjituṁ vaṭṭanti.",
  "tika-vin05t18:43_2": "Sace hi challimpi anapanetvā sakaleneva nāḷikeraphalena saddhiṁ ambapānādipānakaṁ paṭiggahitaṁ hoti,",
  "tika-vin05t18:43_3": "nāḷikeraṁ apanetvā taṁ vikālepi kappati.",
  "tika-vin05t18:43_4": "Upari sappipiṇḍaṁ ṭhapetvā sītalapāyāsaṁ denti,",
  "tika-vin05t18:43_5": "yaṁ pāyāsena asaṁsaṭṭhaṁ sappi,",
  "tika-vin05t18:43_6": "taṁ apanetvā sattāhaṁ paribhuñjituṁ vaṭṭati.",
  "tika-vin05t18:43_7": "Thaddhamadhuphāṇitādīsupi eseva nayo.",
  "tika-vin05t18:43_8": "Takkolajātiphalādīhi alaṅkaritvā piṇḍapātaṁ denti,",
  "tika-vin05t18:43_9": "tāni uddharitvā dhovitvā yāvajīvaṁ paribhuñjitabbāni.",
  "tika-vin05t18:43_10": "Yāguyaṁ pakkhipitvā dinnasiṅgiverādīsupi telādīsu pakkhipitvā dinnalaṭṭhimadhukādīsupi eseva nayo.",
  "tika-vin05t18:43_11": "Evaṁ yaṁ yaṁ asambhinnarasaṁ hoti,",
  "tika-vin05t18:43_12": "taṁ taṁ ekato paṭiggahitampi yathā suddhaṁ hoti,",
  "tika-vin05t18:43_13": "tathā dhovitvā tacchetvā vā tassa tassa kālassa vasena paribhuñjituṁ vaṭṭati.",
  "tika-vin05t18:43_14": "Sace sambhinnarasaṁ hoti saṁsaṭṭhaṁ,",
  "tika-vin05t18:43_15": "na vaṭṭati.",
  "tika-vin05t18:44_0": "Iti pāḷimuttakavinayavinicchayasaṅgahe",
  "tika-vin05t18:45_0": "Kālikavinicchayakathā samattā."
}