{
  "tika-s0403t13:0_0": "(14) 4. Rājavaggo",
  "tika-s0403t13:1_0": "1. Paṭhamacakkānuvattanasuttavaṇṇanā",
  "tika-s0403t13:2_0": "131.",
  "tika-s0403t13:2_1": "Catutthassa paṭhame atthaññūti hitaññū.",
  "tika-s0403t13:2_2": "Hitapariyāyo hettha attha-saddo “attattho parattho”tiādīsu viya.",
  "tika-s0403t13:2_3": "Yasmā cesa paresaṁ hitaṁ jānanto te attani rañjeti,",
  "tika-s0403t13:2_4": "tasmā vuttaṁ “rañjituṁ jānātī”ti.",
  "tika-s0403t13:2_5": "Daṇḍeti aparādhānurūpe daṇḍane.",
  "tika-s0403t13:2_6": "Balamhīti balakāye.",
  "tika-s0403t13:2_7": "Pañca attheti attattho, parattho,",
  "tika-s0403t13:2_8": "ubhayattho,",
  "tika-s0403t13:2_9": "diṭṭhadhammiko attho,",
  "tika-s0403t13:2_10": "samparāyiko atthoti evaṁ pañcappabhede atthe.",
  "tika-s0403t13:2_11": "Cattāro dhammeti catusaccadhamme,",
  "tika-s0403t13:2_12": "kāmarūpārūpalokuttarabhede vā cattāro dhamme.",
  "tika-s0403t13:2_13": "Paṭiggahaṇaparibhogamattaññutāya eva pariyesanavissajjanamattaññutāpi bodhitā hontīti “paṭiggahaṇaparibhogamattaṁ jānāti”icceva vuttaṁ.",
  "tika-s0403t13:3_0": "Uttarati atikkamati,",
  "tika-s0403t13:3_1": "abhibhavatīti vā uttaraṁ,",
  "tika-s0403t13:3_2": "natthi ettha uttaranti anuttaraṁ.",
  "tika-s0403t13:3_3": "Anatisayaṁ,",
  "tika-s0403t13:3_4": "appaṭibhāgaṁ vā anekāsu devamanussaparisāsu anekasatakkhattuṁ tesaṁ ariyasaccappaṭivedhasampādanavasena pavattā bhagavato dhammadesanā dhammacakkaṁ.",
  "tika-s0403t13:3_5": "Apica sabbapaṭhamaṁ aññātakoṇḍaññappamukhāya aṭṭhārasaparisagaṇāya brahmakoṭiyā catusaccassa paṭivedhavidhāyinī yā dhammadesanā,",
  "tika-s0403t13:3_6": "tassā sātisayā dhammacakkasamaññā.",
  "tika-s0403t13:3_7": "Tattha satipaṭṭhānātidhammo eva pavattanaṭṭhena cakkanti dhammacakkaṁ.",
  "tika-s0403t13:3_8": "Cakkanti vā āṇā dhammato anapetattā,",
  "tika-s0403t13:3_9": "dhammañca taṁ cakkañcāti dhammacakkaṁ.",
  "tika-s0403t13:3_10": "Dhammena ñāyena cakkantipi dhammacakkaṁ.",
  "tika-s0403t13:3_11": "Yathāha “dhammañca pavatteti cakkañcāti dhammacakkaṁ,",
  "tika-s0403t13:3_12": "cakkañca pavatteti dhammañcāti dhammacakkaṁ,",
  "tika-s0403t13:3_13": "dhammena pavattetīti dhammacakka”ntiādi.",
  "tika-s0403t13:3_14": "Appaṭivattiyanti dhammissarassa bhagavato sammāsambuddhassa dhammacakkassa anuttarabhāvato appaṭisedhanīyaṁ.",
  "tika-s0403t13:3_15": "Kehi pana appaṭivattiyanti āha –",
  "tika-s0403t13:3_16": "“samaṇena vā”tiādi.",
  "tika-s0403t13:3_17": "Tattha samaṇenāti pabbajjaṁ upagatena.",
  "tika-s0403t13:3_18": "Brāhmaṇenāti jātibrāhmaṇena.",
  "tika-s0403t13:3_19": "Sāsanaparamatthasamaṇabrāhmaṇānañhi paṭilomacittaṁyeva natthi.",
  "tika-s0403t13:3_20": "Devenāti kāmāvacaradevena.",
  "tika-s0403t13:3_21": "Kenacīti yena kenaci avasiṭṭhapārisajjena.",
  "tika-s0403t13:3_22": "Ettāvatā aṭṭhannampi parisānaṁ anavasesapariyādānaṁ daṭṭhabbaṁ.",
  "tika-s0403t13:3_23": "Lokasminti sattaloke.",
  "tika-s0403t13:4_0": "Paṭhamacakkānuvattanasuttavaṇṇanā niṭṭhitā.",
  "tika-s0403t13:5_0": "2. Dutiyacakkānuvattanasuttavaṇṇanā",
  "tika-s0403t13:6_0": "132.",
  "tika-s0403t13:6_1": "Dutiye cakkavattivattanti dasavidhaṁ,",
  "tika-s0403t13:6_2": "dvādasavidhaṁ vā cakkavattibhāvāvahaṁ vattaṁ.",
  "tika-s0403t13:6_3": "Tattha antojanasmiṁ balakāye dhammikāyeva rakkhāvaraṇaguttiyā saṁvidhānaṁ,",
  "tika-s0403t13:6_4": "khattiyesu,",
  "tika-s0403t13:6_5": "anuyantesu,",
  "tika-s0403t13:6_6": "brāhmaṇagahapatikesu,",
  "tika-s0403t13:6_7": "negamajānapadesu,",
  "tika-s0403t13:6_8": "samaṇabrāhmaṇesu,",
  "tika-s0403t13:6_9": "migapakkhīsu,",
  "tika-s0403t13:6_10": "adhammikapaṭikkhepo,",
  "tika-s0403t13:6_11": "adhanānaṁ dhanānuppadānaṁ,",
  "tika-s0403t13:6_12": "samaṇabrāhmaṇe upasaṅkamitvā pañhapucchananti idaṁ dasavidhaṁ cakkavattivattaṁ.",
  "tika-s0403t13:6_13": "Idameva ca gahapatike pakkhijāte ca visuṁ katvā gahaṇavasena dvādasavidhaṁ.",
  "tika-s0403t13:6_14": "Pitarā pavattitameva anuppavattetīti dasavidhaṁ vā dvādasavidhaṁ vā cakkavattivattaṁ pūretvā nisinnassa puttassa aññaṁ pātubhavati,",
  "tika-s0403t13:6_15": "so taṁ pavatteti.",
  "tika-s0403t13:6_16": "Ratanamayattā pana sadisaṭṭhena tadevetanti katvā “pitarā pavattita”nti vuttaṁ.",
  "tika-s0403t13:6_17": "Yasmā vā so “appossukko,",
  "tika-s0403t13:6_18": "tvaṁ deva, hohi,",
  "tika-s0403t13:6_19": "ahamanusāsissāmī”ti āha.",
  "tika-s0403t13:6_20": "Tasmā pitarā pavattitaṁ āṇācakkaṁ anuppavatteti nāmāti evamettha attho daṭṭhabbo.",
  "tika-s0403t13:6_21": "Yañhi attano puññānubhāvasiddhaṁ cakkaratanaṁ,",
  "tika-s0403t13:6_22": "taṁ nippariyāyato tena pavattitaṁ nāma,",
  "tika-s0403t13:6_23": "netaranti paṭhamanayo vutto.",
  "tika-s0403t13:6_24": "Yasmā pavattitasseva anuvattanaṁ,",
  "tika-s0403t13:6_25": "paṭhamanayo ca taṁsadise tabbohāravasena vuttoti taṁ anādiyitvā dutiyanayo vutto.",
  "tika-s0403t13:7_0": "Dutiyacakkānuvattanasuttavaṇṇanā niṭṭhitā.",
  "tika-s0403t13:8_0": "4. Yassaṁdisaṁsuttavaṇṇanā",
  "tika-s0403t13:9_0": "134.",
  "tika-s0403t13:9_1": "Catutthe “ubhato sujāto”ti ettake vutte yehi kehici dvīhi bhāgehi sujātatā paññāpeyya,",
  "tika-s0403t13:9_2": "sujāta-saddo ca “sujāto cārudassano”tiādīsu ārohasampattipariyāyoti jātivasena sujātataṁ vibhāvetuṁ “mātito ca pitito cā”ti vuttaṁ.",
  "tika-s0403t13:9_3": "Anorasaputtavasenapi loke mātupitusamaññā dissati,",
  "tika-s0403t13:9_4": "idha pana sā orasaputtavasena icchitāti dassetuṁ “saṁsuddhaggahaṇiko”ti vuttaṁ.",
  "tika-s0403t13:9_5": "Gabbhaṁ gaṇhāti dhāretīti gahaṇī,",
  "tika-s0403t13:9_6": "gabbhāsayasaññito mātukucchippadeso.",
  "tika-s0403t13:9_7": "Tenāha “saṁsuddhāya mātukucchiyā samannāgato”ti.",
  "tika-s0403t13:9_8": "Yathābhuttassa āhārassa vipācanavasena gaṇhanato achaḍḍanato gahaṇī,",
  "tika-s0403t13:9_9": "tejodhātu.",
  "tika-s0403t13:9_10": "Pitā ca mātā ca pitaro.",
  "tika-s0403t13:9_11": "Pitūnaṁ pitaro pitāmahā.",
  "tika-s0403t13:9_12": "Tesaṁ yugo pitāmahayugo,",
  "tika-s0403t13:9_13": "tasmā yāva sattamā pitāmahayugā,",
  "tika-s0403t13:9_14": "pitāmahadvandāti evamettha attho daṭṭhabbo.",
  "tika-s0403t13:9_15": "Evañhi pitāmahaggahaṇeneva mātāmahopi gahitoti so aṭṭhakathāyaṁ visuṁ na uddhato.",
  "tika-s0403t13:9_16": "Yuga-saddo cettha ekasesanayena daṭṭhabbo “yugo ca yugo ca yugo”ti.",
  "tika-s0403t13:9_17": "Evañhi tattha tattha dvinnaṁ gahitameva hoti.",
  "tika-s0403t13:9_18": "Tenāha “tato uddhaṁ sabbepi pubbapurisā pitāmahaggahaṇeneva gahitā”ti.",
  "tika-s0403t13:9_19": "Purisaggahaṇañcettha ukkaṭṭhaniddesavasena katanti daṭṭhabbaṁ.",
  "tika-s0403t13:9_20": "Evañhi “mātito”ti pāḷivacanaṁ samatthitaṁ hoti.",
  "tika-s0403t13:10_0": "Akkhittoti appattakkhepo.",
  "tika-s0403t13:10_1": "Anavakkhittoti sampattavivādādīsu na avakkhitto na chaḍḍito.",
  "tika-s0403t13:10_2": "Jātivādenāti hetumhi karaṇavacananti dassetuṁ “kena kāraṇenā”tiādi vuttaṁ.",
  "tika-s0403t13:10_3": "Ettha ca “ubhato…pe…",
  "tika-s0403t13:10_4": "pitāmahayugā”ti etena khattiyassa yonidosābhāvo dassito saṁsuddhaggahaṇikabhāvakittanato.",
  "tika-s0403t13:10_5": "“Akkhitto”ti iminā kiriyāparādhābhāvo.",
  "tika-s0403t13:10_6": "Kiriyāparādhena hi sattā khepaṁ pāpuṇanti.",
  "tika-s0403t13:10_7": "“Anupakkuṭṭho”ti iminā ayuttasaṁsaggābhāvo.",
  "tika-s0403t13:10_8": "Ayuttasaṁsaggañhi paṭicca sattā akkosaṁ labhanti.",
  "tika-s0403t13:11_0": "Aḍḍhatā nāma vibhavasampannatā,",
  "tika-s0403t13:11_1": "sā taṁ taṁ upādāyupādāya vuccatīti āha “yo koci attano santakena vibhavena aḍḍho hotī”ti.",
  "tika-s0403t13:11_2": "Tathā mahaddhanatāpīti taṁ ukkaṁsagataṁ dassetuṁ “mahatā aparimāṇasaṅkhena dhanena samannāgato”ti vuttaṁ.",
  "tika-s0403t13:11_3": "Bhuñjitabbato paribhuñjitabbato visesato kāmā bhogā nāmāti āha “pañcakāmaguṇavasenā”ti.",
  "tika-s0403t13:11_4": "Koṭṭhaṁ vuccati dhaññassa āvasanaṭṭhānaṁ,",
  "tika-s0403t13:11_5": "koṭṭhabhūtaṁ agāraṁ koṭṭhāgāraṁ.",
  "tika-s0403t13:11_6": "Tenāha “dhaññena ca paripuṇṇakoṭṭhāgāro”ti.",
  "tika-s0403t13:11_7": "Evaṁ sāragabbhaṁ koso,",
  "tika-s0403t13:11_8": "dhaññapariṭṭhapanaṭṭhānañca koṭṭhāgāranti dassetvā idāni tato aññathā taṁ dassetuṁ “atha vā”tiādi vuttaṁ.",
  "tika-s0403t13:11_9": "Tattha yathā asino tikkhabhāvaparihārako paṭicchado “koso”ti vuccati.",
  "tika-s0403t13:11_10": "Evaṁ rañño tikkhabhāvaparihāraṁ katvā caturaṅginī senā kosoti āha “catubbidho koso hatthī assā rathā pattī”ti.",
  "tika-s0403t13:11_11": "Vatthakoṭṭhāgāraggahaṇeneva sabbassapi bhaṇḍaṭṭhapanaṭṭhānassa gahitattā “tividhaṁ koṭṭhāgāra”nti vuttaṁ.",
  "tika-s0403t13:12_0": "Yassā paññāya vasena puriso “paṇḍito”ti vuccati,",
  "tika-s0403t13:12_1": "taṁ paṇḍiccanti āha “paṇḍiccena samannāgato”ti.",
  "tika-s0403t13:12_2": "Taṁtaṁitikattabbatāsu chekabhāvo byattabhāvo veyyattiyaṁ.",
  "tika-s0403t13:12_3": "Sammohaṁ hiṁsati vidhamatīti medhā,",
  "tika-s0403t13:12_4": "sā etassa atthīti medhāvī.",
  "tika-s0403t13:12_5": "Ṭhāne ṭhāne uppatti etissā atthīti ṭhānuppatti,",
  "tika-s0403t13:12_6": "ṭhānaso uppajjanapaññā.",
  "tika-s0403t13:12_7": "Vaḍḍhiattheti vaḍḍhisaṅkhāte atthe.",
  "tika-s0403t13:13_0": "Yassaṁdisaṁsuttavaṇṇanā niṭṭhitā.",
  "tika-s0403t13:14_0": "5-9. Patthanāsuttādivaṇṇanā",
  "tika-s0403t13:15_0": "135-9.",
  "tika-s0403t13:15_1": "Pañcame hatthisminti hatthisippe.",
  "tika-s0403t13:15_2": "Hatthīti hi hatthivisayattā hatthisannissitattā ca hatthisippaṁ gahitaṁ.",
  "tika-s0403t13:15_3": "Sesapadesupi eseva nayo.",
  "tika-s0403t13:15_4": "Vayatīti vayo,",
  "tika-s0403t13:15_5": "sobhanesu katthaci apakkhalanto avitthāyanto tāni sandhāretuṁ sakkotīti attho.",
  "tika-s0403t13:15_6": "Na vayo avayo,",
  "tika-s0403t13:15_7": "tāni atthato saddato ca sandhāretuṁ na sakkoti.",
  "tika-s0403t13:15_8": "Avayo na hotīti anavayo.",
  "tika-s0403t13:15_9": "Dve paṭisedhā pakatiṁ gamentīti āha “anavayoti samattho”ti.",
  "tika-s0403t13:15_10": "Chaṭṭhādīni uttānatthāneva.",
  "tika-s0403t13:16_0": "Patthanāsuttādivaṇṇanā niṭṭhitā.",
  "tika-s0403t13:17_0": "10. Sotasuttavaṇṇanā",
  "tika-s0403t13:18_0": "140.",
  "tika-s0403t13:18_1": "Dasame tibbānanti tikkhānaṁ.",
  "tika-s0403t13:18_2": "Kharānanti kakkasānaṁ.",
  "tika-s0403t13:18_3": "Kaṭukānanti dāruṇānaṁ.",
  "tika-s0403t13:18_4": "Asātānanti nasātānaṁ appiyānaṁ.",
  "tika-s0403t13:18_5": "Na tāsu mano appeti,",
  "tika-s0403t13:18_6": "na tā manaṁ appāyanti vaḍḍhentīti amanāpā.",
  "tika-s0403t13:19_0": "Sotasuttavaṇṇanā niṭṭhitā.",
  "tika-s0403t13:20_0": "Rājavaggavaṇṇanā niṭṭhitā."
}