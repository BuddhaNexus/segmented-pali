{
  "tika-s0403t13:0_0": "(14) 4. Rājavaggo",
  "tika-s0403t13:1_0": "1. Paṭhamacakkānuvattanasuttavaṇṇanā",
  "tika-s0403t13:2_0": "131.",
  "tika-s0403t13:2_1": "Catutthassa paṭhame atthaññūti hitaññū.",
  "tika-s0403t13:2_2": "Hitapariyāyo hettha attha-saddo ‘‘attattho parattho’’tiādīsu (mahāni. 69; cūḷani.",
  "tika-s0403t13:2_3": "mogharājamāṇavapucchāniddeso 85; paṭi. ma. 3.5) viya.",
  "tika-s0403t13:2_4": "Yasmā cesa paresaṁ hitaṁ jānanto te attani rañjeti,",
  "tika-s0403t13:2_5": "tasmā vuttaṁ ‘‘rañjituṁ jānātī’’ti.",
  "tika-s0403t13:2_6": "Daṇḍeti aparādhānurūpe daṇḍane. Balamhīti balakāye. Pañca attheti attattho, parattho, ubhayattho, diṭṭhadhammiko attho,",
  "tika-s0403t13:2_7": "samparāyiko atthoti evaṁ pañcappabhede atthe.",
  "tika-s0403t13:2_8": "Cattāro dhammeti catusaccadhamme,",
  "tika-s0403t13:2_9": "kāmarūpārūpalokuttarabhede vā cattāro dhamme.",
  "tika-s0403t13:2_10": "Paṭiggahaṇaparibhogamattaññutāya eva pariyesanavissajjanamattaññutāpi bodhitā hontīti ‘‘paṭiggahaṇaparibhogamattaṁ jānāti’’icceva vuttaṁ.",
  "tika-s0403t13:3_0": "Uttarati atikkamati, abhibhavatīti vā uttaraṁ,",
  "tika-s0403t13:3_1": "natthi ettha uttaranti anuttaraṁ. Anatisayaṁ,",
  "tika-s0403t13:3_2": "appaṭibhāgaṁ vā anekāsu devamanussaparisāsu anekasatakkhattuṁ tesaṁ ariyasaccappaṭivedhasampādanavasena pavattā bhagavato dhammadesanā dhammacakkaṁ.",
  "tika-s0403t13:3_3": "Apica sabbapaṭhamaṁ aññātakoṇḍaññappamukhāya aṭṭhārasaparisagaṇāya brahmakoṭiyā catusaccassa paṭivedhavidhāyinī yā dhammadesanā,",
  "tika-s0403t13:3_4": "tassā sātisayā dhammacakkasamaññā.",
  "tika-s0403t13:3_5": "Tattha satipaṭṭhānātidhammo eva pavattanaṭṭhena cakkanti dhammacakkaṁ.",
  "tika-s0403t13:3_6": "Cakkanti vā āṇā dhammato anapetattā,",
  "tika-s0403t13:3_7": "dhammañca taṁ cakkañcāti dhammacakkaṁ.",
  "tika-s0403t13:3_8": "Dhammena ñāyena cakkantipi dhammacakkaṁ.",
  "tika-s0403t13:3_9": "Yathāha ‘‘dhammañca pavatteti cakkañcāti dhammacakkaṁ,",
  "tika-s0403t13:3_10": "cakkañca pavatteti dhammañcāti dhammacakkaṁ,",
  "tika-s0403t13:3_11": "dhammena pavattetīti dhammacakka’’ntiādi (paṭi. ma. 2.40-41).",
  "tika-s0403t13:3_12": "Appaṭivattiyanti dhammissarassa bhagavato sammāsambuddhassa dhammacakkassa anuttarabhāvato appaṭisedhanīyaṁ.",
  "tika-s0403t13:3_13": "Kehi pana appaṭivattiyanti āha – ‘‘samaṇena vā’’tiādi.",
  "tika-s0403t13:3_14": "Tattha samaṇenāti pabbajjaṁ upagatena. Brāhmaṇenāti jātibrāhmaṇena.",
  "tika-s0403t13:3_15": "Sāsanaparamatthasamaṇabrāhmaṇānañhi paṭilomacittaṁyeva natthi. Devenāti kāmāvacaradevena.",
  "tika-s0403t13:3_16": "Kenacīti yena kenaci avasiṭṭhapārisajjena.",
  "tika-s0403t13:3_17": "Ettāvatā aṭṭhannampi parisānaṁ anavasesapariyādānaṁ daṭṭhabbaṁ. Lokasminti sattaloke.",
  "tika-s0403t13:4_0": "Paṭhamacakkānuvattanasuttavaṇṇanā niṭṭhitā.",
  "tika-s0403t13:5_0": "2. Dutiyacakkānuvattanasuttavaṇṇanā",
  "tika-s0403t13:6_0": "132.",
  "tika-s0403t13:6_1": "Dutiye cakkavattivattanti dasavidhaṁ,",
  "tika-s0403t13:6_2": "dvādasavidhaṁ vā cakkavattibhāvāvahaṁ vattaṁ.",
  "tika-s0403t13:6_3": "Tattha antojanasmiṁ balakāye dhammikāyeva rakkhāvaraṇaguttiyā saṁvidhānaṁ, khattiyesu, anuyantesu, brāhmaṇagahapatikesu, negamajānapadesu, samaṇabrāhmaṇesu, migapakkhīsu, adhammikapaṭikkhepo, adhanānaṁ dhanānuppadānaṁ,",
  "tika-s0403t13:6_4": "samaṇabrāhmaṇe upasaṅkamitvā pañhapucchananti idaṁ dasavidhaṁ cakkavattivattaṁ.",
  "tika-s0403t13:6_5": "Idameva ca gahapatike pakkhijāte ca visuṁ katvā gahaṇavasena dvādasavidhaṁ.",
  "tika-s0403t13:6_6": "Pitarā pavattitameva anuppavattetīti dasavidhaṁ vā dvādasavidhaṁ vā cakkavattivattaṁ pūretvā nisinnassa puttassa aññaṁ pātubhavati, so taṁ pavatteti.",
  "tika-s0403t13:6_7": "Ratanamayattā pana sadisaṭṭhena tadevetanti katvā ‘‘pitarā pavattita’’nti vuttaṁ. Yasmā vā so ‘‘appossukko, tvaṁ deva, hohi, ahamanusāsissāmī’’ti āha.",
  "tika-s0403t13:6_8": "Tasmā pitarā pavattitaṁ āṇācakkaṁ anuppavatteti nāmāti evamettha attho daṭṭhabbo.",
  "tika-s0403t13:6_9": "Yañhi attano puññānubhāvasiddhaṁ cakkaratanaṁ,",
  "tika-s0403t13:6_10": "taṁ nippariyāyato tena pavattitaṁ nāma, netaranti paṭhamanayo vutto.",
  "tika-s0403t13:6_11": "Yasmā pavattitasseva anuvattanaṁ,",
  "tika-s0403t13:6_12": "paṭhamanayo ca taṁsadise tabbohāravasena vuttoti taṁ anādiyitvā dutiyanayo vutto.",
  "tika-s0403t13:7_0": "Dutiyacakkānuvattanasuttavaṇṇanā niṭṭhitā.",
  "tika-s0403t13:8_0": "4. Yassaṁdisaṁsuttavaṇṇanā",
  "tika-s0403t13:9_0": "134.",
  "tika-s0403t13:9_1": "Catutthe ‘‘ubhato sujāto’’ti ettake vutte yehi kehici dvīhi bhāgehi sujātatā paññāpeyya,",
  "tika-s0403t13:9_2": "sujāta-saddo ca ‘‘sujāto cārudassano’’tiādīsu (ma. ni. 2.399; su. ni. 553; theragā.",
  "tika-s0403t13:9_3": "818) ārohasampattipariyāyoti jātivasena sujātataṁ vibhāvetuṁ ‘‘mātito ca pitito cā’’ti vuttaṁ.",
  "tika-s0403t13:9_4": "Anorasaputtavasenapi loke mātupitusamaññā dissati,",
  "tika-s0403t13:9_5": "idha pana sā orasaputtavasena icchitāti dassetuṁ ‘‘saṁsuddhaggahaṇiko’’ti vuttaṁ.",
  "tika-s0403t13:9_6": "Gabbhaṁ gaṇhāti dhāretīti gahaṇī,",
  "tika-s0403t13:9_7": "gabbhāsayasaññito mātukucchippadeso.",
  "tika-s0403t13:9_8": "Tenāha ‘‘saṁsuddhāya mātukucchiyā samannāgato’’ti.",
  "tika-s0403t13:9_9": "Yathābhuttassa āhārassa vipācanavasena gaṇhanato achaḍḍanato gahaṇī, tejodhātu. Pitā ca mātā ca pitaro. Pitūnaṁ pitaro pitāmahā. Tesaṁ yugo pitāmahayugo,",
  "tika-s0403t13:9_10": "tasmā yāva sattamā pitāmahayugā,",
  "tika-s0403t13:9_11": "pitāmahadvandāti evamettha attho daṭṭhabbo.",
  "tika-s0403t13:9_12": "Evañhi pitāmahaggahaṇeneva mātāmahopi gahitoti so aṭṭhakathāyaṁ visuṁ na uddhato.",
  "tika-s0403t13:9_13": "Yuga-saddo cettha ekasesanayena daṭṭhabbo ‘‘yugo ca yugo ca yugo’’ti.",
  "tika-s0403t13:9_14": "Evañhi tattha tattha dvinnaṁ gahitameva hoti.",
  "tika-s0403t13:9_15": "Tenāha ‘‘tato uddhaṁ sabbepi pubbapurisā pitāmahaggahaṇeneva gahitā’’ti.",
  "tika-s0403t13:9_16": "Purisaggahaṇañcettha ukkaṭṭhaniddesavasena katanti daṭṭhabbaṁ.",
  "tika-s0403t13:9_17": "Evañhi ‘‘mātito’’ti pāḷivacanaṁ samatthitaṁ hoti.",
  "tika-s0403t13:10_0": "Akkhittoti appattakkhepo.",
  "tika-s0403t13:10_1": "Anavakkhittoti sampattavivādādīsu na avakkhitto na chaḍḍito.",
  "tika-s0403t13:10_2": "Jātivādenāti hetumhi karaṇavacananti dassetuṁ ‘‘kena kāraṇenā’’tiādi vuttaṁ.",
  "tika-s0403t13:10_3": "Ettha ca ‘‘ubhato…pe… pitāmahayugā’’ti etena khattiyassa yonidosābhāvo dassito saṁsuddhaggahaṇikabhāvakittanato.",
  "tika-s0403t13:10_4": "‘‘Akkhitto’’ti iminā kiriyāparādhābhāvo.",
  "tika-s0403t13:10_5": "Kiriyāparādhena hi sattā khepaṁ pāpuṇanti.",
  "tika-s0403t13:10_6": "‘‘Anupakkuṭṭho’’ti iminā ayuttasaṁsaggābhāvo.",
  "tika-s0403t13:10_7": "Ayuttasaṁsaggañhi paṭicca sattā akkosaṁ labhanti.",
  "tika-s0403t13:11_0": "Aḍḍhatā nāma vibhavasampannatā,",
  "tika-s0403t13:11_1": "sā taṁ taṁ upādāyupādāya vuccatīti āha ‘‘yo koci attano santakena vibhavena aḍḍho hotī’’ti.",
  "tika-s0403t13:11_2": "Tathā mahaddhanatāpīti taṁ ukkaṁsagataṁ dassetuṁ ‘‘mahatā aparimāṇasaṅkhena dhanena samannāgato’’ti vuttaṁ.",
  "tika-s0403t13:11_3": "Bhuñjitabbato paribhuñjitabbato visesato kāmā bhogā nāmāti āha ‘‘pañcakāmaguṇavasenā’’ti.",
  "tika-s0403t13:11_4": "Koṭṭhaṁ vuccati dhaññassa āvasanaṭṭhānaṁ,",
  "tika-s0403t13:11_5": "koṭṭhabhūtaṁ agāraṁ koṭṭhāgāraṁ.",
  "tika-s0403t13:11_6": "Tenāha ‘‘dhaññena ca paripuṇṇakoṭṭhāgāro’’ti. Evaṁ sāragabbhaṁ koso,",
  "tika-s0403t13:11_7": "dhaññapariṭṭhapanaṭṭhānañca koṭṭhāgāranti dassetvā idāni tato aññathā taṁ dassetuṁ ‘‘atha vā’’tiādi vuttaṁ.",
  "tika-s0403t13:11_8": "Tattha yathā asino tikkhabhāvaparihārako paṭicchado ‘‘koso’’ti vuccati.",
  "tika-s0403t13:11_9": "Evaṁ rañño tikkhabhāvaparihāraṁ katvā caturaṅginī senā kosoti āha ‘‘catubbidho koso hatthī assā rathā pattī’’ti.",
  "tika-s0403t13:11_10": "Vatthakoṭṭhāgāraggahaṇeneva sabbassapi bhaṇḍaṭṭhapanaṭṭhānassa gahitattā ‘‘tividhaṁ koṭṭhāgāra’’nti vuttaṁ.",
  "tika-s0403t13:12_0": "Yassā paññāya vasena puriso ‘‘paṇḍito’’ti vuccati,",
  "tika-s0403t13:12_1": "taṁ paṇḍiccanti āha ‘‘paṇḍiccena samannāgato’’ti.",
  "tika-s0403t13:12_2": "Taṁtaṁitikattabbatāsu chekabhāvo byattabhāvo veyyattiyaṁ.",
  "tika-s0403t13:12_3": "Sammohaṁ hiṁsati vidhamatīti medhā, sā etassa atthīti medhāvī.",
  "tika-s0403t13:12_4": "Ṭhāne ṭhāne uppatti etissā atthīti ṭhānuppatti, ṭhānaso uppajjanapaññā.",
  "tika-s0403t13:12_5": "Vaḍḍhiattheti vaḍḍhisaṅkhāte atthe.",
  "tika-s0403t13:13_0": "Yassaṁdisaṁsuttavaṇṇanā niṭṭhitā.",
  "tika-s0403t13:14_0": "5-9. Patthanāsuttādivaṇṇanā",
  "tika-s0403t13:15_0": "135-9.",
  "tika-s0403t13:15_1": "Pañcame hatthisminti hatthisippe.",
  "tika-s0403t13:15_2": "Hatthīti hi hatthivisayattā hatthisannissitattā ca hatthisippaṁ gahitaṁ. Sesapadesupi eseva nayo. Vayatīti vayo,",
  "tika-s0403t13:15_3": "sobhanesu katthaci apakkhalanto avitthāyanto tāni sandhāretuṁ sakkotīti attho. Na vayo avayo,",
  "tika-s0403t13:15_4": "tāni atthato saddato ca sandhāretuṁ na sakkoti. Avayo na hotīti anavayo.",
  "tika-s0403t13:15_5": "Dve paṭisedhā pakatiṁ gamentīti āha ‘‘anavayoti samattho’’ti. Chaṭṭhādīni uttānatthāneva.",
  "tika-s0403t13:16_0": "Patthanāsuttādivaṇṇanā niṭṭhitā.",
  "tika-s0403t13:17_0": "10. Sotasuttavaṇṇanā",
  "tika-s0403t13:18_0": "140. Dasame tibbānanti tikkhānaṁ. Kharānanti kakkasānaṁ. Kaṭukānanti dāruṇānaṁ.",
  "tika-s0403t13:18_1": "Asātānanti nasātānaṁ appiyānaṁ. Na tāsu mano appeti,",
  "tika-s0403t13:18_2": "na tā manaṁ appāyanti vaḍḍhentīti amanāpā.",
  "tika-s0403t13:19_0": "Sotasuttavaṇṇanā niṭṭhitā.",
  "tika-s0403t13:20_0": "Rājavaggavaṇṇanā niṭṭhitā."
}