{
  "tika-s0402t32:0_0": "(16) 6. Acelakavaggavaṇṇanā",
  "tika-s0402t32:1_0": "157-163.",
  "tika-s0402t32:1_1": "Ito paresu pana suttapadesu ‘‘gāḷhā’’ti vuttamatthaṁ vivaranto ‘‘kakkhaḷā’’ti āha.",
  "tika-s0402t32:1_2": "Kakkhaḷacāro cassā na lūkhasabhāvo.",
  "tika-s0402t32:1_3": "Atha kho taṇhāvasena thiraggahaṇanti āha ‘‘lobhavasena thiraggahaṇā’’ti.",
  "tika-s0402t32:1_4": "Agāḷhā paṭipadāti vā kāmānaṁ ogāhanaṁ paṭipatti,",
  "tika-s0402t32:1_5": "kāmasukhānuyogoti attho.",
  "tika-s0402t32:1_6": "Nijjhāmā paṭipadāti kāyassa nijjhāpanavasena khepanavasena pavattā paṭipatti,",
  "tika-s0402t32:1_7": "attakilamathānuyogoti attho.",
  "tika-s0402t32:1_8": "Nicceloti nissaṭṭhacelo sabbena sabbaṁ paṭikkhittacelo.",
  "tika-s0402t32:1_9": "Naggiyavatasamādānena naggo.",
  "tika-s0402t32:1_10": "Ṭhitakova uccāraṁ karotītiādi nidassanamattaṁ vamitvā mukhavikkhālanādiācārassapi tena vissaṭṭhattā.",
  "tika-s0402t32:1_11": "Jivhāya hatthaṁ apalekhati avalekhati udakena adhovanato.",
  "tika-s0402t32:1_12": "Dutiyavikappepi eseva nayo. ‘‘Ehi,",
  "tika-s0402t32:1_13": "bhadante’’ti vutte upagamanasaṅkhāto vidhi ehibhadanto,",
  "tika-s0402t32:1_14": "taṁ caratīti ehibhadantiko,",
  "tika-s0402t32:1_15": "tappaṭikkhepena na ehibhadantiko.",
  "tika-s0402t32:1_16": "Na karoti ‘‘samaṇena nāma parassa vacanakarena na bhavitabba’’nti adhippāyena.",
  "tika-s0402t32:2_0": "Puretaranti taṁ ṭhānaṁ attano upagamanato puretaraṁ.",
  "tika-s0402t32:2_1": "Taṁ kira so ‘‘bhikkhunā nāma yadicchakā eva bhikkhā gahetabbā’’ti adhippāyena na gaṇhāti.",
  "tika-s0402t32:2_2": "Uddissa kataṁ mama nimittabhāvena bahū khuddakā pāṇā saṅghātaṁ āpāditāti na gaṇhāti.",
  "tika-s0402t32:2_3": "Nimantanaṁ na sādiyati evaṁ tesaṁ vacanaṁ kataṁ bhavissatīti.",
  "tika-s0402t32:2_4": "Kumbhi ādīsupi so sattasaññīti āha ‘‘kumbhi-kaḷopiyo’’tiādi.",
  "tika-s0402t32:2_5": "Kabaḷantarāyo hotīti uṭṭhitassa dvinnampi kabaḷantarāyo hoti.",
  "tika-s0402t32:2_6": "Gāmasabhāgādivasena saṅgamma kittenti etissāti saṅkitti,",
  "tika-s0402t32:2_7": "yathāsaṁhatataṇḍulādisañcayo.",
  "tika-s0402t32:2_8": "Mānusakānīti veyyāvaccakarā manussā.",
  "tika-s0402t32:3_0": "Surāpānamevāti majjalakkhaṇappattāya surāya pānameva.",
  "tika-s0402t32:3_1": "Surāgahaṇenevettha merayampi saṅgahitaṁ.",
  "tika-s0402t32:3_2": "Ekāgārameva uñchatīti ekāgāriko.",
  "tika-s0402t32:3_3": "Ekālopeneva vattatīti ekālopiko.",
  "tika-s0402t32:3_4": "Dīyati etāyāti datti,",
  "tika-s0402t32:3_5": "dvattiālopamattaggāhi khuddakaṁ bhikkhādānabhājanaṁ.",
  "tika-s0402t32:3_6": "Tenāha ‘‘khuddakapātī’’ti.",
  "tika-s0402t32:3_7": "Abhuñjanavasena eko aho etassa atthīti ekāhiko, āhāro,",
  "tika-s0402t32:3_8": "taṁ ekāhikaṁ.",
  "tika-s0402t32:3_9": "So pana atthato ekadivasaṁ laṅghako hotīti āha ‘‘ekādivasantarika’’nti.",
  "tika-s0402t32:3_10": "Dvāhikantiādīsupi eseva nayo.",
  "tika-s0402t32:3_11": "Ekāhaṁ abhuñjitvā ekāhaṁ bhuñjanaṁ ekāhavāro,",
  "tika-s0402t32:3_12": "taṁ ekāhikameva atthato.",
  "tika-s0402t32:3_13": "Dvīhaṁ abhuñjitvā dvīhaṁ bhuñjanaṁ dvīhavāro.",
  "tika-s0402t32:3_14": "Sesapadadvayepi eseva nayo.",
  "tika-s0402t32:3_15": "Ukkaṭṭho pana pariyāyabhattabhojaniko dvīhaṁ abhuñjitvā ekāhameva bhuñjati.",
  "tika-s0402t32:3_16": "Sesadvayepi eseva nayo.",
  "tika-s0402t32:4_0": "Micchāvāyāmavaseneva ukkuṭikavatānuyogoti āha ‘‘ukkuṭikavīriyamanuyutto’’ti.",
  "tika-s0402t32:4_1": "Attakilamathānuyoganti attano kilamathānuyogaṁ,",
  "tika-s0402t32:4_2": "sarīradukkhakāraṇanti attho.",
  "tika-s0402t32:4_3": "Sarīrapariyāyo hi idha attasaddo ‘‘attantapo’’tiādīsu (ma. ni.",
  "tika-s0402t32:4_4": "2.413) viya.",
  "tika-s0402t32:4_5": "Dve anteti ubho koṭiyo,",
  "tika-s0402t32:4_6": "ubho lāmakapaṭipattiyoti attho.",
  "tika-s0402t32:4_7": "Lāmakampi hi antoti vuccati ‘‘antamidaṁ,",
  "tika-s0402t32:4_8": "bhikkhave,",
  "tika-s0402t32:4_9": "jīvikānaṁ (saṁ. ni. 3.80; itivu. 61),",
  "tika-s0402t32:4_10": "koṭṭhako anto’’ti evamādīsu.",
  "tika-s0402t32:4_11": "Majjhimapaṭipadāya uppathabhāvena amanīyā gantabbā ñātabbāti antā.",
  "tika-s0402t32:4_12": "Tato eva lāmakā.",
  "tika-s0402t32:5_0": "Acelakavaggavaṇṇanā niṭṭhitā."
}