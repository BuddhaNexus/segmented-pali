{
  "mil6.2.9:0.1_0": "Milindapañha",
  "mil6.2.9:0.2_0": "Anumānapañha",
  "mil6.2.9:0.3_0": "Nippapañcavagga",
  "mil6.2.9:0.4_0": "9. Sūriyatapanapañha",
  "mil6.2.9:1.1_0": "“Bhante nāgasena,",
  "mil6.2.9:1.1_1": "ayaṁ sūriyo sabbakālaṁ kaṭhinaṁ tapati,",
  "mil6.2.9:1.1_2": "udāhu kiñcikālaṁ mandaṁ tapatī”ti?",
  "mil6.2.9:1.2_0": "“Sabbakālaṁ, mahārāja, sūriyo kaṭhinaṁ tapati,",
  "mil6.2.9:1.2_1": "na kiñcikālaṁ mandaṁ tapatī”ti.",
  "mil6.2.9:1.3_0": "“Yadi, bhante nāgasena,",
  "mil6.2.9:1.3_1": "sūriyo sabbakālaṁ kaṭhinaṁ tapati,",
  "mil6.2.9:1.3_2": "kissa pana appekadā sūriyo kaṭhinaṁ tapati, appekadā mandaṁ tapatī”ti?",
  "mil6.2.9:1.4_0": "“Cattārome, mahārāja, sūriyassa rogā,",
  "mil6.2.9:1.4_1": "yesaṁ aññatarena rogena paṭipīḷito sūriyo mandaṁ tapati.",
  "mil6.2.9:1.5_0": "Katame cattāro?",
  "mil6.2.9:1.6_0": "Abbhaṁ, mahārāja, sūriyassa rogo,",
  "mil6.2.9:1.6_1": "tena rogena paṭipīḷito sūriyo mandaṁ tapati.",
  "mil6.2.9:1.7_0": "Mahikā, mahārāja, sūriyassa rogo,",
  "mil6.2.9:1.7_1": "tena rogena paṭipīḷito sūriyo mandaṁ tapati.",
  "mil6.2.9:1.8_0": "Megho, mahārāja, sūriyassa rogo,",
  "mil6.2.9:1.8_1": "tena rogena paṭipīḷito sūriyo mandaṁ tapati.",
  "mil6.2.9:1.9_0": "Rāhu, mahārāja, sūriyassa rogo,",
  "mil6.2.9:1.9_1": "tena rogena paṭipīḷito sūriyo mandaṁ tapati.",
  "mil6.2.9:1.10_0": "Ime kho, mahārāja, cattāro sūriyassa rogā,",
  "mil6.2.9:1.10_1": "yesaṁ aññatarena rogena paṭipīḷito sūriyo mandaṁ tapatī”ti.",
  "mil6.2.9:1.11_0": "“Acchariyaṁ, bhante nāgasena, abbhutaṁ, bhante nāgasena,",
  "mil6.2.9:1.11_1": "sūriyassapi tāva tejosampannassa rogo uppajjissati,",
  "mil6.2.9:1.11_2": "kimaṅgaṁ pana aññesaṁ sattānaṁ, natthi, bhante,",
  "mil6.2.9:1.11_3": "esā vibhatti aññassa aññatra tavādisena buddhimatā”ti.",
  "mil6.2.9:2.1_0": "Sūriyatapanapañho navamo."
}