{
  "mil3.5.2:0.1_0": "Milindapañha",
  "mil3.5.2:0.2_0": "Buddhavagga",
  "mil3.5.2:0.3_0": "2. Buddhassaanuttarabhāvapañha",
  "mil3.5.2:1.1_0": "Rājā āha—",
  "mil3.5.2:1.2_0": "“bhante nāgasena, buddho anuttaro”ti?",
  "mil3.5.2:1.3_0": "“Āma, mahārāja, bhagavā anuttaro”ti.",
  "mil3.5.2:1.4_0": "“Kathaṁ, bhante nāgasena, adiṭṭhapubbaṁ jānāsi ‘buddho anuttaro’”ti?",
  "mil3.5.2:1.5_0": "“Taṁ kiṁ maññasi, mahārāja,",
  "mil3.5.2:1.5_1": "yehi adiṭṭhapubbo mahāsamuddo,",
  "mil3.5.2:1.5_2": "jāneyyuṁ te, mahārāja,",
  "mil3.5.2:1.5_3": "mahanto kho mahāsamuddo gambhīro appameyyo duppariyogāho,",
  "mil3.5.2:1.5_4": "yatthimā pañca mahānadiyo satataṁ samitaṁ appenti,",
  "mil3.5.2:1.5_5": "seyyathidaṁ—",
  "mil3.5.2:1.6_0": "gaṅgā yamunā aciravatī sarabhū mahī, neva tassa ūnattaṁ vā pūrattaṁ vā paññāyatī”ti?",
  "mil3.5.2:1.7_0": "“Āma, bhante, jāneyyun”ti.",
  "mil3.5.2:1.8_0": "“Evameva kho, mahārāja, sāvake mahante parinibbute passitvā jānāmi ‘bhagavā anuttaro’”ti.",
  "mil3.5.2:2.1_0": "“Kallosi, bhante nāgasenā”ti.",
  "mil3.5.2:3.1_0": "Buddhassa anuttarabhāvapañho dutiyo."
}