{
  "anya-e0703n13:0_0": "Cuddasama pariccheda",
  "anya-e0703n13:1_0": "Nagarappavesano",
  "anya-e0703n13:2_0": "1.",
  "anya-e0703n13:3_0": " Devānaṁpiyatisso so, rājā salilakīḷitaṁ;",
  "anya-e0703n13:4_0": "Datvā nagaravāsīnaṁ, migavaṁ kīḷituṁ agā.",
  "anya-e0703n13:5_0": "2.",
  "anya-e0703n13:6_0": " Cattālīsasahassehi, narehi parivārito;",
  "anya-e0703n13:7_0": "Dhāvanto padasāyeva, agamā missakaṁ nagaṁ.",
  "anya-e0703n13:8_0": "3.",
  "anya-e0703n13:9_0": " There dassetumicchanto, devo tasmiṁ mahīdhare;",
  "anya-e0703n13:10_0": "Gumbhaṁbhakkhayamāno’va, aṭṭhā gokaṇṇarūpavā.",
  "anya-e0703n13:11_0": "4.",
  "anya-e0703n13:12_0": " Rājā disvā ‘‘pamattaṁ taṁ, na yuttaṁ vijjhituṁ’’ iti;",
  "anya-e0703n13:13_0": "Jiyā saddamakādhāpi, gokaṇṇo pabbatantaraṁ.",
  "anya-e0703n13:14_0": "5.",
  "anya-e0703n13:15_0": " Rājā’nudhāvi sodhiṁ, therānaṁ santikaṁ gato;",
  "anya-e0703n13:16_0": "There diṭṭhe narindena, sayamantaradhāyiso.",
  "anya-e0703n13:17_0": "6.",
  "anya-e0703n13:18_0": " Thero ‘‘bahūsu diṭṭhesu, atibhāyissatī’’ tiso;",
  "anya-e0703n13:19_0": "Attānameva dassesi, passitvā taṁ mahīpatiṁ.",
  "anya-e0703n13:20_0": "7.",
  "anya-e0703n13:21_0": " Bhīto aṭṭhāsi taṁ thero, ‘‘ehi tissāti abravi;",
  "anya-e0703n13:22_0": "Tissā’ti vacaneneva, rājā yakkho’’ti cintayī.",
  "anya-e0703n13:23_0": "8.",
  "anya-e0703n13:24_0": " Samaṇā mayaṁ mahārāja, dhammarājassa sāvakā;",
  "anya-e0703n13:25_0": "Tameva anukampāya, jambudīpā idhāgatā.",
  "anya-e0703n13:26_0": "9.",
  "anya-e0703n13:27_0": " Iccāha thero taṁ sutvā, rājā vītabhayo ahu;",
  "anya-e0703n13:28_0": "Saritvā sakhīsandesaṁ, ‘‘samāṇā’’ iti nicchito.",
  "anya-e0703n13:29_0": "10.",
  "anya-e0703n13:30_0": " Dhanuṁ sarañca nikkhippa, upasaṅkamma taṁ isiṁ;",
  "anya-e0703n13:31_0": "Sammodamāno therena, so nisīdi tadantike.",
  "anya-e0703n13:32_0": "11.",
  "anya-e0703n13:33_0": " Tadā tassa manussā te, āgamma parivārayuṁ;",
  "anya-e0703n13:34_0": "Tadā sese cha dassesi, mahāthero sahāgate.",
  "anya-e0703n13:35_0": "12.",
  "anya-e0703n13:36_0": " Te disvā abravī rājā, ‘‘kadā’’ me āgatā iti;",
  "anya-e0703n13:37_0": "‘‘Mayā saddhiṁ’’ti therena, vutte pucchi idaṁ puna.",
  "anya-e0703n13:38_0": "13.",
  "anya-e0703n13:39_0": " ‘‘Santi īdisakā aññe, jambudīpe yatī’’ iti;",
  "anya-e0703n13:40_0": "Āha ‘‘kāsāvapajjo to, jambudīpo tahiṁ pana.",
  "anya-e0703n13:41_0": "14.",
  "anya-e0703n13:42_0": " Tevijjā iddhippattā ca, cetopariyakovidā;",
  "anya-e0703n13:43_0": "‘‘Dibbasotā’rahanto ca, bahū buddhassa sāvakā’’.",
  "anya-e0703n13:44_0": "15.",
  "anya-e0703n13:45_0": " Pucchi ‘‘kenāgatatthā’’ti, na thalena na vārinā;",
  "anya-e0703n13:46_0": "Āgatamhā’’ti vutte so, vijāni nabhasāgamaṁ.",
  "anya-e0703n13:47_0": "16.",
  "anya-e0703n13:48_0": " Vīmaṁsaṁso mahāpañño, kaṇhaṁ pañhamapucchitaṁ;",
  "anya-e0703n13:49_0": "Puṭṭho puṭṭho viyākāsi, taṁtaṁ pañhaṁ mahīpati.",
  "anya-e0703n13:50_0": "17.",
  "anya-e0703n13:51_0": " Rukkhoyaṁ rājakinnāmo, añño nāma ayaṁ taru;",
  "anya-e0703n13:52_0": "Imaṁ muñciya attha’mbo, santi ambatarū bahuṁ.",
  "anya-e0703n13:53_0": "18.",
  "anya-e0703n13:54_0": " Imañca ambaṁ teca’mbe, muñciyatthi mahīruhā;",
  "anya-e0703n13:55_0": "Santi bhante bahu rukkhā, anambāpana te taru.",
  "anya-e0703n13:56_0": "19.",
  "anya-e0703n13:57_0": " Aññe ambe anambe ca, muñciya’tthi mahīruhā;",
  "anya-e0703n13:58_0": "Ayaṁ bhante ambarukkho, paṇḍito’si narissara.",
  "anya-e0703n13:59_0": "20.",
  "anya-e0703n13:60_0": " Santi te ñātakā rāja, santi bhante bahujjanā;",
  "anya-e0703n13:61_0": "Santi aññātakā rāja, santi te ñātito bahū.",
  "anya-e0703n13:62_0": "21.",
  "anya-e0703n13:63_0": " Ñātake te ca aññe ca, muñciya’ññopi atthi nu;",
  "anya-e0703n13:64_0": "‘‘Bhante’’ hameva sādhu tvaṁ, paṇḍito’si narissara.",
  "anya-e0703n13:65_0": "22.",
  "anya-e0703n13:66_0": " Paṇḍito’ti viditvāna, cūḷahatthipadopamaṁ;",
  "anya-e0703n13:67_0": "Suttantaṁ desayī thero, mahīpassa mahāmatī.",
  "anya-e0703n13:68_0": "23.",
  "anya-e0703n13:69_0": " Desanāpariyosāne, saddhiṁ tehi narehi so;",
  "anya-e0703n13:70_0": "Cattālīsasahassehi, saraṇesu patiṭṭhahi.",
  "anya-e0703n13:71_0": "24.",
  "anya-e0703n13:72_0": " Bhattā’bhīhāraṁ sāyanhe, rañño abhiharuṁ tadā;",
  "anya-e0703n13:73_0": "‘‘Na bhuñjissa’’nti dāni me, iti janammi bhūpati.",
  "anya-e0703n13:74_0": "25.",
  "anya-e0703n13:75_0": " Pucchituṁyeva yuttanti, bhattenā’pucchite isi;",
  "anya-e0703n13:76_0": "Na bhuñjāma idānī’ti, vutte kālañca pucchiso.",
  "anya-e0703n13:77_0": "26.",
  "anya-e0703n13:78_0": " Kālaṁ vutte’bravi evaṁ, ‘‘gacchāma nagaraṁ’’iti;",
  "anya-e0703n13:79_0": "Tuvaṁ gaccha mahārāja, vasissāma mayaṁ idha.",
  "anya-e0703n13:80_0": "27.",
  "anya-e0703n13:81_0": " Evaṁ sati kumāro’yaṁ, amhehi saha gacchatu;",
  "anya-e0703n13:82_0": "Ayañhi āgataphalo, rāja viññātasāsano.",
  "anya-e0703n13:83_0": "28.",
  "anya-e0703n13:84_0": " Apekkhamāno pabbajjaṁ, vasata’mhākamantike;",
  "anya-e0703n13:85_0": "Idāni pabbajessāma, imaṁ tvaṁ gaccha bhūmipa.",
  "anya-e0703n13:86_0": "29.",
  "anya-e0703n13:87_0": " Pāto rathaṁ pesayissaṁ, tumhe tattha ṭhitā puraṁ;",
  "anya-e0703n13:88_0": "Yāthā’ti there vanditvā, bhaṇḍuṁnetva’ka mantakaṁ.",
  "anya-e0703n13:89_0": "30.",
  "anya-e0703n13:90_0": " Pucchi therādhikāraṁso, rañño sabbamabhāsi so;",
  "anya-e0703n13:91_0": "Theraṁ ñatvā’ti tuṭṭhoso, ‘‘lābhā me’’iti cintayi.",
  "anya-e0703n13:92_0": "31.",
  "anya-e0703n13:93_0": " Bhaṇḍussa gīhibhāvena, gatāsaṅko narissaro;",
  "anya-e0703n13:94_0": "Aññāsi narabhāvaṁ so, ‘‘pabbājema imaṁ’’ iti.",
  "anya-e0703n13:95_0": "32.",
  "anya-e0703n13:96_0": " Thero taṁ gāmasīmāyaṁ, tasmiṁyeva khaṇe akā;",
  "anya-e0703n13:97_0": "Bhaṇḍukassa kumārassa, pabbajjamupasampadaṁ.",
  "anya-e0703n13:98_0": "33.",
  "anya-e0703n13:99_0": " Tasmiṁyeva khaṇe so ca, arahattamapāpuṇi;",
  "anya-e0703n13:100_0": "Sumanaṁ sāmaṇeraṁ taṁ, thero āmantayī tato.",
  "anya-e0703n13:101_0": "34.",
  "anya-e0703n13:102_0": " Dhammasavanakālaṁ tvaṁ, ghosehī’’ti apucchiso;",
  "anya-e0703n13:103_0": "Sāvento kittakaṁ ṭhānaṁ, bhante ghosema’haṁ iti.",
  "anya-e0703n13:104_0": "35.",
  "anya-e0703n13:105_0": " ‘‘Sakalaṁ tambapaṇṇī’’ti, vutte therena iddhiyā;",
  "anya-e0703n13:106_0": "Sāvento sakalaṁ laṁkaṁ, dhammakālamaghosayī.",
  "anya-e0703n13:107_0": "36.",
  "anya-e0703n13:108_0": " Rājā nāgacatutteso, soṇṇipasse nisīdiya;",
  "anya-e0703n13:109_0": "Bhuñjanto taṁ ravaṁ sutvā, therantika mapesayi.",
  "anya-e0703n13:110_0": "37.",
  "anya-e0703n13:111_0": " ‘‘Upaddavo nu atthī’’ti, āha natthi uddavo;",
  "anya-e0703n13:112_0": "Sotuṁ sambuddhavacanaṁ, kālo ghosāpito iti.",
  "anya-e0703n13:113_0": "38.",
  "anya-e0703n13:114_0": " Sāmaṇera ravaṁ sutvā, bhummādevā aghosayuṁ;",
  "anya-e0703n13:115_0": "Anukkamena so saddo, brahmalokaṁ samāruhi.",
  "anya-e0703n13:116_0": "39.",
  "anya-e0703n13:117_0": " Tena ghosena devānaṁ, sannipāto mahā ahu;",
  "anya-e0703n13:118_0": "Samacittasuttaṁ desesi, thero tasmiṁ samāgame.",
  "anya-e0703n13:119_0": "40.",
  "anya-e0703n13:120_0": " Asaṁkhiyānaṁ devānaṁ, dhammābhisamayo ahu;",
  "anya-e0703n13:121_0": "Bahū nāgā supaṇṇā ca, saraṇesu patiṭṭhayuṁ.",
  "anya-e0703n13:122_0": "41.",
  "anya-e0703n13:123_0": " Yathedaṁ sāriputtassa, suttaṁ therassa bhāsato;",
  "anya-e0703n13:124_0": "Tathā mahindattherassa, ahu devasamāgamo.",
  "anya-e0703n13:125_0": "42.",
  "anya-e0703n13:126_0": " Rājā pabhā te pāhesi, rathaṁ sārathi so gato;",
  "anya-e0703n13:127_0": "‘‘Ārohatha rathaṁ yāma, nagaraṁ’’ iti te’bravi.",
  "anya-e0703n13:128_0": "43.",
  "anya-e0703n13:129_0": " Nā’rohāma rathaṁ gaccha, gacchāma tava pacchato;",
  "anya-e0703n13:130_0": "Iti vatvāna pesetvā, sārathiṁ sumanorathaṁ.",
  "anya-e0703n13:131_0": "44.",
  "anya-e0703n13:132_0": " Vehāsamabbhugantvā, te nagarassa puratthato;",
  "anya-e0703n13:133_0": "Paṭhamatthūpaṭṭhānamhi, otariṁsu mahiddhikā.",
  "anya-e0703n13:134_0": "45.",
  "anya-e0703n13:135_0": " Therehi paṭhamotiṇṇa-ṭhānamhi katacetiyaṁ;",
  "anya-e0703n13:136_0": "Ajjāpi vuccate tena, evaṁ paṭhamacetiyaṁ.",
  "anya-e0703n13:137_0": "46.",
  "anya-e0703n13:138_0": " Raññā theraguṇaṁ sutvā, sabbā antepuritthiyo;",
  "anya-e0703n13:139_0": "Theradassanamicchiṁsu, yasmā tasmāmahīpati.",
  "anya-e0703n13:140_0": "47.",
  "anya-e0703n13:141_0": " Anto’va rājavatthussa, rammaṁ kāresi maṇḍapaṁ;",
  "anya-e0703n13:142_0": "Setehi vatthapupphehi, chāditaṁ samalaṅkataṁ.",
  "anya-e0703n13:143_0": "48.",
  "anya-e0703n13:144_0": " Uccaseyyāviramaṇaṁ, sutattā therasantike;",
  "anya-e0703n13:145_0": "Kaṅkhī ‘‘uccāsane thero, nisīdideyyanunoti ca.",
  "anya-e0703n13:146_0": "49.",
  "anya-e0703n13:147_0": " Tadantare sārathi so, there disvā tahiṁ ṭhite;",
  "anya-e0703n13:148_0": "Cīvaraṁ pārupante te, ativimhita mānaso.",
  "anya-e0703n13:149_0": "50.",
  "anya-e0703n13:150_0": " Gantvā rañño nivedesi, sutvā sabbaṁ mahīmati;",
  "anya-e0703n13:151_0": "‘‘Nisajjaṁ na karissanti, pīṭhakesū’’ti nicchito.",
  "anya-e0703n13:152_0": "51.",
  "anya-e0703n13:153_0": " ‘‘Susādhu bhummattharaṇaṁ, paññāpethā’’ti bhāsiya;",
  "anya-e0703n13:154_0": "Gantvā paṭipathaṁ there, sakkaccaṁ abhivādiya.",
  "anya-e0703n13:155_0": "52.",
  "anya-e0703n13:156_0": " Mahāmahindattherassa, hatthato pattamādiya;",
  "anya-e0703n13:157_0": "Sakkārapūjāvidhinā, puraṁ theraṁ pavesayi.",
  "anya-e0703n13:158_0": "53.",
  "anya-e0703n13:159_0": " Disvā āsanapaññattiṁ, nemittā byākaruṁ iti;",
  "anya-e0703n13:160_0": "‘‘Gahitā pathavī’mehi, dīpe hessanti issarā.",
  "anya-e0703n13:161_0": "54.",
  "anya-e0703n13:162_0": " Narindo pūjayanto te, there antepuraṁ nayi;",
  "anya-e0703n13:163_0": "Tattha te dussapīṭhesuṁ, nisīdiṁsu yathārahaṁ.",
  "anya-e0703n13:164_0": "55.",
  "anya-e0703n13:165_0": " Te yāgukhajjabhojjehi, sayaṁ rājā atappayi;",
  "anya-e0703n13:166_0": "Niṭṭhite bhattakiccamhi, sayaṁ upanisīdiya.",
  "anya-e0703n13:167_0": "56.",
  "anya-e0703n13:168_0": " Kaniṭṭhassoparājassa, mahānāgassa jāyikaṁ;",
  "anya-e0703n13:169_0": "Vasantiṁ rājagehe’va, pakkosā pesicā’nulaṁ.",
  "anya-e0703n13:170_0": "57.",
  "anya-e0703n13:171_0": " Āgamma anulādevī, pañca itthisatehi sā;",
  "anya-e0703n13:172_0": "Therevandiya pūjetvā, ekamantamupāvisi.",
  "anya-e0703n13:173_0": "58.",
  "anya-e0703n13:174_0": " Petavatthuṁ vimānañca, saccasaṁyuttameva ca;",
  "anya-e0703n13:175_0": "Desesi thero tā itthī, paṭhamaṁ phalamajjhaguṁ.",
  "anya-e0703n13:176_0": "59.",
  "anya-e0703n13:177_0": " Hiyyo diṭṭhamanussehi, sutvā theraguṇe bahū;",
  "anya-e0703n13:178_0": "Theradassanamicchantā, samāgantvāna nāgarā.",
  "anya-e0703n13:179_0": "60.",
  "anya-e0703n13:180_0": " Rājadvāre mahāsaddaṁ, akaruṁ taṁ mahīpati;",
  "anya-e0703n13:181_0": "Sutvā pucchiya jānitvā, āha tesaṁ hitatthiko.",
  "anya-e0703n13:182_0": "61.",
  "anya-e0703n13:183_0": " Sabbesaṁ idha sambādho, sālāmaṅgalahatthino;",
  "anya-e0703n13:184_0": "Sodhetha tattha dakkhanti, there’me nāgarā’iti.",
  "anya-e0703n13:185_0": "62.",
  "anya-e0703n13:186_0": " Sodhetvā hatthisālaṁ taṁ, vitānādīhi sajjukaṁ;",
  "anya-e0703n13:187_0": "Alaṅkaritvā sayane, paññapesuṁ yathārahaṁ.",
  "anya-e0703n13:188_0": "63.",
  "anya-e0703n13:189_0": " Sathero tattha gantvāna, mahāthero nisīdiya;",
  "anya-e0703n13:190_0": "So devadūtasuttantaṁ, kathesī kathiko mahā.",
  "anya-e0703n13:191_0": "64.",
  "anya-e0703n13:192_0": " Taṁ sutvāna pasīdiṁsu, nagarā te samāgatā;",
  "anya-e0703n13:193_0": "Tesu pāṇasahassaṁtu, paṭhamaṁ phalamajjhagā.",
  "anya-e0703n13:194_0": "65.",
  "anya-e0703n13:195_0": " Laṁkādīpe so satthukappo akappo;",
  "anya-e0703n13:196_0": "Laṁkādhiṭṭhāne dvīsu ṭhānesu thero;",
  "anya-e0703n13:197_0": "Dhammaṁ bhāsitvā dīpabhāsāya evaṁ;",
  "anya-e0703n13:198_0": "Saddhammo tāraṁ kārayī dīpadīpoti.",
  "anya-e0703n13:199_0": "Sujanappasādasaṁvegatthāya kate mahāvaṁse",
  "anya-e0703n13:200_0": "Nagarappavesano nāma",
  "anya-e0703n13:201_0": "Cuddasamo paricchedo."
}