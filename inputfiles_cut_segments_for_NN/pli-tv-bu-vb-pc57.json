{
  "pli-tv-bu-vb-pc57:0.1_0": "Theravāda Vinaya",
  "pli-tv-bu-vb-pc57:0.2_0": "Mahāvibhaṅga",
  "pli-tv-bu-vb-pc57:0.3_0": "Pācittiyakaṇḍa",
  "pli-tv-bu-vb-pc57:0.4_0": "Surāpānavagga",
  "pli-tv-bu-vb-pc57:0.5_0": "57. Nahānasikkhāpada",
  "pli-tv-bu-vb-pc57:1.1_0": "Tena samayena buddho bhagavā rājagahe viharati veḷuvane kalandakanivāpe.",
  "pli-tv-bu-vb-pc57:1.2_0": "Tena kho pana samayena bhikkhū tapode nahāyanti.",
  "pli-tv-bu-vb-pc57:1.3_0": "Tena kho pana samayena rājā māgadho seniyo bimbisāro “sīsaṁ nahāyissāmī”ti tapodaṁ gantvā—",
  "pli-tv-bu-vb-pc57:1.4_0": "“yāvāyyā nahāyantī”ti ekamantaṁ paṭimānesi. Bhikkhū yāva samandhakārā nahāyiṁsu.",
  "pli-tv-bu-vb-pc57:1.5_0": "Atha kho rājā māgadho seniyo bimbisāro vikāle sīsaṁ nahāyitvā,",
  "pli-tv-bu-vb-pc57:1.5_1": "nagaradvāre thakite bahinagare vasitvā,",
  "pli-tv-bu-vb-pc57:1.5_2": "kālasseva asambhinnena vilepanena yena bhagavā tenupasaṅkami;",
  "pli-tv-bu-vb-pc57:1.6_0": "upasaṅkamitvā bhagavantaṁ abhivādetvā ekamantaṁ nisīdi.",
  "pli-tv-bu-vb-pc57:1.7_0": "Ekamantaṁ nisinnaṁ kho rājānaṁ māgadhaṁ seniyaṁ bimbisāraṁ bhagavā etadavoca—“kissa tvaṁ, mahārāja,",
  "pli-tv-bu-vb-pc57:1.7_1": "kālasseva āgato asambhinnena vilepanenā”ti?",
  "pli-tv-bu-vb-pc57:1.8_0": "Atha kho rājā māgadho seniyo bimbisāro bhagavato etamatthaṁ ārocesi.",
  "pli-tv-bu-vb-pc57:1.9_0": "Atha kho bhagavā rājānaṁ māgadhaṁ seniyaṁ bimbisāraṁ dhammiyā kathāya sandassesi samādapesi samuttejesi sampahaṁsesi.",
  "pli-tv-bu-vb-pc57:1.9_1": "Atha kho rājā māgadho seniyo bimbisāro bhagavatā dhammiyā kathāya sandassito samādapito samuttejito sampahaṁsito",
  "pli-tv-bu-vb-pc57:1.9_2": "uṭṭhāyāsanā bhagavantaṁ abhivādetvā padakkhiṇaṁ katvā pakkāmi.",
  "pli-tv-bu-vb-pc57:1.10_0": "Atha kho bhagavā etasmiṁ nidāne etasmiṁ pakaraṇe bhikkhusaṅghaṁ sannipātāpetvā bhikkhū paṭipucchi—",
  "pli-tv-bu-vb-pc57:1.11_0": "“saccaṁ kira, bhikkhave, bhikkhū rājānampi passitvā na mattaṁ jānitvā nahāyantī”ti?",
  "pli-tv-bu-vb-pc57:1.12_0": "“Saccaṁ, bhagavā”ti.",
  "pli-tv-bu-vb-pc57:1.13_0": "Vigarahi buddho bhagavā …pe…",
  "pli-tv-bu-vb-pc57:1.14_0": "kathañhi nāma te, bhikkhave, moghapurisā rājānampi passitvā na mattaṁ jānitvā nahāyissanti.",
  "pli-tv-bu-vb-pc57:1.15_0": "Netaṁ, bhikkhave, appasannānaṁ vā pasādāya …pe…",
  "pli-tv-bu-vb-pc57:1.16_0": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-pc57:1.17.1_0": "“Yo pana bhikkhu orenaddhamāsaṁ nahāyeyya, pācittiyan”ti.",
  "pli-tv-bu-vb-pc57:1.18_0": "Evañcidaṁ bhagavatā bhikkhūnaṁ sikkhāpadaṁ paññattaṁ hoti.",
  "pli-tv-bu-vb-pc57:2.1_0": "Tena kho pana samayena bhikkhū uṇhasamaye pariḷāhasamaye kukkuccāyantā na nahāyanti,",
  "pli-tv-bu-vb-pc57:2.1_1": "sedagatena gattena sayanti.",
  "pli-tv-bu-vb-pc57:2.2_0": "Cīvarampi senāsanampi dussati.",
  "pli-tv-bu-vb-pc57:2.3_0": "Bhagavato etamatthaṁ ārocesuṁ …pe…",
  "pli-tv-bu-vb-pc57:2.4_0": "anujānāmi, bhikkhave, uṇhasamaye pariḷāhasamaye orenaddhamāsaṁ nahāyituṁ.",
  "pli-tv-bu-vb-pc57:2.5_0": "Evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-pc57:2.6.1_0": "“Yo pana bhikkhu orenaddhamāsaṁ nahāyeyya, aññatra samayā, pācittiyaṁ.",
  "pli-tv-bu-vb-pc57:2.7_0": "Tatthāyaṁ samayo.",
  "pli-tv-bu-vb-pc57:2.7_1": "Diyaḍḍho māso seso gimhānanti vassānassa paṭhamo māso iccete aḍḍhateyyamāsā uṇhasamayo pariḷāhasamayo—ayaṁ tattha samayo”ti.",
  "pli-tv-bu-vb-pc57:2.8_0": "Evañcidaṁ bhagavatā bhikkhūnaṁ sikkhāpadaṁ paññattaṁ hoti.",
  "pli-tv-bu-vb-pc57:3.1_0": "Tena kho pana samayena bhikkhū gilānā honti.",
  "pli-tv-bu-vb-pc57:3.2_0": "Gilānapucchakā bhikkhū gilāne bhikkhū etadavocuṁ—",
  "pli-tv-bu-vb-pc57:3.3_0": "“kaccāvuso, khamanīyaṁ, kacci yāpanīyan”ti?",
  "pli-tv-bu-vb-pc57:3.4_0": "“Pubbe mayaṁ, āvuso, orenaddhamāsaṁ nahāyāma, tena no phāsu hoti;",
  "pli-tv-bu-vb-pc57:3.5_0": "idāni pana ‘bhagavatā paṭikkhittan’ti kukkuccāyantā na nahāyāma, tena no na phāsu hotī”ti.",
  "pli-tv-bu-vb-pc57:3.6_0": "Bhagavato etamatthaṁ ārocesuṁ …pe…",
  "pli-tv-bu-vb-pc57:3.7_0": "anujānāmi, bhikkhave, gilānena bhikkhunā orenaddhamāsaṁ nahāyituṁ.",
  "pli-tv-bu-vb-pc57:3.8_0": "Evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-pc57:3.9.1_0": "“Yo pana bhikkhu orenaddhamāsaṁ nahāyeyya, aññatra samayā, pācittiyaṁ.",
  "pli-tv-bu-vb-pc57:3.10_0": "Tatthāyaṁ samayo.",
  "pli-tv-bu-vb-pc57:3.10_1": "Diyaḍḍho māso seso gimhānanti vassānassa paṭhamo māso iccete aḍḍhateyyamāsā uṇhasamayo,",
  "pli-tv-bu-vb-pc57:3.10_2": "pariḷāhasamayo,",
  "pli-tv-bu-vb-pc57:3.10_3": "gilānasamayo—ayaṁ tattha samayo”ti.",
  "pli-tv-bu-vb-pc57:3.11_0": "Evañcidaṁ bhagavatā bhikkhūnaṁ sikkhāpadaṁ paññattaṁ hoti.",
  "pli-tv-bu-vb-pc57:4.1_0": "Tena kho pana samayena bhikkhū navakammaṁ katvā kukkuccāyantā na nahāyanti.",
  "pli-tv-bu-vb-pc57:4.2_0": "Te sedagatena gattena sayanti. Cīvarampi senāsanampi dussati.",
  "pli-tv-bu-vb-pc57:4.3_0": "Bhagavato etamatthaṁ ārocesuṁ …pe…",
  "pli-tv-bu-vb-pc57:4.4_0": "anujānāmi, bhikkhave, kammasamaye orenaddhamāsaṁ nahāyituṁ.",
  "pli-tv-bu-vb-pc57:4.5_0": "Evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-pc57:4.6.1_0": "“Yo pana bhikkhu orenaddhamāsaṁ nahāyeyya, aññatra samayā, pācittiyaṁ.",
  "pli-tv-bu-vb-pc57:4.7_0": "Tatthāyaṁ samayo.",
  "pli-tv-bu-vb-pc57:4.7_1": "Diyaḍḍho māso seso gimhānanti vassānassa paṭhamo māso iccete aḍḍhateyyamāsā uṇhasamayo,",
  "pli-tv-bu-vb-pc57:4.7_2": "pariḷāhasamayo,",
  "pli-tv-bu-vb-pc57:4.7_3": "gilānasamayo,",
  "pli-tv-bu-vb-pc57:4.7_4": "kammasamayo—ayaṁ tattha samayo”ti.",
  "pli-tv-bu-vb-pc57:4.8_0": "Evañcidaṁ bhagavatā bhikkhūnaṁ sikkhāpadaṁ paññattaṁ hoti.",
  "pli-tv-bu-vb-pc57:5.1_0": "Tena kho pana samayena bhikkhū addhānaṁ gantvā kukkuccāyantā na nahāyanti.",
  "pli-tv-bu-vb-pc57:5.2_0": "Te sedagatena gattena sayanti. Cīvarampi senāsanampi dussati.",
  "pli-tv-bu-vb-pc57:5.3_0": "Bhagavato etamatthaṁ ārocesuṁ …pe…",
  "pli-tv-bu-vb-pc57:5.4_0": "anujānāmi, bhikkhave, addhānagamanasamaye orenaddhamāsaṁ nahāyituṁ.",
  "pli-tv-bu-vb-pc57:5.5_0": "Evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-pc57:5.6.1_0": "“Yo pana bhikkhu orenaddhamāsaṁ nahāyeyya, aññatra samayā, pācittiyaṁ.",
  "pli-tv-bu-vb-pc57:5.7_0": "Tatthāyaṁ samayo.",
  "pli-tv-bu-vb-pc57:5.7_1": "Diyaḍḍho māso seso gimhānanti vassānassa paṭhamo māso iccete aḍḍhateyyamāsā uṇhasamayo,",
  "pli-tv-bu-vb-pc57:5.7_2": "pariḷāhasamayo,",
  "pli-tv-bu-vb-pc57:5.7_3": "gilānasamayo,",
  "pli-tv-bu-vb-pc57:5.7_4": "kammasamayo,",
  "pli-tv-bu-vb-pc57:5.7_5": "addhānagamanasamayo—ayaṁ tattha samayo”ti.",
  "pli-tv-bu-vb-pc57:5.8_0": "Evañcidaṁ bhagavatā bhikkhūnaṁ sikkhāpadaṁ paññattaṁ hoti.",
  "pli-tv-bu-vb-pc57:6.1_0": "Tena kho pana samayena sambahulā bhikkhū ajjhokāse cīvarakammaṁ karontā sarajena vātena okiṇṇā honti.",
  "pli-tv-bu-vb-pc57:6.1_1": "Devo ca thokaṁ thokaṁ phusāyati.",
  "pli-tv-bu-vb-pc57:6.2_0": "Bhikkhū kukkuccāyantā na nahāyanti, kilinnena gattena sayanti.",
  "pli-tv-bu-vb-pc57:6.3_0": "Cīvarampi senāsanampi dussati.",
  "pli-tv-bu-vb-pc57:6.4_0": "Bhagavato etamatthaṁ ārocesuṁ …pe…",
  "pli-tv-bu-vb-pc57:6.5_0": "anujānāmi, bhikkhave, vātavuṭṭhisamaye orenaddhamāsaṁ nahāyituṁ.",
  "pli-tv-bu-vb-pc57:6.6_0": "Evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-pc57:6.7.1_0": "“Yo pana bhikkhu orenaddhamāsaṁ nahāyeyya, aññatra samayā, pācittiyaṁ.",
  "pli-tv-bu-vb-pc57:6.8_0": "Tatthāyaṁ samayo.",
  "pli-tv-bu-vb-pc57:6.8_1": "Diyaḍḍho māso seso gimhānanti vassānassa paṭhamo māso iccete aḍḍhateyyamāsā uṇhasamayo,",
  "pli-tv-bu-vb-pc57:6.8_2": "pariḷāhasamayo,",
  "pli-tv-bu-vb-pc57:6.8_3": "gilānasamayo,",
  "pli-tv-bu-vb-pc57:6.8_4": "kammasamayo,",
  "pli-tv-bu-vb-pc57:6.8_5": "addhānagamanasamayo,",
  "pli-tv-bu-vb-pc57:6.8_6": "vātavuṭṭhisamayo—ayaṁ tattha samayo”ti.",
  "pli-tv-bu-vb-pc57:7.1.1_0": "Yo panāti",
  "pli-tv-bu-vb-pc57:7.1.2_0": "yo yādiso …pe…",
  "pli-tv-bu-vb-pc57:7.1.3_0": "bhikkhūti",
  "pli-tv-bu-vb-pc57:7.1.4_0": "…pe… ayaṁ imasmiṁ atthe adhippeto bhikkhūti.",
  "pli-tv-bu-vb-pc57:7.1.5_0": "Orenaddhamāsanti",
  "pli-tv-bu-vb-pc57:7.1.6_0": "ūnakaddhamāsaṁ.",
  "pli-tv-bu-vb-pc57:7.1.7_0": "Nahāyeyyāti",
  "pli-tv-bu-vb-pc57:7.1.8_0": "cuṇṇena vā mattikāya vā nahāyati, payoge payoge dukkaṭaṁ.",
  "pli-tv-bu-vb-pc57:7.1.9_0": "Nahānapariyosāne, āpatti pācittiyassa.",
  "pli-tv-bu-vb-pc57:7.1.10_0": "Aññatra samayāti",
  "pli-tv-bu-vb-pc57:7.1.11_0": "ṭhapetvā samayaṁ.",
  "pli-tv-bu-vb-pc57:7.1.12_0": "Uṇhasamayo nāma",
  "pli-tv-bu-vb-pc57:7.1.13_0": "diyaḍḍho māso seso gimhānaṁ.",
  "pli-tv-bu-vb-pc57:7.1.14_0": "Pariḷāhasamayo nāma",
  "pli-tv-bu-vb-pc57:7.1.15_0": "vassānassa paṭhamo māso “iccete aḍḍhateyyamāsā uṇhasamayo pariḷāhasamayo”ti nahāyitabbaṁ.",
  "pli-tv-bu-vb-pc57:7.1.16_0": "Gilānasamayo nāma",
  "pli-tv-bu-vb-pc57:7.1.17_0": "yassa vinā nahānena na phāsu hoti. Gilānasamayoti nahāyitabbaṁ.",
  "pli-tv-bu-vb-pc57:7.1.18_0": "Kammasamayo nāma",
  "pli-tv-bu-vb-pc57:7.1.19_0": "antamaso pariveṇampi sammaṭṭhaṁ hoti. “Kammasamayo”ti nahāyitabbaṁ.",
  "pli-tv-bu-vb-pc57:7.1.20_0": "Addhānagamanasamayo nāma",
  "pli-tv-bu-vb-pc57:7.1.21_0": "“addhayojanaṁ gacchissāmī”ti nahāyitabbaṁ, gacchantena nahāyitabbaṁ, gatena nahāyitabbaṁ.",
  "pli-tv-bu-vb-pc57:7.1.22_0": "Vātavuṭṭhisamayo nāma",
  "pli-tv-bu-vb-pc57:7.1.23_0": "bhikkhū sarajena vātena okiṇṇā honti,",
  "pli-tv-bu-vb-pc57:7.1.23_1": "dve vā tīṇi vā udakaphusitāni kāye patitāni honti.",
  "pli-tv-bu-vb-pc57:7.1.23_2": "“Vātavuṭṭhisamayo”ti nahāyitabbaṁ.",
  "pli-tv-bu-vb-pc57:7.2.1_0": "Ūnakaddhamāse ūnakasaññī, aññatra samayā, nahāyati, āpatti pācittiyassa.",
  "pli-tv-bu-vb-pc57:7.2.2_0": "Ūnakaddhamāse vematiko, aññatra samayā, nahāyati, āpatti pācittiyassa.",
  "pli-tv-bu-vb-pc57:7.2.3_0": "Ūnakaddhamāse atirekasaññī, aññatra samayā, nahāyati, āpatti pācittiyassa.",
  "pli-tv-bu-vb-pc57:7.2.4_0": "Atirekaddhamāse ūnakasaññī, āpatti dukkaṭassa.",
  "pli-tv-bu-vb-pc57:7.2.5_0": "Atirekaddhamāse vematiko, āpatti dukkaṭassa.",
  "pli-tv-bu-vb-pc57:7.2.6_0": "Atirekaddhamāse atirekasaññī, anāpatti.",
  "pli-tv-bu-vb-pc57:7.3.1_0": "Anāpatti—",
  "pli-tv-bu-vb-pc57:7.3.2_0": "samaye,",
  "pli-tv-bu-vb-pc57:7.3.3_0": "addhamāsaṁ nahāyati,",
  "pli-tv-bu-vb-pc57:7.3.4_0": "atirekaddhamāsaṁ nahāyati,",
  "pli-tv-bu-vb-pc57:7.3.5_0": "pāraṁ gacchanto nahāyati,",
  "pli-tv-bu-vb-pc57:7.3.6_0": "sabbapaccantimesu janapadesu,",
  "pli-tv-bu-vb-pc57:7.3.7_0": "āpadāsu,",
  "pli-tv-bu-vb-pc57:7.3.8_0": "ummattakassa,",
  "pli-tv-bu-vb-pc57:7.3.9_0": "ādikammikassāti.",
  "pli-tv-bu-vb-pc57:7.3.10_0": "Nahānasikkhāpadaṁ niṭṭhitaṁ sattamaṁ."
}