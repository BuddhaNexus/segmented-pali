{
  "atk-s0101a11:0_0": "11. Kevaṭṭasuttavaṇṇanā",
  "atk-s0101a11:1_0": "Kevaṭṭagahapatiputtavatthuvaṇṇanā",
  "atk-s0101a11:2_0": "481.Evaṁme sutaṁ…pe…",
  "atk-s0101a11:2_1": "nāḷandāyanti kevaṭṭasuttaṁ.",
  "atk-s0101a11:2_2": "Tatrāyaṁ apubbapadavaṇṇanā.",
  "atk-s0101a11:2_3": "Pāvārikambavaneti pāvārikassa ambavane.",
  "atk-s0101a11:2_4": "Kevaṭṭoti idaṁ tassa gahapatiputtassa nāmaṁ.",
  "atk-s0101a11:2_5": "So kira cattālīsakoṭidhano gahapatimahāsālo ativiya saddho pasanno ahosi.",
  "atk-s0101a11:2_6": "So saddhādhikattāyeva “sace eko bhikkhu aḍḍhamāsantarena vā māsantarena vā saṁvaccharena vā ākāse uppatitvā vividhāni pāṭihāriyāni dasseyya,",
  "atk-s0101a11:2_7": "sabbo jano ativiya pasīdeyya.",
  "atk-s0101a11:2_8": "Yaṁnūnāhaṁ bhagavantaṁ yācitvā pāṭihāriyakaraṇatthāya ekaṁ bhikkhuṁ anujānāpeyya”nti cintetvā bhagavantaṁ upasaṅkamitvā evamāha.",
  "atk-s0101a11:3_0": "Tattha iddhāti samiddhā phītāti nānābhaṇḍaussannatāya vuddhippattā.",
  "atk-s0101a11:3_1": "Ākiṇṇamanussāti aṁsakūṭena aṁsakūṭaṁ paharitvā viya vicarantehi manussehi ākiṇṇā.",
  "atk-s0101a11:3_2": "Samādisatūti āṇāpetu ṭhānantare ṭhapetu.",
  "atk-s0101a11:3_3": "Uttarimanussadhammāti uttarimanussānaṁ dhammato,",
  "atk-s0101a11:3_4": "dasakusalasaṅkhātato vā manussadhammato uttari.",
  "atk-s0101a11:3_5": "Bhiyyosomattāyāti pakatiyāpi pajjalitapadīpo telasnehaṁ labhitvā viya atirekappamāṇena abhippasīdissati.",
  "atk-s0101a11:3_6": "Na kho ahanti bhagavā rājagahaseṭṭhivatthusmiṁ sikkhāpadaṁ paññapesi,",
  "atk-s0101a11:3_7": "tasmā “na kho aha”ntiādimāha.",
  "atk-s0101a11:4_0": "482.Na dhaṁsemīti na guṇavināsanena dhaṁsemi,",
  "atk-s0101a11:4_1": "sīlabhedaṁ pāpetvā anupubbena uccaṭṭhānato otārento nīcaṭṭhāne na ṭhapemi,",
  "atk-s0101a11:4_2": "atha kho ahaṁ buddhasāsanassa vuddhiṁ paccāsīsanto kathemīti dasseti.",
  "atk-s0101a11:4_3": "Tatiyampi khoti yāvatatiyaṁ buddhānaṁ kathaṁ paṭibāhitvā kathetuṁ visahanto nāma natthi.",
  "atk-s0101a11:4_4": "Ayaṁ pana bhagavatā saddhiṁ vissāsiko vissāsaṁ vaḍḍhetvā vallabho hutvā atthakāmosmīti tikkhattuṁ kathesi.",
  "atk-s0101a11:5_0": "Iddhipāṭihāriyavaṇṇanā",
  "atk-s0101a11:6_0": "483-484.",
  "atk-s0101a11:6_1": "Atha bhagavā ayaṁ upāsako mayi paṭibāhantepi punappunaṁ yācatiyeva.",
  "atk-s0101a11:6_2": "“Handassa pāṭihāriyakaraṇe ādīnavaṁ dassemī”ti cintetvā “tīṇi kho”tiādimāha.",
  "atk-s0101a11:6_3": "Tattha amāhaṁ bhikkhunti amuṁ ahaṁ bhikkhuṁ.",
  "atk-s0101a11:6_4": "Gandhārīti gandhārena nāma isinā katā,",
  "atk-s0101a11:6_5": "gandhāraraṭṭhe vā uppannā vijjā.",
  "atk-s0101a11:6_6": "Tattha kira bahū isayo vasiṁsu,",
  "atk-s0101a11:6_7": "tesu ekena katā vijjāti adhippāyo.",
  "atk-s0101a11:6_8": "Aṭṭīyāmīti aṭṭo pīḷito viya homi.",
  "atk-s0101a11:6_9": "Harāyāmīti lajjāmi.",
  "atk-s0101a11:6_10": "Jigucchāmīti gūthaṁ disvā viya jigucchaṁ uppādemi.",
  "atk-s0101a11:7_0": "Ādesanāpāṭihāriyavaṇṇanā",
  "atk-s0101a11:8_0": "485.Parasattānanti aññesaṁ sattānaṁ.",
  "atk-s0101a11:8_1": "Dutiyaṁ tasseva vevacanaṁ.",
  "atk-s0101a11:8_2": "Ādisatīti katheti.",
  "atk-s0101a11:8_3": "Cetasikanti somanassadomanassaṁ adhippetaṁ.",
  "atk-s0101a11:8_4": "Evampi te manoti evaṁ tava mano somanassito vā domanassito vā kāmavitakkādisampayutto vā.",
  "atk-s0101a11:8_5": "Dutiyaṁ tasseva vevacanaṁ.",
  "atk-s0101a11:8_6": "Itipi te cittanti iti tava cittaṁ,",
  "atk-s0101a11:8_7": "idañcidañca atthaṁ cintayamānaṁ pavattatīti attho.",
  "atk-s0101a11:8_8": "Maṇikā nāma vijjāti cintāmaṇīti evaṁ laddhanāmā loke ekā vijjā atthi.",
  "atk-s0101a11:8_9": "Tāya paresaṁ cittaṁ jānātīti dīpeti.",
  "atk-s0101a11:9_0": "Anusāsanīpāṭihāriyavaṇṇanā",
  "atk-s0101a11:10_0": "486.Evaṁ vitakkethāti nekkhammavitakkādayo evaṁ pavattentā vitakketha.",
  "atk-s0101a11:10_1": "Mā evaṁ vitakkayitthāti evaṁ kāmavitakkādayo pavattentā mā vitakkayittha.",
  "atk-s0101a11:10_2": "Evaṁ manasi karothāti evaṁ aniccasaññameva,",
  "atk-s0101a11:10_3": "dukkhasaññādīsu vā aññataraṁ manasi karotha.",
  "atk-s0101a11:10_4": "Māevanti “nicca”ntiādinā nayena mā manasi karittha.",
  "atk-s0101a11:10_5": "Idanti idaṁ pañcakāmaguṇikarāgaṁ pajahatha.",
  "atk-s0101a11:10_6": "Idaṁ upasampajjāti idaṁ catumaggaphalappabhedaṁ lokuttaradhammameva upasampajja pāpuṇitvā nipphādetvā viharatha.",
  "atk-s0101a11:10_7": "Iti bhagavā iddhividhaṁ iddhipāṭihāriyanti dasseti,",
  "atk-s0101a11:10_8": "parassa cittaṁ ñatvā kathanaṁ ādesanāpāṭihāriyanti.",
  "atk-s0101a11:10_9": "Sāvakānañca buddhānañca satataṁ dhammadesanā anusāsanīpāṭihāriyanti.",
  "atk-s0101a11:11_0": "Tattha iddhipāṭihāriyena anusāsanīpāṭihāriyaṁ mahāmoggallānassa āciṇṇaṁ,",
  "atk-s0101a11:11_1": "ādesanāpāṭihāriyena anusāsanīpāṭihāriyaṁ dhammasenāpatissa.",
  "atk-s0101a11:11_2": "Devadatte saṁghaṁ bhinditvā pañca bhikkhusatāni gahetvā gayāsīse buddhalīḷāya tesaṁ dhammaṁ desante hi",
  "atk-s0101a11:11_3": "bhagavatā pesitesu dvīsu aggasāvakesu dhammasenāpati tesaṁ cittācāraṁ ñatvā dhammaṁ desesi,",
  "atk-s0101a11:11_4": "therassa dhammadesanaṁ sutvā pañcasatā bhikkhū sotāpattiphale patiṭṭhahiṁsu.",
  "atk-s0101a11:11_5": "Atha nesaṁ mahāmoggallāno vikubbanaṁ dassetvā dassetvā dhammaṁ desesi,",
  "atk-s0101a11:11_6": "taṁ sutvā sabbe arahattaphale patiṭṭhahiṁsu.",
  "atk-s0101a11:11_7": "Atha dvepi mahānāgā pañca bhikkhusatāni gahetvā vehāsaṁ abbhuggantvā veḷuvanamevāgamiṁsu.",
  "atk-s0101a11:11_8": "Anusāsanīpāṭihāriyaṁ pana buddhānaṁ satataṁ dhammadesanā,",
  "atk-s0101a11:11_9": "tesu iddhipāṭihāriyaādesanāpāṭihāriyāni saupārambhāni sadosāni,",
  "atk-s0101a11:11_10": "addhānaṁ na tiṭṭhanti,",
  "atk-s0101a11:11_11": "addhānaṁ atiṭṭhanato na niyyanti.",
  "atk-s0101a11:11_12": "Anusāsanīpāṭihāriyaṁ anupārambhaṁ niddosaṁ,",
  "atk-s0101a11:11_13": "addhānaṁ tiṭṭhati,",
  "atk-s0101a11:11_14": "addhānaṁ tiṭṭhanato niyyāti.",
  "atk-s0101a11:11_15": "Tasmā bhagavā iddhipāṭihāriyañca ādesanāpāṭihāriyañca garahati,",
  "atk-s0101a11:11_16": "anusāsanīpāṭihāriyaṁyeva pasaṁsati.",
  "atk-s0101a11:12_0": "Bhūtanirodhesakavatthuvaṇṇanā",
  "atk-s0101a11:13_0": "487.Bhūtapubbanti idaṁ kasmā bhagavatā āraddhaṁ.",
  "atk-s0101a11:13_1": "Iddhipāṭihāriyaādesanāpāṭihāriyānaṁ aniyyānikabhāvadassanatthaṁ,",
  "atk-s0101a11:13_2": "anusāsanīpāṭihāriyasseva niyyānikabhāvadassanatthaṁ.",
  "atk-s0101a11:13_3": "Api ca sabbabuddhānaṁ mahābhūtapariyesako nāmeko bhikkhu hotiyeva.",
  "atk-s0101a11:13_4": "Yo mahābhūte pariyesanto yāva brahmalokā vicaritvā vissajjetāraṁ alabhitvā āgamma buddhameva pucchitvā nikkaṅkho hoti.",
  "atk-s0101a11:13_5": "Tasmā buddhānaṁ mahantabhāvappakāsanatthaṁ,",
  "atk-s0101a11:13_6": "idañca kāraṇaṁ paṭicchannaṁ,",
  "atk-s0101a11:13_7": "atha naṁ vivaṭaṁ katvā desentopi bhagavā “bhūtapubba”ntiādimāha.",
  "atk-s0101a11:14_0": "Tattha kattha nu khoti kismiṁ ṭhāne kiṁ āgamma kiṁ pattassa te anavasesā appavattivasena nirujjhanti.",
  "atk-s0101a11:14_1": "Mahābhūtakathā panesā sabbākārena visuddhimagge vuttā,",
  "atk-s0101a11:14_2": "tasmā sā tatova gahetabbā.",
  "atk-s0101a11:15_0": "488.Devayāniyo maggoti pāṭiyekko devalokagamanamaggo nāma natthi,",
  "atk-s0101a11:15_1": "iddhividhañāṇasseva panetaṁ adhivacanaṁ.",
  "atk-s0101a11:15_2": "Tena hesa yāva brahmalokāpi kāyena vasaṁ vattento devalokaṁ yāti.",
  "atk-s0101a11:15_3": "Tasmā “taṁ devayāniyo maggo”ti vuttaṁ.",
  "atk-s0101a11:15_4": "Yena cātumahārājikāti samīpe ṭhitampi bhagavantaṁ apucchitvā dhammatāya codito devatā mahānubhāvāti maññamāno upasaṅkami.",
  "atk-s0101a11:15_5": "Mayampi kho, bhikkhu,",
  "atk-s0101a11:15_6": "na jānāmāti buddhavisaye pañhaṁ pucchitā devatā na jānanti,",
  "atk-s0101a11:15_7": "tenevamāhaṁsu.",
  "atk-s0101a11:15_8": "Atha kho so bhikkhu “mama imaṁ pañhaṁ na kathetuṁ na labbhā,",
  "atk-s0101a11:15_9": "sīghaṁ kathethā”ti tā devatā ajjhottharati,",
  "atk-s0101a11:15_10": "punappunaṁ pucchati,",
  "atk-s0101a11:15_11": "tā “ajjhottharati no ayaṁ bhikkhu,",
  "atk-s0101a11:15_12": "handa naṁ hatthato mocessāmā”ti cintetvā “atthi kho bhikkhu cattāro mahārājāno”tiādimāhaṁsu.",
  "atk-s0101a11:15_13": "Tattha abhikkantatarāti atikkamma kantatarā.",
  "atk-s0101a11:15_14": "Paṇītatarāti vaṇṇayasaissariyādīhi uttamatarā etena nayena sabbavāresu attho veditabbo.",
  "atk-s0101a11:16_0": "491-493.",
  "atk-s0101a11:16_1": "Ayaṁ pana viseso –",
  "atk-s0101a11:16_2": "sakko kira devarājā cintesi “ayaṁ pañho buddhavisayo,",
  "atk-s0101a11:16_3": "na sakkā aññena vissajjituṁ,",
  "atk-s0101a11:16_4": "ayañca bhikkhu aggiṁ pahāya khajjopanakaṁ dhamanto viya,",
  "atk-s0101a11:16_5": "bheriṁ pahāya udaraṁ vādento viya ca,",
  "atk-s0101a11:16_6": "loke aggapuggalaṁ sammāsambuddhaṁ pahāya devatā pucchanto vicarati,",
  "atk-s0101a11:16_7": "pesemi naṁ satthusantika”nti.",
  "atk-s0101a11:16_8": "Tato punadeva so cintesi “sudūrampi gantvā satthu santikeva nikkaṅkho bhavissati.",
  "atk-s0101a11:16_9": "Atthi ceva puggalo nāmesa,",
  "atk-s0101a11:16_10": "thokaṁ tāva āhiṇḍanto kilamatu pacchā jānissatī”ti.",
  "atk-s0101a11:16_11": "Tato taṁ “ahampi kho”tiādimāha.",
  "atk-s0101a11:16_12": "Brahmayāniyopi devayāniyasadisova.",
  "atk-s0101a11:16_13": "Devayāniyamaggoti vā brahmayāniyamaggoti vā dhammasetūti vā ekacittakkhaṇikaappanāti vā sanniṭṭhānikacetanāti",
  "atk-s0101a11:16_14": "vā mahaggatacittanti vā abhiññāñāṇanti vā sabbametaṁ iddhividhañāṇasseva nāmaṁ.",
  "atk-s0101a11:17_0": "494.Pubbanimittanti āgamanapubbabhāge nimittaṁ sūriyassa udayato aruṇuggaṁ viya.",
  "atk-s0101a11:17_1": "Tasmā idāneva brahmā āgamissati,",
  "atk-s0101a11:17_2": "evaṁ mayaṁ jānāmāti dīpayiṁsu.",
  "atk-s0101a11:17_3": "Pāturahosīti pākaṭo ahosi.",
  "atk-s0101a11:17_4": "Atha kho so brahmā tena bhikkhunā puṭṭho attano avisayabhāvaṁ ñatvā sacāhaṁ “na jānāmī”ti vakkhāmi,",
  "atk-s0101a11:17_5": "ime maṁ paribhavissanti,",
  "atk-s0101a11:17_6": "atha jānanto viya yaṁ kiñci kathessāmi,",
  "atk-s0101a11:17_7": "ayaṁ me bhikkhu veyyākaraṇena anāraddhacitto vādaṁ āropessati.",
  "atk-s0101a11:17_8": "“Ahamasmi bhikkhu brahmā”tiādīni pana me bhaṇantassa na koci vacanaṁ saddahissati.",
  "atk-s0101a11:17_9": "Yaṁnūnāhaṁ vikkhepaṁ katvā imaṁ bhikkhuṁ satthusantikaṁyeva peseyyanti cintetvā “ahamasmi bhikkhu brahmā”tiādimāha.",
  "atk-s0101a11:18_0": "495-496.Ekamantaṁapanetvāti kasmā evamakāsi?",
  "atk-s0101a11:18_1": "Kuhakattā.",
  "atk-s0101a11:18_2": "Bahiddhā pariyeṭṭhinti telatthiko vālikaṁ nippīḷiyamāno viya yāva brahmalokā bahiddhā pariyesanaṁ āpajjati.",
  "atk-s0101a11:19_0": "497.Sakuṇanti kākaṁ vā kulalaṁ vā.",
  "atk-s0101a11:19_1": "Na kho eso, bhikkhu,",
  "atk-s0101a11:19_2": "pañho evaṁ pucchitabboti idaṁ bhagavā yasmā padesenesa pañho pucchitabbo,",
  "atk-s0101a11:19_3": "ayañca kho bhikkhu anupādinnakepi gahetvā nippadesato pucchati,",
  "atk-s0101a11:19_4": "tasmā paṭisedheti.",
  "atk-s0101a11:19_5": "Āciṇṇaṁ kiretaṁ buddhānaṁ,",
  "atk-s0101a11:19_6": "pucchāmūḷhassa janassa pucchāya dosaṁ dassetvā pucchaṁ sikkhāpetvā pucchāvissajjanaṁ. Kasmā?",
  "atk-s0101a11:19_7": "Pucchituṁ ajānitvā paripucchanto duviññāpayo hoti.",
  "atk-s0101a11:19_8": "Pañhaṁ sikkhāpento pana “kattha āpo cā”tiādimāha.",
  "atk-s0101a11:20_0": "498.",
  "atk-s0101a11:20_1": "Tattha na gādhatīti na patiṭṭhāti,",
  "atk-s0101a11:20_2": "ime cattāro mahābhūtā kiṁ āgamma appatiṭṭhā bhavantīti attho.",
  "atk-s0101a11:20_3": "Upādinnaṁyeva sandhāya pucchati.",
  "atk-s0101a11:20_4": "Dīghañca rassañcāti saṇṭhānavasena upādārūpaṁ vuttaṁ.",
  "atk-s0101a11:20_5": "Aṇuṁ thūlanti khuddakaṁ vā mahantaṁ vā,",
  "atk-s0101a11:20_6": "imināpi upādārūpe vaṇṇamattameva kathitaṁ.",
  "atk-s0101a11:20_7": "Subhāsubhanti subhañca asubhañca upādārūpameva kathitaṁ.",
  "atk-s0101a11:20_8": "Kiṁ pana upādārūpaṁ subhanti asubhanti atthi? Natthi.",
  "atk-s0101a11:20_9": "Iṭṭhāniṭṭhārammaṇaṁ paneva kathitaṁ.",
  "atk-s0101a11:20_10": "Nāmañca rūpañcāti nāmañca dīghādibhedaṁ rūpañca.",
  "atk-s0101a11:20_11": "Uparujjhatīti nirujjhati,",
  "atk-s0101a11:20_12": "kiṁ āgamma asesametaṁ nappavattatīti.",
  "atk-s0101a11:21_0": "Evaṁ pucchitabbaṁ siyāti pucchaṁ dassetvā idāni vissajjanaṁ dassento tatra veyyākaraṇaṁ bhavatīti vatvā –",
  "atk-s0101a11:21_1": "“viññāṇa”ntiādimāha.",
  "atk-s0101a11:22_0": "499.",
  "atk-s0101a11:22_1": "Tattha viññātabbanti viññāṇaṁ nibbānassetaṁ nāmaṁ,",
  "atk-s0101a11:22_2": "tadetaṁ nidassanābhāvato anidassanaṁ.",
  "atk-s0101a11:22_3": "Uppādanto vā vayanto vā ṭhitassa aññathattanto vā etassa natthīti anantaṁ.",
  "atk-s0101a11:22_4": "Pabhanti panetaṁ kira titthassa nāmaṁ,",
  "atk-s0101a11:22_5": "tañhi papanti etthāti papaṁ,",
  "atk-s0101a11:22_6": "pakārassa pana bhakāro kato.",
  "atk-s0101a11:22_7": "Sabbato pabhamassāti sabbatopabhaṁ.",
  "atk-s0101a11:22_8": "Nibbānassa kira yathā mahāsamuddassa yato yato otaritukāmā honti,",
  "atk-s0101a11:22_9": "taṁ tadeva titthaṁ,",
  "atk-s0101a11:22_10": "atitthaṁ nāma natthi.",
  "atk-s0101a11:22_11": "Evameva aṭṭhatiṁsāya kammaṭṭhānesu yena yena mukhena nibbānaṁ otaritukāmā honti,",
  "atk-s0101a11:22_12": "taṁ tadeva titthaṁ,",
  "atk-s0101a11:22_13": "nibbānassa atitthaṁ nāma natthi.",
  "atk-s0101a11:22_14": "Tena vuttaṁ “sabbatopabha”nti.",
  "atk-s0101a11:22_15": "Ettha āpo cāti ettha nibbāne idaṁ nibbānaṁ āgamma sabbametaṁ āpotiādinā nayena vuttaṁ upādinnaka dhammajātaṁ nirujjhati,",
  "atk-s0101a11:22_16": "appavattaṁ hotīti.",
  "atk-s0101a11:23_0": "Idānissa nirujjhanūpāyaṁ dassento “viññāṇassa nirodhena etthetaṁ uparujjhatī”ti āha.",
  "atk-s0101a11:23_1": "Tattha viññāṇanti carimakaviññāṇampi abhisaṅkhāraviññāṇampi,",
  "atk-s0101a11:23_2": "carimakaviññāṇassāpi hi nirodhena etthetaṁ uparujjhati.",
  "atk-s0101a11:23_3": "Vijjhātadīpasikhā viya apaṇṇattikabhāvaṁ yāti.",
  "atk-s0101a11:23_4": "Abhisaṅkhāraviññāṇassāpi anuppādanirodhena anuppādavasena uparujjhati.",
  "atk-s0101a11:23_5": "Yathāha “sotāpattimaggañāṇena abhisaṅkhāraviññāṇassa nirodhena ṭhapetvā sattabhave anamatagge saṁsāre",
  "atk-s0101a11:23_6": "ye uppajjeyyuṁ nāmañca rūpañca etthete nirujjhantī”ti sabbaṁ cūḷaniddese vuttanayeneva veditabbaṁ.",
  "atk-s0101a11:23_7": "Sesaṁ sabbattha uttānamevāti.",
  "atk-s0101a11:24_0": "Iti sumaṅgalavilāsiniyā dīghanikāyaṭṭhakathāyaṁ",
  "atk-s0101a11:25_0": "Kevaṭṭasuttavaṇṇanā niṭṭhitā."
}