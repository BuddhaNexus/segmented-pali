{
  "mn21:0.1_0": "Majjhima Nikāya 21 ",
  "mn21:0.2_0": "Kakacūpamasutta ",
  "mn21:1.1_0": "Evaṁ me sutaṁ—",
  "mn21:1.2_0": "ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. ",
  "mn21:2.1_0": "Tena kho pana samayena āyasmā moḷiyaphagguno bhikkhunīhi saddhiṁ ativelaṁ saṁsaṭṭho viharati. ",
  "mn21:2.2_0": "Evaṁ saṁsaṭṭho āyasmā moḷiyaphagguno bhikkhunīhi saddhiṁ viharati—",
  "mn21:2.3_0": "sace koci bhikkhu āyasmato moḷiyaphaggunassa sammukhā tāsaṁ bhikkhunīnaṁ avaṇṇaṁ bhāsati,",
  "mn21:2.3_1": "tenāyasmā moḷiyaphagguno kupito anattamano adhikaraṇampi karoti.",
  "mn21:2.4_0": "Sace pana koci bhikkhu tāsaṁ bhikkhunīnaṁ sammukhā āyasmato moḷiyaphaggunassa avaṇṇaṁ bhāsati,",
  "mn21:2.4_1": "tena tā bhikkhuniyo kupitā anattamanā adhikaraṇampi karonti.",
  "mn21:2.5_0": "Evaṁ saṁsaṭṭho āyasmā moḷiyaphagguno bhikkhunīhi saddhiṁ viharati. ",
  "mn21:3.1_0": "Atha kho aññataro bhikkhu yena bhagavā tenupasaṅkami;",
  "mn21:3.1_1": "upasaṅkamitvā bhagavantaṁ abhivādetvā ekamantaṁ nisīdi.",
  "mn21:3.1_2": "Ekamantaṁ nisinno kho so bhikkhu bhagavantaṁ etadavoca:",
  "mn21:3.2_0": "“āyasmā, bhante,",
  "mn21:3.2_1": "moḷiyaphagguno bhikkhunīhi saddhiṁ ativelaṁ saṁsaṭṭho viharati.",
  "mn21:3.3_0": "Evaṁ saṁsaṭṭho, bhante,",
  "mn21:3.3_1": "āyasmā moḷiyaphagguno bhikkhunīhi saddhiṁ viharati—",
  "mn21:3.4_0": "sace koci bhikkhu āyasmato moḷiyaphaggunassa sammukhā tāsaṁ bhikkhunīnaṁ avaṇṇaṁ bhāsati,",
  "mn21:3.4_1": "tenāyasmā moḷiyaphagguno kupito anattamano adhikaraṇampi karoti.",
  "mn21:3.5_0": "Sace pana koci bhikkhu tāsaṁ bhikkhunīnaṁ sammukhā āyasmato moḷiyaphaggunassa avaṇṇaṁ bhāsati,",
  "mn21:3.5_1": "tena tā bhikkhuniyo kupitā anattamanā adhikaraṇampi karonti.",
  "mn21:3.6_0": "Evaṁ saṁsaṭṭho, bhante,",
  "mn21:3.6_1": "āyasmā moḷiyaphagguno bhikkhunīhi saddhiṁ viharatī”ti.",
  "mn21:4.1_0": "Atha kho bhagavā aññataraṁ bhikkhuṁ āmantesi: ",
  "mn21:4.2_0": "“ehi tvaṁ, bhikkhu,",
  "mn21:4.2_1": "mama vacanena moḷiyaphaggunaṁ bhikkhuṁ āmantehi:",
  "mn21:4.3_0": "‘satthā taṁ, āvuso phagguna, āmantetī’”ti. ",
  "mn21:4.4_0": "“Evaṁ,",
  "mn21:4.4_1": "bhante”ti kho so bhikkhu bhagavato paṭissutvā yenāyasmā moḷiyaphagguno tenupasaṅkami;",
  "mn21:4.4_2": "upasaṅkamitvā āyasmantaṁ moḷiyaphaggunaṁ etadavoca:",
  "mn21:4.5_0": "“satthā taṁ, āvuso phagguna, āmantetī”ti. ",
  "mn21:4.6_0": "“Evamāvuso”ti kho āyasmā moḷiyaphagguno tassa bhikkhuno paṭissutvā yena bhagavā tenupasaṅkami;",
  "mn21:4.6_1": "upasaṅkamitvā bhagavantaṁ abhivādetvā ekamantaṁ nisīdi.",
  "mn21:4.6_2": "Ekamantaṁ nisinnaṁ kho āyasmantaṁ moḷiyaphaggunaṁ bhagavā etadavoca:",
  "mn21:5.1_0": "“Saccaṁ kira tvaṁ, phagguna,",
  "mn21:5.1_1": "bhikkhunīhi saddhiṁ ativelaṁ saṁsaṭṭho viharasi?",
  "mn21:5.2_0": "Evaṁ saṁsaṭṭho kira tvaṁ, phagguna, bhikkhunīhi saddhiṁ viharasi—",
  "mn21:5.3_0": "sace koci bhikkhu tuyhaṁ sammukhā tāsaṁ bhikkhunīnaṁ avaṇṇaṁ bhāsati,",
  "mn21:5.3_1": "tena tvaṁ kupito anattamano adhikaraṇampi karosi.",
  "mn21:5.4_0": "Sace pana koci bhikkhu tāsaṁ bhikkhunīnaṁ sammukhā tuyhaṁ avaṇṇaṁ bhāsati,",
  "mn21:5.4_1": "tena tā bhikkhuniyo kupitā anattamanā adhikaraṇampi karonti.",
  "mn21:5.5_0": "Evaṁ saṁsaṭṭho kira tvaṁ, phagguna,",
  "mn21:5.5_1": "bhikkhunīhi saddhiṁ viharasī”ti?",
  "mn21:5.6_0": "“Evaṁ, bhante”ti. ",
  "mn21:5.7_0": "“Nanu tvaṁ, phagguna,",
  "mn21:5.7_1": "kulaputto saddhā agārasmā anagāriyaṁ pabbajito”ti?",
  "mn21:5.8_0": "“Evaṁ, bhante”ti. ",
  "mn21:6.1_0": "“Na kho te etaṁ, phagguna,",
  "mn21:6.1_1": "patirūpaṁ kulaputtassa saddhā agārasmā anagāriyaṁ pabbajitassa,",
  "mn21:6.1_2": "yaṁ tvaṁ bhikkhunīhi saddhiṁ ativelaṁ saṁsaṭṭho vihareyyāsi.",
  "mn21:6.2_0": "Tasmātiha, phagguna,",
  "mn21:6.2_1": "tava cepi koci sammukhā tāsaṁ bhikkhunīnaṁ avaṇṇaṁ bhāseyya, tatrāpi tvaṁ, phagguna,",
  "mn21:6.2_2": "ye gehasitā chandā ye gehasitā vitakkā te pajaheyyāsi.",
  "mn21:6.3_0": "Tatrāpi te, phagguna, evaṁ sikkhitabbaṁ: ",
  "mn21:6.4_0": "‘na ceva me cittaṁ vipariṇataṁ bhavissati,",
  "mn21:6.4_1": "na ca pāpikaṁ vācaṁ nicchāressāmi,",
  "mn21:6.4_2": "hitānukampī ca viharissāmi mettacitto, na dosantaro’ti.",
  "mn21:6.5_0": "Evañhi te, phagguna, sikkhitabbaṁ. ",
  "mn21:6.6_0": "Tasmātiha, phagguna,",
  "mn21:6.6_1": "tava cepi koci sammukhā tāsaṁ bhikkhunīnaṁ pāṇinā pahāraṁ dadeyya, leḍḍunā pahāraṁ dadeyya, daṇḍena pahāraṁ dadeyya, satthena pahāraṁ dadeyya. Tatrāpi tvaṁ, phagguna,",
  "mn21:6.6_2": "ye gehasitā chandā ye gehasitā vitakkā te pajaheyyāsi.",
  "mn21:6.7_0": "Tatrāpi te, phagguna, evaṁ sikkhitabbaṁ ",
  "mn21:6.8_0": "‘na ceva me cittaṁ vipariṇataṁ bhavissati,",
  "mn21:6.8_1": "na ca pāpikaṁ vācaṁ nicchāressāmi,",
  "mn21:6.8_2": "hitānukampī ca viharissāmi mettacitto, na dosantaro’ti.",
  "mn21:6.9_0": "Evañhi te, phagguna, sikkhitabbaṁ. ",
  "mn21:6.10_0": "Tasmātiha, phagguna,",
  "mn21:6.10_1": "tava cepi koci sammukhā avaṇṇaṁ bhāseyya, tatrāpi tvaṁ, phagguna,",
  "mn21:6.10_2": "ye gehasitā chandā ye gehasitā vitakkā te pajaheyyāsi.",
  "mn21:6.11_0": "Tatrāpi te, phagguna,",
  "mn21:6.11_1": "evaṁ sikkhitabbaṁ ‘na ceva me cittaṁ vipariṇataṁ bhavissati,",
  "mn21:6.11_2": "na ca pāpikaṁ vācaṁ nicchāressāmi,",
  "mn21:6.11_3": "hitānukampī ca viharissāmi mettacitto, na dosantaro’ti.",
  "mn21:6.12_0": "Evañhi te, phagguna, sikkhitabbaṁ. ",
  "mn21:6.13_0": "Tasmātiha, phagguna,",
  "mn21:6.13_1": "tava cepi koci pāṇinā pahāraṁ dadeyya, leḍḍunā pahāraṁ dadeyya, daṇḍena pahāraṁ dadeyya, satthena pahāraṁ dadeyya, tatrāpi tvaṁ, phagguna,",
  "mn21:6.13_2": "ye gehasitā chandā ye gehasitā vitakkā te pajaheyyāsi.",
  "mn21:6.14_0": "Tatrāpi te, phagguna,",
  "mn21:6.14_1": "evaṁ sikkhitabbaṁ ‘na ceva me cittaṁ vipariṇataṁ bhavissati,",
  "mn21:6.14_2": "na ca pāpikaṁ vācaṁ nicchāressāmi,",
  "mn21:6.14_3": "hitānukampī ca viharissāmi mettacitto, na dosantaro’ti.",
  "mn21:6.15_0": "Evañhi te, phagguna, sikkhitabban”ti. ",
  "mn21:7.1_0": "Atha kho bhagavā bhikkhū āmantesi: ",
  "mn21:7.2_0": "“ārādhayiṁsu vata me, bhikkhave, bhikkhū ekaṁ samayaṁ cittaṁ. ",
  "mn21:7.3_0": "Idhāhaṁ, bhikkhave, bhikkhū āmantesiṁ—",
  "mn21:7.4_0": "ahaṁ kho, bhikkhave, ekāsanabhojanaṁ bhuñjāmi. ",
  "mn21:7.5_0": "Ekāsanabhojanaṁ kho ahaṁ, bhikkhave,",
  "mn21:7.5_1": "bhuñjamāno appābādhatañca sañjānāmi appātaṅkatañca lahuṭṭhānañca balañca phāsuvihārañca.",
  "mn21:7.6_0": "Etha tumhepi, bhikkhave, ekāsanabhojanaṁ bhuñjatha. ",
  "mn21:7.7_0": "Ekāsanabhojanaṁ kho, bhikkhave,",
  "mn21:7.7_1": "tumhepi bhuñjamānā appābādhatañca sañjānissatha appātaṅkatañca lahuṭṭhānañca balañca phāsuvihārañcāti.",
  "mn21:7.8_0": "Na me, bhikkhave,",
  "mn21:7.8_1": "tesu bhikkhūsu anusāsanī karaṇīyā ahosi;",
  "mn21:7.9_0": "satuppādakaraṇīyameva me, bhikkhave, tesu bhikkhūsu ahosi. ",
  "mn21:7.10_0": "Seyyathāpi, bhikkhave,",
  "mn21:7.10_1": "subhūmiyaṁ catumahāpathe ājaññaratho yutto assa ṭhito odhastapatodo.",
  "mn21:7.11_0": "Tamenaṁ dakkho yoggācariyo assadammasārathi abhiruhitvā,",
  "mn21:7.11_1": "vāmena hatthena rasmiyo gahetvā,",
  "mn21:7.11_2": "dakkhiṇena hatthena patodaṁ gahetvā,",
  "mn21:7.11_3": "yenicchakaṁ yadicchakaṁ sāreyyapi paccāsāreyyapi.",
  "mn21:7.12_0": "Evameva kho, bhikkhave,",
  "mn21:7.12_1": "na me tesu bhikkhūsu anusāsanī karaṇīyā ahosi,",
  "mn21:7.13_0": "satuppādakaraṇīyameva me, bhikkhave, tesu bhikkhūsu ahosi. ",
  "mn21:7.14_0": "Tasmātiha, bhikkhave, tumhepi akusalaṁ pajahatha,",
  "mn21:7.14_1": "kusalesu dhammesu āyogaṁ karotha.",
  "mn21:7.15_0": "Evañhi tumhepi imasmiṁ dhammavinaye vuddhiṁ virūḷhiṁ vepullaṁ āpajjissatha. ",
  "mn21:8.1_0": "Seyyathāpi, bhikkhave,",
  "mn21:8.1_1": "gāmassa vā nigamassa vā avidūre mahantaṁ sālavanaṁ.",
  "mn21:8.2_0": "Tañcassa eḷaṇḍehi sañchannaṁ. ",
  "mn21:8.3_0": "Tassa kocideva puriso uppajjeyya atthakāmo hitakāmo yogakkhemakāmo. ",
  "mn21:8.4_0": "So yā tā sālalaṭṭhiyo kuṭilā ojāpaharaṇiyo tā chetvā bahiddhā nīhareyya,",
  "mn21:8.4_1": "antovanaṁ suvisodhitaṁ visodheyya.",
  "mn21:8.5_0": "Yā pana tā sālalaṭṭhiyo ujukā sujātā tā sammā parihareyya. ",
  "mn21:8.6_0": "Evañhetaṁ, bhikkhave,",
  "mn21:8.6_1": "sālavanaṁ aparena samayena vuddhiṁ virūḷhiṁ vepullaṁ āpajjeyya.",
  "mn21:8.7_0": "Evameva kho, bhikkhave, tumhepi akusalaṁ pajahatha,",
  "mn21:8.7_1": "kusalesu dhammesu āyogaṁ karotha.",
  "mn21:8.8_0": "Evañhi tumhepi imasmiṁ dhammavinaye vuddhiṁ virūḷhiṁ vepullaṁ āpajjissatha. ",
  "mn21:9.1_0": "Bhūtapubbaṁ, bhikkhave,",
  "mn21:9.1_1": "imissāyeva sāvatthiyā vedehikā nāma gahapatānī ahosi.",
  "mn21:9.2_0": "Vedehikāya, bhikkhave,",
  "mn21:9.2_1": "gahapatāniyā evaṁ kalyāṇo kittisaddo abbhuggato:",
  "mn21:9.3_0": "‘soratā vedehikā gahapatānī, nivātā vedehikā gahapatānī,",
  "mn21:9.3_1": "upasantā vedehikā gahapatānī’ti.",
  "mn21:9.4_0": "Vedehikāya kho pana, bhikkhave,",
  "mn21:9.4_1": "gahapatāniyā kāḷī nāma dāsī ahosi dakkhā analasā susaṁvihitakammantā.",
  "mn21:9.5_0": "Atha kho, bhikkhave, kāḷiyā dāsiyā etadahosi: ",
  "mn21:9.6_0": "‘mayhaṁ kho ayyāya evaṁ kalyāṇo kittisaddo abbhuggato: ",
  "mn21:9.7_0": "“soratā vedehikā gahapatānī, nivātā vedehikā gahapatānī,",
  "mn21:9.7_1": "upasantā vedehikā gahapatānī”ti.",
  "mn21:9.8_0": "Kiṁ nu kho me ayyā santaṁyeva nu kho ajjhattaṁ kopaṁ na pātukaroti udāhu asantaṁ ",
  "mn21:9.9_0": "udāhu mayhamevete kammantā susaṁvihitā yena me ayyā santaṁyeva ajjhattaṁ kopaṁ na pātukaroti, no asantaṁ? ",
  "mn21:9.10_0": "Yannūnāhaṁ ayyaṁ vīmaṁseyyan’ti. ",
  "mn21:9.11_0": "Atha kho, bhikkhave, kāḷī dāsī divā uṭṭhāsi. ",
  "mn21:9.12_0": "Atha kho, bhikkhave,",
  "mn21:9.12_1": "vedehikā gahapatānī kāḷiṁ dāsiṁ etadavoca:",
  "mn21:9.13_0": "‘he je kāḷī’ti. ",
  "mn21:9.14_0": "‘Kiṁ, ayye’ti? ",
  "mn21:9.15_0": "‘Kiṁ, je, divā uṭṭhāsī’ti? ",
  "mn21:9.16_0": "‘Na khvayye, kiñcī’ti. ",
  "mn21:9.17_0": "‘No vata re kiñci, pāpi dāsi,",
  "mn21:9.17_1": "divā uṭṭhāsī’ti kupitā anattamanā bhākuṭiṁ akāsi.",
  "mn21:9.18_0": "Atha kho, bhikkhave, kāḷiyā dāsiyā etadahosi: ",
  "mn21:9.19_0": "‘santaṁyeva kho me ayyā ajjhattaṁ kopaṁ na pātukaroti, no asantaṁ; ",
  "mn21:9.20_0": "mayhamevete kammantā susaṁvihitā,",
  "mn21:9.20_1": "yena me ayyā santaṁyeva ajjhattaṁ kopaṁ na pātukaroti, no asantaṁ.",
  "mn21:9.21_0": "Yannūnāhaṁ bhiyyoso mattāya ayyaṁ vīmaṁseyyan’ti. ",
  "mn21:9.22_0": "Atha kho, bhikkhave,",
  "mn21:9.22_1": "kāḷī dāsī divātaraṁyeva uṭṭhāsi.",
  "mn21:9.23_0": "Atha kho, bhikkhave,",
  "mn21:9.23_1": "vedehikā gahapatānī kāḷiṁ dāsiṁ etadavoca:",
  "mn21:9.24_0": "‘he je kāḷī’ti. ",
  "mn21:9.25_0": "‘Kiṁ, ayye’ti? ",
  "mn21:9.26_0": "‘Kiṁ, je, divātaraṁ uṭṭhāsī’ti? ",
  "mn21:9.27_0": "‘Na khvayye, kiñcī’ti. ",
  "mn21:9.28_0": "‘No vata re kiñci, pāpi dāsi,",
  "mn21:9.28_1": "divātaraṁ uṭṭhāsī’ti kupitā anattamanā anattamanavācaṁ nicchāresi.",
  "mn21:9.29_0": "Atha kho, bhikkhave, kāḷiyā dāsiyā etadahosi: ",
  "mn21:9.30_0": "‘santaṁyeva kho me ayyā ajjhattaṁ kopaṁ na pātukaroti, no asantaṁ. ",
  "mn21:9.31_0": "Mayhamevete kammantā susaṁvihitā,",
  "mn21:9.31_1": "yena me ayyā santaṁyeva ajjhattaṁ kopaṁ na pātukaroti, no asantaṁ.",
  "mn21:9.32_0": "Yannūnāhaṁ bhiyyoso mattāya ayyaṁ vīmaṁseyyan’ti. ",
  "mn21:9.33_0": "Atha kho, bhikkhave,",
  "mn21:9.33_1": "kāḷī dāsī divātaraṁyeva uṭṭhāsi.",
  "mn21:9.34_0": "Atha kho, bhikkhave,",
  "mn21:9.34_1": "vedehikā gahapatānī kāḷiṁ dāsiṁ etadavoca:",
  "mn21:9.35_0": "‘he je kāḷī’ti. ",
  "mn21:9.36_0": "‘Kiṁ, ayye’ti? ",
  "mn21:9.37_0": "‘Kiṁ, je, divā uṭṭhāsī’ti? ",
  "mn21:9.38_0": "‘Na khvayye, kiñcī’ti. ",
  "mn21:9.39_0": "‘No vata re kiñci, pāpi dāsi,",
  "mn21:9.39_1": "divā uṭṭhāsī’ti kupitā anattamanā aggaḷasūciṁ gahetvā sīse pahāraṁ adāsi, sīsaṁ vobhindi.",
  "mn21:9.40_0": "Atha kho, bhikkhave,",
  "mn21:9.40_1": "kāḷī dāsī bhinnena sīsena lohitena galantena paṭivissakānaṁ ujjhāpesi:",
  "mn21:9.41_0": "‘passathayye, soratāya kammaṁ; ",
  "mn21:9.42_0": "passathayye, nivātāya kammaṁ, passathayye, upasantāya kammaṁ. ",
  "mn21:9.43_0": "Kathañhi nāma ekadāsikāya divā uṭṭhāsīti kupitā anattamanā aggaḷasūciṁ gahetvā sīse pahāraṁ dassati, sīsaṁ vobhindissatī’ti. ",
  "mn21:9.44_0": "Atha kho, bhikkhave,",
  "mn21:9.44_1": "vedehikāya gahapatāniyā aparena samayena evaṁ pāpako kittisaddo abbhuggacchi:",
  "mn21:9.45_0": "‘caṇḍī vedehikā gahapatānī, anivātā vedehikā gahapatānī,",
  "mn21:9.45_1": "anupasantā vedehikā gahapatānī’ti.",
  "mn21:10.1_0": "Evameva kho, bhikkhave,",
  "mn21:10.1_1": "idhekacco bhikkhu tāvadeva soratasorato hoti nivātanivāto hoti upasantūpasanto hoti yāva na amanāpā vacanapathā phusanti.",
  "mn21:10.2_0": "Yato ca, bhikkhave,",
  "mn21:10.2_1": "bhikkhuṁ amanāpā vacanapathā phusanti,",
  "mn21:10.2_2": "atha bhikkhu ‘sorato’ti veditabbo, ‘nivāto’ti veditabbo, ‘upasanto’ti veditabbo.",
  "mn21:10.3_0": "Nāhaṁ taṁ, bhikkhave,",
  "mn21:10.3_1": "bhikkhuṁ ‘suvaco’ti vadāmi yo cīvarapiṇḍapātasenāsanagilānappaccayabhesajjaparikkhārahetu suvaco hoti, sovacassataṁ āpajjati.",
  "mn21:10.4_0": "Taṁ kissa hetu? ",
  "mn21:10.5_0": "Tañhi so, bhikkhave,",
  "mn21:10.5_1": "bhikkhu cīvarapiṇḍapātasenāsanagilānappaccayabhesajjaparikkhāraṁ alabhamāno na suvaco hoti, na sovacassataṁ āpajjati.",
  "mn21:10.6_0": "Yo ca kho, bhikkhave,",
  "mn21:10.6_1": "bhikkhu dhammaṁyeva sakkaronto, dhammaṁ garuṁ karonto, dhammaṁ mānento, dhammaṁ pūjento,",
  "mn21:10.6_2": "dhammaṁ apacāyamāno suvaco hoti, sovacassataṁ āpajjati, tamahaṁ ‘suvaco’ti vadāmi.",
  "mn21:10.7_0": "Tasmātiha, bhikkhave, ‘dhammaṁyeva sakkarontā, dhammaṁ garuṁ karontā, dhammaṁ mānentā, dhammaṁ pūjentā,",
  "mn21:10.7_1": "dhammaṁ apacāyamānā suvacā bhavissāma, sovacassataṁ āpajjissāmā’ti.",
  "mn21:10.8_0": "Evañhi vo, bhikkhave, sikkhitabbaṁ. ",
  "mn21:11.1_0": "Pañcime, bhikkhave,",
  "mn21:11.1_1": "vacanapathā yehi vo pare vadamānā vadeyyuṁ—",
  "mn21:11.2_0": "kālena vā akālena vā; ",
  "mn21:11.3_0": "bhūtena vā abhūtena vā; ",
  "mn21:11.4_0": "saṇhena vā pharusena vā; ",
  "mn21:11.5_0": "atthasaṁhitena vā anatthasaṁhitena vā; ",
  "mn21:11.6_0": "mettacittā vā dosantarā vā. ",
  "mn21:11.7_0": "Kālena vā, bhikkhave,",
  "mn21:11.7_1": "pare vadamānā vadeyyuṁ akālena vā;",
  "mn21:11.8_0": "bhūtena vā, bhikkhave,",
  "mn21:11.8_1": "pare vadamānā vadeyyuṁ abhūtena vā;",
  "mn21:11.9_0": "saṇhena vā, bhikkhave,",
  "mn21:11.9_1": "pare vadamānā vadeyyuṁ pharusena vā;",
  "mn21:11.10_0": "atthasaṁhitena vā, bhikkhave,",
  "mn21:11.10_1": "pare vadamānā vadeyyuṁ anatthasaṁhitena vā;",
  "mn21:11.11_0": "mettacittā vā, bhikkhave,",
  "mn21:11.11_1": "pare vadamānā vadeyyuṁ dosantarā vā.",
  "mn21:11.12_0": "Tatrāpi vo, bhikkhave, evaṁ sikkhitabbaṁ: ",
  "mn21:11.13_0": "‘na ceva no cittaṁ vipariṇataṁ bhavissati,",
  "mn21:11.13_1": "na ca pāpikaṁ vācaṁ nicchāressāma,",
  "mn21:11.13_2": "hitānukampī ca viharissāma mettacittā, na dosantarā.",
  "mn21:11.14_0": "Tañca puggalaṁ mettāsahagatena cetasā pharitvā viharissāma,",
  "mn21:11.14_1": "tadārammaṇañca sabbāvantaṁ lokaṁ mettāsahagatena cittena vipulena mahaggatena appamāṇena averena abyābajjhena pharitvā viharissāmā’ti.",
  "mn21:11.15_0": "Evañhi vo, bhikkhave, sikkhitabbaṁ. ",
  "mn21:12.1_0": "Seyyathāpi, bhikkhave,",
  "mn21:12.1_1": "puriso āgaccheyya kudālapiṭakaṁ ādāya.",
  "mn21:12.2_0": "So evaṁ vadeyya: ",
  "mn21:12.3_0": "‘ahaṁ imaṁ mahāpathaviṁ apathaviṁ karissāmī’ti. ",
  "mn21:12.4_0": "So tatra tatra vikhaṇeyya, tatra tatra vikireyya, tatra tatra oṭṭhubheyya, tatra tatra omutteyya: ",
  "mn21:12.5_0": "‘apathavī bhavasi, apathavī bhavasī’ti. ",
  "mn21:12.6_0": "Taṁ kiṁ maññatha, bhikkhave, ",
  "mn21:12.7_0": "api nu so puriso imaṁ mahāpathaviṁ apathaviṁ kareyyā”ti? ",
  "mn21:12.8_0": "“No hetaṁ, bhante”. ",
  "mn21:12.9_0": "“Taṁ kissa hetu”? ",
  "mn21:12.10_0": "“Ayañhi, bhante, mahāpathavī gambhīrā appameyyā. ",
  "mn21:12.11_0": "Sā na sukarā apathavī kātuṁ; ",
  "mn21:12.12_0": "yāvadeva ca pana so puriso kilamathassa vighātassa bhāgī assā”ti. ",
  "mn21:13.1_0": "“Evameva kho, bhikkhave,",
  "mn21:13.1_1": "pañcime vacanapathā yehi vo pare vadamānā vadeyyuṁ—",
  "mn21:13.2_0": "kālena vā akālena vā; ",
  "mn21:13.3_0": "bhūtena vā abhūtena vā; ",
  "mn21:13.4_0": "saṇhena vā pharusena vā; ",
  "mn21:13.5_0": "atthasaṁhitena vā anatthasaṁhitena vā; ",
  "mn21:13.6_0": "mettacittā vā dosantarā vā. ",
  "mn21:13.7_0": "Kālena vā, bhikkhave,",
  "mn21:13.7_1": "pare vadamānā vadeyyuṁ akālena vā;",
  "mn21:13.8_0": "bhūtena vā bhikkhave,",
  "mn21:13.8_1": "pare vadamānā vadeyyuṁ abhūtena vā;",
  "mn21:13.9_0": "saṇhena vā, bhikkhave,",
  "mn21:13.9_1": "pare vadamānā vadeyyuṁ pharusena vā;",
  "mn21:13.10_0": "atthasaṁhitena vā, bhikkhave,",
  "mn21:13.10_1": "pare vadamānā vadeyyuṁ anatthasaṁhitena vā;",
  "mn21:13.11_0": "mettacittā vā, bhikkhave,",
  "mn21:13.11_1": "pare vadamānā vadeyyuṁ dosantarā vā.",
  "mn21:13.12_0": "Tatrāpi vo, bhikkhave, evaṁ sikkhitabbaṁ: ",
  "mn21:13.13_0": "‘na ceva no cittaṁ vipariṇataṁ bhavissati,",
  "mn21:13.13_1": "na ca pāpikaṁ vācaṁ nicchāressāma,",
  "mn21:13.13_2": "hitānukampī ca viharissāma mettacittā na dosantarā.",
  "mn21:13.14_0": "Tañca puggalaṁ mettāsahagatena cetasā pharitvā viharissāma,",
  "mn21:13.14_1": "tadārammaṇañca sabbāvantaṁ lokaṁ pathavisamena cetasā vipulena mahaggatena appamāṇena averena abyābajjhena pharitvā viharissāmā’ti.",
  "mn21:13.15_0": "Evañhi vo, bhikkhave, sikkhitabbaṁ. ",
  "mn21:14.1_0": "Seyyathāpi, bhikkhave,",
  "mn21:14.1_1": "puriso āgaccheyya lākhaṁ vā haliddiṁ vā nīlaṁ vā mañjiṭṭhaṁ vā ādāya.",
  "mn21:14.2_0": "So evaṁ vadeyya: ",
  "mn21:14.3_0": "‘ahaṁ imasmiṁ ākāse rūpaṁ likhissāmi, rūpapātubhāvaṁ karissāmī’ti. ",
  "mn21:14.4_0": "Taṁ kiṁ maññatha, bhikkhave, ",
  "mn21:14.5_0": "api nu so puriso imasmiṁ ākāse rūpaṁ likheyya, rūpapātubhāvaṁ kareyyā”ti? ",
  "mn21:14.6_0": "“No hetaṁ, bhante”. ",
  "mn21:14.7_0": "“Taṁ kissa hetu”? ",
  "mn21:14.8_0": "“Ayañhi, bhante, ākāso arūpī anidassano. ",
  "mn21:14.9_0": "Tattha na sukaraṁ rūpaṁ likhituṁ, rūpapātubhāvaṁ kātuṁ; ",
  "mn21:14.10_0": "yāvadeva ca pana so puriso kilamathassa vighātassa bhāgī assā”ti. ",
  "mn21:15.1_0": "“Evameva kho, bhikkhave,",
  "mn21:15.1_1": "pañcime vacanapathā yehi vo pare vadamānā vadeyyuṁ kālena vā akālena vā …pe…",
  "mn21:15.2_0": "tadārammaṇañca sabbāvantaṁ lokaṁ ākāsasamena cetasā vipulena mahaggatena appamāṇena averena abyābajjhena pharitvā viharissāmā’ti. ",
  "mn21:15.3_0": "Evañhi vo, bhikkhave, sikkhitabbaṁ. ",
  "mn21:16.1_0": "Seyyathāpi, bhikkhave,",
  "mn21:16.1_1": "puriso āgaccheyya ādittaṁ tiṇukkaṁ ādāya.",
  "mn21:16.2_0": "So evaṁ vadeyya: ",
  "mn21:16.3_0": "‘ahaṁ imāya ādittāya tiṇukkāya gaṅgaṁ nadiṁ santāpessāmi samparitāpessāmī’ti. ",
  "mn21:16.4_0": "Taṁ kiṁ maññatha, bhikkhave, ",
  "mn21:16.5_0": "api nu so puriso ādittāya tiṇukkāya gaṅgaṁ nadiṁ santāpeyya samparitāpeyyā”ti? ",
  "mn21:16.6_0": "“No hetaṁ, bhante”. ",
  "mn21:16.7_0": "“Taṁ kissa hetu”? ",
  "mn21:16.8_0": "“Gaṅgā hi, bhante, nadī gambhīrā appameyyā. ",
  "mn21:16.9_0": "Sā na sukarā ādittāya tiṇukkāya santāpetuṁ samparitāpetuṁ; ",
  "mn21:16.10_0": "yāvadeva ca pana so puriso kilamathassa vighātassa bhāgī assā”ti. ",
  "mn21:17.1_0": "“Evameva kho, bhikkhave,",
  "mn21:17.1_1": "pañcime vacanapathā yehi vo pare vadamānā vadeyyuṁ kālena vā akālena vā …pe…",
  "mn21:17.2_0": "tadārammaṇañca sabbāvantaṁ lokaṁ gaṅgāsamena cetasā vipulena mahaggatena appamāṇena averena abyābajjhena pharitvā viharissāmā’ti. ",
  "mn21:17.3_0": "Evañhi vo, bhikkhave, sikkhitabbaṁ. ",
  "mn21:18.1_0": "Seyyathāpi, bhikkhave,",
  "mn21:18.1_1": "biḷārabhastā madditā sumadditā suparimadditā,",
  "mn21:18.1_2": "mudukā tūlinī chinnasassarā chinnabhabbharā.",
  "mn21:18.2_0": "Atha puriso āgaccheyya kaṭṭhaṁ vā kathalaṁ vā ādāya. ",
  "mn21:18.3_0": "So evaṁ vadeyya: ",
  "mn21:18.4_0": "‘ahaṁ imaṁ biḷārabhastaṁ madditaṁ sumadditaṁ suparimadditaṁ, mudukaṁ tūliniṁ,",
  "mn21:18.4_1": "chinnasassaraṁ chinnabhabbharaṁ kaṭṭhena vā kathalena vā sarasaraṁ karissāmi bharabharaṁ karissāmī’ti.",
  "mn21:18.5_0": "Taṁ kiṁ maññatha, bhikkhave, ",
  "mn21:18.6_0": "api nu so puriso amuṁ biḷārabhastaṁ madditaṁ sumadditaṁ suparimadditaṁ, mudukaṁ tūliniṁ,",
  "mn21:18.6_1": "chinnasassaraṁ chinnabhabbharaṁ kaṭṭhena vā kathalena vā sarasaraṁ kareyya, bharabharaṁ kareyyā”ti?",
  "mn21:18.7_0": "“No hetaṁ, bhante”. ",
  "mn21:18.8_0": "“Taṁ kissa hetu”? ",
  "mn21:18.9_0": "“Amu hi, bhante,",
  "mn21:18.9_1": "biḷārabhastā madditā sumadditā suparimadditā, mudukā tūlinī,",
  "mn21:18.9_2": "chinnasassarā chinnabhabbharā.",
  "mn21:18.10_0": "Sā na sukarā kaṭṭhena vā kathalena vā sarasaraṁ kātuṁ bharabharaṁ kātuṁ; ",
  "mn21:18.11_0": "yāvadeva ca pana so puriso kilamathassa vighātassa bhāgī assā”ti. ",
  "mn21:19.1_0": "“Evameva kho, bhikkhave,",
  "mn21:19.1_1": "pañcime vacanapathā yehi vo pare vadamānā vadeyyuṁ",
  "mn21:19.2_0": "kālena vā akālena vā; ",
  "mn21:19.3_0": "bhūtena vā abhūtena vā; ",
  "mn21:19.4_0": "saṇhena vā pharusena vā; ",
  "mn21:19.5_0": "atthasaṁhitena vā anatthasaṁhitena vā; ",
  "mn21:19.6_0": "mettacittā vā dosantarā vā. ",
  "mn21:19.7_0": "Kālena vā, bhikkhave,",
  "mn21:19.7_1": "pare vadamānā vadeyyuṁ akālena vā;",
  "mn21:19.8_0": "bhūtena vā, bhikkhave,",
  "mn21:19.8_1": "pare vadamānā vadeyyuṁ abhūtena vā;",
  "mn21:19.9_0": "saṇhena vā, bhikkhave,",
  "mn21:19.9_1": "pare vadamānā vadeyyuṁ pharusena vā;",
  "mn21:19.10_0": "atthasaṁhitena vā, bhikkhave,",
  "mn21:19.10_1": "pare vadamānā vadeyyuṁ anatthasaṁhitena vā;",
  "mn21:19.11_0": "mettacittā vā, bhikkhave,",
  "mn21:19.11_1": "pare vadamānā vadeyyuṁ dosantarā vā.",
  "mn21:19.12_0": "Tatrāpi vo, bhikkhave, evaṁ sikkhitabbaṁ: ",
  "mn21:19.13_0": "‘na ceva no cittaṁ vipariṇataṁ bhavissati,",
  "mn21:19.13_1": "na ca pāpikaṁ vācaṁ nicchāressāma hitānukampī ca viharissāma mettacittā na dosantarā.",
  "mn21:19.14_0": "Tañca puggalaṁ mettāsahagatena cetasā pharitvā viharissāma,",
  "mn21:19.14_1": "tadārammaṇañca sabbāvantaṁ lokaṁ biḷārabhastāsamena cetasā vipulena mahaggatena appamāṇena averena abyābajjhena pharitvā viharissāmā’ti.",
  "mn21:19.15_0": "Evañhi vo, bhikkhave, sikkhitabbaṁ. ",
  "mn21:20.1_0": "Ubhatodaṇḍakena cepi, bhikkhave,",
  "mn21:20.1_1": "kakacena corā ocarakā aṅgamaṅgāni okanteyyuṁ, tatrāpi yo mano padūseyya, na me so tena sāsanakaro.",
  "mn21:20.2_0": "Tatrāpi vo, bhikkhave, evaṁ sikkhitabbaṁ: ",
  "mn21:20.3_0": "‘na ceva no cittaṁ vipariṇataṁ bhavissati,",
  "mn21:20.3_1": "na ca pāpikaṁ vācaṁ nicchāressāma,",
  "mn21:20.3_2": "hitānukampī ca viharissāma mettacittā na dosantarā.",
  "mn21:20.4_0": "Tañca puggalaṁ mettāsahagatena cetasā pharitvā viharissāma tadārammaṇañca sabbāvantaṁ lokaṁ mettāsahagatena cetasā vipulena mahaggatena appamāṇena averena abyābajjhena pharitvā viharissāmā’ti. ",
  "mn21:20.5_0": "Evañhi vo, bhikkhave, sikkhitabbaṁ. ",
  "mn21:21.1_0": "Imañca tumhe, bhikkhave,",
  "mn21:21.1_1": "kakacūpamaṁ ovādaṁ abhikkhaṇaṁ manasi kareyyātha.",
  "mn21:21.2_0": "Passatha no tumhe, bhikkhave, taṁ vacanapathaṁ, aṇuṁ vā thūlaṁ vā, yaṁ tumhe nādhivāseyyāthā”ti? ",
  "mn21:21.3_0": "“No hetaṁ, bhante”. ",
  "mn21:21.4_0": "“Tasmātiha, bhikkhave,",
  "mn21:21.4_1": "imaṁ kakacūpamaṁ ovādaṁ abhikkhaṇaṁ manasikarotha.",
  "mn21:21.5_0": "Taṁ vo bhavissati dīgharattaṁ hitāya sukhāyā”ti. ",
  "mn21:21.6_0": "Idamavoca bhagavā. ",
  "mn21:21.7_0": "Attamanā te bhikkhū bhagavato bhāsitaṁ abhinandunti. ",
  "mn21:21.8_0": "Kakacūpamasuttaṁ niṭṭhitaṁ paṭhamaṁ. "
}