{
  "pli-tv-bu-vb-np16:0.1_0": "Theravāda Vinaya",
  "pli-tv-bu-vb-np16:0.2_0": "Mahāvibhaṅga",
  "pli-tv-bu-vb-np16:0.3_0": "Nissaggiyakaṇḍa",
  "pli-tv-bu-vb-np16:0.4_0": "Kosiyavagga",
  "pli-tv-bu-vb-np16:0.5_0": "16. Eḷakalomasikkhāpada",
  "pli-tv-bu-vb-np16:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bu-vb-np16:1.2_0": "Tena kho pana samayena aññatarassa bhikkhuno kosalesu janapade sāvatthiṁ gacchantassa antarāmagge eḷakalomāni uppajjiṁsu.",
  "pli-tv-bu-vb-np16:1.3_0": "Atha kho so bhikkhu tāni eḷakalomāni uttarāsaṅgena bhaṇḍikaṁ bandhitvā agamāsi.",
  "pli-tv-bu-vb-np16:1.4_0": "Manussā taṁ bhikkhuṁ passitvā uppaṇḍesuṁ—",
  "pli-tv-bu-vb-np16:1.5_0": "“kittakena te, bhante, kītāni?",
  "pli-tv-bu-vb-np16:1.6_0": "Kittako udayo bhavissatī”ti?",
  "pli-tv-bu-vb-np16:1.7_0": "So bhikkhu tehi manussehi uppaṇḍiyamāno maṅku ahosi.",
  "pli-tv-bu-vb-np16:1.8_0": "Atha kho so bhikkhu sāvatthiṁ gantvā tāni eḷakalomāni ṭhitakova āsumbhi.",
  "pli-tv-bu-vb-np16:1.9_0": "Bhikkhū taṁ bhikkhuṁ etadavocuṁ—",
  "pli-tv-bu-vb-np16:1.10_0": "“kissa tvaṁ, āvuso,",
  "pli-tv-bu-vb-np16:1.10_1": "imāni eḷakalomāni ṭhitakova āsumbhasī”ti?",
  "pli-tv-bu-vb-np16:1.11_0": "“Tathā hi panāhaṁ, āvuso,",
  "pli-tv-bu-vb-np16:1.11_1": "imesaṁ eḷakalomānaṁ kāraṇā manussehi uppaṇḍito”ti.",
  "pli-tv-bu-vb-np16:1.12_0": "“Kīva dūrato pana tvaṁ, āvuso, imāni eḷakalomāni āharī”ti?",
  "pli-tv-bu-vb-np16:1.13_0": "“Atirekatiyojanaṁ, āvuso”ti.",
  "pli-tv-bu-vb-np16:1.14_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-np16:1.15_0": "“kathañhi nāma bhikkhu atirekatiyojanaṁ eḷakalomāni āharissatī”ti.",
  "pli-tv-bu-vb-np16:1.16_0": "Atha kho te bhikkhū taṁ bhikkhuṁ anekapariyāyena vigarahitvā bhagavato etamatthaṁ ārocesuṁ …pe…",
  "pli-tv-bu-vb-np16:1.17_0": "“saccaṁ kira tvaṁ, bhikkhu,",
  "pli-tv-bu-vb-np16:1.17_1": "atirekatiyojanaṁ eḷakalomāni āharī”ti?",
  "pli-tv-bu-vb-np16:1.18_0": "“Saccaṁ, bhagavā”ti.",
  "pli-tv-bu-vb-np16:1.19_0": "Vigarahi buddho bhagavā …pe…",
  "pli-tv-bu-vb-np16:1.20_0": "kathañhi nāma tvaṁ, moghapurisa,",
  "pli-tv-bu-vb-np16:1.20_1": "atirekatiyojanaṁ eḷakalomāni āharissasi.",
  "pli-tv-bu-vb-np16:1.21_0": "Netaṁ moghapurisa, appasannānaṁ vā pasādāya …pe…",
  "pli-tv-bu-vb-np16:1.22_0": "evañca pana, bhikkhave,",
  "pli-tv-bu-vb-np16:1.22_1": "imaṁ sikkhāpadaṁ uddiseyyātha—",
  "pli-tv-bu-vb-np16:1.23.1_0": "“Bhikkhuno paneva addhānamaggappaṭipannassa eḷakalomāni uppajjeyyuṁ.",
  "pli-tv-bu-vb-np16:1.23.1_1": "Ākaṅkhamānena bhikkhunā paṭiggahetabbāni.",
  "pli-tv-bu-vb-np16:1.24_0": "Paṭiggahetvā tiyojanaparamaṁ sahatthā haritabbāni, asante hārake.",
  "pli-tv-bu-vb-np16:1.25_0": "Tato ce uttari hareyya, asantepi hārake, nissaggiyaṁ pācittiyan”ti.",
  "pli-tv-bu-vb-np16:2.1_0": "Bhikkhuno paneva addhānamaggappaṭipannassāti",
  "pli-tv-bu-vb-np16:2.2_0": "panthaṁ gacchantassa.",
  "pli-tv-bu-vb-np16:2.3_0": "Eḷakalomāni uppajjeyyunti",
  "pli-tv-bu-vb-np16:2.4_0": "uppajjeyyuṁ saṅghato vā gaṇato vā ñātito vā mittato vā paṁsukūlaṁ vā attano vā dhanena.",
  "pli-tv-bu-vb-np16:2.5_0": "Ākaṅkhamānenāti",
  "pli-tv-bu-vb-np16:2.6_0": "icchamānena paṭiggahetabbāni.",
  "pli-tv-bu-vb-np16:2.7_0": "Paṭiggahetvā tiyojanaparamaṁ sahatthā haritabbānīti",
  "pli-tv-bu-vb-np16:2.8_0": "tiyojanaparamatā sahatthā haritabbāni.",
  "pli-tv-bu-vb-np16:2.9_0": "Asante hāraketi",
  "pli-tv-bu-vb-np16:2.10_0": "nāñño koci hārako hoti itthī vā puriso vā gahaṭṭho vā pabbajito vā.",
  "pli-tv-bu-vb-np16:2.11_0": "Tato ce uttari hareyya, asantepi hāraketi",
  "pli-tv-bu-vb-np16:2.12_0": "paṭhamaṁ pādaṁ tiyojanaṁ atikkāmeti, āpatti dukkaṭassa.",
  "pli-tv-bu-vb-np16:2.13_0": "Dutiyaṁ pādaṁ atikkāmeti, nissaggiyaṁ pācittiyaṁ.",
  "pli-tv-bu-vb-np16:2.14_0": "Antotiyojane ṭhito bahitiyojanaṁ pāteti, nissaggiyaṁ pācittiyaṁ.",
  "pli-tv-bu-vb-np16:2.15_0": "Aññassa yāne vā bhaṇḍe vā ajānantassa pakkhipitvā tiyojanaṁ atikkāmeti, nissaggiyāni honti.",
  "pli-tv-bu-vb-np16:2.16_0": "Nissajjitabbāni saṅghassa vā gaṇassa vā puggalassa vā.",
  "pli-tv-bu-vb-np16:2.17_0": "Evañca pana, bhikkhave, nissajjitabbāni.",
  "pli-tv-bu-vb-np16:2.18_0": "…pe…",
  "pli-tv-bu-vb-np16:2.19_0": "“imāni me, bhante,",
  "pli-tv-bu-vb-np16:2.19_1": "eḷakalomāni tiyojanaṁ atikkāmitāni nissaggiyāni.",
  "pli-tv-bu-vb-np16:2.20_0": "Imānāhaṁ saṅghassa nissajjāmī”ti …pe…",
  "pli-tv-bu-vb-np16:2.21_0": "dadeyyāti …pe…",
  "pli-tv-bu-vb-np16:2.22_0": "dadeyyunti …pe…",
  "pli-tv-bu-vb-np16:2.23_0": "āyasmato dammīti.",
  "pli-tv-bu-vb-np16:2.24.1_0": "Atirekatiyojane atirekasaññī atikkāmeti, nissaggiyaṁ pācittiyaṁ.",
  "pli-tv-bu-vb-np16:2.25_0": "Atirekatiyojane vematiko atikkāmeti, nissaggiyaṁ pācittiyaṁ.",
  "pli-tv-bu-vb-np16:2.26_0": "Atirekatiyojane ūnakasaññī atikkāmeti, nissaggiyaṁ pācittiyaṁ.",
  "pli-tv-bu-vb-np16:2.27_0": "Ūnakatiyojane atirekasaññī, āpatti dukkaṭassa.",
  "pli-tv-bu-vb-np16:2.28_0": "Ūnakatiyojane vematiko, āpatti dukkaṭassa.",
  "pli-tv-bu-vb-np16:2.29_0": "Ūnakatiyojane ūnakasaññī, anāpatti.",
  "pli-tv-bu-vb-np16:2.30.1_0": "Anāpatti—",
  "pli-tv-bu-vb-np16:2.31_0": "tiyojanaṁ harati,",
  "pli-tv-bu-vb-np16:2.32_0": "ūnakatiyojanaṁ harati,",
  "pli-tv-bu-vb-np16:2.33_0": "tiyojanaṁ haratipi paccāharatipi,",
  "pli-tv-bu-vb-np16:2.34_0": "tiyojanaṁ vāsādhippāyo gantvā tato paraṁ harati,",
  "pli-tv-bu-vb-np16:2.35_0": "acchinnaṁ paṭilabhitvā harati,",
  "pli-tv-bu-vb-np16:2.36_0": "nissaṭṭhaṁ paṭilabhitvā harati,",
  "pli-tv-bu-vb-np16:2.37_0": "aññaṁ harāpeti,",
  "pli-tv-bu-vb-np16:2.38_0": "katabhaṇḍaṁ,",
  "pli-tv-bu-vb-np16:2.39_0": "ummattakassa,",
  "pli-tv-bu-vb-np16:2.40_0": "ādikammikassāti.",
  "pli-tv-bu-vb-np16:2.41_0": "Eḷakalomasikkhāpadaṁ niṭṭhitaṁ chaṭṭhaṁ."
}