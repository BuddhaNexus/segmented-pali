{
  "tika-s0501t2:0_0": "3. Niddesavāraatthavibhāvanā",
  "tika-s0501t2:1_0": "Soḷasahāraniddesavibhāvanā",
  "tika-s0501t2:2_0": "4.",
  "tika-s0501t2:2_1": "Hārādīsu samudāyassa nettippakaraṇassa uddeso uddiṭṭho,",
  "tika-s0501t2:2_2": "amhehi ca ñāto,",
  "tika-s0501t2:2_3": "‘‘katamo niddeso’’ti pucchitabbattā uddiṭṭhe hārādayo niddisituṁ ‘‘tattha saṅkhepato nettī’’tiādi āraddhaṁ.",
  "tika-s0501t2:2_4": "Aṭṭhakathāyaṁ pana ‘‘evaṁ uddiṭṭhe hārādayo niddisituṁ ‘tattha saṅkhepato’tiādi āraddha’’nti (netti. aṭṭha.",
  "tika-s0501t2:2_5": "4) vuttaṁ.",
  "tika-s0501t2:2_6": "Tattha tatthāti tasmiṁ ‘‘tattha katame soḷasa hārā?",
  "tika-s0501t2:2_7": "Desanā vicayo’’tiādiuddesapāṭhe.",
  "tika-s0501t2:2_8": "Saṅkhepatoti samāsato.",
  "tika-s0501t2:2_9": "Nettīti nettippakaraṇaṁ.",
  "tika-s0501t2:2_10": "Kittitāti kathitā,",
  "tika-s0501t2:2_11": "idāni niddesato kathessāmīti vuttaṁ hoti.",
  "tika-s0501t2:3_0": "1.",
  "tika-s0501t2:4_0": " ‘‘Assādādīnavatā, nissaraṇampi ca phalaṁ upāyo ca.",
  "tika-s0501t2:5_0": "Āṇattī ca bhagavato, yogīnaṁ desanāhāro’’ti. –",
  "tika-s0501t2:6_0": "Gāthāyaṁ yena saṁvaṇṇanāvisesena sutte āgatā assādopi ādīnavatā ādīnavopi nissaraṇampi phalampi upāyopi",
  "tika-s0501t2:6_1": "yogīnaṁ atthāya bhagavato āṇattipi ime dhammā dassitā saṁvaṇṇitā saṁvaṇṇanāvasena ñāpitā,",
  "tika-s0501t2:6_2": "so saṁvaṇṇanāviseso desanāhāro nāmāti atthayojanā.",
  "tika-s0501t2:7_0": "Vacanatthādayo aṭṭhakathāyaṁ vitthārato vuttāva,",
  "tika-s0501t2:7_1": "tasmā kiñcimattameva kathessāmi.",
  "tika-s0501t2:7_2": "Assādīyateti assādo, ko so? Sukhaṁ,",
  "tika-s0501t2:7_3": "somanassaṁ,",
  "tika-s0501t2:7_4": "iṭṭhārammaṇabhūtā pañcupādānakkhandhā ca.",
  "tika-s0501t2:7_5": "Assādeti etāyāti vā assādo, ko so? Taṇhā,",
  "tika-s0501t2:7_6": "vipallāsā ca.",
  "tika-s0501t2:7_7": "Vipallāsavasena hi ekacce sattā aniṭṭhampi ārammaṇaṁ iṭṭhākārena assādenti.",
  "tika-s0501t2:8_0": "Ābhusaṁ kammena dīnaṁ dukkhādi hutvā vāti pavattatīti ādīnavo, dukkhādi.",
  "tika-s0501t2:8_1": "Atha vā ativiya ādīnaṁ kapaṇaṁ hutvā vāti pavattatīti ādīnavo,",
  "tika-s0501t2:8_2": "kapaṇamanusso,",
  "tika-s0501t2:8_3": "tathābhāvā ca tebhūmakā dhammā aniccatādiyogato.",
  "tika-s0501t2:9_0": "Nissarati etenāti nissaraṇaṁ,",
  "tika-s0501t2:9_1": "ariyamaggo.",
  "tika-s0501t2:9_2": "Nissaratīti vā nissaraṇaṁ, nibbānaṁ.",
  "tika-s0501t2:9_3": "Pi-saddo sampiṇḍanattho.",
  "tika-s0501t2:9_4": "Nissaraṇabhedo aṭṭhakathāyaṁ (netti. aṭṭha.",
  "tika-s0501t2:9_5": "4 hārasaṅkhepa) bahudhā vuttova.",
  "tika-s0501t2:10_0": "Phalati pavattatīti phalaṁ,",
  "tika-s0501t2:10_1": "desanāya phalaṁ.",
  "tika-s0501t2:10_2": "Yadipi desanā phalanipphādikā na hoti,",
  "tika-s0501t2:10_3": "tathāpi bhagavato dhammadesanaṁ sutvā puññasambhārā sambhavanti,",
  "tika-s0501t2:10_4": "puññasambhārahetuto phalaṁ pavattaṁ,",
  "tika-s0501t2:10_5": "tasmā desanāya phalaṁ nāmāti.",
  "tika-s0501t2:10_6": "Katamaṁ taṁ?",
  "tika-s0501t2:10_7": "Devamanussesu āyuvaṇṇasukhabalayasaparivāraadhipateyyaupadhisampatticakkavattisiridevarajja- siricatusampatticakkasīlasamādhisampadā",
  "tika-s0501t2:10_8": "vijjābhiññā paṭisambhidā sāvakabodhipaccekabodhisammāsambodhiyo.",
  "tika-s0501t2:11_0": "Paccayasāmaggiṁ upagantvā ayati pavattati phalaṁ etenāti upāyo, ko so?",
  "tika-s0501t2:11_1": "Ariyamaggassa pubbabhāgapaṭipadā.",
  "tika-s0501t2:11_2": "Purimā paṭipadā hi pacchimāya paṭipadāya adhigamūpāyo,",
  "tika-s0501t2:11_3": "paramparāya magganibbānādhigamassa ca upāyo.",
  "tika-s0501t2:11_4": "Keci ‘‘maggopi upāyo’’ti vadanti,",
  "tika-s0501t2:11_5": "tesaṁ matena nibbānameva nissaraṇanti vuttaṁ siyā.",
  "tika-s0501t2:11_6": "‘‘Te pahāya tare oghanti idaṁ nissaraṇa’’nti (netti.",
  "tika-s0501t2:11_7": "5) pana ariyamaggassa nissaraṇabhāvaṁ vakkhati,",
  "tika-s0501t2:11_8": "tasmā kesañci vādo na gahetabbo.",
  "tika-s0501t2:12_0": "Āṇattīti āṇārahassa bhagavato veneyyānaṁ hitasiddhiyā ‘‘evaṁ sammāpaṭipattiṁ paṭipajjāhi,",
  "tika-s0501t2:12_1": "micchāpaṭipattiṁ mā paṭipajjāhī’’ti vidhānaṁ āṇāṭhapanaṁ āṇatti nāma.",
  "tika-s0501t2:13_0": "Yujjanti payujjanti catusaccakammaṭṭhānabhāvanāsūti yogino, veneyyā,",
  "tika-s0501t2:13_1": "tesaṁ yogīnaṁ atthāyāti vacanasesaṁ nīharitvā yojanā kātabbā.",
  "tika-s0501t2:13_2": "Sutte āgatānaṁ sabbesaṁ assādādīnaṁ ekadesāgatānampi nīharitvā sabbesaṁ vibhajanasaṁvaṇṇanāviseso desanāhāroti niddesato gahetabbo,",
  "tika-s0501t2:13_3": "so ca vibhajanākāro desanāhāravibhaṅge (netti.",
  "tika-s0501t2:13_4": "5) āgamissatīti idha na dassitoti.",
  "tika-s0501t2:14_0": "Desanāhāraniddeso niddiṭṭho, amhehi ca ñāto, ‘‘katamo vicayahāraniddeso’’ti pucchitabbattā –",
  "tika-s0501t2:15_0": "2.",
  "tika-s0501t2:16_0": " ‘‘Yaṁ pucchitañca vissajjitañca, suttassa yā ca anugīti.",
  "tika-s0501t2:17_0": "Suttassa yo pavicayo, hāro vicayoti niddiṭṭho’’ti. –",
  "tika-s0501t2:18_0": "Gāthā vuttā.",
  "tika-s0501t2:18_1": "Tattha suttassa yaṁ pucchitañca yā pucchā vicayamānā ca suttassa yaṁ vissajjitañca yā vissajjanā vicayamānā ca suttassa yo padādivicayo,",
  "tika-s0501t2:18_2": "assādādivicayo ca atthi,",
  "tika-s0501t2:18_3": "te vuttappakārā vicayamānā pucchādayo yena saṁvaṇṇanāvisesena viciyanti,",
  "tika-s0501t2:18_4": "so saṁvaṇṇanāviseso vicayo hāroti niddiṭṭhoti atthayojanā kātabbā.",
  "tika-s0501t2:19_0": "Pucchīyate pucchitaṁ.",
  "tika-s0501t2:19_1": "Vissajjīyate vissajjitanti bhāvasādhanattho daṭṭhabbo,",
  "tika-s0501t2:19_2": "na kammasādhanattho.",
  "tika-s0501t2:19_3": "Tena vuttaṁ ṭīkāyaṁ ‘‘bhāvatthe toti āha –",
  "tika-s0501t2:19_4": "‘vissajjitanti vissajjanā’’’ti.",
  "tika-s0501t2:20_0": "‘‘Suttassā’’ti niyamitattā saṁvaṇṇanāvasena aṭṭhakathāyaṁ āgataṁ na gahetabbanti daṭṭhabbaṁ.",
  "tika-s0501t2:20_1": "So vicayo hāro aṭṭhakathāyaṁ (netti. aṭṭha.",
  "tika-s0501t2:20_2": "4 hārasaṅkhepa) vuttova. Kathaṁ? –",
  "tika-s0501t2:21_0": "‘‘Ayaṁ pucchā adiṭṭhajotanā diṭṭhasaṁsandanā vimaticchedanā anumatipucchā kathetukamyatāpucchā sattādhiṭṭhānā",
  "tika-s0501t2:21_1": "dhammādhiṭṭhānā ekādhiṭṭhānā anekādhiṭṭhānā sammutivisayā paramatthavisayā atītavisayā anāgatavisayā",
  "tika-s0501t2:21_2": "paccuppannavisayā’’tiādinā pucchāvicayo veditabbo.",
  "tika-s0501t2:21_3": "‘‘Idaṁ vissajjanaṁ ekaṁsabyākaraṇaṁ vibhajjabyākaraṇaṁ paṭipucchābyākaraṇaṁ ṭhapanaṁ sāvasesaṁ niravasesaṁ",
  "tika-s0501t2:21_4": "sauttaraṁ niruttaraṁ lokiyaṁ lokuttara’’ntiādinā vissajjanavicayo.",
  "tika-s0501t2:22_0": "‘‘Ayaṁ pucchā iminā sameti,",
  "tika-s0501t2:22_1": "etena na sametī’’ti pucchitatthaṁ ānetvā,",
  "tika-s0501t2:22_2": "vicayo pubbenāparaṁ saṁsanditvā ca vicayo pubbāparavicayo.",
  "tika-s0501t2:22_3": "‘‘Ayaṁ anugīti vuttatthasaṅgahā avuttatthasaṅgahā tadubhayatthasaṅgahā kusalatthasaṅgahā akusalatthasaṅgahā’’tiādinā anugītivicayo.",
  "tika-s0501t2:22_4": "Assādādīsu sukhavedanāya ‘‘iṭṭhārammaṇānubhavanalakkhaṇā’’tiādinā,",
  "tika-s0501t2:22_5": "taṇhāya ‘‘ārammaṇaggahaṇalakkhaṇā’’tiādinā,",
  "tika-s0501t2:22_6": "vipallāsānaṁ ‘‘viparītaggahaṇalakkhaṇā’’tiādinā,",
  "tika-s0501t2:22_7": "avasiṭṭhānaṁ tebhūmakadhammānaṁ ‘‘yathāsakalakkhaṇā’’tiādinā sabbesañca dvāvīsatiyā tikesu,",
  "tika-s0501t2:22_8": "dvācattālīsādhike ca dukasate labbhamānapadavasena taṁtaṁassādatthavisesaniddhāraṇaṁ assādavicayo.",
  "tika-s0501t2:23_0": "Dukkhavedanāya ‘‘aniṭṭhānubhavanalakkhaṇā’’tiādinā,",
  "tika-s0501t2:23_1": "dukkhasaccānaṁ ‘‘paṭisandhilakkhaṇā’’tiādinā,",
  "tika-s0501t2:23_2": "aniccatādīnaṁ ādiantavantatāya aniccantikatāya ca ‘‘aniccā’’tiādinā sabbesañca lokiyadhammānaṁ saṁkilesabhāgiyahānabhāgiyatādivasena",
  "tika-s0501t2:23_3": "ādīnavavuttiyā okāraniddhāraṇena ādīnavavicayo.",
  "tika-s0501t2:23_4": "Nissaraṇapade ariyamaggassa āgamanato kāyānupassanādipubbabhāgapaṭipadāvibhāgavisesaniddhāraṇavasena,",
  "tika-s0501t2:23_5": "nibbānassa yathāvuttapariyāyavibhāgavisesaniddhāraṇavasenāti evaṁ nissaraṇavicayo.",
  "tika-s0501t2:23_6": "Phalādīnaṁ taṁtaṁsuttadesanāya sādhetabbaphalassa tadupāyassa tattha tattha suttavidhivacanassa ca vibhāganiddhāraṇavasena vicayo veditabbo.",
  "tika-s0501t2:23_7": "Evaṁ padapucchāvissajjanapucchāpubbāparānugītīnaṁ,",
  "tika-s0501t2:23_8": "assādādīnañca visesaniddhāraṇavaseneva vicayalakkhaṇo ‘‘vicayo hāro’’ti veditabboti –",
  "tika-s0501t2:24_0": "Evaṁ vuttova.",
  "tika-s0501t2:25_0": "Vissajjanaviseso pana ṭīkāyaṁ vutto. Kathaṁ? –",
  "tika-s0501t2:26_0": "‘‘Cakkhu anicca’’nti puṭṭhe ‘‘āma,",
  "tika-s0501t2:26_1": "cakkhu aniccamevā’’ti ekantato vissajjanaṁ ekaṁsabyākaraṇaṁ,",
  "tika-s0501t2:26_2": "‘‘aññindriyaṁ bhāvetabbaṁ,",
  "tika-s0501t2:26_3": "sacchikātabbañcā’’ti puṭṭhe ‘‘maggapariyāpannaṁ bhāvetabbaṁ,",
  "tika-s0501t2:26_4": "phalapariyāpannaṁ sacchikātabba’’nti vibhajitvā vissajjanaṁ vibhajjabyākaraṇaṁ,",
  "tika-s0501t2:26_5": "‘‘aññindriyaṁ kusala’’nti puṭṭhe ‘‘kiṁ anavajjaṭṭho kusalattho,",
  "tika-s0501t2:26_6": "udāhu sukhavipākaṭṭho’’ti paṭipucchitvā vissajjanaṁ paṭipucchābyākaraṇaṁ,",
  "tika-s0501t2:26_7": "‘‘sassato attā,",
  "tika-s0501t2:26_8": "asassato vā’’ti vutte ‘‘abyākatameta’’ntiādinā avissajjanaṁ ṭhapanaṁ,",
  "tika-s0501t2:26_9": "‘‘kiṁ panete ‘kusalā’ti vā ‘dhammā’ti vā ekatthā,",
  "tika-s0501t2:26_10": "udāhu nānatthā’’ti idaṁ pucchanaṁ sāvasesaṁ.",
  "tika-s0501t2:26_11": "Vissajjanassa pana sāvasesato veneyyajjhāsayavasena desanāyaṁ veditabbā.",
  "tika-s0501t2:26_12": "Apāṭihīrakaṁ sauttaraṁ sappāṭihīrakaṁ niruttaraṁ,",
  "tika-s0501t2:26_13": "sesaṁ vicayahāraniddese suviññeyyamevāti –",
  "tika-s0501t2:27_0": "Vuttova.",
  "tika-s0501t2:27_1": "Saṁvaṇṇanāsu vutto attho anākulo pākaṭo yatipotehi viññāto,",
  "tika-s0501t2:27_2": "so sabbattha amhehi na vibhattoti daṭṭhabbo.",
  "tika-s0501t2:28_0": "Vicayahāraniddeso niddiṭṭho, amhehi ca ñāto, ‘‘katamo yuttihāraniddeso’’ti pucchitabbattā –",
  "tika-s0501t2:29_0": "3.",
  "tika-s0501t2:30_0": " ‘‘Sabbesaṁ hārānaṁ, yā bhūmī yo ca gocaro tesaṁ.",
  "tika-s0501t2:31_0": "Yuttāyuttaparikkhā, hāro yuttīti niddiṭṭho’’ti. –",
  "tika-s0501t2:32_0": "Gāthā vuttā.",
  "tika-s0501t2:32_1": "Tattha sabbesaṁ soḷasannaṁ hārānaṁ yā bhūmi pavattanaṭṭhānabhūtaṁ byañjanaṁ,",
  "tika-s0501t2:32_2": "yo gocaro suttattho ca atthi,",
  "tika-s0501t2:32_3": "tesaṁ bhūmisaṅkhātabyañjanagocarasaṅkhātasuttatthānaṁ yā yuttāyuttaparikkhā yuttāyuttīnaṁ vicāraṇā saṁvaṇṇanā katā,",
  "tika-s0501t2:32_4": "so yuttiayuttiparikkhāvicāraṇasaṅkhāto saṁvaṇṇanāviseso ‘‘yutti hāro’’ti niddiṭṭhoti atthayojanā.",
  "tika-s0501t2:33_0": "Tesaṁ hārānaṁ bhūmibhūtassa sutte āgatassa byañjanassa yuttibhāvo duvidho sabhāvaniruttibhāvo,",
  "tika-s0501t2:33_1": "adhippetatthavācakabhāvo ca.",
  "tika-s0501t2:33_2": "Gocarabhūtassa pana sutte āgatassa yuttibhāvo suttavinayadhammatāhi avilomanaṁ.",
  "tika-s0501t2:33_3": "Ayuttibhāvo vuttavipariyāyena gahetabbo.",
  "tika-s0501t2:34_0": "Yuttihāraniddeso niddiṭṭho, amhehi ca ñāto, ‘‘katamo padaṭṭhānahāraniddeso’’ti pucchitabbattā –",
  "tika-s0501t2:35_0": "4.",
  "tika-s0501t2:36_0": " ‘‘Dhammaṁ deseti jino, tassa ca dhammassa yaṁ padaṭṭhānaṁ.",
  "tika-s0501t2:37_0": "Iti yāva sabbadhammā, eso hāro padaṭṭhāno’’ti. –",
  "tika-s0501t2:38_0": "Gāthā vuttā.",
  "tika-s0501t2:38_1": "Tattha dhammanti yaṁ kiñci kusalādidhammaṁ sutte jino deseti,",
  "tika-s0501t2:38_2": "tassa sutte jinena desitassa kusalādidhammassa yañca padaṭṭhānaṁ niddhāretabbaṁ,",
  "tika-s0501t2:38_3": "taṁ taṁ padaṭṭhānañcāti evaṁ vuttanayena yāva yattakā sabbe dhammā sutte jinena desitā,",
  "tika-s0501t2:38_4": "tattakānaṁ sabbesaṁ dhammānaṁ yañca padaṭṭhānaṁ niddhāretabbaṁ,",
  "tika-s0501t2:38_5": "tassa ca padaṭṭhānassa yañca padaṭṭhānaṁ niddhāretabbaṁ,",
  "tika-s0501t2:38_6": "taṁ taṁ padaṭṭhānañca,",
  "tika-s0501t2:38_7": "iti evaṁ vuttanayena yāva yattakā sabbe padaṭṭhānadhammā niddhāretabbāva,",
  "tika-s0501t2:38_8": "tattakāni sabbāni dhammapadaṭṭhānāni yathānurūpaṁ niddhāretvā yena saṁvaṇṇanāvisesena kathitāni,",
  "tika-s0501t2:38_9": "eso saṁvaṇṇanāviseso ‘‘padaṭṭhāno hāro’’ti niddiṭṭhoti atthayojanā.",
  "tika-s0501t2:39_0": "Sutte desitakusaladhammassa yonisomanasikārasaddhammassavanasappurisūpanissayādi padaṭṭhānaṁ,",
  "tika-s0501t2:39_1": "sutte desitaakusaladhammassa ayonisomanasikāraasaddhammassavanaasappurisūpanissayādi padaṭṭhānaṁ,",
  "tika-s0501t2:39_2": "abyākatassa dhammassa yathārahaṁ kusalākusalābyākatā padaṭṭhānantiādinā niddhāretabbanti.",
  "tika-s0501t2:40_0": "Padaṭṭhānahāraniddeso niddiṭṭho, amhehi ca ñāto, ‘‘katamo lakkhaṇahāraniddeso’’ti pucchitabbattā –",
  "tika-s0501t2:41_0": "5.",
  "tika-s0501t2:42_0": " ‘‘Vuttamhi ekadhamme, ye dhammā ekalakkhaṇā keci.",
  "tika-s0501t2:43_0": "Vuttā bhavanti sabbe, so hāro lakkhaṇo nāmā’’ti. –",
  "tika-s0501t2:44_0": "Gāthā vuttā.",
  "tika-s0501t2:44_1": "Tattha ekadhamme sutte bhagavatā vuttamhi,",
  "tika-s0501t2:44_2": "aṭṭhakathāyaṁ niddhārite vā sati tena dhammena ye keci dhammā ekalakkhaṇā bhavanti,",
  "tika-s0501t2:44_3": "sabbe te dhammā sutte sarūpato avuttāpi samānalakkhaṇatāya saṁvaṇṇetabbabhāvena ānetvā yena saṁvaṇṇanāvisesena vuttā bhavanti,",
  "tika-s0501t2:44_4": "so saṁvaṇṇanāviseso ‘‘lakkhaṇo nāma hāro’’ti niddiṭṭhoti atthayojanā.",
  "tika-s0501t2:45_0": "Ekaṁ samānaṁ lakkhaṇaṁ etesanti ekalakkhaṇā,",
  "tika-s0501t2:45_1": "samānalakkhaṇā,",
  "tika-s0501t2:45_2": "sahacāritāya vā samānakiccatāya vā samānahetutāya vā samānaphalatāya vā samānārammaṇatāya vā avuttāpi niddhāritāti. Kathaṁ ? –",
  "tika-s0501t2:45_3": "‘‘Nānattakāyānānattasaññino (dī. ni. 3.341, 357, 359; a. ni. 9.24),",
  "tika-s0501t2:45_4": "nānattasaññānaṁ amanasikārā’’tiādīsu sahacāritāya saññāya sahagatā dhammā niddhāritā.",
  "tika-s0501t2:45_5": "‘‘Dadaṁ mittāni ganthatī’’tiādīsu (saṁ. ni. 1.246; su. ni.",
  "tika-s0501t2:45_6": "189) samānakiccatā,",
  "tika-s0501t2:45_7": "piyavacanaatthacariyā samānatthatāpi niddhāritā,",
  "tika-s0501t2:45_8": "‘‘phassapaccayā vedanā’’tiādīsu (ma. ni. 3.126; saṁ. ni. 2.1; mahāva. 1; vibha. 225; udā. 1; netti.",
  "tika-s0501t2:45_9": "24) samānahetutāya saññādayopi niddhāritā,",
  "tika-s0501t2:45_10": "‘‘avijjāpaccayā saṅkhārā’’tiādīsu (ma. ni. 3.126; saṁ. ni. 2.1; mahāva. 1; vibha. 225; udā. 1; netti.",
  "tika-s0501t2:45_11": "24) samānaphalatāya taṇhupādānādayopi niddhāritā,",
  "tika-s0501t2:45_12": "‘‘rūpaṁ assādeti abhinandati,",
  "tika-s0501t2:45_13": "taṁ ārabbha rāgo uppajjatī’’tiādīsu (paṭṭhā.",
  "tika-s0501t2:45_14": "1.1.424) samānārammaṇatāya taṁsampayuttā vedanādayopi niddhāritā,",
  "tika-s0501t2:45_15": "niddhāretvā vattabbāti atthoti.",
  "tika-s0501t2:45_16": "Vitthāro vibhaṅgavāre (netti.",
  "tika-s0501t2:45_17": "23) āgamissati.",
  "tika-s0501t2:46_0": "Lakkhaṇo hāro niddiṭṭho, amhehi ca ñāto, ‘‘katamo catubyūho hāro’’ti pucchitabbattā –",
  "tika-s0501t2:47_0": "6.",
  "tika-s0501t2:48_0": " ‘‘Neruttamadhippāyo , byañjanamatha desanānidānañca;",
  "tika-s0501t2:49_0": "Pubbāparānusandhī, eso hāro catubyūho’’ti. –",
  "tika-s0501t2:50_0": "Gāthā vuttā.",
  "tika-s0501t2:50_1": "Tattha neruttaṁ suttapadanibbacanañca buddhānaṁ tassa tassa suttassa desakānaṁ,",
  "tika-s0501t2:50_2": "sāvakānaṁ vā adhippāyo ca atthabyañjanena byañjanamukhena desanānidānañca pubbāparena anusandhi ca ete",
  "tika-s0501t2:50_3": "niruttādayo yena saṁvaṇṇanāvisesena vibhāvīyanti,",
  "tika-s0501t2:50_4": "eso saṁvaṇṇanāviseso ‘‘catubyūho hāro’’ti niddiṭṭho.",
  "tika-s0501t2:50_5": "Desanāpavattinimittaṁ desakassa ajjhāsayādi desanānidānaṁ nāma.",
  "tika-s0501t2:50_6": "Catubyūhahārassa bahuvisayattā vibhaṅge (netti.",
  "tika-s0501t2:50_7": "25 ādayo) lakkhaṇasampattiṁ katvā kathayissāma.",
  "tika-s0501t2:51_0": "Catubyūhahāraniddeso niddiṭṭho, amhehi ca ñāto, ‘‘katamo āvaṭṭahāraniddeso’’ti pucchitabbattā –",
  "tika-s0501t2:52_0": "7.",
  "tika-s0501t2:53_0": " ‘‘Ekamhi padaṭṭhāne, pariyesati sesakaṁ padaṭṭhānaṁ;",
  "tika-s0501t2:54_0": "Āvaṭṭati paṭipakkhe, āvaṭṭo nāma so hāro’’ti. –",
  "tika-s0501t2:55_0": "Gāthā vuttā.",
  "tika-s0501t2:55_1": "Tattha parakkamadhātuādīnaṁ padaṭṭhāne ekamhi ārambhadhātuādike desanāruḷhe sati visabhāgatāya vā sesakaṁ padaṭṭhānaṁ pariyesati ,",
  "tika-s0501t2:55_2": "desanāya sarūpato aggahaṇena vā sesakaṁ padaṭṭhānaṁ pariyesati,",
  "tika-s0501t2:55_3": "yena saṁvaṇṇanāvisesena pariyesitvā yojento desanaṁ pamādādīnaṁ padaṭṭhānabhūte kosajjādike paṭipakkhe āvaṭṭati āvaṭṭāpeti,",
  "tika-s0501t2:55_4": "so saṁvaṇṇanāviseso ‘‘āvaṭṭo hāro nāmā’’ti niddiṭṭhoti atthayojanā.",
  "tika-s0501t2:56_0": "‘‘Paṭipakkhe’’ti idaṁ nidassanamattaṁ,",
  "tika-s0501t2:56_1": "sesepi sabhāge āvaṭṭanato.",
  "tika-s0501t2:56_2": "Na hi ārambhadhātuādike desanāruḷhe sati tappaṭipakkhe kosajjādikeyeva desanaṁ āvaṭṭeti,",
  "tika-s0501t2:56_3": "atha kho avasesavīriyārambhādikepi desanaṁ āvaṭṭetīti.",
  "tika-s0501t2:57_0": "Āvaṭṭahāraniddeso niddiṭṭho, amhehi ca ñāto, ‘‘katamo vibhattihāraniddeso’’ti pucchitabbattā –",
  "tika-s0501t2:58_0": "8.",
  "tika-s0501t2:59_0": " ‘‘Dhammañca padaṭṭhānaṁ, bhūmiñca vibhajate ayaṁ hāro.",
  "tika-s0501t2:60_0": "Sādhāraṇe asādhāraṇe ca neyyo vibhattī’’ti. –",
  "tika-s0501t2:61_0": "Gāthā vuttā.",
  "tika-s0501t2:61_1": "Tattha kusalādivasena anekavidhaṁ sabhāvadhammañca dānasīlādipadaṭṭhānañca ‘‘dassanabhūmi bhāvanābhūmī’’ti",
  "tika-s0501t2:61_2": "evamādikaṁ bhūmiñca sādhāraṇe ca asādhāraṇe ca yena saṁvaṇṇanāvisesena vibhajate,",
  "tika-s0501t2:61_3": "so saṁvaṇṇanāviseso ‘‘vibhatti hāro’’ti neyyoti atthayojanā.",
  "tika-s0501t2:62_0": "‘‘Imasmiṁ sutte vuttā kusalā vāsanābhāgiyā,",
  "tika-s0501t2:62_1": "imasmiṁ sutte vuttā kusalā nibbedhabhāgiyā’’tyādinā,",
  "tika-s0501t2:62_2": "‘‘imasmiṁ sutte vuttā akusalā kilesabhāgiyā’’tyādinā dhammañca,",
  "tika-s0501t2:62_3": "‘‘idaṁ sīlaṁ imassa mahaggatavisesassa padaṭṭhānaṁ,",
  "tika-s0501t2:62_4": "idaṁ sīlaṁ idaṁ jhānaṁ imassa lokuttarassa padaṭṭhāna’’ntyādinā padaṭṭhānañca,",
  "tika-s0501t2:62_5": "‘‘dassanapahātabbassa puthujjano bhūmi,",
  "tika-s0501t2:62_6": "bhāvanāpahātabbassa sotāpannādayo bhūmi’’tyādinā bhūmiñca,",
  "tika-s0501t2:62_7": "‘‘kāmarāgabyāpādā puthujjanasotāpannānaṁ sādhāraṇā’’tyādinā sādhāraṇe ca,",
  "tika-s0501t2:62_8": "‘‘kāmarāgabyāpādā anāgāmiarahantānaṁ asādhāraṇā’’tyādinā asādhāraṇe ca yena vibhajati,",
  "tika-s0501t2:62_9": "so vibhatti hāro nāmātiādinā (netti.",
  "tika-s0501t2:62_10": "33-34) vitthāretvā vibhajanākāro gahetabbo.",
  "tika-s0501t2:63_0": "Vibhattihāraniddeso niddiṭṭho, amhehi ca ñāto, ‘‘katamo parivattanahāraniddeso’’ti pucchitabbattā –",
  "tika-s0501t2:64_0": "9.",
  "tika-s0501t2:65_0": " ‘‘Kusalākusale dhamme, niddiṭṭhe bhāvite pahīne ca.",
  "tika-s0501t2:66_0": "Parivattati paṭipakkhe, hāro parivattano nāmā’’ti. –",
  "tika-s0501t2:67_0": "Gāthā vuttā.",
  "tika-s0501t2:67_1": "Tattha sutte bhāvite bhāvitabbe kusale anavajjadhamme niddiṭṭhe kathite,",
  "tika-s0501t2:67_2": "saṁvaṇṇite vā pahīne pahātabbe akusale sāvajjadhamme niddiṭṭhe kathite,",
  "tika-s0501t2:67_3": "saṁvaṇṇite vā tesaṁ dhammānaṁ paṭipakkhe viparītadhamme yena saṁvaṇṇanāvisesena parivattati parivatteti,",
  "tika-s0501t2:67_4": "so saṁvaṇṇanāviseso ‘‘parivattano hāro nāmā’’ti veditabboti atthayojanā.",
  "tika-s0501t2:68_0": "‘‘Sammādiṭṭhissa purisapuggalassa micchādiṭṭhi nijjiṇṇā bhavatī’’tiādinā ca ‘‘yassa vā pāṇātipātā paṭiviratassa",
  "tika-s0501t2:68_1": "pāṇātipāto pahīno’’tiādinā ca ‘‘bhuñjitabbā kāmā …pe…",
  "tika-s0501t2:68_2": "kāmehi veramaṇī tesaṁ adhammo’’tiādinā ca paṭipakkhe parivattanabhāvaṁ vibhaṅgavāre (netti.",
  "tika-s0501t2:68_3": "35 ādayo) vakkhatīti na vitthāritā.",
  "tika-s0501t2:69_0": "Parivattanahāraniddeso niddiṭṭho, amhehi ca ñāto, ‘‘katamo vevacanahāraniddeso’’ti pucchitabbattā –",
  "tika-s0501t2:70_0": "10.",
  "tika-s0501t2:71_0": " ‘‘Vevacanāni bahūni tu, sutte vuttāni ekadhammassa.",
  "tika-s0501t2:72_0": "Yo jānāti suttavidū, vevacano nāma so hāro’’ti. –",
  "tika-s0501t2:73_0": "Gāthā vuttā.",
  "tika-s0501t2:73_1": "Tattha ekadhammassa padatthassa sutte vuttāni tu vuttāni eva,",
  "tika-s0501t2:73_2": "bahūni tu bahūni eva vevacanāni yena saṁvaṇṇanāvisesena yo suttavidū jānāti,",
  "tika-s0501t2:73_3": "jānitvā ekasmiṁyeva padatthe yojeti,",
  "tika-s0501t2:73_4": "tassa suttaviduno so saṁvaṇṇanāviseso ‘‘vevacano nāma hāro’’ti niddiṭṭhoti atthayojanā.",
  "tika-s0501t2:74_0": "Ettha ca yo so-saddā asamānatthā ca hontīti ‘‘yo suttavidū’’ti vatvā ‘‘so saṁvaṇṇanāviseso’’ti vuttanti.",
  "tika-s0501t2:74_1": "‘‘Bhagavā’’ti padassa ekasmiṁyeva atthe bhagavati ‘‘arahaṁ sammāsambuddho vijjācaraṇasampanno sugato",
  "tika-s0501t2:74_2": "lokavidū anuttaro purisadammasārathi satthā devamanussānaṁ buddho bhagavā,",
  "tika-s0501t2:74_3": "phalanipphattigato vesārajjappatto adhigatapaṭisambhido catuyogavippahīno agatigamanavītivatto uddhaṭasallo",
  "tika-s0501t2:74_4": "niruḷhavaṇo madditakaṇṭako nibbāpitapariyuṭṭhāno bandhanātīto ganthaviniveṭhano ajjhāsayavītivatto bhinnandhakāro",
  "tika-s0501t2:74_5": "cakkhumā lokadhammasamatikkanto anurodhavirodhavippayutto iṭṭhāniṭṭhesu dhammesu asaṅkhepagato bandhanātivatto",
  "tika-s0501t2:74_6": "ṭhapitasaṅgāmo abhikkantataro ukkādharo ālokakaro pajjotakaro tamonudo raṇañjaho aparimāṇavaṇṇo appameyyavaṇṇo",
  "tika-s0501t2:74_7": "asaṅkheyyavaṇṇo ābhaṅkaro pabhaṅkaro dhammobhāsapajjotakaro’’ti (netti.",
  "tika-s0501t2:74_8": "38) evamādīni bahūni vevacanāni yojitāni.",
  "tika-s0501t2:74_9": "Vitthāro vibhaṅgavāre (netti.",
  "tika-s0501t2:74_10": "37 ādayo) āgamissati.",
  "tika-s0501t2:75_0": "Vevacanahāraniddeso niddiṭṭho, amhehi ca ñāto, ‘‘katamo paññattihāraniddeso’’ti pucchitabbattā –",
  "tika-s0501t2:76_0": "11.",
  "tika-s0501t2:77_0": " ‘‘Ekaṁ bhagavā dhammaṁ, paññattīhi vividhāhi deseti.",
  "tika-s0501t2:78_0": "So ākāro ñeyyo, paññattī nāma so hāro’’ti. –",
  "tika-s0501t2:79_0": "Gāthā vuttā.",
  "tika-s0501t2:79_1": "Tattha bhagavā ekaṁ khandhādidhammaṁ vividhāhi nikkhepappabhavapaññattādīhi paññattīhi yena paññāpetabbākārena deseti,",
  "tika-s0501t2:79_2": "so paññāpetabbākāro yena saṁvaṇṇanāvisesena vibhāvito,",
  "tika-s0501t2:79_3": "so saṁvaṇṇanāviseso ‘‘paññatti hāro nāmā’’ti ñeyyoti atthayojanā.",
  "tika-s0501t2:80_0": "Tattha vividhāhi paññattīhi nikkhepapaññattipabhavapaññattipariññāpaññattipahānapaññatti- bhāvanāpaññattisacchikiriyāpaññattinirodhapaññattinibbidāpaññattīti",
  "tika-s0501t2:80_1": "evamādipaññattīhi ekapadatthasseva paññāpetabbākāravibhāvanālakkhaṇo saṁvaṇṇanāviseso paññatti hāro nāmāti.",
  "tika-s0501t2:81_0": "Tattha ‘‘idaṁ dukkha’’nti ayaṁ paññatti pañcannaṁ khandhānaṁ,",
  "tika-s0501t2:81_1": "channaṁ dhātūnaṁ,",
  "tika-s0501t2:81_2": "aṭṭhārasannaṁ dhātūnaṁ,",
  "tika-s0501t2:81_3": "dvādasannaṁ āyatanānaṁ,",
  "tika-s0501t2:81_4": "dasannaṁ indriyānaṁ nikkhepapaññatti.",
  "tika-s0501t2:82_0": "‘‘Kabaḷīkāre ce,",
  "tika-s0501t2:82_1": "bhikkhave,",
  "tika-s0501t2:82_2": "āhāre atthi rāgo,",
  "tika-s0501t2:82_3": "atthi nandī,",
  "tika-s0501t2:82_4": "atthi taṇhā,",
  "tika-s0501t2:82_5": "patiṭṭhitaṁ tattha viññāṇaṁ viruḷhaṁ.",
  "tika-s0501t2:82_6": "Yattha patiṭṭhitaṁ viññāṇaṁ viruḷhaṁ,",
  "tika-s0501t2:82_7": "atthi tattha nāmarūpassa avakkanti.",
  "tika-s0501t2:82_8": "Yattha atthi nāmarūpassa avakkanti,",
  "tika-s0501t2:82_9": "atthi tattha saṅkhārānaṁ vuddhī’’ti (saṁ. ni. 2.64; kathā.",
  "tika-s0501t2:82_10": "296) evamādi pabhavapaññatti dukkhassa ca samudayassa cāti.",
  "tika-s0501t2:83_0": "‘‘Kabaḷīkāre ce,",
  "tika-s0501t2:83_1": "bhikkhave,",
  "tika-s0501t2:83_2": "āhāre natthi rāgo,",
  "tika-s0501t2:83_3": "natthi nandī,",
  "tika-s0501t2:83_4": "natthi taṇhā’’ti (saṁ. ni. 2.64; kathā.",
  "tika-s0501t2:83_5": "296) evamādi pariññāpaññatti dukkhassa,",
  "tika-s0501t2:83_6": "‘‘pahānapaññatti samudayassa,",
  "tika-s0501t2:83_7": "bhāvanāpaññatti maggassa,",
  "tika-s0501t2:83_8": "sacchikiriyāpaññatti nirodhassā’’ti ca ‘‘nikkhepapaññatti sutamayiyā paññāya,",
  "tika-s0501t2:83_9": "sacchikiriyāpaññatti anaññātaññassāmītindriyassa,",
  "tika-s0501t2:83_10": "pavattanāpaññatti dhammacakkassā’’ti evamādivitthāro vibhaṅge (netti.",
  "tika-s0501t2:83_11": "39 ādayo) āgamissatīti.",
  "tika-s0501t2:84_0": "Paṇṇattihāraniddeso niddiṭṭho, amhehi ca ñāto, ‘‘katamo otaraṇahāraniddeso’’ti pucchitabbattā –",
  "tika-s0501t2:85_0": "12.",
  "tika-s0501t2:86_0": " ‘‘Yo ca paṭiccuppādo, indriyakhandhā ca dhātuāyatanā.",
  "tika-s0501t2:87_0": "Etehi otarati yo, otaraṇo nāma so hāro’’ti. –",
  "tika-s0501t2:88_0": "Gāthā vuttā.",
  "tika-s0501t2:88_1": "Tattha yo paṭiccasamuppādo ca ye indriyakhandhā ca yāni dhātuāyatanāni ca yena saṁvaṇṇanāvisesena niddhāritāni,",
  "tika-s0501t2:88_2": "etehi paṭiccasamuppādādindriyakhandhadhātāyatanehi,",
  "tika-s0501t2:88_3": "sutte āgatapadatthamukhena niddhāriyamānehi ca yo saṁvaṇṇanāviseso otarati ogāhati paṭiccasamuppādādike tattha vācakavasena,",
  "tika-s0501t2:88_4": "tattha ñāpakavasena vā anupavisati,",
  "tika-s0501t2:88_5": "so saṁvaṇṇanāviseso otaraṇo hāro nāmāti atthayojanā.",
  "tika-s0501t2:89_0": "Tattha indriyakhandhāti indriyāni ca khandhā cāti indriyakhandhā.",
  "tika-s0501t2:89_1": "Dhātuāyatanāti dhātuyo ca āyatanāni ca dhātuāyatanā.",
  "tika-s0501t2:89_2": "Kathaṁ otaraṇo?",
  "tika-s0501t2:89_3": "‘‘Uddhaṁ adho sabbadhi vippamutto’’tiādi (netti.",
  "tika-s0501t2:89_4": "42) pāṭho.",
  "tika-s0501t2:90_0": "Uddhanti rūpadhātu ca arūpadhātu ca.",
  "tika-s0501t2:90_1": "Adhoti kāmadhātu.",
  "tika-s0501t2:90_2": "Sabbadhi vippamuttoti tedhātuke ayaṁ asekkhāvimutti.",
  "tika-s0501t2:90_3": "Tāniyeva asekkhāni pañcindriyāni,",
  "tika-s0501t2:90_4": "ayaṁ indriyehi otaraṇā.",
  "tika-s0501t2:91_0": "Tāniyeva asekkhāni pañcindriyāni vijjā,",
  "tika-s0501t2:91_1": "vijjuppādā avijjānirodho…pe…",
  "tika-s0501t2:91_2": "dukkhakkhandhassa nirodho hoti,",
  "tika-s0501t2:91_3": "ayaṁ paṭiccasamuppādehi otaraṇā.",
  "tika-s0501t2:92_0": "Tāniyeva asekkhāni pañcindriyāni tīhi khandhehi saṅgahitāni sīlakkhandhena samādhikkhandhena paññākkhandhena,",
  "tika-s0501t2:92_1": "ayaṁ khandhehi otaraṇā.",
  "tika-s0501t2:93_0": "Tāniyeva asekkhāni pañcindriyāni saṅkhārapariyāpannāni ye saṅkhārā anāsavā,",
  "tika-s0501t2:93_1": "no ca bhavaṅgā,",
  "tika-s0501t2:93_2": "te saṅkhārā dhammadhātusaṅgahitā,",
  "tika-s0501t2:93_3": "ayaṁ dhātūhi otaraṇā.",
  "tika-s0501t2:94_0": "Sā dhammadhātu dhammāyatanapariyāpannā,",
  "tika-s0501t2:94_1": "yaṁ āyatanaṁ anāsavaṁ,",
  "tika-s0501t2:94_2": "no ca bhavaṅgaṁ,",
  "tika-s0501t2:94_3": "ayaṁ āyatanehi otaraṇāti evamādīhi vibhaṅge (netti.",
  "tika-s0501t2:94_4": "42 ādayo) āgamissatīti.",
  "tika-s0501t2:95_0": "Otaraṇahāraniddeso niddiṭṭho, amhehi ca ñāto, ‘‘katamo sodhanahāraniddeso’’ti pucchitabbattā –",
  "tika-s0501t2:96_0": "13.",
  "tika-s0501t2:97_0": " ‘‘Vissajjitamhi pañhe, gāthāyaṁ pucchitā yamārabbha.",
  "tika-s0501t2:98_0": "Suddhāsuddhaparikkhā, hāro so sodhano nāmā’’ti. –",
  "tika-s0501t2:99_0": "Gāthā vuttā.",
  "tika-s0501t2:99_1": "Tattha tissaṁ gāthāyaṁ āruḷhe pañhe ñātumicchite atthe bhagavatā vissajjanagāthāyaṁ vissajjitamhi yaṁ",
  "tika-s0501t2:99_2": "suttatthaṁ ārabbha adhikicca sā gāthā pucchitā pucchanatthāya ṭhapitā,",
  "tika-s0501t2:99_3": "tassa suttatthassa yena saṁvaṇṇanāvisesena suddhāsuddhaparikkhā vicāraṇā bhave,",
  "tika-s0501t2:99_4": "so saṁvaṇṇanāviseso sodhano hāro nāmāti atthayojanā.",
  "tika-s0501t2:100_0": "Kathaṁ?",
  "tika-s0501t2:100_1": "‘‘Avijjāya nivuto loko’’ti padaṁ sodhitaṁ,",
  "tika-s0501t2:100_2": "ārambho na sodhito.",
  "tika-s0501t2:100_3": "‘‘Vivicchā pamādā nappakāsatī’’ti padaṁ sodhitaṁ,",
  "tika-s0501t2:100_4": "ārambho na sodhito.",
  "tika-s0501t2:100_5": "‘‘Jappābhilepanaṁ brūmī’’ti padaṁ sodhitaṁ,",
  "tika-s0501t2:100_6": "ārambho na sodhito.",
  "tika-s0501t2:100_7": "‘‘Dukkhamassa mahabbhaya’’nti padañca sodhitaṁ,",
  "tika-s0501t2:100_8": "ārambho ca sodhitoti.",
  "tika-s0501t2:100_9": "Evaṁ padādīnaṁ sodhitāsodhitabhāvavicāro hāro sodhano nāma.",
  "tika-s0501t2:100_10": "Vitthārato pana vibhaṅge (netti.",
  "tika-s0501t2:100_11": "45 ādayo) āgamissatīti.",
  "tika-s0501t2:101_0": "Sodhanahāraniddeso niddiṭṭho, amhehi ca ñāto, ‘‘katamo adhiṭṭhānahāraniddeso’’ti pucchitabbattā –",
  "tika-s0501t2:102_0": "14.",
  "tika-s0501t2:103_0": " ‘‘Ekattatāya dhammā, yepi ca vemattatāya niddiṭṭhā.",
  "tika-s0501t2:104_0": "Te na vikappayitabbā, eso hāro adhiṭṭhāno’’ti. –",
  "tika-s0501t2:105_0": "Gāthā vuttā.",
  "tika-s0501t2:105_1": "Tattha ye dukkhasaccādayo dhammā ekattatāya sāmaññenapi ca vemattatāya visesenapi niddiṭṭhā,",
  "tika-s0501t2:105_2": "yena saṁvaṇṇanāvisesena niddiṭṭhā dukkhasaccādayo dhammā na vikappayitabbā sāmaññavisesakappanāya vohārabhāvena anavaṭṭhānato,",
  "tika-s0501t2:105_3": "kāladisāvisesādīnaṁ viya apekkhāsiddhito ca,",
  "tika-s0501t2:105_4": "eso saṁvaṇṇanāviseso adhiṭṭhāno hāroti atthayojanā.",
  "tika-s0501t2:106_0": "Tattha ekattatāyāti ekassa samānassa bhāvo ekattaṁ,",
  "tika-s0501t2:106_1": "ekattameva ekattatā, tāya.",
  "tika-s0501t2:106_2": "Ekasaddo cettha samānatthavācako,",
  "tika-s0501t2:106_3": "na saṅkhyāvācakoti.",
  "tika-s0501t2:106_4": "Vemattatāyāti visiṭṭhā mattā vimattā,",
  "tika-s0501t2:106_5": "vimattā eva vemattaṁ,",
  "tika-s0501t2:106_6": "vemattassa bhāvo vemattatā, tāya.",
  "tika-s0501t2:106_7": "Yathā hi ‘‘ajja sve’’ti vuccamānā kālavisesā anavaṭṭhitā bhavanti,",
  "tika-s0501t2:106_8": "‘‘purimā disā,",
  "tika-s0501t2:106_9": "pacchimā disā’’ti vuccamānā disāvisesā,",
  "tika-s0501t2:106_10": "evaṁ sāmaññavisesā ca atthassa sabhāvāti.",
  "tika-s0501t2:106_11": "Tathā hi ‘‘idaṁ dukkha’’nti vuccamānaṁ jātiādiṁ apekkhāya sāmaññaṁ samānampi saccāpekkhāya viseso hoti.",
  "tika-s0501t2:106_12": "Esa nayo samudayasaccādīsupīti.",
  "tika-s0501t2:106_13": "‘‘Dukkha’’nti ekattatā.",
  "tika-s0501t2:106_14": "‘‘Jāti dukkhā,",
  "tika-s0501t2:106_15": "jarā dukkhā,",
  "tika-s0501t2:106_16": "maraṇaṁ dukkha’’nti evamādi vemattatā.",
  "tika-s0501t2:106_17": "‘‘Dukkhasamudayo’’ti ekattatā,",
  "tika-s0501t2:106_18": "‘‘taṇhā ponobhavikā nandīrāgasahagatā’’ti evamādi vemattatāti evamādi vitthāro vibhaṅge (netti.",
  "tika-s0501t2:106_19": "46 ādayo) āgamissatīti.",
  "tika-s0501t2:107_0": "Adhiṭṭhānahāraniddeso niddiṭṭho, amhehi ca ñāto, ‘‘katamo parikkhārahāraniddeso’’ti pucchitabbattā –",
  "tika-s0501t2:108_0": "15.",
  "tika-s0501t2:109_0": " ‘‘Ye dhammā yaṁ dhammaṁ, janayantippaccayā paramparato.",
  "tika-s0501t2:110_0": "Hetumavakaḍḍhayitvā, eso hāro parikkhāro’’ti. –",
  "tika-s0501t2:111_0": "Gāthā vuttā.",
  "tika-s0501t2:111_1": "Tattha avijjādikā ye paccayadhammā saṅkhārādikaṁ yaṁ phaladhammaṁ paccayā sahajātapaccayena paramparato paramparapaccayabhāvena janayanti,",
  "tika-s0501t2:111_2": "tassa saṅkhārādiphalassa paccayaṁ parikkhārabhūtaṁ purimuppannaṁ avijjādikaṁ asādhāraṇaṁ janakaṁ hetuṁ,",
  "tika-s0501t2:111_3": "ayonisomanasikārādikaṁ sādhāraṇaṁ paccayahetuñca avakaḍḍhayitvā suttato niddhāretvā yo saṁvaṇṇanāviseso parikkhārasaṁvaṇṇanābhāvena pavatto,",
  "tika-s0501t2:111_4": "eso saṁvaṇṇanāviseso parikkhāro hāro nāmāti atthayojanā.",
  "tika-s0501t2:111_5": "Avijjādayo hi avijjādīnaṁ asādhāraṇahetū bhavanti,",
  "tika-s0501t2:111_6": "ayonisomanasikārādayo sādhāraṇapaccayā. Tenāha –",
  "tika-s0501t2:111_7": "‘‘asādhāraṇalakkhaṇo hetu,",
  "tika-s0501t2:111_8": "sādhāraṇalakkhaṇo paccayo’’ti,",
  "tika-s0501t2:111_9": "‘‘avijjā avijjāya hetu,",
  "tika-s0501t2:111_10": "ayonisomanasikāro paccayo’’tiādikaṁ (netti.",
  "tika-s0501t2:111_11": "49) vibhaṅgavacanañca.",
  "tika-s0501t2:112_0": "Parikkhārahāraniddeso niddiṭṭho, amhehi ca ñāto, ‘‘katamo samāropanahāraniddeso’’ti pucchitabbattā –",
  "tika-s0501t2:113_0": "16.",
  "tika-s0501t2:114_0": " ‘‘Ye dhammā yaṁmūlā, ye cekatthā pakāsitā muninā.",
  "tika-s0501t2:115_0": "Te samāropayitabbā, esa samāropano hāro’’ti. –",
  "tika-s0501t2:116_0": "Gāthā vuttā.",
  "tika-s0501t2:116_1": "Tattha ye sīlādayo dhammā yaṁmūlā yesaṁ samādhiādīnaṁ mūlā,",
  "tika-s0501t2:116_2": "te sīlādayo dhammā tesaṁ samādhiādīnaṁ padaṭṭhānabhāvena saṁvaṇṇanāvisesena samāropayitabbā,",
  "tika-s0501t2:116_3": "ye ca rāgavirāgacetovimuttisekkhaphalakāmadhātusamatikkamanādisaddā anāgāmiphalatthatāya ekatthā samānatthāti buddhamuninā pakāsitā,",
  "tika-s0501t2:116_4": "te rāga…pe…",
  "tika-s0501t2:116_5": "tikkamanādisaddā aññamaññavevacanabhāvena samāropayitabbā,",
  "tika-s0501t2:116_6": "eso saṁvaṇṇanāviseso samāropano hāro nāmāti atthayojanā.",
  "tika-s0501t2:117_0": "Ettha ca sīlādikkhandhattayassa pariyāyantaravibhāvanāpāripūrī kathitā,",
  "tika-s0501t2:117_1": "bhāvanāpāripūrī ca pahātabbassa pahānena hotīti bhāvanāsamāropanapahānasamāropanāpi dassitāti catubbidho samāropano padaṭṭhānasamāropano,",
  "tika-s0501t2:117_2": "vevacanasamāropano,",
  "tika-s0501t2:117_3": "bhāvanāsamāropano,",
  "tika-s0501t2:117_4": "pahānasamāropanoti.",
  "tika-s0501t2:118_0": "Tattha kāyikasucaritaṁ,",
  "tika-s0501t2:118_1": "vācasikasucaritañca sīlakkhandho,",
  "tika-s0501t2:118_2": "manosucarite anabhijjhā,",
  "tika-s0501t2:118_3": "abyāpādo ca samādhikkhandho,",
  "tika-s0501t2:118_4": "sammādiṭṭhi paññākkhandho.",
  "tika-s0501t2:118_5": "Sīlakkhandho samādhikkhandhassa padaṭṭhānaṁ,",
  "tika-s0501t2:118_6": "samādhikkhandho paññākkhandhassa padaṭṭhānaṁ.",
  "tika-s0501t2:118_7": "Sīlakkhandho,",
  "tika-s0501t2:118_8": "samādhikkhandho ca samathassa padaṭṭhānaṁ,",
  "tika-s0501t2:118_9": "paññākkhandho vipassanāya padaṭṭhānaṁ.",
  "tika-s0501t2:118_10": "Samatho rāgavirāgacetovimuttiyā padaṭṭhānaṁ,",
  "tika-s0501t2:118_11": "vipassanā avijjāvirāgapaññāvimuttiyā padaṭṭhānanti evamādi padaṭṭhānasamāropano.",
  "tika-s0501t2:118_12": "Rāgavirāgā cetovimutti sekkhaphalaṁ,",
  "tika-s0501t2:118_13": "avijjāvirāgā paññāvimutti asekkhaphalaṁ,",
  "tika-s0501t2:118_14": "idaṁ vevacanaṁ.",
  "tika-s0501t2:118_15": "Rāgavirāgā cetovimutti anāgāmiphalaṁ,",
  "tika-s0501t2:118_16": "avijjāvirāgā paññāvimutti aggaphalaṁ arahattaṁ,",
  "tika-s0501t2:118_17": "idaṁ vevacanaṁ.",
  "tika-s0501t2:118_18": "Rāgavirāgā cetovimutti kāmadhātusamatikkamanaṁ,",
  "tika-s0501t2:118_19": "avijjāvirāgā cetovimutti tedhātusamatikkamanaṁ,",
  "tika-s0501t2:118_20": "idaṁ vevacanaṁ.",
  "tika-s0501t2:118_21": "Paññindriyaṁ,",
  "tika-s0501t2:118_22": "paññābalaṁ,",
  "tika-s0501t2:118_23": "adhipaññāsikkhā,",
  "tika-s0501t2:118_24": "paññākkhandhoti evamādi vevacananti evamādi vevacanasamāropano.",
  "tika-s0501t2:118_25": "Kāye kāyānupassino viharato cattāro satipaṭṭhānā bhāvanāpāripūriṁ gacchanti,",
  "tika-s0501t2:118_26": "catūsu satipaṭṭhānesu bhāviyamānesu cattāro sammappadhānā bhāvanāpāripūriṁ gacchanti,",
  "tika-s0501t2:118_27": "catūsu sammappadhānesu bhāviyamānesu cattāro iddhipādā bhāvanāpāripūriṁ gacchantīti evamādi bhāvanāsamāropano.",
  "tika-s0501t2:118_28": "Kāye kāyānupassī viharanto asubhe ‘‘subha’’nti vipallāsaṁ pajahati,",
  "tika-s0501t2:118_29": "kabaḷīkāro cassa āhāro pariññaṁ gacchati,",
  "tika-s0501t2:118_30": "kāmupādānena ca anupādāno bhavati,",
  "tika-s0501t2:118_31": "kāmayogena ca visaṁyutto bhavati,",
  "tika-s0501t2:118_32": "abhijjhākāyaganthena ca vippayujjati,",
  "tika-s0501t2:118_33": "kāmāsavena ca anāsavo bhavati,",
  "tika-s0501t2:118_34": "kāmoghañca uttiṇṇo bhavati,",
  "tika-s0501t2:118_35": "rāgasallena ca visallo bhavati,",
  "tika-s0501t2:118_36": "rūpūpikā cassa viññāṇaṭṭhiti pariññaṁ gacchati ,",
  "tika-s0501t2:118_37": "rūpadhātuyaṁ cassa rāgo pahīno bhavati,",
  "tika-s0501t2:118_38": "na ca chandāgatiṁ gacchati,",
  "tika-s0501t2:118_39": "vedanāsūti evamādi pahānasamāropanoti evamādi samāropano hāro niyuttoti.",
  "tika-s0501t2:119_0": "Iti sattibalānurūpā racitā.",
  "tika-s0501t2:120_0": "Soḷasahāraniddesavibhāvanā niṭṭhitā.",
  "tika-s0501t2:121_0": "Nayaniddesavibhāvanā",
  "tika-s0501t2:122_0": "17.",
  "tika-s0501t2:122_1": "Hāraniddesā niddiṭṭhā,",
  "tika-s0501t2:122_2": "amhehi ca ñātā,",
  "tika-s0501t2:122_3": "‘‘katame nayaniddesā’’ti pucchitabbattā ‘‘taṇhañcā’’tiādi vuttaṁ.",
  "tika-s0501t2:122_4": "Atha vā evaṁ uddesakkameneva hāre niddisitvā idāni naye niddisituṁ ‘‘taṇhañcā’’tiādi vuttaṁ.",
  "tika-s0501t2:122_5": "Tattha yo saṁvaṇṇanāviseso sutte āgataṁ taṇhañca avijjañca atthato niddhāraṇavasena gahitaṁ taṇhañca avijjañca saṁkilesapakkhaṁ neti,",
  "tika-s0501t2:122_6": "sutte āgatena samathena,",
  "tika-s0501t2:122_7": "sutte āgatāya vipassanāya atthato niddhāraṇavasena vā gahitena samathena,",
  "tika-s0501t2:122_8": "gahitāya vipassanāya vodānapakkhaṁ neti,",
  "tika-s0501t2:122_9": "nayanto ca saccehi yojetvā neti,",
  "tika-s0501t2:122_10": "ayaṁ saṁvaṇṇanāviseso so nandiyāvaṭṭo nayo nāmāti atthayojanā.",
  "tika-s0501t2:123_0": "Ettha ca atthanayassa bhūmi,",
  "tika-s0501t2:123_1": "saṁvaṇṇanā ca gāthāyaṁ ‘‘nayo’’ti vuttā,",
  "tika-s0501t2:123_2": "tasmā ‘‘saṁvaṇṇanāviseso’’ti vuttaṁ.",
  "tika-s0501t2:123_3": "Na hi atthanayo saṁvaṇṇanā,",
  "tika-s0501t2:123_4": "catusaccapaṭivedhassa anurūpo pubbabhāge anugāhaṇanayo atthanayova.",
  "tika-s0501t2:123_5": "Tassa pana atthanayassa yā saṁvaṇṇanā ugghaṭitaññuādīnaṁ vasena taṇhādimukhena nayabhūmiracanā pavattā,",
  "tika-s0501t2:123_6": "tassa saṁvaṇṇanāva nayavohāro katoti vitthārato hārasampāte (netti.",
  "tika-s0501t2:123_7": "78-79) āgamissati.",
  "tika-s0501t2:124_0": "Nandiyāvaṭṭanayaniddeso niddiṭṭho,",
  "tika-s0501t2:124_1": "amhehi ca ñāto,",
  "tika-s0501t2:124_2": "‘‘katamo tipukkhalanayaniddeso’’ti pucchitabbattā –",
  "tika-s0501t2:125_0": "18.",
  "tika-s0501t2:126_0": " ‘‘Yo akusale samūlehi, neti kusale ca kusalamūlehi.",
  "tika-s0501t2:127_0": "Bhūtaṁ tathaṁ avitathaṁ, tipukkhalaṁ taṁ nayaṁ āhū’’ti. –",
  "tika-s0501t2:128_0": "Gāthā vuttā.",
  "tika-s0501t2:128_1": "Tattha yo saṁvaṇṇanāviseso akusale samūlehi attano akusalassa tīhi lobhādīhi mūlehi saṁkilesapakkhaṁ neti,",
  "tika-s0501t2:128_2": "kusale ca kusalamūlehi tīhi alobhādīhi vodānapakkhaṁ neti,",
  "tika-s0501t2:128_3": "nayanto ca bhūtaṁ kusalākusalaṁ neti,",
  "tika-s0501t2:128_4": "na abhūtaṁ māyāmarīciādayo viya,",
  "tika-s0501t2:128_5": "tathaṁ kusalākusalaṁ neti,",
  "tika-s0501t2:128_6": "na ghaṭādayo viya sammutisaccamattaṁ,",
  "tika-s0501t2:128_7": "avitathaṁ kusalākusalaṁ neti,",
  "tika-s0501t2:128_8": "na vitathaṁ.",
  "tika-s0501t2:128_9": "Kusalākusalānaṁ sabhāvato vijjamānattā bhūtā paramatthasaccattā tathā,",
  "tika-s0501t2:128_10": "akusalassa iṭṭhavipākatābhāvato,",
  "tika-s0501t2:128_11": "kusalassa ca aniṭṭhavipākatābhāvato vipāke sati avisaṁvādakattā avitathā bhavanti,",
  "tika-s0501t2:128_12": "kusalākusalā hi etesaṁ tiṇṇaṁ ‘‘bhūtaṁ, tathaṁ,",
  "tika-s0501t2:128_13": "avitatha’’nti padānaṁ kusalākusalavisesanatā daṭṭhabbā.",
  "tika-s0501t2:129_0": "Atha vā akusalamūlehi akusalāni,",
  "tika-s0501t2:129_1": "kusalamūlehi ca kusalāni nayanto ayaṁ nayo bhūtaṁ tathaṁ avitathaṁ neti cattāri saccāni niddhāretvā yojeti.",
  "tika-s0501t2:129_2": "Dukkhādīni hi bādhakādibhāvato aññathābhāvābhāvena bhūtāni,",
  "tika-s0501t2:129_3": "saccasabhāvattā tathāni,",
  "tika-s0501t2:129_4": "avisaṁvādanato avitathāni.",
  "tika-s0501t2:129_5": "Vuttañhetaṁ bhagavatā –",
  "tika-s0501t2:129_6": "‘‘cattārimāni,",
  "tika-s0501t2:129_7": "bhikkhave,",
  "tika-s0501t2:129_8": "tathāni avitathāni anaññathānī’’ti saṁ. ni. 5.1090; paṭi. ma. 2.8).",
  "tika-s0501t2:129_9": "Akusalādisuttatthassa catusaccayojanamukhena nayanalakkhaṇaṁ taṁ saṁvaṇṇanāvisesaṁ tipukkhalaṁ nayanti āhūti atthayojanā.",
  "tika-s0501t2:130_0": "Tattha tīhi hetūhi pukkhalo sobhanoti tipukkhalo akusalādiko atthanayo saṁvaṇṇanāvisesoti ṭhānūpacārato tipukkhalanayo nāmāti.",
  "tika-s0501t2:130_1": "Vitthāro pana hārasampāte (netti.",
  "tika-s0501t2:130_2": "87-88) āgamissati.",
  "tika-s0501t2:131_0": "Tipukkhalanayaniddeso niddiṭṭho,",
  "tika-s0501t2:131_1": "amhehi ca ñāto,",
  "tika-s0501t2:131_2": "‘‘katamo sīhavikkīḷitanayaniddeso’’ti pucchitabbattā –",
  "tika-s0501t2:132_0": "19.",
  "tika-s0501t2:133_0": " ‘‘Yo neti vipallāsehi, kilese indriyehi saddhamme.",
  "tika-s0501t2:134_0": "Etaṁ nayaṁ nayavidū, sīhavikkīḷitaṁ āhū’’ti. –",
  "tika-s0501t2:135_0": "Gāthā vuttā.",
  "tika-s0501t2:135_1": "Tattha yo saṁvaṇṇanāviseso sutte vuttehi vipallāsehi kilese saṁkilesapakkhaṁ neti,",
  "tika-s0501t2:135_2": "sutte vuttehi indriyehi saddhamme vodānapakkhaṁ neti,",
  "tika-s0501t2:135_3": "etaṁ saṁvaṇṇanāvisesaṁ nayavidū saddhammanayakovidā,",
  "tika-s0501t2:135_4": "atthanayakusalā eva vā sīhavikkīḷitaṁ nayanti āhūti atthayojanā.",
  "tika-s0501t2:136_0": "Tattha vipallāsehīti asubhe subhaṁ,",
  "tika-s0501t2:136_1": "dukkhe sukhaṁ,",
  "tika-s0501t2:136_2": "anicce niccaṁ,",
  "tika-s0501t2:136_3": "anattani attāti catūhi vipallāsehi.",
  "tika-s0501t2:136_4": "Indriyehīti saddhādīhi indriyehi.",
  "tika-s0501t2:136_5": "Saddhammeti paṭipattipaṭivedhasaddhamme.",
  "tika-s0501t2:136_6": "Sesamettha vuttanayameva.",
  "tika-s0501t2:136_7": "Vitthāro pana hārasampāte (netti.",
  "tika-s0501t2:136_8": "86-87) āgamissatīti.",
  "tika-s0501t2:137_0": "Sīhavikkīḷitanayaniddeso niddiṭṭho,",
  "tika-s0501t2:137_1": "amhehi ca ñāto,",
  "tika-s0501t2:137_2": "‘‘katamo disālocananayaniddeso’’ti pucchitabbattā –",
  "tika-s0501t2:138_0": "20.",
  "tika-s0501t2:139_0": " ‘‘Veyyākaraṇesu hi ye, kusalākusalā tahiṁ tahiṁ vuttā.",
  "tika-s0501t2:140_0": "Manasā volokayate, taṁ khu disālocanaṁ āhū’’ti. –",
  "tika-s0501t2:141_0": "Gāthā vuttā.",
  "tika-s0501t2:141_1": "‘‘Sīhalocanaṁ āhū’’ti pāṭho likhito,",
  "tika-s0501t2:141_2": "so pana na therassa pāṭhoti daṭṭhabbo bhinnalakkhaṇattā.",
  "tika-s0501t2:141_3": "Tattha tahiṁ tahiṁ veyyākaraṇesu ye kusalākusalā nayassa disābhūtā dhammā vuttā,",
  "tika-s0501t2:141_4": "te kusalākusale nayassa disābhūtadhamme abahi abbhantaraṁ citte eva yaṁ olokanaṁ karoti,",
  "tika-s0501t2:141_5": "taṁ olokanaṁ khu olokanaṁ eva disālocananti āhūti atthayojanā.",
  "tika-s0501t2:142_0": "Tattha veyyākaraṇesūti tassa tassa atthanayassa yojanatthaṁ katesu suttassa atthavissajjanesu.",
  "tika-s0501t2:142_1": "Kusalāti vodāniyā.",
  "tika-s0501t2:142_2": "Akusalāti saṁkilesikā.",
  "tika-s0501t2:142_3": "Vuttāti suttato niddhāretvā kathitā.",
  "tika-s0501t2:142_4": "Olokayateti te kusalādidhamme citteneva ‘‘ayaṁ paṭhamā disā,",
  "tika-s0501t2:142_5": "ayaṁ dutiyā disā’’tiādinā tassa tassa nayassa disābhāvena upaparikkhati,",
  "tika-s0501t2:142_6": "vicāretīti attho.",
  "tika-s0501t2:142_7": "Khūti avadhāraṇatthe nipāto,",
  "tika-s0501t2:142_8": "tena disālocananayo koci atthaviseso na hotīti dassetīti.",
  "tika-s0501t2:143_0": "21.",
  "tika-s0501t2:143_1": "Disālocananayaniddeso niddiṭṭho.",
  "tika-s0501t2:143_2": "Amhehi ca ñāto.",
  "tika-s0501t2:143_3": "‘‘Katamo aṅkusanayaniddeso’’ti pucchitabbattā ‘‘oloketvā’’tiādigāthā vuttā.",
  "tika-s0501t2:143_4": "Tattha taṁtaṁnayadisābhūte sabbe kusalākusale disālocanena oloketvā ukkhipiya suttato uddharitvā yaṁ samāneti yaṁ samānayanaṁ karoti,",
  "tika-s0501t2:143_5": "ayaṁ samānayanasaṅkhāto nayo aṅkuso nayo nāmāti atthayojanā.",
  "tika-s0501t2:144_0": "Ettha ca aṅkuso nāma hatthīnaṁ icchitaṭṭhānaṁ ānayanakāraṇabhūto vajirādimayo tikkhaggo ujuvaṅkabhūto dabbasambhāraviseso,",
  "tika-s0501t2:144_1": "ayampi nayo aṅkuso viyāti atthena aṅkuso.",
  "tika-s0501t2:144_2": "Etena hi nayena icchitaṁ suttatthaṁ nayatīti.",
  "tika-s0501t2:144_3": "Mukhyato pana aṅke vijjhanaṭṭhāne uddhaṭo asati anto pavisatīti aṅkuso.",
  "tika-s0501t2:144_4": "Aṅkasaddūpapadaupubbaasadhātu apaccayoti.",
  "tika-s0501t2:144_5": "Ayampi nayo kocipi atthaviseso na hotīti.",
  "tika-s0501t2:145_0": "Soḷasa hāraniddesā ceva pañca nayaniddesā ca ācariyena niddiṭṭhā.",
  "tika-s0501t2:145_1": "Amhehi ca ñātā,",
  "tika-s0501t2:145_2": "‘‘saṁvaṇṇetabbasutte kiṁ soḷasa hārā paṭhamaṁ yojetabbā,",
  "tika-s0501t2:145_3": "udāhu nayā’’ti pucchitabbattā –",
  "tika-s0501t2:146_0": "22.",
  "tika-s0501t2:147_0": " ‘‘Soḷasa hārā paṭhamaṁ, disālocanato disā viloketvā.",
  "tika-s0501t2:148_0": "Saṅkhipiya aṅkusena hi, nayehi tihi niddise sutta’’nti. –",
  "tika-s0501t2:149_0": "Gāthamāha.",
  "tika-s0501t2:149_1": "Aṭṭhakathāyaṁ pana ‘‘evaṁ hāre,",
  "tika-s0501t2:149_2": "naye ca niddisitvā idāni nesaṁ yojanakkamaṁ dassento ‘soḷasa hārā paṭhama’ntiādimāhā’’ti (netti. aṭṭha.",
  "tika-s0501t2:149_3": "22) vuttaṁ.",
  "tika-s0501t2:149_4": "Tattha soḷasa hārā byañjanapariyeṭṭhibhāvato saṁvaṇṇetabbasutte saṁvaṇṇanābhāvena paṭhamaṁ yojetabbā,",
  "tika-s0501t2:149_5": "yojentena niddiṭṭhā hārānukkameneva yojetabbā,",
  "tika-s0501t2:149_6": "na uppaṭipāṭiyā.",
  "tika-s0501t2:149_7": "Hārasaṁvaṇṇanānukkamena saṁvaṇṇetabbaṁ paṭhamaṁ saṁvaṇṇetvā pacchā disālocanena oloketvā aṅkusanayena netvā tīhi atthanayehi niddiseti adhippāyo.",
  "tika-s0501t2:150_0": "Iti sattibalānurūpā racitā",
  "tika-s0501t2:151_0": "Nayaniddesavibhāvanā niṭṭhitā.",
  "tika-s0501t2:152_0": "Dvādasapadavibhāvanā",
  "tika-s0501t2:153_0": "Nettivisayaṁ sāsanavarasaṅkhātaṁ saṁvaṇṇetabbasuttaṁ yesaṁ byañjanapadānaṁ,",
  "tika-s0501t2:153_1": "atthapadānañca vasena ‘‘dvādasa padāni sutta’’nti saṅgahavāre vuttaṁ,",
  "tika-s0501t2:153_2": "‘‘katamāni tānī’’ti pucchitabbattā sarūpato niddisituṁ –",
  "tika-s0501t2:154_0": "23.",
  "tika-s0501t2:155_0": " ‘‘Akkharaṁ padaṁ byañjanaṁ, nirutti tatheva niddeso.",
  "tika-s0501t2:156_0": "Ākārachaṭṭhavacanaṁ, ettāva byañjanaṁ sabbaṁ.",
  "tika-s0501t2:157_0": "24.",
  "tika-s0501t2:158_0": " Saṅkāsanā pakāsanā, vivaraṇā vibhajanuttānīkammapaññatti.",
  "tika-s0501t2:159_0": "Etehi chahi padehi, attho kammañca niddiṭṭha’’nti. –",
  "tika-s0501t2:160_0": "Gāthādvayaṁ vuttaṁ.",
  "tika-s0501t2:160_1": "Aṭṭhakathāyaṁ pana ‘‘idāni yesaṁ byañjanapadānaṁ,",
  "tika-s0501t2:160_2": "atthapadānañca vasena ‘dvādasa padāni ‘sutta’nti vuttaṁ,",
  "tika-s0501t2:160_3": "tāni padāni niddisituṁ ‘akkharapada’ntiādimāhā’’ti (netti. aṭṭha.",
  "tika-s0501t2:160_4": "23) vuttaṁ.",
  "tika-s0501t2:161_0": "Tattha kenaṭṭhena akkharanti?",
  "tika-s0501t2:161_1": "Akkharaṭṭhena asañcaraṇaṭṭhena.",
  "tika-s0501t2:161_2": "Akārādivaṇṇo hi akārādito ikārādipariyāyaṁ nakkharati,",
  "tika-s0501t2:161_3": "na sañcarati,",
  "tika-s0501t2:161_4": "na saṅkamati.",
  "tika-s0501t2:161_5": "Tenāha aṭṭhakathāyaṁ ‘‘apariyosite pade vaṇṇo akkharaṁ pariyāyavasena akkharaṇato asañcaraṇato’’ti (netti. aṭṭha. 23).",
  "tika-s0501t2:161_6": "Apariyosite padeti ca vibhatyantabhāvaṁ appatte dviticatukkharavantesu padesu ekadvitikkharamatteyeva akkharaṁ nāma,",
  "tika-s0501t2:161_7": "pariyosite padaṁyeva,",
  "tika-s0501t2:161_8": "na akkharanti adhippāyo.",
  "tika-s0501t2:161_9": "Padaṁ pana pavesanato atthavasena pariyāyaṁ sañcarantaṁ viya hoti,",
  "tika-s0501t2:161_10": "na evaṁ akārādivaṇṇo avevacanattā.",
  "tika-s0501t2:161_11": "‘‘Mā evaṁ maññasī’’tiādīsu vā ekakkharapadā mā-kārādi akkharaṁ nāma,",
  "tika-s0501t2:161_12": "vibhatyantaṁ padaṁ pana padameva hoti.",
  "tika-s0501t2:162_0": "Pajjati attho etenāti padaṁ.",
  "tika-s0501t2:162_1": "Taṁ nāmākhyātopasagganipātappabhedena catubbidhaṁ.",
  "tika-s0501t2:162_2": "Tattha dabbapadhānaṁ ‘‘phasso vedanā citta’’nti evamādikaṁ nāmapadaṁ.",
  "tika-s0501t2:162_3": "Tattha hi dabbamāvibhūtarūpaṁ,",
  "tika-s0501t2:162_4": "kiriyā anāvibhūtarūpā.",
  "tika-s0501t2:162_5": "Kiriyāpadhānaṁ ‘‘phusati vedayati vijānātī’’ti evamādikaṁ ākhyātapadaṁ nāma.",
  "tika-s0501t2:162_6": "Tattha hi phusanādikiriyā āvibhūtarūpā,",
  "tika-s0501t2:162_7": "dabbamanāvibhūtarūpaṁ.",
  "tika-s0501t2:162_8": "Kiriyāvisesabodhahetubhūtaṁ pa-upa-itievamādikaṁ upasaggapadaṁ nāma.",
  "tika-s0501t2:162_9": "‘‘Cirappavāsiṁ (dha. pa.",
  "tika-s0501t2:162_10": "219) upavuttha’’nti (a. ni. 3.71; su. ni.",
  "tika-s0501t2:162_11": "405) evamādīsu hi pa-upādisaddā vasanādikiriyāya viyogādivisiṭṭhataṁ dīpenti.",
  "tika-s0501t2:162_12": "Vacanattho pana nāmapadaākhyātapadadvayaṁ upagantvā tassa padadvayassa atthaṁ sajjantīti upasaggāti daṭṭhabbo.",
  "tika-s0501t2:162_13": "Kiriyāya ceva dabbassa ca sarūpavisesapakāsanahetubhūtaṁ ‘‘evaṁ,",
  "tika-s0501t2:162_14": "itī’’ti evamādikaṁ nipātapadaṁ assapi saṁvaṇṇanāyapi icchitattā,",
  "tika-s0501t2:162_15": "akkharena pana kathaṁ gahitoti ce?",
  "tika-s0501t2:162_16": "Akkharehi suyyamānehi suṇantānaṁ visesavidhānassa katattā padapariyosāne padatthasampaṭipatti hoti.",
  "tika-s0501t2:162_17": "Tasmā akkharenapi atthākāro gahitovāti veditabbo.",
  "tika-s0501t2:162_18": "Tena vuttaṁ –",
  "tika-s0501t2:162_19": "‘‘akkharehi saṅkāseti,",
  "tika-s0501t2:162_20": "padehi pakāseti,",
  "tika-s0501t2:162_21": "akkharehi ca padehi ca ugghaṭetī’’ti (netti. 9) ca.",
  "tika-s0501t2:163_0": "Vivaraṇā vitthāraṇā.",
  "tika-s0501t2:163_1": "Vibhajanā ca uttānīkammañca paññatti ca vibhajanuttānīkammapaññattīti samāhāre ayaṁ dvandasamāso.",
  "tika-s0501t2:163_2": "Tattha vibhāgakaraṇaṁ vibhajanaṁ nāma.",
  "tika-s0501t2:163_3": "Byañjanākārehi yo atthākāro niddisiyamāno,",
  "tika-s0501t2:163_4": "so atthākāro vivaraṇavibhajanāti dvīhi atthapadehi niddisito.",
  "tika-s0501t2:163_5": "Pākaṭakaraṇaṁ uttānīkammaṁ nāma.",
  "tika-s0501t2:163_6": "Pakārehi ñāpanaṁ paññatti.",
  "tika-s0501t2:163_7": "Niruttiniddesasaṅkhātehi byañjanapadehi pakāsiyamāno yo atthākāro atthi,",
  "tika-s0501t2:163_8": "so atthākāro uttānīkammapaññattīhi paṭiniddisito.",
  "tika-s0501t2:163_9": "Etehi saṅkāsanādīhi chahi atthapadehi attho suttattho gahito,",
  "tika-s0501t2:163_10": "kammañca ugghaṭanādikammañca niddiṭṭhanti attho.",
  "tika-s0501t2:163_11": "Yena suttatthena ugghaṭitaññuno cittasantānassa sambodhanakiriyāsaṅkhātassa ugghaṭanakammassa nibbatti bhave,",
  "tika-s0501t2:163_12": "so suttattho saṅkāsanāpakāsanākāro hoti.",
  "tika-s0501t2:163_13": "Yena suttatthena vipañcitaññuno cittasantānassa bodhanakiriyāsaṅkhātassa vipañcanakammassa nibbatti,",
  "tika-s0501t2:163_14": "so suttattho vivaraṇāvibhajanākāro hoti.",
  "tika-s0501t2:163_15": "Yena suttatthena neyyassa cittasantānassa pabodhanakiriyāsaṅkhātassa nayakammassa nibbatti,",
  "tika-s0501t2:163_16": "so suttattho uttānīkammapaññattākāro hotīti daṭṭhabbo.",
  "tika-s0501t2:163_17": "Tenāha aṭṭhakathācariyo ‘‘suttatthena hi desanāya pavattiyamānena ugghaṭitaññuādiveneyyānaṁ cittasantānassa pabodhanakiriyānibbatti,",
  "tika-s0501t2:163_18": "so ca suttattho saṅkāsanādiākāro’’ti (netti. aṭṭha. 24).",
  "tika-s0501t2:164_0": "‘‘Yathāvuttehi tīhi atthanayehi ceva chahi atthapadehi ca ayuttopi attho kiṁ koci atthi,",
  "tika-s0501t2:164_1": "udāhu sabbo attho yutto evā’’ti pucchitabbattā –",
  "tika-s0501t2:165_0": "25.",
  "tika-s0501t2:166_0": " ‘‘Tīṇi ca nayā anūnā, atthassa ca chappadāni gaṇitāni.",
  "tika-s0501t2:167_0": "Navahi padehi bhagavato, vacanassattho samāyutto’’ti. –",
  "tika-s0501t2:168_0": "Gāthamāha.",
  "tika-s0501t2:168_1": "Tattha tīṇīti liṅgavipallāsaniddeso,",
  "tika-s0501t2:168_2": "tayoti pana pakatiliṅganiddeso vattabbo.",
  "tika-s0501t2:168_3": "Gaṇitā anūnā tayo atthassa nayā ca gaṇitāni anūnāni cha atthassa padāni ca niddiṭṭhāni,",
  "tika-s0501t2:168_4": "niddiṭṭhehi ca atthapadehi bhagavato vacanassa sabbo attho samāyuttova ayutto koci attho natthīti yojanā kātabbā.",
  "tika-s0501t2:168_5": "Atthassāti suttatthassa.",
  "tika-s0501t2:168_6": "Nayāti nettiatthanayā.",
  "tika-s0501t2:168_7": "Padānīti nettiatthapadāni.",
  "tika-s0501t2:169_0": "26.",
  "tika-s0501t2:169_1": "Ye hārādayo niddiṭṭhā,",
  "tika-s0501t2:169_2": "te hārādayo sampiṇḍetvā nettippakaraṇassa padatthe sukhaggahaṇatthaṁ gaṇanavasena paricchinditvā dassento ‘‘atthassā’’tiādimāha.",
  "tika-s0501t2:169_3": "Tattha atthassa samūhassa avayavabhūtāni navabhedāni atthapadāni suttabyañjanassa atthassa pariyeṭṭhisaṅkhātāya",
  "tika-s0501t2:169_4": "saṁvaṇṇanāya gaṇanato catuvīsati byañjanapadāni honti,",
  "tika-s0501t2:169_5": "atthapadabyañjanapadabhūtaṁ ubhayaṁ saṅkhepayato sampiṇḍayato tettiṁsā tettiṁsavidhā ettikā tettiṁsavidhāva nettīti yojanā.",
  "tika-s0501t2:170_0": "Tattha navappadānīti tayo atthanayā,",
  "tika-s0501t2:170_1": "cha atthapadāni ca.",
  "tika-s0501t2:170_2": "Catubbīsāti soḷasa hārā,",
  "tika-s0501t2:170_3": "cha byañjanapadāni,",
  "tika-s0501t2:170_4": "dve disālocananayaaṅkusanayā cāti evaṁ tettiṁsavidhā ca netti nāma,",
  "tika-s0501t2:170_5": "ito vinimutto añño koci nettipadattho natthīti attho daṭṭhabbo.",
  "tika-s0501t2:171_0": "‘‘Evaṁ tettiṁsapadatthāya nettiyā hāranayānaṁ katamo desanāhāravicayahāro’’tiādi desanākkameneva siddho,",
  "tika-s0501t2:171_1": "evaṁ siddhe satipi ‘‘soḷasa hārā paṭhama’’nti ārambho ‘‘sabbepime hārā ceva nayā ca iminā dassitakkameneva",
  "tika-s0501t2:171_2": "saṁvaṇṇetabbesu suttesu saṁvaṇṇanāvasena yojetabbā,",
  "tika-s0501t2:171_3": "na uppaṭipāṭiyā’’ti imamatthaṁ dīpeti.",
  "tika-s0501t2:171_4": "Dīpanavacanasavanānusārena ñāpeti,",
  "tika-s0501t2:171_5": "tasmā evaṁ kamo dassito,",
  "tika-s0501t2:171_6": "assādādīnavanissaraṇāni dhammadesanāya nissayāni,",
  "tika-s0501t2:171_7": "phalañca dhammadesanāya phalaṁ,",
  "tika-s0501t2:171_8": "upāyo ca dhammadesanāya upāyo,",
  "tika-s0501t2:171_9": "āṇatti ca dhammadesanāya sarīraṁ.",
  "tika-s0501t2:171_10": "Desanāhārassa tāsaṁ assādādīnavanissaraṇaphalupāyāṇattīnaṁ vibhāvanasabhāvattā.",
  "tika-s0501t2:172_0": "Niddhāraṇena vināpi pakatiyā sabbasaṁvaṇṇetabbasuttesu anarūpāti suviññeyyattā,",
  "tika-s0501t2:172_1": "saṁvaṇṇanāvisesānaṁ vicayahārādīnaṁ nissayabhāvato ca paṭhamaṁ desanāhāro dassito.",
  "tika-s0501t2:173_0": "Padapucchāvissajjanāpucchāpadānugītīhi saddhiṁ desanāhārapadatthānaṁ assādādīnaṁ pavicayabhāvato desanāhārānantaraṁ vicayo hāro.",
  "tika-s0501t2:174_0": "Vicayahārena pavicitānaṁ atthānaṁ yuttāyuttivicāraṇabhāvato vicayahārānantaraṁ yutti hāro.",
  "tika-s0501t2:175_0": "Padaṭṭhānahārassa yuttāyuttānaṁyeva atthānaṁ upapattianurūpaṁ kāraṇaparamparāya niddhāraṇattā yuttihārānantaraṁ padaṭṭhānahāro.",
  "tika-s0501t2:176_0": "Yuttāyuttānaṁ kāraṇaparamparāya pariggahitasabhāvānaṁyeva ca dhammānaṁ avuttānampi samānalakkhaṇatāya",
  "tika-s0501t2:176_1": "gahaṇalakkhaṇattāya padaṭṭhānahārānantaraṁ lakkhaṇahāro.",
  "tika-s0501t2:177_0": "Lakkhaṇahārena atthato suttantarato niddhāritānampi dhammānaṁ nibbacanādīni vattabbāni,",
  "tika-s0501t2:177_1": "na sutte sarūpato āgatadhammānaṁyevāti dassanatthaṁ lakkhaṇahārānantaraṁ catubyūho hāro.",
  "tika-s0501t2:177_2": "Evañhi niravasesato atthāvabodho hoti.",
  "tika-s0501t2:178_0": "Catubyūhena hārena vuttehi nibbacanādhippāyanidānehi saddhiṁ sutte padatthānaṁ suttantarasaṁsandanasaṅkhāte",
  "tika-s0501t2:178_1": "pubbāparavicāre dassite tesaṁ suttapadatthānaṁ sabhāgavisabhāgadhammantarāvaṭṭanaṁ sukhena sakkā dassetunti",
  "tika-s0501t2:178_2": "catubyūhahārānantaraṁ āvaṭṭo hāro.",
  "tika-s0501t2:178_3": "Suttantarasaṁsandanassa hi sabhāgavisabhāgadhammantarāvaṭṭanayassa upāyabhāvato ‘‘ārambhatha nikkamathā’’tiādigāthāya (saṁ. ni. 1.185; netti. 29; peṭako.",
  "tika-s0501t2:178_4": "38) ārambhananikkamanabuddhasāsanayogadhunanehi vīriyasamādhipaññindriyāni niddhāretvā tesu ārambhananikkamanabuddhasāsanayogadhunanesu",
  "tika-s0501t2:178_5": "ananuyogassa mūlaṁ pamādoti suttantare dassito pamādo āvaṭṭitoti.",
  "tika-s0501t2:179_0": "Āvaṭṭena hārena sabhāgavisabhāgadhammāvaṭṭanena payojite sādhāraṇāsādhāraṇavasena saṁkilesavodānadhammānaṁ",
  "tika-s0501t2:179_1": "padaṭṭhānato ceva bhūmito ca vibhāgo sakkā sukhena yojetunti āvaṭṭahārānantaraṁ vibhatti hāro.",
  "tika-s0501t2:180_0": "Vibhattihārena saṁkilesavodānadhammānaṁ vibhāge kate saṁvaṇṇetabbasutte āgatā dhammā akasirena paṭipakkhato",
  "tika-s0501t2:180_1": "parivattetuṁ sakkāti vibhattihārānantaraṁ parivattanahāro.",
  "tika-s0501t2:180_2": "Vibhattihārena hi ‘‘sammādiṭṭhissa purisapuggalassa micchādiṭṭhi nijjiṇṇā hotī’’ti (netti.",
  "tika-s0501t2:180_3": "35) paṭivibhattasabhāve eva dhamme parivattanahāravibhaṅge udāharīyissati.",
  "tika-s0501t2:181_0": "Parivattanahārena paṭipakkhato parivattitāpi dhammā pariyāyavacanehi bodhetabbā,",
  "tika-s0501t2:181_1": "na saṁvaṇṇetabbasutte āgatadhammāyevāti dassanatthaṁ parivattanahārānantaraṁ vevacanahāro.",
  "tika-s0501t2:182_0": "Vevacanahārena pariyāyato pakāsitānaṁ dhammānaṁ pabhedato paññattivasena vibhajanaṁ sukhena sakkā ñātunti vevacanahārānantaraṁ paññatti hāro.",
  "tika-s0501t2:183_0": "Paññattihārena pabhavapariññādipaññattivibhāgamukhena paṭiccasamuppādasaccādidhammavibhāge kate sutte",
  "tika-s0501t2:183_1": "āgatadhammānaṁ paṭiccasamuppādādimukhena avataraṇaṁ sakkā dassetunti paññattihārānantaraṁ otaraṇo hāro.",
  "tika-s0501t2:184_0": "Otaraṇena hārena dhātāyatanādīsu otāritānaṁ saṁvaṇṇetabbasutte padatthānaṁ pucchārambhasodhanaṁ sakkā",
  "tika-s0501t2:184_1": "sukhena sampādetunti otaraṇahārānantaraṁ sodhano hāro.",
  "tika-s0501t2:185_0": "Sodhanena hārena saṁvaṇṇetabbasutte padapadatthesu visodhitesu tattha tattha ekattatāya vā vemattatāya",
  "tika-s0501t2:185_1": "vā labbhamānasāmaññavisesabhāvo sukaro hotīti dassetuṁ sodhanahārānantaraṁ adhiṭṭhāno hāro.",
  "tika-s0501t2:186_0": "Sāmaññavisesabhūtesu sādhāraṇāsādhāraṇesu dhammesu adhiṭṭhānena hārena paveditesu parikkhārasaṅkhātassa",
  "tika-s0501t2:186_1": "sādhāraṇāsādhāraṇarūpassa paccayaheturāsissa pabhedo suviññeyyoti adhiṭṭhānahārānantaraṁ parikkhāro hāro.",
  "tika-s0501t2:187_0": "Asādhāraṇe,",
  "tika-s0501t2:187_1": "sādhāraṇe ca kāraṇe parikkhārena hārena dassite tassa attano phalesu kāraṇākāro,",
  "tika-s0501t2:187_2": "tesaṁ hetuphalānaṁ pabhedato desanākāro,",
  "tika-s0501t2:187_3": "bhāvetabbapahātabbadhammānaṁ bhāvanāpahānāni ca niddhāretvā vuccamānāni sammā saṁvaṇṇetabbasuttassa atthaṁ",
  "tika-s0501t2:187_4": "tathattāvabodhāya saṁvattantīti parikkhārahārānantaraṁ samāropano hāro dassito hoti.",
  "tika-s0501t2:187_5": "Idaṁ hārānaṁ dassanānukkamakāraṇaṁ daṭṭhabbaṁ.",
  "tika-s0501t2:188_0": "Uddeso ugghaṭitaññuno upakārāya saṁvattati yathā,",
  "tika-s0501t2:188_1": "evaṁ nandiyāvaṭṭanayo ugghaṭitaññuno upakārāya saṁvattati,",
  "tika-s0501t2:188_2": "tasmā paṭhamaṁ nandiyāvaṭṭanayo dassito.",
  "tika-s0501t2:188_3": "Niddeso vipañcitaññuno upakārāya saṁvattati yathā,",
  "tika-s0501t2:188_4": "evaṁ tipukkhalanayo vipañcitaññuno upakārāya saṁvattati,",
  "tika-s0501t2:188_5": "tasmā nandiyāvaṭṭanayānantaraṁ tipukkhalanayo.",
  "tika-s0501t2:188_6": "Paṭiniddeso neyyassa upakārāya saṁvattati yathā,",
  "tika-s0501t2:188_7": "evaṁ sīhavikkīḷitanayo neyyassa upakārāya saṁvattati .",
  "tika-s0501t2:188_8": "Tasmā tipukkhalānantaraṁ sīhavikkīḷitanayo dassitoti tiṇṇaṁ atthanayānaṁ dassanānukkamo veditabbo.",
  "tika-s0501t2:188_9": "Atthanayānaṁ disābhūtāya bhūmiyā āloketvā tesaṁ tassā disāya bhūmiyā samānayanaṁ hoti.",
  "tika-s0501t2:188_10": "Na hi sakkā anoloketvā samānetunti disālocananayaṁ dassetvā aṅkusanayo dassito.",
  "tika-s0501t2:188_11": "Potthakāruḷhāvachekā sabbāsu disāsu hatthigamanaṭṭhānaṁ oloketvā aṅkusena icchitaṭṭhānaṁ samānayanti.",
  "tika-s0501t2:188_12": "Keci acchekā anoloketvā vinayanti.",
  "tika-s0501t2:188_13": "Tesaṁ nayanamattameva,",
  "tika-s0501t2:188_14": "na samānayanaṁ.",
  "tika-s0501t2:188_15": "Evameva paṇḍitā suttatthaṁ vaṇṇentā manasāva oloketvāva nayā netabbāti daṭṭhabbā.",
  "tika-s0501t2:189_0": "Samuṭṭhānasaṁvaṇṇanā adhippāyasaṁvaṇṇanā padatthasaṁvaṇṇanā vidhianuvādasaṁvaṇṇanā nigamanasaṁvaṇṇanāti vā,",
  "tika-s0501t2:189_1": "payojanasaṁvaṇṇanā piṇḍatthasaṁvaṇṇanā anusandhisaṁvaṇṇanā codanāsaṁvaṇṇanā parihārasaṁvaṇṇanāti vā,",
  "tika-s0501t2:189_2": "upogghāṭasaṁvaṇṇanā padaviggahasaṁvaṇṇanā padatthacālanasaṁvaṇṇanā paccupaṭṭhānasaṁvaṇṇanāti vā,",
  "tika-s0501t2:189_3": "tathā ekanāḷikākathā caturassakathā nisinnavattikākathāti vā āgatā.",
  "tika-s0501t2:190_0": "Tattha samuṭṭhānaṁ nidānameva.",
  "tika-s0501t2:190_1": "Vidhianuvādo visesavacanameva.",
  "tika-s0501t2:190_2": "Upogghāṭo nidānameva.",
  "tika-s0501t2:190_3": "Cālanā codanāyeva.",
  "tika-s0501t2:190_4": "Paccupaṭṭhānaṁ parihārova.",
  "tika-s0501t2:191_0": "Pāḷiṁ vatvā ekekapadassa atthakathanasaṅkhātā saṁvaṇṇanā ekanāḷikākathā nāma.",
  "tika-s0501t2:192_0": "Paṭipakkhaṁ dassetvā paṭipakkhassa upamaṁ dassetvā sapakkhaṁ dassetvā sapakkhassa upamaṁ dassetvā kathanasaṅkhātā saṁvaṇṇanā caturassakathā nāma.",
  "tika-s0501t2:193_0": "Visabhāgadhammavaseneva pariyosānaṁ gantvā puna sabhāgadhammavaseneva pariyosānagamanasaṅkhātā saṁvaṇṇanā nisinnavattikākathā nāma.",
  "tika-s0501t2:194_0": "Tā sabbā saṁvaṇṇanāyopi desanāhārādīsu nettisaṁvaṇṇanāsu antogadhāyeva.",
  "tika-s0501t2:194_1": "Tenāha ‘‘yattakā hi suttassa saṁvaṇṇanāvisesā,",
  "tika-s0501t2:194_2": "sabbe te nettiupadesāyattā’’ti.",
  "tika-s0501t2:194_3": "Evaṁ ettāvatā etaparamatā daṭṭhabbā .",
  "tika-s0501t2:194_4": "Hetuphalabhūmiupanisāsabhāgavisabhāgalakkhaṇanayādayo pana aṭṭhakathāyaṁ (netti. aṭṭha.",
  "tika-s0501t2:194_5": "4 dvādasapada) vitthārato vuttāti na vitthārayissāmīti.",
  "tika-s0501t2:195_0": "Iti sattibalānurūpā racitā",
  "tika-s0501t2:196_0": "Niddesavāraatthavibhāvanā niṭṭhitā."
}