{
  "anya-e0803n2:0_0": "2. Bhavatikriyāpadamālāvibhāga",
  "anya-e0803n2:1_0": "Ito paraṁ pavakkhāmi, sotūnaṁ mativaḍḍhanaṁ;",
  "anya-e0803n2:2_0": "Kriyāpadakkamaṁ nāma, vibhattādīni dīpayaṁ.",
  "anya-e0803n2:3_0": "Tatra ākhyātikassa kriyālakkhaṇattasūcikā tyādayo vibhattiyo,",
  "anya-e0803n2:3_1": "tā aṭṭhavidhā vattamānāpañcamīsattamīparokkhāhiyyattanajjatanībhavissantī kālātipattivasena.",
  "anya-e0803n2:4_0": "Tatthati anti, si tha, mi ma, te ante, se vhe, e mhe iccetā vattamānāvibhattiyo nāma.",
  "anya-e0803n2:5_0": "Tu antu, hi tha, mi ma, taṁ antaṁ, su vho, e āmase iccetā pañcamīvibhattiyo nāma.",
  "anya-e0803n2:6_0": "Eyya eyyuṁ,",
  "anya-e0803n2:6_1": "eyyāsi eyyātha,",
  "anya-e0803n2:6_2": "eyyāmi eyyāma,",
  "anya-e0803n2:6_3": "etha eraṁ,",
  "anya-e0803n2:6_4": "etho eyyāvho,",
  "anya-e0803n2:6_5": "eyyaṁ eyyāmhe iccetā sattamīvibhattiyo nāma.",
  "anya-e0803n2:7_0": "A u, e ttha, aṁ mha, ttha re, ttho vho, iṁ mhe iccetā parokkhāvibhattiyo nāma.",
  "anya-e0803n2:8_0": "Ā ū, o ttha, aṁ mhā, ttha tthuṁ, se vhaṁ, iṁ mhase iccetā hiyyattanīvibhattiyo nāma.",
  "anya-e0803n2:9_0": "Ī uṁ, o ttha, iṁ mhā, ā ū, se vhaṁ, aṁ mhe iccetā ajjatanīvibhattiyo nāma.",
  "anya-e0803n2:10_0": "Ssati ssanti,",
  "anya-e0803n2:10_1": "ssasi ssatha,",
  "anya-e0803n2:10_2": "ssāmi ssāma,",
  "anya-e0803n2:10_3": "ssate ssante,",
  "anya-e0803n2:10_4": "ssase ssavhe,",
  "anya-e0803n2:10_5": "ssaṁ ssāmhe iccetā bhavissantīvibhattiyo nāma.",
  "anya-e0803n2:11_0": "Ssā ssaṁsu,",
  "anya-e0803n2:11_1": "sse ssatha,",
  "anya-e0803n2:11_2": "ssaṁ ssāmhā,",
  "anya-e0803n2:11_3": "ssatha ssisu,",
  "anya-e0803n2:11_4": "ssase ssavhe,",
  "anya-e0803n2:11_5": "ssiṁ ssāmhase iccetā kālātipattivibhattiyo nāma.",
  "anya-e0803n2:12_0": "Sabbāsametāsaṁ vibhattīnaṁ yāni yāni pubbakāni cha padāni,",
  "anya-e0803n2:12_1": "tāni tāni parassapadāni nāma.",
  "anya-e0803n2:12_2": "Yāni yāni pana parāni cha padāni,",
  "anya-e0803n2:12_3": "tāni tāni attanopadāni nāma.",
  "anya-e0803n2:12_4": "Tattha parassapadāni vattamānā cha,",
  "anya-e0803n2:12_5": "pañcamiyo cha,",
  "anya-e0803n2:12_6": "sattamiyo cha,",
  "anya-e0803n2:12_7": "parokkhā cha,",
  "anya-e0803n2:12_8": "hiyyattaniyo cha,",
  "anya-e0803n2:12_9": "ajjataniyo cha,",
  "anya-e0803n2:12_10": "bhavissantiyo cha,",
  "anya-e0803n2:12_11": "kālātipattiyo chāti aṭṭhacattālīsavidhāni honti,",
  "anya-e0803n2:12_12": "tathā itarāni,",
  "anya-e0803n2:12_13": "sabbāni tāni piṇḍitāni channavutividhāni.",
  "anya-e0803n2:13_0": "Parassapadānamattanopadānañca dve dve padāni paṭhamamajjhimuttamapurisā nāma.",
  "anya-e0803n2:13_1": "Te vattamānādīsu cattāro cattāro,",
  "anya-e0803n2:13_2": "aṭṭhannaṁ vibhattīnaṁ vasena dvattiṁsa,",
  "anya-e0803n2:13_3": "piṇḍitāni parimāṇāneva.",
  "anya-e0803n2:14_0": "Dvīsu dvīsu padesu paṭhamaṁ paṭhamaṁ ekavacanaṁ, dutiyaṁ dutiyaṁ bahuvacanaṁ.",
  "anya-e0803n2:15_0": "Tatra vattamānavibhattīnanti anti, si tha,",
  "anya-e0803n2:15_1": "mi ma iccetāni parassapadāni. Te ante, se vhe,",
  "anya-e0803n2:15_2": "e mhe iccetāni attanopadāni.",
  "anya-e0803n2:15_3": "Parassapadattanopadesupiti anti iti paṭhamapurisā,",
  "anya-e0803n2:15_4": "sitha iti majjhimapurisā,",
  "anya-e0803n2:15_5": "mi ma iti uttamapurisā,",
  "anya-e0803n2:15_6": "te ante iti paṭhamapurisā,",
  "anya-e0803n2:15_7": "se vhe iti majjhimapurisā,",
  "anya-e0803n2:15_8": "e mhe iti uttamapurisā.",
  "anya-e0803n2:16_0": "Paṭhamamajjhimuttamapurisesupi ti-iti ekavacanaṁ,",
  "anya-e0803n2:16_1": "anti-iti bahuvacananti evaṁ ekavacanabahuvacanāni kamato ñeyyāni.",
  "anya-e0803n2:16_2": "Evaṁ sesāsu vibhattīsu parassapadattanopadapaṭhamamajjhimuttamapurisekavacanabahuvacanāni ñeyyāni.",
  "anya-e0803n2:17_0": "Tattha vibhattīti kenaṭṭhena vibhatti?",
  "anya-e0803n2:17_1": "Kālādivasena dhātvatthaṁ vibhajatīti vibhatti,",
  "anya-e0803n2:17_2": "syādīhi nāmikavibhattīhi saha sabbasaṅgāhakavasena pana sakatthaparatthādibhede atthe vibhajatīti vibhatti,",
  "anya-e0803n2:17_3": "kammādayo vā kārake ekavacanabahuvacanavasena vibhajatīti vibhatti,",
  "anya-e0803n2:17_4": "vibhajitabbā ñāṇenātipi vibhatti,",
  "anya-e0803n2:17_5": "vibhajanti atthe etāyātipi vibhatti,",
  "anya-e0803n2:17_6": "atha vā satipi jinasāsane avibhattikaniddese sabbena sabbaṁ vibhattīhi vinā atthassā’niddisitabbato visesena",
  "anya-e0803n2:17_7": "vividhena vā ākārena bhajanti sevanti naṁ paṇḍitātipi vibhatti.",
  "anya-e0803n2:17_8": "Tattha avibhattikaniddesalakkhaṇaṁ vadāma saha payoganidassanādīhi.",
  "anya-e0803n2:18_0": "Avibhattikaniddeso, nāmikesupalabbhati;",
  "anya-e0803n2:19_0": "Nākhyātesūti viññeyya-midamettha nidassanaṁ.",
  "anya-e0803n2:20_0": "Nigrodhova mahārukkho, thera vādānamuttamo;",
  "anya-e0803n2:21_0": "Anūnaṁ anadhikañca, kevalaṁ jinasāsanaṁ.",
  "anya-e0803n2:22_0": "Tatra thera-iti avibhattiko niddeso,",
  "anya-e0803n2:22_1": "therānaṁ ayanti thero. Ko so? Vādo.",
  "anya-e0803n2:22_2": "Theravādo aññesaṁ vādānaṁ uttamoti ayamattho veditabbo.",
  "anya-e0803n2:23_0": "“Kāyo te sabba sovaṇṇo”, iccādimhipi nāmike;",
  "anya-e0803n2:24_0": "Avibhattikaniddeso, gahetabbo nayaññunā.",
  "anya-e0803n2:25_0": "Avibhattikaniddeso, nanvākhyātepi dissati;",
  "anya-e0803n2:26_0": "“Bho khāda piva”iccatra, vade yo koci codako.",
  "anya-e0803n2:27_0": "Yadi evaṁ matenassa, bhaveyya avibhattikaṁ;",
  "anya-e0803n2:28_0": "“Bhikkhu, bho purisi”ccādi, padampi, na hidaṁ tathā.",
  "anya-e0803n2:29_0": "“Bhikkhu, bho purisi”ccādi, si ga lopena vuccati;",
  "anya-e0803n2:30_0": "Tathā “khādā”tiādīni, hi lopena pavuccare.",
  "anya-e0803n2:31_0": "Evaṁ avibhattikaniddeso ākhyātesu na labbhati,",
  "anya-e0803n2:31_1": "nāmesuyeva labbhati.",
  "anya-e0803n2:31_2": "Tatrāpi “aṭṭha ca puggala dhammadasā te”ti ettha chandavasena puggala iti rassakaraṇaṁ daṭṭhabbaṁ,",
  "anya-e0803n2:31_3": "na “kakusandha koṇāgamano ca kassapo”ti ettha kakusandha iti avibhattikaniddeso viya avibhattikaniddeso daṭṭhabbo.",
  "anya-e0803n2:31_4": "“Bhikkhu nisinne mātugāmo upanisinno vā hoti upanipanno vā”ti ettha pana bhikkhūti idaṁ bhikkhumhīti",
  "anya-e0803n2:31_5": "vattabbatthattā bhumme paccattantipi adiṭṭhavibhattikaniddesotipi vattuṁ yujjati.",
  "anya-e0803n2:31_6": "Tattha pana chandavasena katarassattā tāni padāni avibhattikaniddesapakkhampi bhajantīti vattuṁ na yujjati.",
  "anya-e0803n2:32_0": "Tattha parassapadānīti parassa atthabhūtāni padāni parassapadāni.",
  "anya-e0803n2:32_1": "Etthuttamapurisesu attano atthesupi attanopadavohāro na kariyati.",
  "anya-e0803n2:33_0": "Kiñcāpi attano atthā, purisā uttamavhayā;",
  "anya-e0803n2:34_0": "Tathāpi itaresāna-mussannattāva tabbasā;",
  "anya-e0803n2:35_0": "Tabbohāro imesānaṁ, porāṇehi niropito.",
  "anya-e0803n2:36_0": "Attanopadānīti attano atthabhūtāni padāni attanopadāni.",
  "anya-e0803n2:36_1": "Ettha pana paṭhamamajjhimapurisesu parassatthesupi parassapadavohāro na kariyati.",
  "anya-e0803n2:37_0": "Paṭhamamajjhimā cete, parassatthā tathāpi ca;",
  "anya-e0803n2:38_0": "Itaresaṁ nirūḷhattā, tabbohārassa saccato.",
  "anya-e0803n2:39_0": "Imassa panimesānaṁ, pubbavohāratāya ca;",
  "anya-e0803n2:40_0": "Tathā saṅkaradosassa, haraṇatthāya so ayaṁ;",
  "anya-e0803n2:41_0": "Attanopadavohāro, esamāropito dhuvaṁ.",
  "anya-e0803n2:42_0": "Parassapadasaññādi-saññāyo bahukā idha;",
  "anya-e0803n2:43_0": "Porāṇehi katattātā, saññā porāṇikā matā.",
  "anya-e0803n2:44_0": "Tasmā idha paṭhamapurisādīnaṁ tiṇṇaṁ purisānaṁ vacanatthaṁ na pariyesāma.",
  "anya-e0803n2:44_1": "Rūḷhiyā hi porāṇehi tyādīnaṁ purisasaññā vihitā.",
  "anya-e0803n2:45_0": "Ekavacanabahuvacanesu pana ekassatthassa vacanaṁ ekavacanaṁ.",
  "anya-e0803n2:45_1": "Bahūnamatthānaṁ vacanaṁ bahuvacanaṁ.",
  "anya-e0803n2:45_2": "Atha vā bahuttepi sati samudāyavasena jātivasena vā cittena sampiṇḍetvā ekīkatassatthassa ekassa viya vacanampi ekavacanaṁ,",
  "anya-e0803n2:45_3": "bahutte nissitassa nissayavohārena vuttassa nissayavasena ekassa viya vacanampi ekavacanaṁ,",
  "anya-e0803n2:45_4": "ekattalakkhaṇena bavhatthānaṁ ekavacanaṁ viya vacanampi ekavacanaṁ.",
  "anya-e0803n2:45_5": "Abahuttepi sati attagarukārāparicchedamātikānusandhinayapucchāsabhāgaputhucitta- samāyogaputhuārammaṇavasena",
  "anya-e0803n2:45_6": "ekatthassa bahūnaṁ viya vacanaṁ bahuvacanaṁ,",
  "anya-e0803n2:45_7": "tathā ye ye bahavo tannivāsataṁputtasaṅkhātassekassatthassa rūḷhīvasena bahūnaṁ viya vacanampi bahuvacanaṁ,",
  "anya-e0803n2:45_8": "ekassatthassa aññenatthena ekābhidhānavasena bahūnaṁ viya vacanampi bahuvacanaṁ,",
  "anya-e0803n2:45_9": "ekassatthassa nissitavasena bahūnaṁ viya vacanampi bahuvacanaṁ,",
  "anya-e0803n2:45_10": "ekassatthassa ārammaṇabhedakiccabhedavasena bahūnaṁ viya vacanampi bahuvacanaṁ.",
  "anya-e0803n2:45_11": "Evamimehi ākārehi ekamhi vattabbe,",
  "anya-e0803n2:45_12": "ekamhi viya ca vattabbe ekavacanaṁ,",
  "anya-e0803n2:45_13": "bahumhi vattabbe,",
  "anya-e0803n2:45_14": "bahumhi viya ca vattabbe bahuvacanaṁ hotīti daṭṭhabbaṁ.",
  "anya-e0803n2:45_15": "Puthuvacanaṁ,",
  "anya-e0803n2:45_16": "anekavacananti ca imasseva nāmaṁ.",
  "anya-e0803n2:46_0": "Vacanesu ayaṁ attho, nāmākhyātavibhattinaṁ;",
  "anya-e0803n2:47_0": "Vasena adhigantabbo, sāsanatthagavesinā.",
  "anya-e0803n2:48_0": "Tasmā tadatthaviññāpanatthaṁ idha nāmikapayogehi sahevākhyātapayoge pavakkhāma –",
  "anya-e0803n2:48_1": "“rājā āgacchati,",
  "anya-e0803n2:48_2": "sahāyo me āgacchati,",
  "anya-e0803n2:48_3": "ekaṁ citta” miccevamādayo ekassatthassa ekavacanapayogā.",
  "anya-e0803n2:48_4": "“Rājāno āgacchanti,",
  "anya-e0803n2:48_5": "sahāyā me āgacchanti,",
  "anya-e0803n2:48_6": "na me dessā ubho puttā,",
  "anya-e0803n2:48_7": "dve tīṇi” iccevamādayo bavhatthānaṁ bahuvacanapayogā.",
  "anya-e0803n2:49_0": "“Sā senā mahatī āsi,",
  "anya-e0803n2:49_1": "bahujjano pasannosi,",
  "anya-e0803n2:49_2": "sabbo taṁ jano ojināyatu,",
  "anya-e0803n2:49_3": "itthigumbassa pavarā,",
  "anya-e0803n2:49_4": "buddhassāhaṁ vatthayugaṁ adāsiṁ,",
  "anya-e0803n2:49_5": "dvayaṁ vo bhikkhave desessāmi,",
  "anya-e0803n2:49_6": "pemaṁ mahantaṁ ratanattayassa,",
  "anya-e0803n2:49_7": "kare pasādañca naro avassaṁ,",
  "anya-e0803n2:49_8": "bhikkhusaṅgho, balakāyo,",
  "anya-e0803n2:49_9": "devanikāyo,",
  "anya-e0803n2:49_10": "ariyagaṇo”- iccevamādayo,",
  "anya-e0803n2:49_11": "“dvikaṁ tika”miccādayo ca samudāyavasena bavhatthānaṁ ekavacanapayogā.",
  "anya-e0803n2:50_0": "Katthaci pana īdisesu ṭhānesu bahuvacanapayogāpi dissanti.",
  "anya-e0803n2:50_1": "Tathā hi “pūjitā ñātisaṅghehi,",
  "anya-e0803n2:50_2": "devakāyā samāgatā,",
  "anya-e0803n2:50_3": "sabbete devanikāyā,",
  "anya-e0803n2:50_4": "dve devasaṅghā,",
  "anya-e0803n2:50_5": "tīṇi dukāni,",
  "anya-e0803n2:50_6": "cattāri navakāni” iccevamādayo payogāpi dissanti.",
  "anya-e0803n2:50_7": "Ime ekavacanavasena vattabbassa samudāyassa bahusamudāyavasena bahuvacanapayogāti gahetabbā,",
  "anya-e0803n2:50_8": "saṅgayhamānā ca bavhatthabahuvacane saṅgahaṁ gacchanti visuṁyeva vā,",
  "anya-e0803n2:50_9": "tasmā bahusamudāyāpekkhabahuvacananti etesaṁ nāmaṁ veditabbaṁ.",
  "anya-e0803n2:51_0": "“Pāṇaṁ na hane,",
  "anya-e0803n2:51_1": "sasso sampajjati” iccevamādayo jātivasena bavhatthānaṁ ekavacanapayogā,",
  "anya-e0803n2:51_2": "tabbhāvasāmaññena bavhatthānaṁ ekavacanapayogātipi vattuṁ vaṭṭati.",
  "anya-e0803n2:52_0": "“Nāgaṁ raṭṭhassa pūjitaṁ,",
  "anya-e0803n2:52_1": "sāvatthī saddhā ahosi pasannā” iccevamādayo nissayavasena pavattānaṁ nissayavohārena vuttānamekavacanapayogā.",
  "anya-e0803n2:53_0": "“Tilakkhaṇaṁ,",
  "anya-e0803n2:53_1": "kusalākusalaṁ,",
  "anya-e0803n2:53_2": "viññāṇapaccayā nāmarūpaṁ,",
  "anya-e0803n2:53_3": "nāmarūpapaccayā saḷāyatanaṁ,",
  "anya-e0803n2:53_4": "dhammavinayo,",
  "anya-e0803n2:53_5": "cittaseno ca gandhabbo,",
  "anya-e0803n2:53_6": "natiyā asati āgatigati na hoti,",
  "anya-e0803n2:53_7": "āgatigatiyā asati cutūpapāto na hoti” iccevamādayo ekattalakkhaṇe bavhatthānaṁ ekavacanapayogā.",
  "anya-e0803n2:54_0": "“Evaṁ mayaṁ gaṇhāma,",
  "anya-e0803n2:54_1": "amhākaṁ pakati,",
  "anya-e0803n2:54_2": "padhānanti kho meghiya vadamānaṁ kinti vadeyyāma” iccevamādayo ekassatthassa attavasena bahuvacanapayogā.",
  "anya-e0803n2:55_0": "“Te manussā taṁ bhikkhuṁ etadavocuṁ ‘bhuñjatha bhante’ti,",
  "anya-e0803n2:55_1": "ahaṁ manussesu manussabhūtā,",
  "anya-e0803n2:55_2": "abbhāgatānā’sanakaṁ adāsiṁ” iccevamādayo ekassatthassa garukāravasena bahuvacanapayogā.",
  "anya-e0803n2:56_0": "“Appaccayā dhammā,",
  "anya-e0803n2:56_1": "asaṅkhatā dhammā” iccevamādayo ekassatthassa aparicchedavasena bahuvacanapayogā,",
  "anya-e0803n2:56_2": "aniyamitasaṅkhāvasena bahuvacanapayogā vā.",
  "anya-e0803n2:57_0": "Keci pana “desanāsotapātavasena bahuvacanapayogā”tipi vadanti,",
  "anya-e0803n2:57_1": "taṁ na gahetabbaṁ.",
  "anya-e0803n2:57_2": "Na hi tathāgato satisampajaññarahito dhammaṁ deseti,",
  "anya-e0803n2:57_3": "yutti ca na dissati “mātikāyaṁ pucchāyaṁ vissajjane cāti tīsupi ṭhānesu appaccayādidhamme desento satthā",
  "anya-e0803n2:57_4": "punappunaṁ bahuvacanavasena desanāsote patitvā dhammaṁ desetī”ti.",
  "anya-e0803n2:58_0": "“Katame dhammā appaccayā” iccevamādayo ekassatthassa mātikānusandhinayena bahuvacanapayogā.",
  "anya-e0803n2:59_0": "“Ime dhammā appaccayā” iccevamādayo ekassatthassa pucchānusandhinayena bahuvacanapayogā.",
  "anya-e0803n2:60_0": "“Katame dhammā no parāmāsā,",
  "anya-e0803n2:60_1": "te dhamme ṭhapetvā avasesā kusalākusalābyākatā dhammā” iccevamādayo ekassatthassa pucchāsabhāgena bahuvacanapayogā.",
  "anya-e0803n2:61_0": "“Atthi bhikkhave aññeva dhammā gambhīrā duddasā duranubodhā santā paṇītā atakkāvacarā nipuṇā paṇḍitavedanīyā,",
  "anya-e0803n2:61_1": "ye tathāgato sayaṁ abhiññā sacchikatvā pavedetī”ti ayamekassatthassa puthucittasamāyogaputhuārammaṇavasena bahuvacanapayogo.",
  "anya-e0803n2:62_0": "“Ekaṁ samayaṁ bhagavā sakkesu viharati kapilavatthusmiṁ mahāvane,",
  "anya-e0803n2:63_0": "Santi puttā videhānaṁ, dīghāvu raṭṭhavaḍḍhano;",
  "anya-e0803n2:64_0": "Te rajjaṁ kārayissanti, mithilāyaṁ pajāpati” –",
  "anya-e0803n2:65_0": "Iccevamādayo saddā ye ye bahavo, tannivāsataṁputtasaṅkhātassekatthassa rūḷhīvasena bahuvacanapayogā.",
  "anya-e0803n2:66_0": "“Sāriputtamoggallāne āmantesi ‘gacchatha tumhe sāriputtā kīṭāgiriṁ gantvā assajipunabbasukānaṁ bhikkhūnaṁ kīṭāgirismā pabbājanīyakammaṁ karotha,",
  "anya-e0803n2:66_1": "tumhākaṁ ete saddhivihārino’ti”,",
  "anya-e0803n2:66_2": "“kacci vo kulaputtā,",
  "anya-e0803n2:66_3": "etha byagghā nivattavho” iccevamādayo ekassatthassa aññenatthena ekābhidhānavasena bahuvacanapayogā.",
  "anya-e0803n2:67_0": "“Mañcā ukkuṭṭhiṁ karonti” iccevamādayo ekassatthassa nissitavasena bahuvacanapayogā.",
  "anya-e0803n2:68_0": "“Cattāro satipaṭṭhānā”ti ayamārammaṇabhedena ekassatthassa bahuvacanapayogo.",
  "anya-e0803n2:69_0": "“Cattāro sammappadhānā”ti ayaṁ pana kiccabhedena ekassatthassa bahuvacanapayogo.",
  "anya-e0803n2:70_0": "Tattha ekatthekavacanaṁ,",
  "anya-e0803n2:70_1": "samudāyāpekkhekavacanaṁ,",
  "anya-e0803n2:70_2": "jātyāpekkhekavacanaṁ,",
  "anya-e0803n2:70_3": "tannissayāpekkhekavacanaṁ,",
  "anya-e0803n2:70_4": "ekattalakkhaṇekavacananti pañcavidhaṁ ekavacanaṁ bhavati.",
  "anya-e0803n2:70_5": "Ettha pana jātyāpekkhekavacanaṁ atthato sāmaññāpekkhekavacanamevāti daṭṭhabbaṁ.",
  "anya-e0803n2:71_0": "Bavhatthabahuvacanaṁ,",
  "anya-e0803n2:71_1": "bahusamudāyāpekkhabahuvacanaṁ,",
  "anya-e0803n2:71_2": "attabahuvacanaṁ,",
  "anya-e0803n2:71_3": "garukārabahuvacanaṁ,",
  "anya-e0803n2:71_4": "aparicchedabahuvacanaṁ,",
  "anya-e0803n2:71_5": "mātikānusandhinayabahuvacanaṁ,",
  "anya-e0803n2:71_6": "pucchānusandhinayabahuvacanaṁ,",
  "anya-e0803n2:71_7": "pucchāsabhāgabahuvacanaṁ,",
  "anya-e0803n2:71_8": "puthucittasamāyogaputhuārammaṇabahuvacanaṁ,",
  "anya-e0803n2:71_9": "tannivāsabahuvacanaṁ,",
  "anya-e0803n2:71_10": "taṁputtabahuvacanaṁ,",
  "anya-e0803n2:71_11": "ekābhidhānabahuvacanaṁ,",
  "anya-e0803n2:71_12": "tannissitāpekkhabahuvacanaṁ,",
  "anya-e0803n2:71_13": "ārammaṇabhedabahuvacanaṁ,",
  "anya-e0803n2:71_14": "kiccabhedabahuvacananti pannarasavidhaṁ bahuvacanaṁ bhavati.",
  "anya-e0803n2:71_15": "Iccevaṁ vīsadhā sabbāni ekavacanabahuvacanāni saṅgahitāni.",
  "anya-e0803n2:71_16": "Atridaṁ pāḷivavatthānaṁ –",
  "anya-e0803n2:72_0": "Ekatthe dekavacana-ñcitarasmitarampi ca;",
  "anya-e0803n2:73_0": "Samudāyajātiekatta-lakkhaṇekavacopi ca;",
  "anya-e0803n2:74_0": "Sāṭṭhakathe piṭakamhi, pāṭhe pāyena dissare.",
  "anya-e0803n2:75_0": "Garumhi cattanekasmiṁ, bahuvacanakaṁ pana;",
  "anya-e0803n2:76_0": "Pāḷiyaṁ appakaṁ aṭṭha-kathāṭīkāsu taṁ bahuṁ.",
  "anya-e0803n2:77_0": "Tathā hi bahukaṁ deka-vacanaṁyeva pāḷiyaṁ;",
  "anya-e0803n2:78_0": "Garumhi cattanekasmiṁ, idamettha nidassanaṁ.",
  "anya-e0803n2:79_0": "“Namo te purisājañña, namo te purisuttama;",
  "anya-e0803n2:80_0": "Tava sāsanamāgamma, pattomhi amataṁ padaṁ”.",
  "anya-e0803n2:81_0": "Iccevamādayo pāṭhā, bahudhā jinasāsane;",
  "anya-e0803n2:82_0": "Dissantīti vijāneyya, vidvā akkharacintako.",
  "anya-e0803n2:83_0": "Sātisayaṁ garukārā-rahassāpi mahesino;",
  "anya-e0803n2:84_0": "Ekavacanayogena, niddeso dissate yato.",
  "anya-e0803n2:85_0": "Tato vohārakusalo, kareyyatthānurūpato;",
  "anya-e0803n2:86_0": "Ekavacanayogaṁ vā, itaraṁ vā sumedhaso.",
  "anya-e0803n2:87_0": "Pāyena tannivāsamhi, bahuvacanakaṁ ṭhitaṁ;",
  "anya-e0803n2:88_0": "Taṁputte appakaṁ tanni-ssayekavacanampi ca.",
  "anya-e0803n2:89_0": "Puthucittāpariccheda-mātikāsandhiādisu;",
  "anya-e0803n2:90_0": "Bahuvacanakañcāpi, appakanti pakāsaye.",
  "anya-e0803n2:91_0": "Ekābhidhānato kiccā, tathā gocaratopi ca;",
  "anya-e0803n2:92_0": "Bahuvacanakaṁ tanni-ssitāpekkhañca appakaṁ.",
  "anya-e0803n2:93_0": "Iccevaṁ sappayogaṁ tu, ñatvāna vacanadvayaṁ;",
  "anya-e0803n2:94_0": "Kātabbo pana vohāro, yathāpāḷi vibhāvinā.",
  "anya-e0803n2:95_0": "Idāni kālādivasena ākhyātappavattiṁ dīpayissāma –",
  "anya-e0803n2:95_1": "kālakārakapurisaparidīpakaṁ kriyālakkhaṇaṁ ākhyātikaṁ.",
  "anya-e0803n2:95_2": "Tatra kālanti atītānāgatapaccuppannavasena tayo kālā,",
  "anya-e0803n2:95_3": "atītānāgatapaccuppannāṇattiparikappakālātipattivasena pana cha,",
  "anya-e0803n2:95_4": "te ekekā tipurisakā.",
  "anya-e0803n2:96_0": "Vuttappakārakālesu, yadidaṁ vattate yato;",
  "anya-e0803n2:97_0": "Ākhyātikaṁ tato tassa, kāladīpanatā matā.",
  "anya-e0803n2:98_0": "Kārakanti kammakattubhāvā.",
  "anya-e0803n2:98_1": "Te hi upacāramukhyasabhāvavasena karonti karaṇanti ca “kārakā”ti vuccanti.",
  "anya-e0803n2:98_2": "Teva yathākkamaṁ kriyānimitta taṁsādhaka taṁsabhāvāti veditabbā.",
  "anya-e0803n2:99_0": "Kammaṁ kattā ca bhāvo ca, iccevaṁ kārakā tidhā;",
  "anya-e0803n2:100_0": "Vibhattipaccayā ettha, vuttā nāññatra saccato.",
  "anya-e0803n2:101_0": "“Paribhaviyyati”ccādī, kamme sijjhanti kārake;",
  "anya-e0803n2:102_0": "“Sambhavatī”tiādīni, sijjhare kattukārake.",
  "anya-e0803n2:103_0": "“Vibhaviyyati”iccādī, bhāve sijjhanti kārake;",
  "anya-e0803n2:104_0": "Tividhesvevametesu, vibhattipaccayā matā.",
  "anya-e0803n2:105_0": "Kārakattayamuttaṁ yaṁ, ākhyātaṁ natthi sabbaso;",
  "anya-e0803n2:106_0": "Tasmā taddīpanattampi, tassākhyātassa bhāsitaṁ.",
  "anya-e0803n2:107_0": "Kārakattaṁ tu bhāvassa, sacepi na samīritaṁ;",
  "anya-e0803n2:108_0": "Kārakalakkhaṇe tena, bhāvena ca avatthunā.",
  "anya-e0803n2:109_0": "Kriyānipphatti natthīti, yuttitopi ca natthi taṁ;",
  "anya-e0803n2:110_0": "Tathāpākhyātike tassa, tabbohāro niruttiyaṁ;",
  "anya-e0803n2:111_0": "Patiṭṭhitanayovāti, mantvā amhehi bhāsito.",
  "anya-e0803n2:112_0": "Purisoti ekavacanabahuvacanakā paṭhamamajjhimuttamapurisā.",
  "anya-e0803n2:112_1": "Tattha paṭhamapuriso ākhyātapadena tulyādhikaraṇe sādhakavācake vā kammavācake vā tumhā’mhasaddavajjite",
  "anya-e0803n2:112_2": "paccattavacanabhūte nāmamhi “abhinīhāro samijjhati,",
  "anya-e0803n2:112_3": "bodhi vuccati catūsu maggesuñāṇa”ntiādīsu viya payujjamānepi,",
  "anya-e0803n2:112_4": "taṭṭhāniyatte sati “bhāsati vā karoti vā,",
  "anya-e0803n2:112_5": "pīḷiyakkhoti maṁ vidū,",
  "anya-e0803n2:112_6": "vuccatīti vacana”ntiādīsu viya appayujjamānepi sabbadhātūhi paro hoti.",
  "anya-e0803n2:112_7": "Katthaci pana pāḷippadese nāmassa appayuttattā paṭhamapurisapayogattho duranubodho bhavati,",
  "anya-e0803n2:112_8": "yathā “dukkhaṁ te vedayissāmi,",
  "anya-e0803n2:112_9": "tattha assāsayantu ma”nti.",
  "anya-e0803n2:112_10": "Tathā hi ettha “pādā”ti pāṭhaseso,",
  "anya-e0803n2:112_11": "tasmiṁ dukkhasāsanārocane vattuṁ avisahanavasena kilamantaṁ maṁ devassa ubho pādā assāsentu,",
  "anya-e0803n2:112_12": "vissaṭṭho kathehīti maṁ vadathāti adhippāyo ca bhavati.",
  "anya-e0803n2:113_0": "Adhippāyo sudubbodho, yasmā vijjati pāḷiyaṁ;",
  "anya-e0803n2:114_0": "Tasmā upaṭṭhahaṁ gaṇhe, garuṁ garumataṁ vidū.",
  "anya-e0803n2:115_0": "Tatrimāni bhūdhātādhikārattā bhūdhātuvasena nidassanapadāni.",
  "anya-e0803n2:115_1": "So paribhavati,",
  "anya-e0803n2:115_2": "te paribhavanti,",
  "anya-e0803n2:115_3": "paribhavati,",
  "anya-e0803n2:115_4": "paribhavanti.",
  "anya-e0803n2:115_5": "Sapatto abhibhaviyate,",
  "anya-e0803n2:115_6": "sabbā vityā’nubhūyate,",
  "anya-e0803n2:115_7": "abhibhaviyate,",
  "anya-e0803n2:115_8": "anubhūyateti.",
  "anya-e0803n2:115_9": "Yattha satipi nāmassa sādhakavācakatte apaccattavacanattā ākhyātapadena tulyādhikaraṇatā na labbhati,",
  "anya-e0803n2:115_10": "tattha kammavācakaṁ paccattavacanabhūtaṁ tulyādhikaraṇapadaṁ paṭicca paṭhamapurisādayo tayo labbhanti.",
  "anya-e0803n2:115_11": "Taṁ yathā?",
  "anya-e0803n2:115_12": "Paribhaviyyate puriso devadattena,",
  "anya-e0803n2:115_13": "paribhaviyyase tvaṁ devadattena,",
  "anya-e0803n2:115_14": "paribhaviyyamhe mayaṁ akusalehi dhammehi.",
  "anya-e0803n2:115_15": "Ettha panidaṁ vacanaṁ na vattabbaṁ “nindanti tuṇhimāsina’ntiādīsu satipi nāmassa kammavācakatte apaccattavacanattā",
  "anya-e0803n2:115_16": "ākhyātapadena tulyādhikaraṇatā na labbhatīti paṭhamapurisuppatti na siyā”ti.",
  "anya-e0803n2:115_17": "Kasmāti ce?",
  "anya-e0803n2:115_18": "“Nindanti tuṇhimāsina”ntiādīsu “janā”ti ajjhāharitabbassa sādhakavācakassa nāmassa saddhimākhyātapadena tulyādhikaraṇabhāvassa icchitattā.",
  "anya-e0803n2:115_19": "Evamuttaratrāpi nayo.",
  "anya-e0803n2:116_0": "Majjhimapuriso ākhyātapadena tulyādhikaraṇe sādhakavācake vā kammavācake vā paccattavacanabhūte tumhasadde payujjamānepi,",
  "anya-e0803n2:116_1": "taṭṭhāniyatte sati appayujjamānepi sabbadhātūhi paro hoti.",
  "anya-e0803n2:116_2": "Tvaṁ atibhavasi,",
  "anya-e0803n2:116_3": "tumhe atibhavatha,",
  "anya-e0803n2:116_4": "atibhavasi,",
  "anya-e0803n2:116_5": "atibhavatha.",
  "anya-e0803n2:116_6": "Tvaṁ paribhaviyase devadattena,",
  "anya-e0803n2:116_7": "tumhe paribhaviyavhe.",
  "anya-e0803n2:116_8": "Yattha satipi tumhasaddassa sādhakavācakatte apaccattavacanattā ākhyātapadena tulyādhikaraṇatā na labbhati,",
  "anya-e0803n2:116_9": "na tattha majjhimapuriso hoti.",
  "anya-e0803n2:116_10": "Itare pana dve honti kammavācakaṁ paccattavacanabhūtaṁ tulyādhikaraṇapadaṁ paṭicca.",
  "anya-e0803n2:116_11": "Taṁ yathā?",
  "anya-e0803n2:116_12": "Tayā abhibhaviyate sapatto,",
  "anya-e0803n2:116_13": "tayā abhibhaviye ahaṁ.",
  "anya-e0803n2:117_0": "Uttamapuriso ākhyātapadena tulyādhikaraṇe sādhakavācake vā kammavācake vā paccattavacanabhūte amhasadde payujjamānepi,",
  "anya-e0803n2:117_1": "taṭṭhāniyatte sati appayujjamānepi sabbadhātūhi paro hoti.",
  "anya-e0803n2:117_2": "Ahaṁ paribhavāmi,",
  "anya-e0803n2:117_3": "mayaṁ paribhavāma,",
  "anya-e0803n2:117_4": "paribhavāmi,",
  "anya-e0803n2:117_5": "paribhavāma.",
  "anya-e0803n2:117_6": "Ahaṁ paribhaviyyāmi akusalehi dhammehi,",
  "anya-e0803n2:117_7": "mayaṁ paribhaviyyāma,",
  "anya-e0803n2:117_8": "paribhaviyyāmi,",
  "anya-e0803n2:117_9": "paribhaviyyāma.",
  "anya-e0803n2:117_10": "Yattha satipi amhasaddassa sādhakavācakatte apaccattavacanattā ākhyātapadena tulyādhikaraṇatā na labbhati,",
  "anya-e0803n2:117_11": "na tattha uttamapuriso hoti.",
  "anya-e0803n2:117_12": "Itare pana dve honti kammavācakaṁ paccattavacanabhūtaṁ tulyādhikaraṇapadaṁ paṭicca.",
  "anya-e0803n2:117_13": "Taṁ yathā?",
  "anya-e0803n2:117_14": "Mayā anubhaviyate sampatti,",
  "anya-e0803n2:117_15": "mayā abhibhaviyase tvaṁ.",
  "anya-e0803n2:117_16": "Evaṁ yattha yattha sādhakavācakānaṁ vā kammavācakānaṁ vā nāmādīnaṁ paccattavacanabhūtānaṁ ākhyātapadehi",
  "anya-e0803n2:117_17": "tulyādhikaraṇatte laddhe tattha tattha paṭhamapurisādayo labbhanti,",
  "anya-e0803n2:117_18": "tasmā nāmādīnaṁ paccattavacanabhūtānaṁ tulyādhikaraṇabhāvoyeva paṭhamapurisādīnamuppattiyā kāraṇaṁ.",
  "anya-e0803n2:118_0": "Dvinnaṁ tiṇṇaṁ vā purisānamekābhidhāne paro puriso gahetabbo.",
  "anya-e0803n2:118_1": "Ettha ekābhidhānaṁ nāma ekato abhidhānaṁ ekakālābhidhānañca.",
  "anya-e0803n2:118_2": "Tañca kho casaddapayogeyeva,",
  "anya-e0803n2:118_3": "acasaddapayoge bhinnakālābhidhāne taggahaṇābhāvato.",
  "anya-e0803n2:118_4": "“Tumhe atthakusalā bhavatha,",
  "anya-e0803n2:118_5": "mayamatthakusalā bhavāma” iccevamādayo tappayogā.",
  "anya-e0803n2:118_6": "Tattha tumhe atthakusalā bhavatha –",
  "anya-e0803n2:118_7": "iccetasmiṁ vohāre “so ca atthakusalo bhavati,",
  "anya-e0803n2:118_8": "tvañca atthakusalo bhavasi,",
  "anya-e0803n2:118_9": "tumhe atthakusalā bhavathā”ti evaṁ dvinnamekābhidhāne paro puriso gahetabbo.",
  "anya-e0803n2:118_10": "“Mayamatthakusalā bhavāma” iccetasmiṁ pana “so ca atthakusalo bhavati,",
  "anya-e0803n2:118_11": "ahañca atthakusalo bhavāmi,",
  "anya-e0803n2:118_12": "mayamatthakusalā bhavāmā”ti vā “tvañca atthakusalo bhavasi,",
  "anya-e0803n2:118_13": "ahañca atthakusalo bhavāmi,",
  "anya-e0803n2:118_14": "mayamatthakusalā bhavāmā”ti vā evampi dvinnamekābhidhāne paro puriso gahetabbo.",
  "anya-e0803n2:118_15": "“So ca atthakusalo bhavati,",
  "anya-e0803n2:118_16": "tvañca atthakusalo bhavasi,",
  "anya-e0803n2:118_17": "ahañca atthakusalo bhavāmi,",
  "anya-e0803n2:118_18": "mayamatthakusalā bhavāmā”ti vā “so ca atthakusalo bhavati,",
  "anya-e0803n2:118_19": "te ca atthakusalā bhavanti,",
  "anya-e0803n2:118_20": "tvañca atthakusalo bhavasi,",
  "anya-e0803n2:118_21": "tumhe ca atthakusalā bhavatha,",
  "anya-e0803n2:118_22": "ahañca atthakusalo bhavāmi,",
  "anya-e0803n2:118_23": "mayamatthakusalā bhavāmā”ti vā evaṁ tiṇṇamekābhidhāne paro puriso gahetabbo.",
  "anya-e0803n2:119_0": "Aparopi atthanayo vuccati –",
  "anya-e0803n2:119_1": "“tvañca atthakusalo bhavasi,",
  "anya-e0803n2:119_2": "so ca atthakusalo bhavati,",
  "anya-e0803n2:119_3": "tumhe atthakusalā bhavathā”ti vā “ahañca atthakusalo bhavāmi,",
  "anya-e0803n2:119_4": "so ca atthakusalo bhavati,",
  "anya-e0803n2:119_5": "mayamatthakusalā bhavāmā”ti vā iminā nayena anekappabhedo atthanayo.",
  "anya-e0803n2:119_6": "Evaṁ sesāsu vibhattīsu pañcamīsattamiyādīsu paropuriso gahetabbo.",
  "anya-e0803n2:119_7": "Sabbesu ca kriyāpadesu bavhatthavācakesu bahuvacanantesu,",
  "anya-e0803n2:119_8": "na pana bahuvacanantesupi ekassattano vācakesu garukātabbassekassatthassa vācakesu ca kriyāpadesu.",
  "anya-e0803n2:119_9": "Ettha codanāsandīpaniyo imā gāthā –",
  "anya-e0803n2:120_0": "“Tvañca bhavasi so cāpi, bhavati”ccādibhāsane;",
  "anya-e0803n2:121_0": "“Tumhe bhavatha” iccādi, paroposo kathaṁ siyā?;",
  "anya-e0803n2:122_0": "“Ahaṁ bhavāmi so cāpi, bhavati”ccādibhāsane;",
  "anya-e0803n2:123_0": "“Mayaṁ bhavāma”iccādi, uttamo ca kathaṁ siyā?;",
  "anya-e0803n2:124_0": "Ettha ca vuccate –",
  "anya-e0803n2:125_0": "Pacchā vutto paro nāma, saññāya paṭipāṭiyā;",
  "anya-e0803n2:126_0": "Evaṁ pana gahetabbo, paropurisanāmako.",
  "anya-e0803n2:127_0": "Paṭhamamhā paro nāma, majjhimo uttamopi ca;",
  "anya-e0803n2:128_0": "Majjhimamhā paro nāma, uttamo puriso ruto.",
  "anya-e0803n2:129_0": "Evaṁ tu gahaṇañhettha, vohārassānulomakaṁ;",
  "anya-e0803n2:130_0": "Doso tadanulomamhi, gahaṇasmiṁ na vijjati.",
  "anya-e0803n2:131_0": "“Tvañca bhadde sukhī hohi, eso cāpi mahāmigo”;",
  "anya-e0803n2:132_0": "Iti pāṭho yato diṭṭho, tasmā evaṁ vademase.",
  "anya-e0803n2:133_0": "“Tumhe dve sukhitā hotha”, iccattho tattha dissati;",
  "anya-e0803n2:134_0": "Evaṁpyayaṁ nayo vutto, attanomatiyā mama.",
  "anya-e0803n2:135_0": "Attanomati kiñcāpi, kathitā sabbadubbalā;",
  "anya-e0803n2:136_0": "Tathāpi nayamādāya, kathitattā akopiyā.",
  "anya-e0803n2:137_0": "“Dhammena rajjaṁ kārentaṁ, raṭṭhā pabbājayittha maṁ;",
  "anya-e0803n2:138_0": "Tvañca jānapadā ceva, negamā ca samāgatā”.",
  "anya-e0803n2:139_0": "“Ahañca maddidevī ca, jālīkaṇhājinā cubho;",
  "anya-e0803n2:140_0": "Aññamaññaṁ sokanudā, vasāma assame tadā”.",
  "anya-e0803n2:141_0": "Etā gāthāpi etassa, atthassa pana sādhikā;",
  "anya-e0803n2:142_0": "Tāsu vuttanayeneva, attho supākaṭo siyā;",
  "anya-e0803n2:143_0": "Evaṁ viññūhi viññeyyaṁ, bahunā bhāsitena kiṁ.",
  "anya-e0803n2:144_0": "Ākārena manāpena, kathane yena kenaci;",
  "anya-e0803n2:145_0": "Na virujjhati ce attho, taṁ pamāṇaṁ sudhīmataṁ.",
  "anya-e0803n2:146_0": "Purisattayato eso, paropurisanāmako;",
  "anya-e0803n2:147_0": "Nupalabbhati paccekaṁ, tadantogadhatova yaṁ.",
  "anya-e0803n2:148_0": "Pāṭavatthāya sotūnaṁ, vohāratthesu sabbaso;",
  "anya-e0803n2:149_0": "Visuṁ alabbhamānopi, labbhamānova uddhaṭo.",
  "anya-e0803n2:150_0": "Saṅkhepatopettha purisappavatti evaṁ upalakkhitabbā “amhavacanatthe uttamo,",
  "anya-e0803n2:150_1": "tumhavacanatthe majjhimo,",
  "anya-e0803n2:150_2": "aññesaṁ vacanatthe paṭhamo”ti.",
  "anya-e0803n2:151_0": "Tyādīnaṁ purisasaññā, yasmā vuttā tato idaṁ;",
  "anya-e0803n2:152_0": "Tabbantākhyātikaṁ ñeyyaṁ, purisaparidīpakaṁ.",
  "anya-e0803n2:153_0": "Evaṁ sabbathāpi ākhyātikassa kālakārakapurisaparidīpanatā vuttā.",
  "anya-e0803n2:154_0": "Kriyālakkhaṇanti ettha kathaṁ ākhyātikassa kriyālakkhaṇatā veditabbā?",
  "anya-e0803n2:155_0": "Lakkhiyati kriyāyetaṁ, kriyā vā assa lakkhaṇaṁ;",
  "anya-e0803n2:156_0": "Kriyālakkhaṇatā evaṁ, veditabbā tathā hi ca.",
  "anya-e0803n2:157_0": "“Gacchati”ccādikaṁ sutvā, kriyāsandīpanaṁ padaṁ;",
  "anya-e0803n2:158_0": "“Ākhyātika”nti dhīrehi, ākhyātaññūhi saññitaṁ.",
  "anya-e0803n2:159_0": "Lakkhaṇaṁ hoti nāmassa, yathā satvābhidhānatā;",
  "anya-e0803n2:160_0": "Kriyābhidhānatā evaṁ, ākhyātasseva lakkhaṇaṁ.",
  "anya-e0803n2:161_0": "Atthato pana etassa, kriyāvācakatā idha;",
  "anya-e0803n2:162_0": "Lakkhaṇaṁ iti viññeyyaṁ, lakkhaṇaññūhi lakkhitaṁ.",
  "anya-e0803n2:163_0": "“Kiṁ karosī”ti puṭṭhassa, “pacāmi”ccādinā “ahaṁ”;",
  "anya-e0803n2:164_0": "Paṭivācāya dānena, kriyāvācakatā matā.",
  "anya-e0803n2:165_0": "Evamākhyātikassa kriyālakkhaṇatā veditabbā;",
  "anya-e0803n2:166_0": "Idāni kālesu vibhattippavatti evaṁ veditabbā –",
  "anya-e0803n2:167_0": "Paccuppannamhi kālasmiṁ, vattamānā pavattati;",
  "anya-e0803n2:168_0": "Āsiṭṭhāṇāpanatthesu, paccuppannamhi pañcamī.",
  "anya-e0803n2:169_0": "Paccuppanne parikappā-numatyatthesu sattamī;",
  "anya-e0803n2:170_0": "Appaccakkhe atītamhi, parokkhā sampavattati.",
  "anya-e0803n2:171_0": "Hiyyo pabhuti kālasmiṁ, atītamhi pavattati;",
  "anya-e0803n2:172_0": "Paccakkhe vā apaccakkhe, hiyyattanī niruttitā.",
  "anya-e0803n2:173_0": "Ajjappabhuti kālasmiṁ, atītamhi pavattati;",
  "anya-e0803n2:174_0": "Paccakkhe vā apaccakkhe, samīpejjatanavhayā.",
  "anya-e0803n2:175_0": "Anāgate bhavissantī, kālasmiṁ sampavattati;",
  "anya-e0803n2:176_0": "Kriyātipannamattamhi, tīte kālātipattikā;",
  "anya-e0803n2:177_0": "Anāgatepi hotīti, niruttaññūhi bhāsitā.",
  "anya-e0803n2:178_0": "Evaṁ kālesu vibhattippavattiṁ ñatvā ye te suttantesu vicittā suvisadavipulatikhiṇabuddhivisayabhūtā payogā dissanti,",
  "anya-e0803n2:178_1": "tesu pāṭavamicchantehi tyādikkamena vuccamānā kriyāpadamālā sallakkhitabbā – bhavati, bhavanti. Bhavasi, bhavatha. Bhavāmi, bhavāma. Bhavate, bhavante. Bhavase, bhavavhe. Bhave, bhavāmhe.",
  "anya-e0803n2:178_2": "Ayaṁ aññayogādirahitā kriyāpadamālā.",
  "anya-e0803n2:179_0": "Dissanti ca suttantesu atthasambhavepi aññayogādirahitāni kriyāpadāni.",
  "anya-e0803n2:179_1": "Seyyathidaṁ?",
  "anya-e0803n2:179_2": "“Sabbe saṅkhārā aniccāti,",
  "anya-e0803n2:179_3": "yadā paññāya passati.",
  "anya-e0803n2:179_4": "Yaṁ maṁ bhaṇasi sārathi.",
  "anya-e0803n2:179_5": "Aññaṁ sepaṇṇi gacchāmi” iccevamādīni etassatthassa paridīpaniyā kriyāpadamālā.",
  "anya-e0803n2:180_0": "Ettha tividho kriyāpadesu yogo tayogo, mayogo,",
  "anya-e0803n2:180_1": "aññayogo ca.",
  "anya-e0803n2:180_2": "Tattha majjhimapurisā tayogavasena gahetabbā,",
  "anya-e0803n2:180_3": "uttamapurisā mayogavasena.",
  "anya-e0803n2:180_4": "Paṭhamapurisā aññayogavasena.",
  "anya-e0803n2:180_5": "Tyādīnamettha paṭipāṭiyā ayaṁ anugīti –",
  "anya-e0803n2:181_0": "Aññayogena paṭhamā, tayogena tu majjhimā;",
  "anya-e0803n2:182_0": "Mayogenuttamā honti, gahetabbā vibhāvinā.",
  "anya-e0803n2:183_0": "Sotūnaṁ payogesu kosallatthaṁ aññayogādisahitamaparampi kriyāpadamālaṁ vadāma –",
  "anya-e0803n2:183_1": "so bhavati,",
  "anya-e0803n2:183_2": "te bhavanti.",
  "anya-e0803n2:183_3": "Tvaṁ bhavasi,",
  "anya-e0803n2:183_4": "tumhe bhavatha.",
  "anya-e0803n2:183_5": "Ahaṁ bhavāmi,",
  "anya-e0803n2:183_6": "mayaṁ bhavāma.",
  "anya-e0803n2:183_7": "So bhavate,",
  "anya-e0803n2:183_8": "te bhavante.",
  "anya-e0803n2:183_9": "Tvaṁ bhavase,",
  "anya-e0803n2:183_10": "tumhe bhavavhe.",
  "anya-e0803n2:183_11": "Ahaṁ bhave,",
  "anya-e0803n2:183_12": "mayaṁ bhavāmhe.",
  "anya-e0803n2:183_13": "Ayaṁ aññayogādisahitā kriyāpadamālā.",
  "anya-e0803n2:184_0": "Dissanti ca suttantesu aññayogādisahitānipi kriyāpadāni.",
  "anya-e0803n2:184_1": "Seyyathidaṁ?",
  "anya-e0803n2:184_2": "“Yaṁpāyaṁ deva kumāro suppatiṭṭhitapādo,",
  "anya-e0803n2:184_3": "idampimassa mahāpurisassa mahāpurisalakkhaṇaṁ bhavati,",
  "anya-e0803n2:184_4": "tassimāni satta ratanāni bhavanti.",
  "anya-e0803n2:184_5": "Yo dandhakāle tarati,",
  "anya-e0803n2:184_6": "taraṇīye ca dandhati,",
  "anya-e0803n2:184_7": "tvaṁsi ācariyo mama,",
  "anya-e0803n2:184_8": "ahampi daṭṭhukāmosmi,",
  "anya-e0803n2:184_9": "pitaraṁ me idhāgataṁ” iccevamādīni etassatthassa paridīpaniyā kriyāpadamālā.",
  "anya-e0803n2:185_0": "Yo tumhasaddena vattabbe atthe nipatati,",
  "anya-e0803n2:185_1": "na pana hoti tumhatthavācako,",
  "anya-e0803n2:185_2": "neso saddo kriyāpadassa tayogasahitattaṁ sādheti,",
  "anya-e0803n2:185_3": "aññadatthu aññayogasahitattaññeva sādheti.",
  "anya-e0803n2:185_4": "Yo ca amhasaddena vattabbe atthe nipatati,",
  "anya-e0803n2:185_5": "na pana hoti amhatthavācako,",
  "anya-e0803n2:185_6": "na sopi saddo kriyāpadassa mayogasahitattaṁ sādheti,",
  "anya-e0803n2:185_7": "aññadatthu aññayogasahitattaññeva sādheti.",
  "anya-e0803n2:186_0": "Tatra tumhasaddena tāva vattabbatthe –",
  "anya-e0803n2:186_1": "“na bhavaṁ eti puññatthaṁ,",
  "anya-e0803n2:186_2": "sivirājassa dassanaṁ.",
  "anya-e0803n2:186_3": "Māyasmā samaggassa saṅghassa bhedāya parakkami.",
  "anya-e0803n2:186_4": "Idha bhante bhagavā paṁsukūlaṁ dhovatū”ti iccevamādayo payogā.",
  "anya-e0803n2:186_5": "Amhasaddena pana vattabbatthe “upāli taṁ mahāvīra,",
  "anya-e0803n2:186_6": "pāde vandati satthuno.",
  "anya-e0803n2:186_7": "Sāvako te mahāvīra,",
  "anya-e0803n2:186_8": "saraṇo vandati satthuno”ti ca iccevamādayo payogā.",
  "anya-e0803n2:186_9": "Idametthupalakkhitabbaṁ “tvaṁ tumhe ahaṁ maya”nti atthadīpaka tayoga mayogato añño aññatthadīpano payogoyeva aññayogo nāma,",
  "anya-e0803n2:186_10": "tattha paṭhamapuriso bhavatīti.",
  "anya-e0803n2:187_0": "Yajjevaṁ “sabbāyasaṁ kūṭamatippamāṇaṁ,",
  "anya-e0803n2:187_1": "paggayha so tiṭṭhasi antalikkhe.",
  "anya-e0803n2:187_2": "Esa sutvā pasīdāmi,",
  "anya-e0803n2:187_3": "vaco te isisattamā”tiādīsu kathaṁ.",
  "anya-e0803n2:187_4": "Ettha hi majjhimuttamapurisasambhavoyeva dissati,",
  "anya-e0803n2:187_5": "na tu paṭhamapurisasambhavoti? Vuccate –",
  "anya-e0803n2:187_6": "“sabbāyasaṁ kūṭamatippamāṇaṁ,",
  "anya-e0803n2:187_7": "paggayha so tiṭṭhasi antalikkhe”tiādīsu “so”tiādikassa nāmasaddassa tumha’mhasaddassatthavācakasaddehi“tiṭṭhasī”tiādīnaṁ",
  "anya-e0803n2:187_8": "syādyantānaṁ padānaṁ dassanato accantamajjhāharitabbehi samānādhikaraṇattā tagguṇabhūtattā ca majjhimuttamapurisasambhavo",
  "anya-e0803n2:187_9": "samadhigantabbo.",
  "anya-e0803n2:187_10": "Īdisesu payogesu syādyantānaṁ dassanavasena avijjamānānipi ajjhāharitabbāni “tvamaha”miccādīni padāni bhavanti.",
  "anya-e0803n2:187_11": "Katthaci pana paripuṇṇāni dissanti “sātvaṁ vaṅkamanuppattā,",
  "anya-e0803n2:187_12": "kathaṁ maddi karissasi.",
  "anya-e0803n2:187_13": "So ahaṁ vicarissāmi,",
  "anya-e0803n2:187_14": "gāmā gāmaṁ purā pura”nti iccevamādīsu.",
  "anya-e0803n2:188_0": "Ākhyātikassa kriyālakkhaṇattā aliṅgabhedattā ca tiṇṇaṁ liṅgānaṁ sādhāraṇabhāvaparidīpanatthaṁ aparampi kriyāpadamālaṁ vadāma –",
  "anya-e0803n2:189_0": "Puriso bhavati,",
  "anya-e0803n2:189_1": "kaññā bhavati,",
  "anya-e0803n2:189_2": "cittaṁ bhavati,",
  "anya-e0803n2:189_3": "purisā bhavanti,",
  "anya-e0803n2:189_4": "kaññāyo bhavanti,",
  "anya-e0803n2:189_5": "cittāni bhavanti.",
  "anya-e0803n2:189_6": "Bho purisa tvaṁ bhavasi,",
  "anya-e0803n2:189_7": "bhoti kaññe tvaṁ bhavasi,",
  "anya-e0803n2:189_8": "bho citta tvaṁ bhavasi,",
  "anya-e0803n2:189_9": "bhavanto purisā tumhe bhavatha,",
  "anya-e0803n2:189_10": "bhotiyo kaññāyo tumhe bhavatha,",
  "anya-e0803n2:189_11": "bhavanto cittāni tumhe bhavatha.",
  "anya-e0803n2:189_12": "Ahaṁ puriso bhavāmi,",
  "anya-e0803n2:189_13": "ahaṁ kaññā bhavāmi,",
  "anya-e0803n2:189_14": "ahaṁ cittaṁ bhavāmi,",
  "anya-e0803n2:189_15": "mayaṁ purisā bhavāma,",
  "anya-e0803n2:189_16": "mayaṁ kaññāyo bhavāma,",
  "anya-e0803n2:189_17": "mayaṁ cittāni bhavāma.",
  "anya-e0803n2:190_0": "Esa nayo attanopadesu,",
  "anya-e0803n2:190_1": "sesavibhattīnaṁ sabbapadesupi.",
  "anya-e0803n2:190_2": "Ayamākhyātikassa tiṇṇaṁ liṅgānaṁ sādhāraṇabhāvaparidīpanī kriyāpadamālāva.",
  "anya-e0803n2:191_0": "Vuttañhetaṁ niruttipiṭake “kriyālakkhaṇamākhyātikamaliṅgabheda”miti.",
  "anya-e0803n2:191_1": "Tatra aliṅgabhedamiti ko attho?",
  "anya-e0803n2:191_2": "Itthipumanapuṁsakānaṁ avisesattho vuccate “aliṅgabheda”miti.",
  "anya-e0803n2:191_3": "Yathā “puriso gacchati,",
  "anya-e0803n2:191_4": "kaññā gacchati,",
  "anya-e0803n2:191_5": "cittaṁ gacchatī”ti.",
  "anya-e0803n2:191_6": "Catudhā uddiṭṭhakriyāpadesu yathā “bhavatī”ti akārānantaratyantapadaṁ gahetvā “bhavati bhavanti bhavasī”tiādinā kriyāpadamālā sabbathā katā,",
  "anya-e0803n2:191_7": "evaṁ “ubbhavati”ccādīnipi akārānantaratyantapadāni gahetvā “ubbhavati ubbhavanti ubbhavasī”tiādinā kriyāpadamālā sabbathā kātabbā.",
  "anya-e0803n2:191_8": "“Bhoti sambhotī”tiādīni pana okārānantaratyantapadāni,",
  "anya-e0803n2:191_9": "“bhāveti vibhāvetī”tiādīni ca ekārānantaratyantapadāni gahetvā pāḷinayānusāreneva padamālā kātabbā,",
  "anya-e0803n2:191_10": "nayidha vuttanayānusārena.",
  "anya-e0803n2:191_11": "Īdisesu hi ṭhānesu duranubodhā kriyāpadagati.",
  "anya-e0803n2:191_12": "Ato labbhamānavasena kriyāpadamālā kātabbā.",
  "anya-e0803n2:191_13": "Na hi loke lokiyā sabbe dhātusadde paccekaṁ sabbehipi channavutiyā vacanehi yojetvā vadanti,",
  "anya-e0803n2:191_14": "evaṁ avadantānampi nesaṁ kathā aparipuṇṇā nāma na hoti,",
  "anya-e0803n2:191_15": "tasmā vajjetabbaṭṭhānaṁ vajjetvā yathāsambhavaṁ padamālā kātabbā.",
  "anya-e0803n2:191_16": "Evaṁ pañcamiyādīsupi vibhattīsu.",
  "anya-e0803n2:191_17": "Ayaṁ vattamānavibhattivasena kriyāpadamālāniddeso.",
  "anya-e0803n2:192_0": "Ito paṭṭhāya pana yathuddiṭṭhapadāneva pariṇāmetvā pariṇāmetvā pañcamiyādīnaṁ mātikābhāvena gahetabbāni.",
  "anya-e0803n2:192_1": "Idāni pana tayogādisahitāsahitavasena dvidhā kriyāpadamālāyo dassessāma kvacādesavasena sambhūtāni ca",
  "anya-e0803n2:192_2": "rūpantarāni sotūnaṁ sukhadhāraṇatthañceva purisappayoge asammohatthañca.",
  "anya-e0803n2:193_0": "Bhavatu, bhavantu. Bhavāhi, bhava, bhavatha. Bhavāmi, bhavāma. Bhavataṁ,",
  "anya-e0803n2:193_1": "bhavantaṁ. Bhavassu, bhavavho. Bhave,",
  "anya-e0803n2:193_2": "bhavāmase.",
  "anya-e0803n2:193_3": "So bhavatu,",
  "anya-e0803n2:193_4": "te bhavantu.",
  "anya-e0803n2:193_5": "Tvaṁ bhavāhi, bhava,",
  "anya-e0803n2:193_6": "tumhe bhavatha.",
  "anya-e0803n2:193_7": "Ahaṁ bhavāmi,",
  "anya-e0803n2:193_8": "mayaṁ bhavāma.",
  "anya-e0803n2:193_9": "So bhavataṁ,",
  "anya-e0803n2:193_10": "te bhavantaṁ.",
  "anya-e0803n2:193_11": "Tvaṁ bhavassu,",
  "anya-e0803n2:193_12": "tumhe bhavavho.",
  "anya-e0803n2:193_13": "Ahaṁ bhave,",
  "anya-e0803n2:193_14": "mayaṁ bhavāmase.",
  "anya-e0803n2:193_15": "Ayaṁ pañcamīvibhattivasena kriyāpadamālāniddeso.",
  "anya-e0803n2:194_0": "Bhaveyya, bhave,",
  "anya-e0803n2:194_1": "bhaveyyuṁ.",
  "anya-e0803n2:194_2": "Bhaveyyāsi,",
  "anya-e0803n2:194_3": "bhaveyyātha.",
  "anya-e0803n2:194_4": "Bhaveyyāmi,",
  "anya-e0803n2:194_5": "bhaveyyāma, bhavemu. Bhavetha, bhaveraṁ. Bhavetho,",
  "anya-e0803n2:194_6": "bhaveyyāvho.",
  "anya-e0803n2:194_7": "Bhaveyyaṁ,",
  "anya-e0803n2:194_8": "bhaveyyāmhe iti vā,",
  "anya-e0803n2:194_9": "so bhaveyya, bhave,",
  "anya-e0803n2:194_10": "te bhaveyyuṁ.",
  "anya-e0803n2:194_11": "Tvaṁ bhaveyyāsi,",
  "anya-e0803n2:194_12": "tumhe bhaveyyātha.",
  "anya-e0803n2:194_13": "Ahaṁ bhaveyyāmi,",
  "anya-e0803n2:194_14": "mayaṁ bhaveyyāma, bhavemu.",
  "anya-e0803n2:194_15": "So bhavetha,",
  "anya-e0803n2:194_16": "te bhaveraṁ.",
  "anya-e0803n2:194_17": "Tvaṁ bhavetho,",
  "anya-e0803n2:194_18": "tumhe bhaveyyāvho.",
  "anya-e0803n2:194_19": "Ahaṁ bhaveyyaṁ,",
  "anya-e0803n2:194_20": "mayaṁ bhaveyyāmhe iti vā.",
  "anya-e0803n2:194_21": "Ayaṁ sattamīvibhattivasena kriyāpadamālāniddeso.",
  "anya-e0803n2:195_0": "Babhūva, babhūvu. Babhūve,",
  "anya-e0803n2:195_1": "babhūvittha. Babhūvaṁ,",
  "anya-e0803n2:195_2": "babhūvimha.",
  "anya-e0803n2:195_3": "Babhūvittha,",
  "anya-e0803n2:195_4": "babhūvire.",
  "anya-e0803n2:195_5": "Babhūvittho,",
  "anya-e0803n2:195_6": "babhūvivho. Babhūviṁ,",
  "anya-e0803n2:195_7": "babhūvimhe iti vā,",
  "anya-e0803n2:195_8": "so babhūva,",
  "anya-e0803n2:195_9": "te babhūvu.",
  "anya-e0803n2:195_10": "Tvaṁ babhūve,",
  "anya-e0803n2:195_11": "tumhe babhūvittha.",
  "anya-e0803n2:195_12": "Ahaṁ babhūvaṁ,",
  "anya-e0803n2:195_13": "mayaṁ babhūvimha.",
  "anya-e0803n2:195_14": "So babhūvittha,",
  "anya-e0803n2:195_15": "te babhūvire.",
  "anya-e0803n2:195_16": "Tvaṁ babhūvittho,",
  "anya-e0803n2:195_17": "tumhe babhūvivho.",
  "anya-e0803n2:195_18": "Ahaṁ babhūviṁ,",
  "anya-e0803n2:195_19": "mayaṁ babhūvimhe iti vā.",
  "anya-e0803n2:195_20": "Ayaṁ parokkhāvibhattivasena kriyāpadamālāniddeso.",
  "anya-e0803n2:196_0": "Abhavā, abhavū. Abhavo,",
  "anya-e0803n2:196_1": "abhavattha. Abhavaṁ,",
  "anya-e0803n2:196_2": "abhavamhā.",
  "anya-e0803n2:196_3": "Abhavattha,",
  "anya-e0803n2:196_4": "abhavatthuṁ. Abhavase,",
  "anya-e0803n2:196_5": "abhavavhaṁ. Abhaviṁ,",
  "anya-e0803n2:196_6": "abhavamhase iti vā,",
  "anya-e0803n2:196_7": "so abhavā,",
  "anya-e0803n2:196_8": "te abhavū.",
  "anya-e0803n2:196_9": "Tvaṁ abhavo,",
  "anya-e0803n2:196_10": "tumhe abhavattha.",
  "anya-e0803n2:196_11": "Ahaṁ abhavaṁ,",
  "anya-e0803n2:196_12": "mayaṁ abhavamhā.",
  "anya-e0803n2:196_13": "So abhavattha,",
  "anya-e0803n2:196_14": "te abhavatthuṁ.",
  "anya-e0803n2:196_15": "Tvaṁ abhavase,",
  "anya-e0803n2:196_16": "tumhe abhavavhaṁ.",
  "anya-e0803n2:196_17": "Ahaṁ abhaviṁ,",
  "anya-e0803n2:196_18": "mayaṁ abhavamhase iti vā.",
  "anya-e0803n2:196_19": "Ayaṁ hiyyattanīvibhattivasena kriyāpadamālāniddeso.",
  "anya-e0803n2:197_0": "Abhavi, abhavuṁ. Abhavo,",
  "anya-e0803n2:197_1": "abhavittha. Abhaviṁ,",
  "anya-e0803n2:197_2": "abhavimhā. Abhavā, abhavū. Abhavase,",
  "anya-e0803n2:197_3": "abhavivhaṁ. Abhavhaṁ,",
  "anya-e0803n2:197_4": "abhavimhe iti vā,",
  "anya-e0803n2:197_5": "so abhavi,",
  "anya-e0803n2:197_6": "te abhavuṁ.",
  "anya-e0803n2:197_7": "Tvaṁ abhavo,",
  "anya-e0803n2:197_8": "tumhe abhavittha.",
  "anya-e0803n2:197_9": "Ahaṁ abhaviṁ,",
  "anya-e0803n2:197_10": "mayaṁ abhavimhā.",
  "anya-e0803n2:197_11": "So abhavā,",
  "anya-e0803n2:197_12": "te abhavū.",
  "anya-e0803n2:197_13": "Tvaṁ abhavase,",
  "anya-e0803n2:197_14": "tumhe abhavivhaṁ.",
  "anya-e0803n2:197_15": "Ahaṁ abhavaṁ,",
  "anya-e0803n2:197_16": "mayaṁ abhavimhe iti vā.",
  "anya-e0803n2:197_17": "Ayaṁ ajjatanīvibhattivasena kriyāpadamālāniddeso.",
  "anya-e0803n2:198_0": "Ettha panajjataniyā uṁvacanassa iṁsumādesavasena bhavatino rūpantarānipi veditabbāni.",
  "anya-e0803n2:198_1": "Seyyathidaṁ?",
  "anya-e0803n2:198_2": "Te bhaviṁsu,",
  "anya-e0803n2:198_3": "samubbhaviṁsu,",
  "anya-e0803n2:198_4": "pabhaviṁsu,",
  "anya-e0803n2:198_5": "parābhaviṁsu,",
  "anya-e0803n2:198_6": "sambhaviṁsu,",
  "anya-e0803n2:198_7": "pātubhaviṁsu,",
  "anya-e0803n2:198_8": "pātubbhaviṁsu,",
  "anya-e0803n2:198_9": "imāni akammakapadāni.",
  "anya-e0803n2:198_10": "Paribhaviṁsu,",
  "anya-e0803n2:198_11": "abhibhaviṁsu,",
  "anya-e0803n2:198_12": "adhibhaviṁsu,",
  "anya-e0803n2:198_13": "atibhaviṁsu,",
  "anya-e0803n2:198_14": "anubhaviṁsu,",
  "anya-e0803n2:198_15": "samanubhaviṁsu,",
  "anya-e0803n2:198_16": "abhisambhaviṁsu.",
  "anya-e0803n2:199_0": "“Adhibhosu”nti rūpampi, yasmā dissati pāḷiyaṁ;",
  "anya-e0803n2:200_0": "Tasmā hi nayato ñe yyaṁ, “paribhosu”ntiādikaṁ.",
  "anya-e0803n2:201_0": "Tatrāyaṁ pāḷi –",
  "anya-e0803n2:201_1": "“evaṁvihāriñcāvuso bhikkhuṁ rūpā adhibhosuṁ,",
  "anya-e0803n2:201_2": "na bhikkhu rūpe adhibhosī”ti.",
  "anya-e0803n2:201_3": "Imāni sakammakapadāni,",
  "anya-e0803n2:201_4": "evamajjataniyā uṁvacanassa iṁsumādesavasena bhavatino rūpantarāni bhavanti. Apica",
  "anya-e0803n2:202_0": "“Anvabhi” itirūpampi, ajjatanyā padissati;",
  "anya-e0803n2:203_0": "Tasmā hi nayato ñeyyaṁ, “ajjhabhi”ccādikampi ca.",
  "anya-e0803n2:204_0": "Tatrāyaṁ pāḷi –",
  "anya-e0803n2:204_1": "so tena kammena divaṁ samakkami,",
  "anya-e0803n2:204_2": "sukhañca khiḍḍāratiyo ca anvabhīti.",
  "anya-e0803n2:204_3": "Tattha anvabhīti anu abhīti chedo.",
  "anya-e0803n2:204_4": "Anūti upasaggo.",
  "anya-e0803n2:204_5": "Abhīti ākhyātikapadanti daṭṭhabbaṁ.",
  "anya-e0803n2:205_0": "Bhavissati,",
  "anya-e0803n2:205_1": "bhavissanti.",
  "anya-e0803n2:205_2": "Bhavissasi,",
  "anya-e0803n2:205_3": "bhavissatha.",
  "anya-e0803n2:205_4": "Bhavissāmi,",
  "anya-e0803n2:205_5": "bhavissāma.",
  "anya-e0803n2:205_6": "Bhavissate,",
  "anya-e0803n2:205_7": "bhavissante.",
  "anya-e0803n2:205_8": "Bhavissase,",
  "anya-e0803n2:205_9": "bhavissavhe.",
  "anya-e0803n2:205_10": "Bhavissaṁ,",
  "anya-e0803n2:205_11": "bhavissāmhe iti vā,",
  "anya-e0803n2:205_12": "so bhavissati,",
  "anya-e0803n2:205_13": "te bhavissanti.",
  "anya-e0803n2:205_14": "Tvaṁ bhavissasi,",
  "anya-e0803n2:205_15": "tumhe bhavissatha.",
  "anya-e0803n2:205_16": "Ahaṁ bhavissāmi,",
  "anya-e0803n2:205_17": "mayaṁ bhavissāma.",
  "anya-e0803n2:205_18": "So bhavissate,",
  "anya-e0803n2:205_19": "te bhavissante.",
  "anya-e0803n2:205_20": "Tvaṁ bhavissase,",
  "anya-e0803n2:205_21": "tumhe bhavissavhe.",
  "anya-e0803n2:205_22": "Ahaṁ bhavissaṁ,",
  "anya-e0803n2:205_23": "mayaṁ bhavissāmhe iti vā.",
  "anya-e0803n2:205_24": "Ayaṁ bhavissantīvibhattivasena kriyāpadamālāniddeso.",
  "anya-e0803n2:206_0": "Abhavissā,",
  "anya-e0803n2:206_1": "abhavissaṁsu.",
  "anya-e0803n2:206_2": "Abhavisse,",
  "anya-e0803n2:206_3": "abhavissatha.",
  "anya-e0803n2:206_4": "Abhavissaṁ,",
  "anya-e0803n2:206_5": "abhavissāmhā.",
  "anya-e0803n2:206_6": "Abhavissatha,",
  "anya-e0803n2:206_7": "abhavissisu.",
  "anya-e0803n2:206_8": "Abhavissase,",
  "anya-e0803n2:206_9": "abhavissavhe.",
  "anya-e0803n2:206_10": "Abhavissiṁ,",
  "anya-e0803n2:206_11": "abhavissāmhase iti vā,",
  "anya-e0803n2:206_12": "so abhavissā,",
  "anya-e0803n2:206_13": "te abhavissaṁsu.",
  "anya-e0803n2:206_14": "Tvaṁ abhavisse,",
  "anya-e0803n2:206_15": "tumhe abhavissatha.",
  "anya-e0803n2:206_16": "Ahaṁ abhavissaṁ,",
  "anya-e0803n2:206_17": "mayaṁ abhavissāmhā.",
  "anya-e0803n2:206_18": "So abhavissatha,",
  "anya-e0803n2:206_19": "te abhavissisu.",
  "anya-e0803n2:206_20": "Tvaṁ abhavissase,",
  "anya-e0803n2:206_21": "tumhe abhavissavhe.",
  "anya-e0803n2:206_22": "Ahaṁ abhavissiṁ,",
  "anya-e0803n2:206_23": "mayaṁ abhavissāmhase iti vā.",
  "anya-e0803n2:206_24": "Ayaṁ kālātipattivibhattivasena kriyāpadamālāniddeso.",
  "anya-e0803n2:207_0": "Vohārabhedakusalena subuddhinā yo,",
  "anya-e0803n2:208_0": "Kaccāyanena kathito jinasāsanatthaṁ;",
  "anya-e0803n2:209_0": "Tyādikkamo tadanugaṁ kiriyāpadānaṁ,",
  "anya-e0803n2:210_0": "Katvā kamo bhavatidhātuvasena vutto.",
  "anya-e0803n2:211_0": "Iti navaṅge sāṭṭhakathe piṭakattaye byappathagatīsu viññūnaṁ",
  "anya-e0803n2:212_0": "Kosallatthāya kate saddanītippakaraṇe",
  "anya-e0803n2:213_0": "Bhavatino kriyāpadamālāvibhāgo nāma",
  "anya-e0803n2:214_0": "Dutiyo paricchedo."
}