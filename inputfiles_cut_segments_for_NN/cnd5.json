{
  "cnd5:0.1_0": "Cūḷaniddesa",
  "cnd5:0.2_0": "Pārāyanavagganiddesa",
  "cnd5:0.3_0": "Pucchāniddesa",
  "cnd5:0.4_0": "1. Ajitamāṇavapucchāniddesa",
  "cnd5:1.1_0": "**Kenassu nivuto loko,**",
  "cnd5:1.2_0": "(iccāyasmā ajito)",
  "cnd5:1.3_0": "**Kenassu nappakāsati;**",
  "cnd5:1.4_0": "**Kissābhilepanaṁ brūsi**,",
  "cnd5:1.5_0": "**Kiṁsu tassa mahabbhayaṁ. ** ",
  "cnd5:2.1_0": "**Kenassu nivuto loko**ti.",
  "cnd5:2.2_0": "**Loko**ti nirayaloko tiracchānaloko pettivisayaloko manussaloko devaloko khandhaloko dhātuloko āyatanaloko ayaṁ loko paro loko brahmaloko devaloko—",
  "cnd5:2.3_0": "ayaṁ vuccati loko.",
  "cnd5:2.4_0": "Ayaṁ loko kena āvuto nivuto ovuto pihito paṭicchanno paṭikujjitoti—",
  "cnd5:2.5_0": "kenassu nivuto loko?",
  "cnd5:3.1_0": "**Iccāyasmā ajito**ti.",
  "cnd5:3.2_0": "**Iccā**ti padasandhi padasaṁsaggo padapāripūrī akkharasamavāyo byañjanasiliṭṭhatā padānupubbatāpetaṁ iccāti.",
  "cnd5:3.3_0": "**Āyasmā**ti piyavacanaṁ garuvacanaṁ sagāravasappatissādhivacanametaṁ āyasmāti.",
  "cnd5:3.4_0": "**Ajito**ti tassa brāhmaṇassa nāmaṁ saṅkhā samaññā paññatti vohāro nāmaṁ nāmakammaṁ nāmadheyyaṁ nirutti byañjanaṁ abhilāpoti—",
  "cnd5:3.5_0": "iccāyasmā ajito.",
  "cnd5:4.1_0": "**Kenassu nappakāsatī**ti kena loko nappakāsati nappabhāsati na tapati na virocati na ñāyati na paññāyatīti—",
  "cnd5:4.2_0": "kenassu nappakāsati.",
  "cnd5:5.1_0": "**Kissābhilepanaṁ brūsī**ti kiṁ lokassa lepanaṁ lagganaṁ bandhanaṁ upakkileso.",
  "cnd5:5.2_0": "Kena loko litto saṁlitto upalitto kiliṭṭho saṅkiliṭṭho makkhito saṁsaṭṭho laggo laggito palibuddho,",
  "cnd5:5.2_1": "brūsi ācikkhasi desesi paññapesi paṭṭhapesi vivarasi vibhajasi uttānīkarosi pakāsesīti—",
  "cnd5:5.3_0": "kissābhilepanaṁ brūsi.",
  "cnd5:6.1_0": "**Kiṁsu tassa mahabbhayan**ti kiṁ lokassa bhayaṁ mahabbhayaṁ pīḷanaṁ ghaṭṭanaṁ upaddavo upasaggoti—",
  "cnd5:6.2_0": "kiṁsu tassa mahabbhayaṁ.",
  "cnd5:6.3_0": "Tenāha so brāhmaṇo—",
  "cnd5:7.1_0": "“Kenassu nivuto loko,",
  "cnd5:7.2_0": "(iccāyasmā ajito)",
  "cnd5:7.3_0": "Kenassu nappakāsati;",
  "cnd5:7.4_0": "Kissābhilepanaṁ brūsi,",
  "cnd5:7.5_0": "Kiṁsu tassa mahabbhayan”ti.",
  "cnd5:8.1_0": "**Avijjāya nivuto loko,**",
  "cnd5:8.2_0": "(ajitāti bhagavā)",
  "cnd5:8.3_0": "**Vevicchā pamādā nappakāsati;**",
  "cnd5:8.4_0": "**Jappābhilepanaṁ brūmi,**",
  "cnd5:8.5_0": "**Dukkhamassa mahabbhayaṁ. ** ",
  "cnd5:9.1_0": "**Avijjāya nivuto loko**ti.",
  "cnd5:9.2_0": "**Avijjā**ti dukkhe aññāṇaṁ dukkhasamudaye aññāṇaṁ dukkhanirodhe aññāṇaṁ dukkhanirodhagāminiyā paṭipadāya aññāṇaṁ,",
  "cnd5:9.2_1": "pubbante aññāṇaṁ aparante aññāṇaṁ pubbantāparante aññāṇaṁ,",
  "cnd5:9.2_2": "idappaccayatāpaṭiccasamuppannesu dhammesu aññāṇaṁ,",
  "cnd5:9.2_3": "yaṁ evarūpaṁ aññāṇaṁ adassanaṁ anabhisamayo ananubodho asambodho appaṭivedho asaṅgāhanā apariyogāhanā",
  "cnd5:9.2_4": "asamapekkhanā apaccavekkhaṇā apaccavekkhaṇakammaṁ dummejjhaṁ bālyaṁ asampajaññaṁ moho pamoho sammoho",
  "cnd5:9.2_5": "avijjā avijjogho avijjāyogo avijjānusayo avijjāpariyuṭṭhānaṁ avijjālaṅgī moho akusalamūlaṁ,",
  "cnd5:9.2_6": "ayaṁ vuccati—",
  "cnd5:9.3_0": "avijjā.",
  "cnd5:10.1_0": "**Loko**ti nirayaloko tiracchānaloko pettivisayaloko manussaloko devaloko khandhaloko dhātuloko āyatanaloko ayaṁ loko paro loko brahmaloko devaloko—",
  "cnd5:10.2_0": "ayaṁ vuccati loko.",
  "cnd5:10.3_0": "Ayaṁ loko imāya avijjāya āvuto nivuto ovuto pihito paṭicchanno paṭikujjitoti—",
  "cnd5:10.4_0": "avijjāya nivuto loko.",
  "cnd5:11.1_0": "**Ajitā**ti bhagavā taṁ brāhmaṇaṁ nāmena ālapati.",
  "cnd5:11.2_0": "**Bhagavā**ti gāravādhivacanaṁ.",
  "cnd5:11.3_0": "Api ca, bhaggarāgoti bhagavā;",
  "cnd5:11.4_0": "bhaggadosoti bhagavā;",
  "cnd5:11.5_0": "bhaggamohoti bhagavā;",
  "cnd5:11.6_0": "bhaggamānoti bhagavā;",
  "cnd5:11.7_0": "bhaggadiṭṭhīti bhagavā;",
  "cnd5:11.8_0": "bhaggakaṇḍakoti bhagavā;",
  "cnd5:11.9_0": "bhaggakilesoti bhagavā;",
  "cnd5:11.10_0": "bhaji vibhaji pavibhaji dhammaratananti bhagavā;",
  "cnd5:11.11_0": "bhavānaṁ antakaroti bhagavā;",
  "cnd5:11.12_0": "bhāvitakāyo bhāvitasīlo bhāvitacitto bhāvitapaññoti bhagavā;",
  "cnd5:11.13_0": "bhaji vā bhagavā araññavanapatthāni pantāni senāsanāni appasaddāni appanigghosāni vijanavātāni manussarāhasseyyakāni paṭisallānasāruppānīti bhagavā;",
  "cnd5:11.14_0": "bhāgī vā bhagavā cīvarapiṇḍapātasenāsanagilānapaccayabhesajjaparikkhārānanti bhagavā;",
  "cnd5:11.15_0": "bhāgī vā bhagavā attharasassa dhammarasassa vimuttirasassa adhisīlassa adhicittassa adhipaññāyāti bhagavā;",
  "cnd5:11.16_0": "bhāgī vā bhagavā catunnaṁ jhānānaṁ catunnaṁ appamaññānaṁ catunnaṁ arūpasamāpattīnanti bhagavā;",
  "cnd5:11.17_0": "bhāgī vā bhagavā aṭṭhannaṁ vimokkhānaṁ aṭṭhannaṁ abhibhāyatanānaṁ navannaṁ anupubbasamāpattīnanti bhagavā;",
  "cnd5:11.18_0": "bhāgī vā bhagavā dasannaṁ saññābhāvanānaṁ kasiṇasamāpattīnaṁ ānāpānassatisamādhissa asubhasamāpattiyāti bhagavā;",
  "cnd5:11.19_0": "bhāgī vā bhagavā catunnaṁ satipaṭṭhānānaṁ catunnaṁ sammappadhānānaṁ catunnaṁ iddhipādānaṁ pañcannaṁ indriyānaṁ",
  "cnd5:11.19_1": "pañcannaṁ balānaṁ sattannaṁ bojjhaṅgānaṁ ariyassa aṭṭhaṅgikassa maggassāti bhagavā;",
  "cnd5:11.20_0": "bhāgī vā bhagavā dasannaṁ tathāgatabalānaṁ catunnaṁ vesārajjānaṁ catunnaṁ paṭisambhidānaṁ channaṁ abhiññānaṁ channaṁ buddhadhammānanti bhagavā;",
  "cnd5:11.21_0": "bhagavāti netaṁ nāmaṁ mātarā kataṁ na pitarā kataṁ na bhātarā kataṁ na bhaginiyā kataṁ na mittāmaccehi",
  "cnd5:11.21_1": "kataṁ na ñātisālohitehi kataṁ na samaṇabrāhmaṇehi kataṁ na devatāhi kataṁ.",
  "cnd5:11.22_0": "Vimokkhantikametaṁ buddhānaṁ bhagavantānaṁ bodhiyā mūle saha sabbaññutañāṇassa paṭilābhā sacchikā paññatti,",
  "cnd5:11.22_1": "yadidaṁ bhagavāti—",
  "cnd5:11.23_0": "ajitāti bhagavā.",
  "cnd5:12.1_0": "**Vevicchā pamādā nappakāsatī**ti.",
  "cnd5:12.2_0": "**Vevicchaṁ** vuccati pañca macchariyāni—",
  "cnd5:12.3_0": "āvāsamacchariyaṁ, kulamacchariyaṁ, lābhamacchariyaṁ, vaṇṇamacchariyaṁ, dhammamacchariyaṁ.",
  "cnd5:12.4_0": "Yaṁ evarūpaṁ maccheraṁ maccharāyanā maccharāyitattaṁ vevicchaṁ kadariyaṁ kaṭukañcukatā aggahitattaṁ cittassa—",
  "cnd5:12.5_0": "idaṁ vuccati macchariyaṁ.",
  "cnd5:12.6_0": "Api ca khandhamacchariyampi macchariyaṁ,",
  "cnd5:12.6_1": "dhātumacchariyampi macchariyaṁ,",
  "cnd5:12.6_2": "āyatanamacchariyampi macchariyaṁ,",
  "cnd5:12.6_3": "gāho vuccati macchariyaṁ.",
  "cnd5:12.7_0": "**Pamādo** vattabbo—",
  "cnd5:12.8_0": "kāyaduccarite vā vacīduccarite vā manoduccarite vā pañcasu kāmaguṇesu vā cittassa vosaggo vosaggānuppadānaṁ",
  "cnd5:12.8_1": "kusalānaṁ dhammānaṁ bhāvanāya asakkaccakiriyatā asātaccakiriyatā anaṭṭhitakiriyatā olīnavuttitā nikkhittacchandatā",
  "cnd5:12.8_2": "nikkhittadhuratā anāsevanā abhāvanā abahulīkammaṁ anadhiṭṭhānaṁ ananuyogo pamādo.",
  "cnd5:12.9_0": "Yo evarūpo pamādo pamajjanā pamajjitattaṁ—",
  "cnd5:12.10_0": "ayaṁ vuccati pamādo.",
  "cnd5:12.11_0": "**Vevicchā pamādā nappakāsatī**ti iminā ca macchariyena iminā ca pamādena loko nappakāsati nappabhāsati",
  "cnd5:12.11_1": "na tapati na virocati na ñāyati na paññāyatīti—",
  "cnd5:12.12_0": "vevicchā pamādā nappakāsati.",
  "cnd5:13.1_0": "**Jappābhilepanaṁ brūmī**ti jappā vuccati taṇhā.",
  "cnd5:13.2_0": "Yo rāgo sārāgo anunayo anurodho nandī nandirāgo cittassa sārāgo icchā mucchā ajjhosānaṁ gedho paligedho",
  "cnd5:13.2_1": "saṅgo paṅko ejā māyā janikā sañjananī sibbinī jālinī saritā visattikā suttaṁ visaṭā āyūhanī dutiyā paṇidhi",
  "cnd5:13.2_2": "bhavanetti vanaṁ vanatho santhavo sineho apekkhā paṭibandhu āsā āsīsanā āsīsitattaṁ rūpāsā saddāsā gandhāsā",
  "cnd5:13.2_3": "rasāsā phoṭṭhabbāsā lābhāsā dhanāsā puttāsā jīvitāsā jappā pajappā abhijappā jappanā jappitattaṁ loluppaṁ",
  "cnd5:13.2_4": "loluppāyanā loluppāyitattaṁ pucchañjikatā sādhukamyatā adhammarāgo visamalobho nikanti nikāmanā patthanā",
  "cnd5:13.2_5": "pihanā sampatthanā kāmataṇhā bhavataṇhā vibhavataṇhā rūpataṇhā arūpataṇhā nirodhataṇhā rūpataṇhā saddataṇhā",
  "cnd5:13.2_6": "gandhataṇhā rasataṇhā phoṭṭhabbataṇhā dhammataṇhā ogho yogo gantho upādānaṁ āvaraṇaṁ nīvaraṇaṁ chadanaṁ",
  "cnd5:13.2_7": "bandhanaṁ upakkileso anusayo pariyuṭṭhānaṁ latā vevicchaṁ dukkhamūlaṁ dukkhanidānaṁ dukkhappabhavo mārapāso",
  "cnd5:13.2_8": "mārabaḷisaṁ mārāmisaṁ māravisayo māranivāso māragocaro mārabandhanaṁ taṇhānadī taṇhājālaṁ taṇhāgaddulaṁ",
  "cnd5:13.2_9": "taṇhāsamuddo abhijjhā lobho akusalamūlaṁ—",
  "cnd5:13.3_0": "ayaṁ vuccati jappā.",
  "cnd5:13.4_0": "Lokassa lepanaṁ lagganaṁ bandhanaṁ upakkileso imāya jappāya loko litto saṁlitto upalitto kiliṭṭho saṅkiliṭṭho",
  "cnd5:13.4_1": "makkhito saṁsaṭṭho laggo laggito palibuddhoti brūmi ācikkhāmi desemi paññapemi paṭṭhapemi vivarāmi vibhajāmi",
  "cnd5:13.4_2": "uttānīkaromi pakāsemīti—",
  "cnd5:13.5_0": "jappābhilepanaṁ brūmi.",
  "cnd5:14.1_0": "**Dukkhamassa mahabbhayan**ti.",
  "cnd5:14.2_0": "**Dukkhan**ti jātidukkhaṁ jarādukkhaṁ byādhidukkhaṁ maraṇadukkhaṁ sokaparidevadukkhadomanassupāyāsadukkhaṁ",
  "cnd5:14.2_1": "nerayikaṁ dukkhaṁ tiracchānayonikaṁ dukkhaṁ pettivisayikaṁ dukkhaṁ mānusikaṁ dukkhaṁ gabbhokkantimūlakaṁ",
  "cnd5:14.2_2": "dukkhaṁ gabbhaṭṭhitimūlakaṁ dukkhaṁ gabbhavuṭṭhānamūlakaṁ dukkhaṁ jātassūpanibandhakaṁ dukkhaṁ jātassa",
  "cnd5:14.2_3": "parādheyyakaṁ dukkhaṁ attūpakkamaṁ dukkhaṁ parūpakkamaṁ dukkhaṁ saṅkhāradukkhaṁ vipariṇāmadukkhaṁ cakkhurogo",
  "cnd5:14.2_4": "sotarogo ghānarogo jivhārogo kāyarogo sīsarogo kaṇṇarogo mukharogo dantarogo kāso sāso pināso ḍāho jaro",
  "cnd5:14.2_5": "kucchirogo mucchā pakkhandikā sūlā visūcikā kuṭṭhaṁ gaṇḍo kilāso soso apamāro daddu kaṇḍu kacchu rakhasā",
  "cnd5:14.2_6": "vitacchikā lohitapittaṁ madhumeho aṁsā piḷakā bhagandalā pittasamuṭṭhānā ābādhā semhasamuṭṭhānā ābādhā",
  "cnd5:14.2_7": "vātasamuṭṭhānā ābādhā sannipātikā ābādhā utupariṇāmajā ābādhā visamaparihārajā ābādhā opakkamikā ābādhā",
  "cnd5:14.2_8": "kammavipākajā ābādhā sītaṁ uṇhaṁ jighacchā pipāsā uccāro passāvo ḍaṁsamakasavātātapasarīsapasamphassaṁ",
  "cnd5:14.2_9": "dukkhaṁ mātumaraṇaṁ dukkhaṁ pitumaraṇaṁ dukkhaṁ bhātumaraṇaṁ dukkhaṁ bhaginimaraṇaṁ dukkhaṁ puttamaraṇaṁ",
  "cnd5:14.2_10": "dukkhaṁ dhītumaraṇaṁ dukkhaṁ ñātibyasanaṁ dukkhaṁ rogabyasanaṁ dukkhaṁ bhogabyasanaṁ dukkhaṁ sīlabyasanaṁ",
  "cnd5:14.2_11": "dukkhaṁ diṭṭhibyasanaṁ dukkhaṁ yesaṁ dhammānaṁ ādito samudāgamanaṁ paññāyati.",
  "cnd5:14.3_0": "Atthaṅgamato nirodho paññāyati.",
  "cnd5:14.4_0": "Kammasannissito vipāko,",
  "cnd5:14.4_1": "vipākasannissitaṁ kammaṁ,",
  "cnd5:14.4_2": "nāmasannissitaṁ rūpaṁ rūpasannissitaṁ nāmaṁ,",
  "cnd5:14.4_3": "jātiyā anugataṁ jarāya anusaṭaṁ byādhinā abhibhūtaṁ maraṇena abbhāhataṁ dukkhe patiṭṭhitaṁ atāṇaṁ aleṇaṁ asaraṇaṁ asaraṇībhūtaṁ—",
  "cnd5:14.5_0": "idaṁ vuccati dukkhaṁ.",
  "cnd5:14.6_0": "Idaṁ dukkhaṁ lokassa bhayaṁ mahābhayaṁ pīḷanaṁ ghaṭṭanaṁ upaddavo upasaggoti—",
  "cnd5:14.7_0": "dukkhamassa mahabbhayaṁ.",
  "cnd5:14.8_0": "Tenāha bhagavā—",
  "cnd5:15.1_0": "“Avijjāya nivuto loko,",
  "cnd5:15.2_0": "(ajitāti bhagavā)",
  "cnd5:15.3_0": "Vevicchā pamādā nappakāsati;",
  "cnd5:15.4_0": "Jappābhilepanaṁ brūmi,",
  "cnd5:15.5_0": "Dukkhamassa mahabbhayan”ti.",
  "cnd5:16.1_0": "**Savanti sabbadhi sotā,**",
  "cnd5:16.2_0": "(iccāyasmā ajito)",
  "cnd5:16.3_0": "**Sotānaṁ kiṁ nivāraṇaṁ;**",
  "cnd5:16.4_0": "**Sotānaṁ saṁvaraṁ brūhi,**",
  "cnd5:16.5_0": "**Kena sotā pidhiyyare. ** ",
  "cnd5:17.1_0": "**Savanti sabbadhi sotā**ti.",
  "cnd5:17.2_0": "**Sotā**ti taṇhāsoto diṭṭhisoto kilesasoto duccaritasoto avijjāsoto.",
  "cnd5:17.3_0": "**Sabbadhī**ti sabbesu āyatanesu.",
  "cnd5:17.4_0": "**Savantī**ti savanti āsavanti sandanti pavattanti.",
  "cnd5:17.5_0": "Cakkhuto rūpe savanti āsavanti sandanti pavattanti.",
  "cnd5:17.6_0": "Sotato sadde savanti …",
  "cnd5:17.7_0": "ghānato gandhe savanti …",
  "cnd5:17.8_0": "jivhāto rase savanti …",
  "cnd5:17.9_0": "kāyato phoṭṭhabbe savanti …",
  "cnd5:17.10_0": "manato dhamme savanti āsavanti sandanti pavattanti.",
  "cnd5:17.11_0": "Cakkhuto rūpataṇhā savanti āsavanti sandanti pavattanti.",
  "cnd5:17.12_0": "Sotato saddataṇhā savanti āsavanti sandanti pavattanti.",
  "cnd5:17.13_0": "Ghānato gandhataṇhā savanti …",
  "cnd5:17.14_0": "jivhāto rasataṇhā savanti …",
  "cnd5:17.15_0": "kāyato phoṭṭhabbataṇhā savanti …",
  "cnd5:17.16_0": "manato dhammataṇhā savanti āsavanti sandanti pavattantīti—",
  "cnd5:17.17_0": "savanti sabbadhi sotā.",
  "cnd5:18.1_0": "**Iccāyasmā ajito**ti.",
  "cnd5:18.2_0": "**Iccā**ti padasandhi …pe… padānupubbatāpetaṁ iccāti …pe…",
  "cnd5:18.3_0": "iccāyasmā ajito.",
  "cnd5:19.1_0": "**Sotānaṁ kiṁ nivāraṇan**ti sotānaṁ kiṁ āvaraṇaṁ nīvaraṇaṁ saṁvaraṇaṁ rakkhanaṁ gopananti—",
  "cnd5:19.2_0": "sotānaṁ kiṁ nivāraṇaṁ.",
  "cnd5:20.1_0": "**Sotānaṁ saṁvaraṁ brūhī**ti sotānaṁ āvaraṇaṁ nīvaraṇaṁ saṁvaraṇaṁ rakkhanaṁ gopanaṁ brūhi ācikkha desehi",
  "cnd5:20.1_1": "paññapehi paṭṭhapehi vivarāhi vibhajāhi uttānīkarohi pakāsehīti—",
  "cnd5:20.2_0": "sotānaṁ saṁvaraṁ brūhi.",
  "cnd5:21.1_0": "**Kena sotā pidhiyyare**ti kena sotā pidhīyanti pacchijjanti na savanti na āsavanti na sandanti nappavattantīti—",
  "cnd5:21.2_0": "kena sotā pidhiyyare.",
  "cnd5:21.3_0": "Tenāha so brāhmaṇo—",
  "cnd5:22.1_0": "“Savanti sabbadhi sotā,",
  "cnd5:22.2_0": "(iccāyasmā ajito)",
  "cnd5:22.3_0": "Sotānaṁ kiṁ nivāraṇaṁ;",
  "cnd5:22.4_0": "Sotānaṁ saṁvaraṁ brūhi,",
  "cnd5:22.5_0": "Kena sotā pidhiyyare”.",
  "cnd5:23.1_0": "**Yāni sotāni lokasmiṁ,**",
  "cnd5:23.2_0": "(ajitāti bhagavā)",
  "cnd5:23.3_0": "**Sati tesaṁ nivāraṇaṁ;**",
  "cnd5:23.4_0": "**Sotānaṁ saṁvaraṁ brūmi,**",
  "cnd5:23.5_0": "**Paññāyete pidhiyyare. ** ",
  "cnd5:24.1_0": "**Yāni sotāni lokasmin**ti yāni etāni sotāni mayā kittitāni pakittitāni ācikkhitāni desitāni paññapitāni",
  "cnd5:24.1_1": "paṭṭhapitāni vivaritāni vibhajitāni uttānīkatāni pakāsitāni,",
  "cnd5:24.1_2": "seyyathidaṁ—",
  "cnd5:24.2_0": "taṇhāsoto diṭṭhisoto kilesasoto duccaritasoto avijjāsoto.",
  "cnd5:24.3_0": "**Lokasmin**ti apāyaloke manussaloke devaloke khandhaloke dhātuloke āyatanaloketi—",
  "cnd5:24.4_0": "yāni sotāni lokasmiṁ.",
  "cnd5:24.5_0": "**Ajitā**ti bhagavā taṁ brāhmaṇaṁ nāmena ālapati.",
  "cnd5:25.1_0": "**Sati tesaṁ nivāraṇan**ti.",
  "cnd5:25.2_0": "**Satī**ti yā sati anussati paṭissati sati saraṇatā dhāraṇatā apilāpanatā asammussanatā,",
  "cnd5:25.2_1": "sati satindriyaṁ satibalaṁ sammāsati satisambojjhaṅgo ekāyanamaggo—",
  "cnd5:25.3_0": "ayaṁ vuccati sati.",
  "cnd5:25.4_0": "**Nivāraṇan**ti āvaraṇaṁ nīvaraṇaṁ saṁvaraṇaṁ rakkhanaṁ gopananti—",
  "cnd5:25.5_0": "sati tesaṁ nivāraṇaṁ.",
  "cnd5:26.1_0": "**Sotānaṁ saṁvaraṁ brūmī**ti sotānaṁ āvaraṇaṁ nīvaraṇaṁ saṁvaraṇaṁ rakkhanaṁ gopanaṁ brūmi ācikkhāmi …pe…",
  "cnd5:26.1_1": "uttānīkaromi pakāsemīti—",
  "cnd5:26.2_0": "sotānaṁ saṁvaraṁ brūmi.",
  "cnd5:27.1_0": "**Paññāyete pidhiyyare**ti.",
  "cnd5:27.2_0": "**Paññā**ti yā paññā pajānanā …pe… amoho dhammavicayo sammādiṭṭhi.",
  "cnd5:27.3_0": "Paññāyete pidhiyyareti—",
  "cnd5:27.4_0": "paññāyete sotā pidhīyanti pacchijjanti na savanti na āsavanti na sandanti nappavattanti.",
  "cnd5:27.5_0": "“Sabbe saṅkhārā aniccā”ti jānato passato paññāyete sotā pidhīyanti pacchijjanti na savanti na āsavanti na sandanti nappavattanti.",
  "cnd5:27.6_0": "“Sabbe saṅkhārā dukkhā”ti jānato passato paññāyete sotā pidhīyanti pacchijjanti na savanti na āsavanti na sandanti nappavattanti.",
  "cnd5:27.7_0": "“Sabbe saṅkhārā anattā”ti jānato passato paññāyete sotā pidhīyanti pacchijjanti na savanti na āsavanti na sandanti nappavattanti.",
  "cnd5:27.8_0": "“Avijjāpaccayā saṅkhārā”ti jānato passato paññāyete sotā pidhīyanti pacchijjanti na savanti na āsavanti na sandanti nappavattanti.",
  "cnd5:27.9_0": "“Saṅkhārapaccayā viññāṇan”ti …",
  "cnd5:27.10_0": "“viññāṇapaccayā nāmarūpan”ti …",
  "cnd5:27.11_0": "“nāmarūpapaccayā saḷāyatanan”ti …",
  "cnd5:27.12_0": "“saḷāyatanapaccayā phasso”ti …",
  "cnd5:27.13_0": "“phassapaccayā vedanā”ti …",
  "cnd5:27.14_0": "“vedanāpaccayā taṇhā”ti …",
  "cnd5:27.15_0": "“taṇhāpaccayā upādānan”ti …",
  "cnd5:27.16_0": "“upādānapaccayā bhavo”ti …",
  "cnd5:27.17_0": "“bhavapaccayā jātī”ti …",
  "cnd5:27.18_0": "“jātipaccayā jarāmaraṇan”ti jānato passato paññāyete sotā pidhīyanti pacchijjanti na savanti na āsavanti na sandanti nappavattanti.",
  "cnd5:27.19_0": "“Avijjānirodhā saṅkhāranirodho”ti …",
  "cnd5:27.20_0": "“saṅkhāranirodhā viññāṇanirodho”ti …",
  "cnd5:27.21_0": "“viññāṇanirodhā nāmarūpanirodho”ti …",
  "cnd5:27.22_0": "“nāmarūpanirodhā saḷāyatananirodho”ti …",
  "cnd5:27.23_0": "“saḷāyatananirodhā phassanirodho”ti …",
  "cnd5:27.24_0": "“phassanirodhā vedanānirodho”ti …",
  "cnd5:27.25_0": "“vedanānirodhā taṇhānirodho”ti …",
  "cnd5:27.26_0": "“taṇhānirodhā upādānanirodho”ti …",
  "cnd5:27.27_0": "“upādānanirodhā bhavanirodho”ti …",
  "cnd5:27.28_0": "“bhavanirodhā jātinirodho”ti …",
  "cnd5:27.29_0": "“jātinirodhā jarāmaraṇanirodho”ti jānato passato paññāyete sotā pidhīyanti pacchijjanti na savanti na āsavanti na sandanti nappavattanti.",
  "cnd5:27.30_0": "“Idaṁ dukkhan”ti …",
  "cnd5:27.31_0": "“ayaṁ dukkhasamudayo”ti …",
  "cnd5:27.32_0": "“ayaṁ dukkhanirodho”ti …",
  "cnd5:27.33_0": "“ayaṁ dukkhanirodhagāminī paṭipadā”ti jānato passato paññāyete sotā pidhīyanti pacchijjanti na savanti na āsavanti na sandanti nappavattanti.",
  "cnd5:27.34_0": "“Ime dhammā āsavā”ti …",
  "cnd5:27.35_0": "“ayaṁ āsavasamudayo”ti …",
  "cnd5:27.36_0": "“ayaṁ āsavanirodho”ti …",
  "cnd5:27.37_0": "“ayaṁ āsavanirodhagāminī paṭipadā”ti jānato passato paññāyete sotā pidhīyanti pacchijjanti na savanti na āsavanti na sandanti nappavattanti.",
  "cnd5:27.38_0": "“Ime dhammā abhiññeyyā”ti …",
  "cnd5:27.39_0": "“ime dhammā pariññeyyā”ti …",
  "cnd5:27.40_0": "“ime dhammā pahātabbā”ti …",
  "cnd5:27.41_0": "“ime dhammā bhāvetabbā”ti …",
  "cnd5:27.42_0": "“ime dhammā sacchikātabbā”ti jānato passato paññāyete sotā pidhīyanti pacchijjanti na savanti na āsavanti na sandanti nappavattanti.",
  "cnd5:27.43_0": "Channaṁ phassāyatanānaṁ samudayañca atthaṅgamañca assādañca ādīnavañca nissaraṇañca jānato passato paññāyete",
  "cnd5:27.43_1": "sotā pidhīyanti pacchijjanti na savanti na āsavanti na sandanti nappavattanti.",
  "cnd5:27.44_0": "Pañcannaṁ upādānakkhandhānaṁ samudayañca atthaṅgamañca assādañca ādīnavañca nissaraṇañca jānato passato …",
  "cnd5:27.45_0": "catunnaṁ mahābhūtānaṁ samudayañca atthaṅgamañca assādañca ādīnavañca nissaraṇañca jānato passato …",
  "cnd5:27.46_0": "“yaṁ kiñci samudayadhammaṁ sabbaṁ taṁ nirodhadhamman”ti jānato passato paññāyete sotā pidhīyanti pacchijjanti",
  "cnd5:27.46_1": "na savanti na āsavanti na sandanti nappavattantīti—",
  "cnd5:27.47_0": "paññāyete pidhiyyare.",
  "cnd5:27.48_0": "Tenāha bhagavā—",
  "cnd5:28.1_0": "“Yāni sotāni lokasmiṁ,",
  "cnd5:28.2_0": "(ajitāti bhagavā)",
  "cnd5:28.3_0": "Sati tesaṁ nivāraṇaṁ;",
  "cnd5:28.4_0": "Sotānaṁ saṁvaraṁ brūmi,",
  "cnd5:28.5_0": "Paññāyete pidhiyyare”ti.",
  "cnd5:29.1_0": "**Paññā ceva sati cāpi,**",
  "cnd5:29.2_0": "(iccāyasmā ajito)",
  "cnd5:29.3_0": "**Nāmarūpañca mārisa;**",
  "cnd5:29.4_0": "**Etaṁ me puṭṭho pabrūhi,**",
  "cnd5:29.5_0": "**Katthetaṁ uparujjhati. ** ",
  "cnd5:30.1_0": "**Paññā ceva sati cāpī**ti.",
  "cnd5:30.2_0": "**Paññā**ti yā paññā pajānanā vicayo pavicayo dhammavicayo sallakkhaṇā upalakkhaṇā paccupalakkhaṇā paṇḍiccaṁ",
  "cnd5:30.2_1": "kosallaṁ nepuññaṁ vebhabyā cintā upaparikkhā bhūrī medhā pariṇāyikā vipassanā sampajaññaṁ patodo paññā",
  "cnd5:30.2_2": "paññindriyaṁ paññābalaṁ paññāsatthaṁ paññāpāsādo paññāāloko paññāobhāso paññāpajjoto paññāratanaṁ amoho",
  "cnd5:30.2_3": "dhammavicayo sammādiṭṭhi.",
  "cnd5:30.3_0": "**Satī**ti yā sati anussati …pe…",
  "cnd5:30.4_0": "sammāsatīti—",
  "cnd5:30.5_0": "paññā ceva sati cāpi, iccāyasmā ajito.",
  "cnd5:31.1_0": "**Nāmarūpañca mārisā**ti.",
  "cnd5:31.2_0": "**Nāman**ti cattāro arūpino khandhā.",
  "cnd5:31.3_0": "**Rūpan**ti cattāro ca mahābhūtā catunnañca mahābhūtānaṁ upādāyarūpaṁ.",
  "cnd5:31.4_0": "**Mārisā**ti piyavacanaṁ garuvacanaṁ sagāravasappatissādhivacanametaṁ mārisāti—",
  "cnd5:31.5_0": "nāmarūpañca mārisa.",
  "cnd5:32.1_0": "**Etaṁ me puṭṭho pabrūhī**ti.",
  "cnd5:32.2_0": "**Etaṁ me**ti yaṁ pucchāmi yaṁ yācāmi yaṁ ajjhesāmi yaṁ pasādemi.",
  "cnd5:32.3_0": "**Puṭṭho**ti pucchito yācito ajjhesito pasādito.",
  "cnd5:32.4_0": "**Pabrūhī**ti brūhi ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehīti—",
  "cnd5:32.5_0": "etaṁ me puṭṭho pabrūhi.",
  "cnd5:33.1_0": "**Katthetaṁ uparujjhatī**ti.",
  "cnd5:33.2_0": "Katthetaṁ nirujjhati vūpasammati atthaṁ gacchati paṭippassambhatīti—",
  "cnd5:33.3_0": "katthetaṁ uparujjhati.",
  "cnd5:33.4_0": "Tenāha so brāhmaṇo—",
  "cnd5:34.1_0": "“Paññā ceva sati cāpi,",
  "cnd5:34.2_0": "(iccāyasmā ajito)",
  "cnd5:34.3_0": "Nāmarūpañca mārisa;",
  "cnd5:34.4_0": "Etaṁ me puṭṭho pabrūhi,",
  "cnd5:34.5_0": "Katthetaṁ uparujjhatī”ti.",
  "cnd5:35.1_0": "**Yametaṁ pañhaṁ apucchi,**",
  "cnd5:35.2_0": "**ajita taṁ vadāmi te;**",
  "cnd5:35.3_0": "**Yattha nāmañca rūpañca,**",
  "cnd5:35.4_0": "**asesaṁ uparujjhati;**",
  "cnd5:35.5_0": "**Viññāṇassa nirodhena,**",
  "cnd5:35.6_0": "**etthetaṁ uparujjhati. ** ",
  "cnd5:36.1_0": "**Yametaṁ pañhaṁ apucchī**ti.",
  "cnd5:36.2_0": "**Yametan**ti paññañca satiñca nāmarūpañca.",
  "cnd5:36.3_0": "**Apucchī**ti apucchasi yācasi ajjhesasi pasādesīti—",
  "cnd5:36.4_0": "yametaṁ pañhaṁ apucchi.",
  "cnd5:37.1_0": "**Ajita taṁ vadāmi te**ti.",
  "cnd5:37.2_0": "**Ajitā**ti bhagavā taṁ brāhmaṇaṁ nāmena ālapati.",
  "cnd5:37.3_0": "**Tan**ti paññañca satiñca nāmarūpañca.",
  "cnd5:37.4_0": "**Vadāmī**ti vadāmi ācikkhāmi desemi paññapemi paṭṭhapemi vivarāmi vibhajāmi uttānīkaromi pakāsemīti—",
  "cnd5:37.5_0": "ajita taṁ vadāmi te.",
  "cnd5:38.1_0": "**Yattha nāmañca rūpañca, asesaṁ uparujjhatī**ti **nāman**ti cattāro arūpino khandhā.",
  "cnd5:38.2_0": "**Rūpan**ti cattāro ca mahābhūtā catunnañca mahābhūtānaṁ upādāyarūpaṁ.",
  "cnd5:38.3_0": "**Asesan**ti sabbena sabbaṁ sabbathā sabbaṁ asesaṁ nissesaṁ pariyādiyanavacanametaṁ asesanti.",
  "cnd5:38.4_0": "**Uparujjhatī**ti nirujjhati vūpasammati atthaṁ gacchati paṭippassambhatīti.",
  "cnd5:38.5_0": "Yattha nāmañca rūpañca asesaṁ uparujjhati.",
  "cnd5:39.1_0": "**Viññāṇassa nirodhena,",
  "cnd5:39.1_1": "etthetaṁ uparujjhatī**ti sotāpattimaggañāṇena abhisaṅkhāraviññāṇassa nirodhena satta bhave ṭhapetvā anamatagge",
  "cnd5:39.1_2": "saṁsāre ye uppajjeyyuṁ nāmañca rūpañca,",
  "cnd5:39.1_3": "etthete nirujjhanti vūpasammanti atthaṁ gacchanti paṭippassambhanti.",
  "cnd5:39.2_0": "Sakadāgāmimaggañāṇena abhisaṅkhāraviññāṇassa nirodhena dve bhave ṭhapetvā pañcasu bhavesu ye uppajjeyyuṁ nāmañca rūpañca,",
  "cnd5:39.2_1": "etthete nirujjhanti vūpasammanti atthaṁ gacchanti paṭippassambhanti.",
  "cnd5:39.3_0": "Anāgāmimaggañāṇena abhisaṅkhāraviññāṇassa nirodhena ekaṁ bhavaṁ ṭhapetvā rūpadhātuyā vā arūpadhātuyā vā ye uppajjeyyuṁ nāmañca rūpañca,",
  "cnd5:39.3_1": "etthete nirujjhanti vūpasammanti atthaṁ gacchanti paṭippassambhanti.",
  "cnd5:39.4_0": "Arahattamaggañāṇena abhisaṅkhāraviññāṇassa nirodhena ye uppajjeyyuṁ nāmañca rūpañca,",
  "cnd5:39.4_1": "etthete nirujjhanti vūpasammanti atthaṁ gacchanti paṭippassambhanti.",
  "cnd5:39.5_0": "Arahato anupādisesāya nibbānadhātuyā parinibbāyantassa carimaviññāṇassa nirodhena paññā ca sati ca nāmañca rūpañca,",
  "cnd5:39.5_1": "etthete nirujjhanti vūpasammanti atthaṁ gacchanti paṭippassambhantīti—",
  "cnd5:39.6_0": "viññāṇassa nirodhena, etthetaṁ uparujjhati.",
  "cnd5:39.7_0": "Tenāha bhagavā—",
  "cnd5:40.1_0": "“Yametaṁ pañhaṁ apucchi,",
  "cnd5:40.2_0": "ajita taṁ vadāmi te;",
  "cnd5:40.3_0": "Yattha nāmañca rūpañca,",
  "cnd5:40.4_0": "asesaṁ uparujjhati;",
  "cnd5:40.5_0": "Viññāṇassa nirodhena,",
  "cnd5:40.6_0": "etthetaṁ uparujjhatī”ti.",
  "cnd5:41.1_0": "**Ye ca saṅkhātadhammāse,**",
  "cnd5:41.2_0": "**ye ca sekhā puthū idha;**",
  "cnd5:41.3_0": "**Tesaṁ me nipako iriyaṁ,**",
  "cnd5:41.4_0": "**puṭṭho pabrūhi mārisa. ** ",
  "cnd5:42.1_0": "**Ye ca saṅkhātadhammāse**ti saṅkhātadhammā vuccanti arahanto khīṇāsavā.",
  "cnd5:42.2_0": "Kiṅkāraṇā saṅkhātadhammā vuccanti arahanto khīṇāsavā?",
  "cnd5:42.3_0": "Te saṅkhātadhammā ñātadhammā tulitadhammā tīritadhammā vibhūtadhammā vibhāvitadhammā.",
  "cnd5:42.4_0": "“Sabbe saṅkhārā aniccā”ti saṅkhātadhammā ñātadhammā tulitadhammā tīritadhammā vibhūtadhammā vibhāvitadhammā.",
  "cnd5:42.5_0": "“Sabbe saṅkhārā dukkhā”ti saṅkhātadhammā …pe…",
  "cnd5:42.6_0": "“sabbe dhammā anattā”ti saṅkhātadhammā …",
  "cnd5:42.7_0": "“avijjāpaccayā saṅkhārā”ti saṅkhātadhammā …",
  "cnd5:42.8_0": "“yaṁ kiñci samudayadhammaṁ sabbaṁ taṁ nirodhadhamman”ti saṅkhātadhammā ñātadhammā tulitadhammā tīritadhammā vibhūtadhammā vibhāvitadhammā.",
  "cnd5:42.9_0": "Atha vā tesaṁ khandhā saṅkhātā dhātuyo saṅkhātā āyatanāni saṅkhātā gatiyo saṅkhātā upapattiyo saṅkhātā",
  "cnd5:42.9_1": "paṭisandhi saṅkhātā bhavā saṅkhātā saṁsārā saṅkhātā vaṭṭā saṅkhātā.",
  "cnd5:42.10_0": "Atha vā te khandhapariyante ṭhitā dhātupariyante ṭhitā āyatanapariyante ṭhitā gatipariyante ṭhitā upapattipariyante",
  "cnd5:42.10_1": "ṭhitā paṭisandhipariyante ṭhitā bhavapariyante ṭhitā saṁsārapariyante ṭhitā vaṭṭapariyante ṭhitā antime",
  "cnd5:42.10_2": "bhave ṭhitā antime samussaye ṭhitā antimadehadharā arahanto.",
  "cnd5:43.1_0": "Tesaṁ cāyaṁ pacchimako,",
  "cnd5:43.2_0": "Carimoyaṁ samussayo;",
  "cnd5:43.3_0": "Jātimaraṇasaṁsāro,",
  "cnd5:43.4_0": "Natthi nesaṁ punabbhavoti.",
  "cnd5:44.1_0": "Taṅkāraṇā saṅkhātadhammā vuccanti arahanto khīṇāsavāti.",
  "cnd5:44.2_0": "**Ye ca saṅkhātadhammāse, ye ca sekhā puthū idhā**ti.",
  "cnd5:44.3_0": "**Sekhā**ti kiṅkāraṇā vuccanti sekhā?",
  "cnd5:44.4_0": "Sikkhantīti sekhā.",
  "cnd5:44.5_0": "Kiñca sikkhanti?",
  "cnd5:44.6_0": "Adhisīlampi sikkhanti, adhicittampi sikkhanti, adhipaññampi sikkhanti.",
  "cnd5:45.1_0": "Katamā adhisīlasikkhā?",
  "cnd5:45.2_0": "Idha bhikkhu sīlavā hoti pātimokkhasaṁvarasaṁvuto viharati ācāragocarasampanno aṇumattesu vajjesu bhayadassāvī,",
  "cnd5:45.2_1": "samādāya sikkhati sikkhāpadesu.",
  "cnd5:45.3_0": "Khuddako sīlakkhandho mahanto sīlakkhandho sīlaṁ patiṭṭhā ādi caraṇaṁ saṁyamo saṁvaro mukhaṁ pamukhaṁ kusalānaṁ dhammānaṁ samāpattiyā—",
  "cnd5:45.4_0": "ayaṁ adhisīlasikkhā.",
  "cnd5:46.1_0": "Katamā adhicittasikkhā?",
  "cnd5:46.2_0": "Idha bhikkhu vivicceva kāmehi …pe… paṭhamaṁ jhānaṁ …",
  "cnd5:46.3_0": "dutiyaṁ jhānaṁ …",
  "cnd5:46.4_0": "tatiyaṁ jhānaṁ …",
  "cnd5:46.5_0": "catutthaṁ jhānaṁ upasampajja viharati—",
  "cnd5:46.6_0": "ayaṁ adhicittasikkhā.",
  "cnd5:47.1_0": "Katamā adhipaññāsikkhā?",
  "cnd5:47.2_0": "Idha bhikkhu paññavā hoti udayatthagāminiyā paññāya samannāgato ariyāya nibbedhikāya sammā dukkhakkhayagāminiyā.",
  "cnd5:47.3_0": "So “idaṁ dukkhan”ti yathābhūtaṁ pajānāti, “ayaṁ dukkhasamudayo”ti …pe…",
  "cnd5:47.4_0": "“ayaṁ dukkhanirodho”ti …",
  "cnd5:47.5_0": "“ayaṁ dukkhanirodhagāminī paṭipadā”ti yathābhūtaṁ pajānāti.",
  "cnd5:47.6_0": "“Ime āsavā”ti …pe…",
  "cnd5:47.7_0": "“ayaṁ āsavasamudayo”ti …",
  "cnd5:47.8_0": "“ayaṁ āsavanirodho”ti …",
  "cnd5:47.9_0": "“ayaṁ āsavanirodhagāminī paṭipadā”ti yathābhūtaṁ pajānāti.",
  "cnd5:47.10_0": "“Ayaṁ adhipaññāsikkhā” …",
  "cnd5:47.11_0": "imā tisso sikkhāyo āvajjantā sikkhanti jānantā sikkhanti passantā sikkhanti cittaṁ adhiṭṭhahantā sikkhanti",
  "cnd5:47.11_1": "saddhāya adhimuccantā sikkhanti vīriyaṁ paggaṇhantā sikkhanti satiṁ upaṭṭhapentā sikkhanti cittaṁ samādahantā",
  "cnd5:47.11_2": "sikkhanti paññāya pajānantā sikkhanti abhiññeyyaṁ abhijānantā sikkhanti pariññeyyaṁ parijānantā sikkhanti",
  "cnd5:47.11_3": "pahātabbaṁ pajahantā sikkhanti bhāvetabbaṁ bhāventā sikkhanti sacchikātabbaṁ sacchikarontā sikkhanti",
  "cnd5:47.11_4": "ācaranti samācaranti samādāya vattanti.",
  "cnd5:47.12_0": "Taṅkāraṇā vuccanti—",
  "cnd5:47.13_0": "sekhā.",
  "cnd5:47.14_0": "**Puthū**ti bahukā.",
  "cnd5:47.15_0": "Ete sekhā sotāpannā ca paṭipannā ca sakadāgāmino ca paṭipannā ca anāgāmino ca paṭipannā ca arahanto ca paṭipannā ca.",
  "cnd5:47.16_0": "**Idhā**ti imissā diṭṭhiyā imissā khantiyā imissā ruciyā imasmiṁ ādāye imasmiṁ dhamme imasmiṁ vinaye",
  "cnd5:47.16_1": "imasmiṁ dhammavinaye imasmiṁ pāvacane imasmiṁ brahmacariye imasmiṁ satthusāsane imasmiṁ attabhāve imasmiṁ",
  "cnd5:47.16_2": "manussaloketi—",
  "cnd5:47.17_0": "ye ca sekhā puthū idha.",
  "cnd5:48.1_0": "**Tesaṁ me nipako iriyaṁ,",
  "cnd5:48.1_1": "puṭṭho pabrūhi mārisā**ti tvampi nipako paṇḍito paññavā buddhimā ñāṇī medhāvī.",
  "cnd5:48.2_0": "Tesaṁ saṅkhātadhammānañca sekkhānañca iriyaṁ cariyaṁ vuttiṁ pavattiṁ ācaraṁ gocaraṁ vihāraṁ paṭipadaṁ.",
  "cnd5:48.3_0": "**Puṭṭho**ti pucchito yācito ajjhesito pasādito.",
  "cnd5:48.4_0": "**Pabrūhī**ti brūhi ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehi.",
  "cnd5:48.5_0": "**Mārisā**ti piyavacanaṁ garuvacanaṁ sagāravasappatissādhivacanametaṁ mārisāti—",
  "cnd5:48.6_0": "tesaṁ me nipako iriyaṁ, puṭṭho pabrūhi mārisa.",
  "cnd5:48.7_0": "Tenāha so brāhmaṇo—",
  "cnd5:49.1_0": "“Ye ca saṅkhātadhammāse,",
  "cnd5:49.2_0": "ye ca sekhā puthū idha;",
  "cnd5:49.3_0": "Tesaṁ me nipako iriyaṁ,",
  "cnd5:49.4_0": "puṭṭho pabrūhi mārisā”ti.",
  "cnd5:50.1_0": "**Kāmesu nābhigijjheyya,**",
  "cnd5:50.2_0": "**manasānāvilo siyā;**",
  "cnd5:50.3_0": "**Kusalo sabbadhammānaṁ,**",
  "cnd5:50.4_0": "**sato bhikkhu paribbaje. ** ",
  "cnd5:51.1_0": "**Kāmesu nābhigijjheyyā**ti.",
  "cnd5:51.2_0": "**Kāmā**ti uddānato dve kāmā—",
  "cnd5:51.3_0": "vatthukāmā ca kilesakāmā ca.",
  "cnd5:51.4_0": "Katame vatthukāmā?",
  "cnd5:51.5_0": "Manāpikā rūpā manāpikā saddā manāpikā gandhā manāpikā rasā manāpikā phoṭṭhabbā,",
  "cnd5:51.5_1": "attharaṇā pāvuraṇā dāsidāsā ajeḷakā kukkuṭasūkarā hatthigavāssavaḷavā khettaṁ vatthu hiraññaṁ suvaṇṇaṁ",
  "cnd5:51.5_2": "gāmanigamarājadhāniyo raṭṭhañca janapado ca koso ca koṭṭhāgārañca—",
  "cnd5:51.6_0": "yaṁ kiñci rajanīyavatthu vatthukāmā.",
  "cnd5:52.1_0": "Api ca atītā kāmā anāgatā kāmā paccuppannā kāmā ajjhattā kāmā bahiddhā kāmā ajjhattabahiddhā kāmā,",
  "cnd5:52.1_1": "hīnā kāmā majjhimā kāmā paṇītā kāmā,",
  "cnd5:52.1_2": "āpāyikā kāmā mānusikā kāmā dibbā kāmā,",
  "cnd5:52.1_3": "paccupaṭṭhitā kāmā,",
  "cnd5:52.1_4": "nimmitā kāmā paranimmitā kāmā,",
  "cnd5:52.1_5": "pariggahitā kāmā apariggahitā kāmā,",
  "cnd5:52.1_6": "mamāyitā kāmā amamāyitā kāmā,",
  "cnd5:52.1_7": "sabbepi kāmāvacarā dhammā,",
  "cnd5:52.1_8": "sabbepi rūpāvacarā dhammā,",
  "cnd5:52.1_9": "sabbepi arūpāvacarā dhammā,",
  "cnd5:52.1_10": "taṇhāvatthukā taṇhārammaṇā,",
  "cnd5:52.1_11": "kāmanīyaṭṭhena rajanīyaṭṭhena madanīyaṭṭhena ramaṇīyaṭṭhena kāmā.",
  "cnd5:52.2_0": "Ime vuccanti vatthukāmā.",
  "cnd5:53.1_0": "Katame kilesakāmā?",
  "cnd5:53.2_0": "Chando kāmo rāgo kāmo chandarāgo kāmo saṅkappo kāmo rāgo kāmo saṅkapparāgo kāmo,",
  "cnd5:53.2_1": "yo kāmesu kāmacchando kāmarāgo kāmanandī kāmataṇhā kāmasineho kāmapipāsā kāmapariḷāho kāmagedho kāmamucchā",
  "cnd5:53.2_2": "kāmajjhosānaṁ kāmogho kāmayogo kāmupādānaṁ kāmacchandanīvaraṇaṁ—",
  "cnd5:54.1_0": "Addasaṁ kāma te mūlaṁ,",
  "cnd5:54.2_0": "saṅkappā kāma jāyasi;",
  "cnd5:54.3_0": "Na taṁ saṅkappayissāmi,",
  "cnd5:54.4_0": "evaṁ kāma na hehisīti.",
  "cnd5:55.1_0": "Ime vuccanti kilesakāmā.",
  "cnd5:55.2_0": "**Gedho** vuccati taṇhā, yo rāgo sārāgo …pe… abhijjhā lobho akusalamūlaṁ.",
  "cnd5:55.3_0": "**Kāmesu nābhigijjheyyā**ti kilesakāmena vatthukāmesu nābhigijjheyya na paligijjheyya na palibundheyya",
  "cnd5:55.3_1": "agiddho assa agadhito amucchito anajjhosanno vītagedho vigatagedho cattagedho vantagedho muttagedho pahīnagedho",
  "cnd5:55.3_2": "paṭinissaṭṭhagedho vītarāgo vigatarāgo cattarāgo vantarāgo muttarāgo pahīnarāgo paṭinissaṭṭharāgo nicchāto",
  "cnd5:55.3_3": "nibbuto sītibhūto sukhappaṭisaṁvedī brahmabhūtena attanā vihareyyāti—",
  "cnd5:55.4_0": "kāmesu nābhigijjheyya.",
  "cnd5:56.1_0": "**Manasānāvilo siyā**ti.",
  "cnd5:56.2_0": "**Mano**ti yaṁ cittaṁ mano mānasaṁ hadayaṁ paṇḍaraṁ mano manāyatanaṁ manindriyaṁ viññāṇaṁ viññāṇakkhandho tajjā manoviññāṇadhātu.",
  "cnd5:56.3_0": "Kāyaduccaritena cittaṁ āvilaṁ hoti luḷitaṁ eritaṁ ghaṭṭitaṁ calitaṁ bhantaṁ avūpasantaṁ.",
  "cnd5:56.4_0": "Vacīduccaritena …pe…",
  "cnd5:56.5_0": "manoduccaritena …",
  "cnd5:56.6_0": "rāgena …",
  "cnd5:56.7_0": "dosena …",
  "cnd5:56.8_0": "mohena …",
  "cnd5:56.9_0": "kodhena …",
  "cnd5:56.10_0": "upanāhena …",
  "cnd5:56.11_0": "makkhena …",
  "cnd5:56.12_0": "paḷāsena …",
  "cnd5:56.13_0": "issāya …",
  "cnd5:56.14_0": "macchariyena …",
  "cnd5:56.15_0": "māyāya …",
  "cnd5:56.16_0": "sāṭheyyena …",
  "cnd5:56.17_0": "thambhena …",
  "cnd5:56.18_0": "sārambhena …",
  "cnd5:56.19_0": "mānena …",
  "cnd5:56.20_0": "atimānena …",
  "cnd5:56.21_0": "madena …",
  "cnd5:56.22_0": "pamādena …",
  "cnd5:56.23_0": "sabbakilesehi …",
  "cnd5:56.24_0": "sabbaduccaritehi …",
  "cnd5:56.25_0": "sabbaḍāhehi …",
  "cnd5:56.26_0": "sabbapariḷāhehi …",
  "cnd5:56.27_0": "sabbasantāpehi …",
  "cnd5:56.28_0": "sabbākusalābhisaṅkhārehi cittaṁ āvilaṁ hoti luḷitaṁ eritaṁ ghaṭṭitaṁ calitaṁ bhantaṁ avūpasantaṁ.",
  "cnd5:56.29_0": "**Manasānāvilo siyā**ti cittena anāvilo siyā—",
  "cnd5:56.30_0": "aluḷito anerito aghaṭṭito acalito abhanto vūpasanto āvilakare kilese jaheyya pajaheyya vinodeyya byantīkareyya anabhāvaṁ gameyya,",
  "cnd5:56.30_1": "āvilakarehi kilesehi ca ārato virato paṭivirato nikkhanto nissaṭo vippamutto visaññutto vimariyādikatena cetasā vihareyyāti—",
  "cnd5:56.31_0": "manasānāvilo siyā.",
  "cnd5:57.1_0": "**Kusalo sabbadhammānan**ti “sabbe saṅkhārā aniccā”ti kusalo sabbadhammānaṁ,",
  "cnd5:57.2_0": "“sabbe saṅkhārā dukkhā”ti kusalo sabbadhammānaṁ,",
  "cnd5:57.3_0": "“sabbe dhammā anattā”ti kusalo sabbadhammānaṁ, “avijjāpaccayā saṅkhārā”ti kusalo sabbadhammānaṁ …pe…",
  "cnd5:57.4_0": "“yaṁ kiñci samudayadhammaṁ sabbaṁ taṁ nirodhadhamman”ti kusalo sabbadhammānaṁ.",
  "cnd5:57.5_0": "Evampi kusalo sabbadhammānaṁ.",
  "cnd5:58.1_0": "Atha vā aniccato kusalo sabbadhammānaṁ, dukkhato …pe…",
  "cnd5:58.2_0": "rogato …",
  "cnd5:58.3_0": "gaṇḍato …",
  "cnd5:58.4_0": "sallato …",
  "cnd5:58.5_0": "aghato …",
  "cnd5:58.6_0": "ābādhato …",
  "cnd5:58.7_0": "parato …",
  "cnd5:58.8_0": "palokato …",
  "cnd5:58.9_0": "ītito …",
  "cnd5:58.10_0": "upaddavato …",
  "cnd5:58.11_0": "bhayato …",
  "cnd5:58.12_0": "upasaggato …",
  "cnd5:58.13_0": "calato …",
  "cnd5:58.14_0": "pabhaṅguto …",
  "cnd5:58.15_0": "addhuvato …",
  "cnd5:58.16_0": "atāṇato …",
  "cnd5:58.17_0": "aleṇato …",
  "cnd5:58.18_0": "asaraṇato …",
  "cnd5:58.19_0": "asaraṇībhūtato …",
  "cnd5:58.20_0": "rittato …",
  "cnd5:58.21_0": "tucchato …",
  "cnd5:58.22_0": "suññato …",
  "cnd5:58.23_0": "anattato …",
  "cnd5:58.24_0": "ādīnavato …",
  "cnd5:58.25_0": "vipariṇāmadhammato …",
  "cnd5:58.26_0": "asārakato …",
  "cnd5:58.27_0": "aghamūlato …",
  "cnd5:58.28_0": "vadhakato …",
  "cnd5:58.29_0": "vibhavato …",
  "cnd5:58.30_0": "sāsavato …",
  "cnd5:58.31_0": "saṅkhatato …",
  "cnd5:58.32_0": "mārāmisato …",
  "cnd5:58.33_0": "jātidhammato …",
  "cnd5:58.34_0": "jarādhammato …",
  "cnd5:58.35_0": "byādhidhammato …",
  "cnd5:58.36_0": "maraṇadhammato …",
  "cnd5:58.37_0": "sokaparidevadukkhadomanassupāyāsadhammato …",
  "cnd5:58.38_0": "saṅkilesikadhammato …",
  "cnd5:58.39_0": "samudayato …",
  "cnd5:58.40_0": "atthaṅgamato …",
  "cnd5:58.41_0": "assādato …",
  "cnd5:58.42_0": "ādīnavato …",
  "cnd5:58.43_0": "nissaraṇato kusalo sabbadhammānaṁ.",
  "cnd5:58.44_0": "Evampi kusalo sabbadhammānaṁ.",
  "cnd5:59.1_0": "Atha vā khandhakusalo dhātukusalo āyatanakusalo paṭiccasamuppādakusalo satipaṭṭhānakusalo sammappadhānakusalo",
  "cnd5:59.1_1": "iddhipādakusalo indriyakusalo balakusalo bojjhaṅgakusalo maggakusalo phalakusalo nibbānakusalo.",
  "cnd5:59.2_0": "Evampi kusalo sabbadhammānaṁ.",
  "cnd5:60.1_0": "Atha vā **sabbadhammā** vuccanti dvādasāyatanāni—",
  "cnd5:60.2_0": "cakkhu ceva rūpā ca,",
  "cnd5:60.2_1": "sotañca saddā ca,",
  "cnd5:60.2_2": "ghānañca gandhā ca,",
  "cnd5:60.2_3": "jivhā ca rasā ca,",
  "cnd5:60.2_4": "kāyo ca phoṭṭhabbā ca,",
  "cnd5:60.2_5": "mano ca dhammā ca.",
  "cnd5:60.3_0": "Yato ca ajjhattikabāhiresu āyatanesu chandarāgo pahīno hoti ucchinnamūlo tālāvatthukato anabhāvaṅkato āyatiṁ anuppādadhammo,",
  "cnd5:60.3_1": "ettāvatāpi kusalo sabbadhammānanti—",
  "cnd5:60.4_0": "kusalo sabbadhammānaṁ.",
  "cnd5:61.1_0": "**Sato bhikkhu paribbaje**ti.",
  "cnd5:61.2_0": "**Sato**ti catūhi kāraṇehi sato—",
  "cnd5:61.3_0": "kāye kāyānupassanāsatipaṭṭhānaṁ bhāvento sato,",
  "cnd5:61.4_0": "vedanāsu vedanānupassanāsatipaṭṭhānaṁ bhāvento sato,",
  "cnd5:61.4_1": "citte cittānupassanāsatipaṭṭhānaṁ bhāvento sato,",
  "cnd5:61.4_2": "dhammesu dhammānupassanāsatipaṭṭhānaṁ bhāvento sato.",
  "cnd5:62.1_0": "Aparehipi catūhi kāraṇehi sato—",
  "cnd5:62.2_0": "asatiparivajjanāya sato,",
  "cnd5:62.2_1": "satikaraṇīyānaṁ dhammānaṁ katattā sato,",
  "cnd5:62.2_2": "satiparibandhānaṁ dhammānaṁ hatattā sato,",
  "cnd5:62.2_3": "satinimittānaṁ dhammānaṁ asammuṭṭhattā sato.",
  "cnd5:63.1_0": "Aparehipi catūhi kāraṇehi sato—",
  "cnd5:63.2_0": "satiyā samannāgatattā sato,",
  "cnd5:63.2_1": "satiyā vasitattā sato,",
  "cnd5:63.2_2": "satiyā pāguññena samannāgatattā sato,",
  "cnd5:63.2_3": "satiyā apaccorohaṇatāya sato.",
  "cnd5:64.1_0": "Aparehipi catūhi kāraṇehi sato—",
  "cnd5:64.2_0": "satiyā samannāgatattā sato, santattā sato, samitattā sato, santadhammasamannāgatattā sato.",
  "cnd5:64.3_0": "Buddhānussatiyā sato,",
  "cnd5:64.3_1": "dhammānussatiyā sato,",
  "cnd5:64.3_2": "saṅghānussatiyā sato,",
  "cnd5:64.3_3": "sīlānussatiyā sato,",
  "cnd5:64.3_4": "cāgānussatiyā sato,",
  "cnd5:64.3_5": "devatānussatiyā sato,",
  "cnd5:64.3_6": "ānāpānassatiyā sato,",
  "cnd5:64.3_7": "maraṇassatiyā sato,",
  "cnd5:64.3_8": "kāyagatāsatiyā sato,",
  "cnd5:64.3_9": "upasamānussatiyā sato.",
  "cnd5:64.4_0": "Yā sati anussati …pe… sammāsati satisambojjhaṅgo ekāyanamaggo, ayaṁ vuccati sati.",
  "cnd5:64.5_0": "Imāya satiyā upeto hoti samupeto upāgato samupāgato upapanno samupapanno samannāgato,",
  "cnd5:64.5_1": "so vuccati sato.",
  "cnd5:64.6_0": "**Bhikkhū**ti sattannaṁ dhammānaṁ bhinnattā bhikkhu—",
  "cnd5:64.7_0": "sakkāyadiṭṭhi bhinnā hoti,",
  "cnd5:64.7_1": "vicikicchā bhinnā hoti,",
  "cnd5:64.7_2": "sīlabbataparāmāso bhinno hoti,",
  "cnd5:64.7_3": "rāgo bhinno hoti,",
  "cnd5:64.7_4": "doso bhinno hoti,",
  "cnd5:64.7_5": "moho bhinno hoti,",
  "cnd5:64.7_6": "māno bhinno hoti.",
  "cnd5:64.8_0": "Bhinnā honti pāpakā akusalā dhammā saṅkilesikā ponobhavikā sadarā dukkhavipākā āyatiṁ jātijarāmaraṇiyā.",
  "cnd5:65.1_0": "Pajjena katena attanā,",
  "cnd5:65.2_0": "(sabhiyāti bhagavā)",
  "cnd5:65.3_0": "Parinibbānagato vitiṇṇakaṅkho;",
  "cnd5:65.4_0": "Vibhavañca bhavañca vippahāya,",
  "cnd5:65.5_0": "Vusitavā khīṇapunabbhavo sa bhikkhūti.",
  "cnd5:66.1_0": "**Sato bhikkhu paribbaje**ti sato bhikkhu paribbaje,",
  "cnd5:66.1_1": "sato gaccheyya,",
  "cnd5:66.1_2": "sato tiṭṭheyya,",
  "cnd5:66.1_3": "sato nisīdeyya,",
  "cnd5:66.1_4": "sato seyyaṁ kappeyya,",
  "cnd5:66.1_5": "sato abhikkameyya,",
  "cnd5:66.1_6": "sato paṭikkameyya,",
  "cnd5:66.1_7": "sato ālokeyya,",
  "cnd5:66.1_8": "sato vilokeyya,",
  "cnd5:66.1_9": "sato samiñjeyya,",
  "cnd5:66.1_10": "sato pasāreyya,",
  "cnd5:66.1_11": "sato saṅghāṭipattacīvaraṁ dhāreyya,",
  "cnd5:66.1_12": "sato careyya vihareyya iriyeyya vatteyya pāleyya yapeyya yāpeyyāti—",
  "cnd5:66.2_0": "sato bhikkhu paribbaje.",
  "cnd5:66.3_0": "Tenāha bhagavā—",
  "cnd5:67.1_0": "“Kāmesu nābhigijjheyya,",
  "cnd5:67.2_0": "manasānāvilo siyā;",
  "cnd5:67.3_0": "Kusalo sabbadhammānaṁ,",
  "cnd5:67.4_0": "sato bhikkhu paribbaje”ti.",
  "cnd5:68.1_0": "Saha gāthāpariyosānā ye te brāhmaṇena saddhiṁ ekacchandā ekapayogā ekādhippāyā ekavāsanavāsitā,",
  "cnd5:68.1_1": "tesaṁ anekapāṇasahassānaṁ virajaṁ vītamalaṁ dhammacakkhuṁ udapādi—",
  "cnd5:68.2_0": "“yaṁ kiñci samudayadhammaṁ sabbaṁ taṁ nirodhadhamman”ti.",
  "cnd5:68.3_0": "Tassa brāhmaṇassa anupādāya āsavehi cittaṁ vimucci.",
  "cnd5:68.4_0": "Saha arahattappattā ajinajaṭāvākacīratidaṇḍakamaṇḍalukesā ca massū ca antarahitā,",
  "cnd5:68.4_1": "bhaṇḍukāsāyavatthavasano saṅghāṭipattacīvaradharo anvatthapaṭipattiyā pañjaliko bhagavantaṁ namassamāno nisinno hoti—",
  "cnd5:68.5_0": "“satthā me bhante bhagavā, sāvakohamasmī”ti.",
  "cnd5:68.6_0": "Ajitamāṇavapucchāniddeso paṭhamo."
}