{
  "tika-vin02t34:0_0": "Samuṭṭhānasīsavaṇṇanā",
  "tika-vin02t34:1_0": "257.",
  "tika-vin02t34:1_1": "Samuṭṭhānakathāya pana karuṇāsītalabhāvena candasadisattā “buddhacande”ti vuttaṁ,",
  "tika-vin02t34:1_2": "kilesatimirapahānato “buddhādicce”ti vuttaṁ.",
  "tika-vin02t34:1_3": "Piṭake tīṇi desayīti yasmā te desayanti,",
  "tika-vin02t34:1_4": "tasmā aṅgirasopi piṭakāni tīṇi desayi.",
  "tika-vin02t34:1_5": "Tāni katamānīti āha “suttanta”ntiādi.",
  "tika-vin02t34:1_6": "Mahāguṇanti mahānisaṁsaṁ.",
  "tika-vin02t34:1_7": "Evaṁ nīyati saddhammo,",
  "tika-vin02t34:1_8": "vinayo yadi tiṭṭhatīti yadi vinayapariyatti anantarahitā tiṭṭhati pavattati,",
  "tika-vin02t34:1_9": "evaṁ sati paṭipattipaṭivedhasaddhammo nīyati pavattati.",
  "tika-vin02t34:1_10": "Vinayapariyatti pana kathaṁ tiṭṭhatīti āha “ubhatocā”tiādi.",
  "tika-vin02t34:1_11": "Parivārena ganthitā tiṭṭhantīti yojetabbaṁ.",
  "tika-vin02t34:1_12": "Tasseva parivārassāti tasmiṁyeva parivāre.",
  "tika-vin02t34:2_0": "Niyatakatanti kataniyataṁ,",
  "tika-vin02t34:2_1": "niyamitanti attho.",
  "tika-vin02t34:2_2": "Aññehi saddhinti sesasikkhāpadehi saddhiṁ.",
  "tika-vin02t34:2_3": "Asambhinnasamuṭṭhānānīti asaṅkarasamuṭṭhānāni.",
  "tika-vin02t34:3_0": "Tasmā sikkheti yasmā vinaye sati saddhammo tiṭṭhati,",
  "tika-vin02t34:3_1": "vinayo ca parivārena ganthito tiṭṭhati,",
  "tika-vin02t34:3_2": "parivāre ca samuṭṭhānādīni dissanti,",
  "tika-vin02t34:3_3": "tasmā sikkheyya parivāraṁ,",
  "tika-vin02t34:3_4": "uggaṇheyyāti attho.",
  "tika-vin02t34:4_0": "Ādimhi tāva purimanayeti “channaṁ āpattisamuṭṭhānānaṁ katihi samuṭṭhānehi samuṭṭhātīti ekena samuṭṭhānena samuṭṭhāti,",
  "tika-vin02t34:4_1": "kāyato ca cittato ca samuṭṭhātī”tiādinā paññattivāre sakiṁ āgatanayaṁ sandhāyetaṁ vuttaṁ.",
  "tika-vin02t34:5_0": "258.Nānubandhe pavattininti “yā pana bhikkhunī vuṭṭhāpitaṁ pavattiniṁ dve vassāni nānubandheyyā”ti vuttasikkhāpadaṁ.",
  "tika-vin02t34:6_0": "270.Akatanti aññehi amissīkataṁ, niyatasamuṭṭhānanti vuttaṁ hoti."
}