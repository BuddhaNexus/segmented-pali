{
  "tika-s0402t27:0_0": "(10) 5. Loṇakapallavaggo",
  "tika-s0402t27:1_0": "1. Accāyikasuttavaṇṇanā",
  "tika-s0402t27:2_0": "93.",
  "tika-s0402t27:2_1": "Pañcamassa paṭhame atipātikānīti sīghaṁ pavattetabbāni.",
  "tika-s0402t27:2_2": "Karaṇīyānīti ettha avassake anīyasaddo daṭṭhabboti āha “avassakiccānī”ti.",
  "tika-s0402t27:2_3": "Nikkhantasetaṅkurānīti bījato nikkhantasetaṅkurāni.",
  "tika-s0402t27:2_4": "Sesamettha uttānameva.",
  "tika-s0402t27:3_0": "Accāyikasuttavaṇṇanā niṭṭhitā.",
  "tika-s0402t27:4_0": "2. Pavivekasuttavaṇṇanā",
  "tika-s0402t27:5_0": "94.",
  "tika-s0402t27:5_1": "Dutiye sāṇehi vākehi nibbattitāni sāṇāni.",
  "tika-s0402t27:5_2": "Missasāṇāni masāṇāni na bhaṅgāni.",
  "tika-s0402t27:5_3": "Erakatiṇādīnīti ādi-saddena akkamakacikadalivākādīnaṁ saṅgaho.",
  "tika-s0402t27:5_4": "Erakādīhi katāni hi chavāni lāmakāni dussānīti “chavadussānī”ti vattabbataṁ labhanti.",
  "tika-s0402t27:5_5": "Kuṇḍakanti tanutaraṁ taṇḍulappakaraṇaṁ.",
  "tika-s0402t27:5_6": "Pañca dussīlyānīti pāṇātipātādīni pañca.",
  "tika-s0402t27:5_7": "Cattāro āsavāti kāmāsavādayo cattāro āsavā.",
  "tika-s0402t27:5_8": "Sīlaggappattoti sīlena,",
  "tika-s0402t27:5_9": "sīlassa vā aggappatto.",
  "tika-s0402t27:6_0": "Pavivekasuttavaṇṇanā niṭṭhitā.",
  "tika-s0402t27:7_0": "3. Saradasuttavaṇṇanā",
  "tika-s0402t27:8_0": "95.",
  "tika-s0402t27:8_1": "Tatiye viddheti dūrībhūte.",
  "tika-s0402t27:8_2": "Dūrabhāvo ca ākāsassa valāhakavigamena hotīti āha “valāhakavigamena dūrībhūte”ti.",
  "tika-s0402t27:8_3": "Teneva hi “viddhe vigatavalāhake”ti vuttaṁ.",
  "tika-s0402t27:8_4": "Nabhaṁ abbhussakkamānoti ākāsaṁ abhilaṅghanto.",
  "tika-s0402t27:8_5": "Iminā taruṇasūriyabhāvo dassito.",
  "tika-s0402t27:8_6": "Nātidūrodite hi ādicce taruṇasūriyasamaññā.",
  "tika-s0402t27:8_7": "Duvidhamevassa saṁyojanaṁ natthīti orambhāgiyauddhambhāgiyavasena duvidhampi saṁyojanaṁ assa paṭhamajjhānalābhino ariyasāvakassa natthi.",
  "tika-s0402t27:8_8": "Kasmā panassa uddhambhāgiyasaṁyojanampi natthīti vuttaṁ.",
  "tika-s0402t27:8_9": "Orambhāgiyasaṁyojanānameva hettha pahānaṁ vuttanti āha “itarampī”tiādi,",
  "tika-s0402t27:8_10": "itaraṁ uddhambhāgiyasaṁyojanaṁ puna imaṁ lokaṁ paṭisandhivasena ānetuṁ asamatthatāya natthīti vuttanti attho.",
  "tika-s0402t27:8_11": "Jhānalābhino hi sabbepi ariyā brahmalokūpapannā heṭṭhā na uppajjanti,",
  "tika-s0402t27:8_12": "uddhaṁ uddhaṁ uppajjantāpi vehapphalaṁ akaniṭṭhaṁ bhavaggañca patvā na punaññattha jāyanti,",
  "tika-s0402t27:8_13": "tattha tattheva arahattaṁ patvā parinibbāyanti.",
  "tika-s0402t27:8_14": "Tenevāha “imasmiṁ sutte jhānānāgāmī nāma kathito”ti.",
  "tika-s0402t27:8_15": "Jhānavasena hi heṭṭhā na āgacchatīti jhānānāgāmī.",
  "tika-s0402t27:9_0": "Saradasuttavaṇṇanā niṭṭhitā.",
  "tika-s0402t27:10_0": "4. Parisāsuttavaṇṇanā",
  "tika-s0402t27:11_0": "96.",
  "tika-s0402t27:11_1": "Catutthe paccayabāhullikāti cīvarādibāhullāya paṭipannā.",
  "tika-s0402t27:11_2": "Avītataṇhatāya hi taṁ taṁ parikkhārajātaṁ bahuṁ lanti ādiyantīti bahulā,",
  "tika-s0402t27:11_3": "te eva bāhulikā yathā “venayiko”ti.",
  "tika-s0402t27:11_4": "Te paccayabāhullāya yuttappayuttā hontīti cīvarādibāhullāya paṭipannā nāma honti.",
  "tika-s0402t27:11_5": "Sikkhāya agāravabhāvato sithilaṁ agāḷhaṁ gaṇhantīti sāthalikā.",
  "tika-s0402t27:11_6": "Sithilanti ca bhāvanapuṁsakaniddeso.",
  "tika-s0402t27:11_7": "Sithilasaddena samānatthassa sathalasaddassa vasena sāthalikāti padasiddhi veditabbā.",
  "tika-s0402t27:11_8": "Avagamanaṭṭhenāti adhogamanaṭṭhena,",
  "tika-s0402t27:11_9": "orambhāgiyabhāvenāti attho.",
  "tika-s0402t27:11_10": "Nikkhittadhurāti oropitadhurā ujjitussāhā.",
  "tika-s0402t27:11_11": "Upadhiviveko nibbānaṁ.",
  "tika-s0402t27:11_12": "Duvidhampi vīriyanti kāyikaṁ cetasikañca vīriyaṁ.",
  "tika-s0402t27:12_0": "Bhaṇḍanaṁ jātaṁ etesanti bhaṇḍanajātā.",
  "tika-s0402t27:12_1": "Visesanassa paranipātavasena cetaṁ vuttaṁ.",
  "tika-s0402t27:12_2": "Aṭṭhakathāyaṁ pana visesanassa pubbanipātavaseneva atthaṁ dassento “jātabhaṇḍanā”ti āha.",
  "tika-s0402t27:12_3": "Kalaho jāto etesanti kalahajātāti etthāpi eseva nayo.",
  "tika-s0402t27:12_4": "Kalahassa pubbabhāgoti kalahassa hetubhūtā paṭibhāgā taṁsadisī ca aniṭṭhakiriyā.",
  "tika-s0402t27:12_5": "Hatthaparāmāsādivasenāti kujjhitvā aññamaññassa hatthe gahetvā palapanaacchindanādivasena.",
  "tika-s0402t27:12_6": "“Ayaṁ dhammo,",
  "tika-s0402t27:12_7": "nāyaṁ dhammo”tiādinā viruddhavādabhūtaṁ vivādaṁ āpannāti vivādapannā.",
  "tika-s0402t27:12_8": "Tenāha “viruddhavādaṁ āpannā”ti.",
  "tika-s0402t27:12_9": "Mukhasannissitatāya vācā idha “mukha”nti adhippetāti āha “pharusā vācā mukhasattiyo”ti.",
  "tika-s0402t27:13_0": "Satipi ubhayesaṁ kalāpānaṁ paramatthato bhede pacurajanehi pana duviññeyyanānattaṁ khīrodakasammoditaṁ",
  "tika-s0402t27:13_1": "accantametaṁ saṁsaṭṭhaṁ viya hutvā tiṭṭhatīti āha “khīrodakaṁ viya bhūtā”ti.",
  "tika-s0402t27:13_2": "Yathā khīrañca udakañca aññamaññaṁ saṁsandati,",
  "tika-s0402t27:13_3": "visuṁ na hoti,",
  "tika-s0402t27:13_4": "ekattaṁ viya upeti,",
  "tika-s0402t27:13_5": "evaṁ sāmaggivasena ekattūpagatacittuppādāti attho.",
  "tika-s0402t27:13_6": "Mettacittaṁ paccupaṭṭhāpetvā olokanaṁ cakkhūni viya cakkhūni nāmāti āha “upasantehi mettacakkhūhī”ti.",
  "tika-s0402t27:13_7": "Piyabhāvadīpakāni hi cakkhūni piyacakkhūni.",
  "tika-s0402t27:13_8": "Pamuditassa pīti jāyatīti pamodapaccayabalavapītimāha.",
  "tika-s0402t27:13_9": "Pañcavaṇṇā pīti uppajjatīti khuddikādibhedena pañcappakārā pīti uppajjati.",
  "tika-s0402t27:13_10": "Pītimanassāti tāya pītiyā pīṇitamanassa,",
  "tika-s0402t27:13_11": "passaddhiāvahehi uḷārehi pītivegehi tintacittassāti attho.",
  "tika-s0402t27:13_12": "Vigatadarathoti kilesapariḷāhānaṁ dūrībhāvena vūpasantadaratho.",
  "tika-s0402t27:14_0": "Kena udakena dārito pabbatappadesoti katvā āha “kandaro nāmā”tiādi.",
  "tika-s0402t27:14_1": "Udakassa yathāninnaṁ pavattiyā nadinibbattanabhāvena “nadikuñjo”tipi vuccati.",
  "tika-s0402t27:14_2": "Sāvaṭṭā nadiyo padarā.",
  "tika-s0402t27:14_3": "Aṭṭha māseti hemantagimhautuvasena aṭṭha māse.",
  "tika-s0402t27:14_4": "Khuddakā udakavāhiniyo sākhā viyāti sākhā.",
  "tika-s0402t27:14_5": "Khuddakasobbhā kusubbhā okārassa ukāraṁ katvā.",
  "tika-s0402t27:14_6": "Yattha upari unnatappadesato udakaṁ āgantvā tiṭṭhati ceva sandati ca,",
  "tika-s0402t27:14_7": "te kusubbhā khuddakaāvāṭā.",
  "tika-s0402t27:14_8": "Khuddakanadiyoti pabbatapādādito nikkhantā khuddakā nadiyo.",
  "tika-s0402t27:15_0": "Parisāsuttavaṇṇanā niṭṭhitā.",
  "tika-s0402t27:16_0": "5-7. Paṭhamaājānīyasuttādivaṇṇanā",
  "tika-s0402t27:17_0": "97-99.",
  "tika-s0402t27:17_1": "Pañcame anucchavikoti rañño paribhuñjanayoggo.",
  "tika-s0402t27:17_2": "Hatthapādādiaṅgasamatāyāti hatthapādādiavayavasamatāya,",
  "tika-s0402t27:17_3": "rañño vā senāya aṅgabhūtattā rañño aṅganti vuccati.",
  "tika-s0402t27:17_4": "Ānetvā hunitabbanti āhunaṁ,",
  "tika-s0402t27:17_5": "āhutīti atthato ekanti āha “āhutisaṅkhātaṁ piṇḍapāta”nti.",
  "tika-s0402t27:17_6": "Dūratopi ānetvā sīlavantesu dātabbassetaṁ adhivacanaṁ.",
  "tika-s0402t27:17_7": "Piṇḍapātanti ca nidassanamattaṁ.",
  "tika-s0402t27:17_8": "Ānetvā hunitabbānañhi cīvarādīnaṁ catunnaṁ paccayānametaṁ adhivacanaṁ āhunanti.",
  "tika-s0402t27:17_9": "Taṁ arahatīti āhuneyyo.",
  "tika-s0402t27:17_10": "Paṭiggahetuṁ yuttoti tassa mahapphalabhāvakaraṇato paṭiggaṇhituṁ anucchaviko.",
  "tika-s0402t27:18_0": "Pāhunakabhattassāti disavidisato āgatānaṁ piyamanāpānaṁ ñātimittānaṁ atthāya sakkāre paṭiyattassa āgantukabhattassa.",
  "tika-s0402t27:18_1": "Tañhi ṭhapetvā te tathārūpe pāhunake saṅghasseva dātuṁ yuttaṁ,",
  "tika-s0402t27:18_2": "saṅghova taṁ paṭiggahetuṁ yutto.",
  "tika-s0402t27:18_3": "Saṅghasadiso hi pāhunako natthi.",
  "tika-s0402t27:18_4": "Tathā hesa ekasmiṁ buddhantare vītivatte dissati,",
  "tika-s0402t27:18_5": "kadāci asaṅkhyeyyepi kappe vītivatte.",
  "tika-s0402t27:18_6": "Abbokiṇṇañca piyamanāpatādikarehi dhammehi samannāgato.",
  "tika-s0402t27:18_7": "Evaṁ pāhunamassa dātuṁ yuttaṁ,",
  "tika-s0402t27:18_8": "pāhunañca paṭiggahetuṁ yuttoti pāhuneyyo.",
  "tika-s0402t27:18_9": "Ayañhettha adhippāyo “ñātimittā vippavuṭṭhā na cirasseva samāgacchanti,",
  "tika-s0402t27:18_10": "anavaṭṭhitā ca tesu piyamanāpatā,",
  "tika-s0402t27:18_11": "na evamariyasaṅgho,",
  "tika-s0402t27:18_12": "tasmā saṅghova pāhuneyyo”ti.",
  "tika-s0402t27:19_0": "Dakkhanti etāya sattā yathādhippetāhi sampattīhi vaḍḍhantīti dakkhiṇā,",
  "tika-s0402t27:19_1": "paralokaṁ saddahitvā dānaṁ.",
  "tika-s0402t27:19_2": "Taṁ dakkhiṇaṁ arahati,",
  "tika-s0402t27:19_3": "dakkhiṇāya vā hito yasmā mahapphalakaraṇatāya visodhetīti dakkhiṇeyyo.",
  "tika-s0402t27:20_0": "Puññatthikehi añjali karaṇīyo etthāti añjalikaraṇīyo.",
  "tika-s0402t27:20_1": "Ubho hettha sirasi patiṭṭhāpetvā sabbalokena kayiramānaṁ añjalikammaṁ arahatīti vā añjalikaraṇīyo.",
  "tika-s0402t27:20_2": "Tenāha “añjalipaggahaṇassa anucchaviko”ti.",
  "tika-s0402t27:21_0": "Yadipi pāḷiyaṁ “anuttara”nti vuttaṁ,",
  "tika-s0402t27:21_1": "natthi ito uttaraṁ visiṭṭhanti hi anuttaraṁ,",
  "tika-s0402t27:21_2": "samampissa pana natthīti dassento “asadisa”nti āha.",
  "tika-s0402t27:21_3": "Khittaṁ vuttaṁ bījaṁ mahapphalabhāvakaraṇena tāyati rakkhati,",
  "tika-s0402t27:21_4": "khipanti vapanti ettha bījānīti vā khettaṁ, kedārādi,",
  "tika-s0402t27:21_5": "khettaṁ viya khettaṁ,",
  "tika-s0402t27:21_6": "puññānaṁ khettaṁ puññakkhettaṁ.",
  "tika-s0402t27:21_7": "Yathā hi rañño vā amaccassa vā sālīnaṁ vā yavānaṁ vā viruhanaṭṭhānaṁ “rañño sālikkhetaṁ yavakkheta”nti vuccati,",
  "tika-s0402t27:21_8": "evaṁ saṅgho sabbalokassa puññānaṁ viruhanaṭṭhānaṁ.",
  "tika-s0402t27:21_9": "Saṅghaṁ nissāya hi lokassa nānappakārahitasukhasaṁvattanikāni puññāni viruhanti,",
  "tika-s0402t27:21_10": "tasmā saṅgho anuttaraṁ puññakkhettaṁ lokassa.",
  "tika-s0402t27:21_11": "Sesaṁ suviññeyyameva.",
  "tika-s0402t27:21_12": "Chaṭṭhasattamāni uttānatthāneva.",
  "tika-s0402t27:22_0": "Paṭhamaājānīyasuttādivaṇṇanā niṭṭhitā.",
  "tika-s0402t27:23_0": "8. Potthakasuttavaṇṇanā",
  "tika-s0402t27:24_0": "100.",
  "tika-s0402t27:24_1": "Aṭṭhame navoti navavāyimo.",
  "tika-s0402t27:24_2": "Tenāha “karaṇaṁ upādāya vuccatī”ti.",
  "tika-s0402t27:24_3": "Vākamayavatthanti sāṇādivākasāṭakaṁ.",
  "tika-s0402t27:24_4": "Dubbaṇṇoti vivaṇṇo.",
  "tika-s0402t27:24_5": "Dukkhasamphassoti kharasamphasso.",
  "tika-s0402t27:24_6": "Appaṁ agghatīti appaggho.",
  "tika-s0402t27:24_7": "Atibahuṁ agghanto kahāpaṇagghanako hoti.",
  "tika-s0402t27:24_8": "Paribhogamajjhimoti paribhogakālavasena majjhimo.",
  "tika-s0402t27:24_9": "So hi navabhāvaṁ atikkamitvā jiṇṇabhāvaṁ appatto majjhe paribhogakālepi dubbaṇṇo ca dukkhasamphasso ca appagghoyeva hoti.",
  "tika-s0402t27:24_10": "Atibahuṁ agghanto aḍḍhaṁ agghati,",
  "tika-s0402t27:24_11": "jiṇṇakāle pana aḍḍhamāsakaṁ vā kākaṇikaṁ vā agghati.",
  "tika-s0402t27:24_12": "Ukkhaliparipuñchananti kāḷukkhaliparipuñchanaṁ.",
  "tika-s0402t27:24_13": "Navotipi upasampadāya pañcavassakālato heṭṭhā jātiyā saṭṭhivassopi navoyeva.",
  "tika-s0402t27:24_14": "Dubbaṇṇatāyāti sarīravaṇṇenapi guṇavaṇṇenapi dubbaṇṇatāya.",
  "tika-s0402t27:24_15": "Dussīlassa hi parisamajjhe nittejatāya sarīravaṇṇopi na sampajjati,",
  "tika-s0402t27:24_16": "guṇavaṇṇena vattabbameva natthi.",
  "tika-s0402t27:24_17": "Aṭṭhakathāyaṁ pana sarīravaṇṇena dubbaṇṇatāpi guṇavaṇṇassa abhāvena dubbaṇṇatāyāti vuttaṁ.",
  "tika-s0402t27:25_0": "Ye kho panassāti ye kho pana tassa upaṭṭhākā vā ñātimittādayo vā etaṁ puggalaṁ sevanti.",
  "tika-s0402t27:25_1": "Tesanti tesaṁ puggalānaṁ cha satthāre sevantānaṁ micchādiṭṭhikānaṁ viya.",
  "tika-s0402t27:25_2": "Devadatte sevantānaṁ kokālikādīnaṁ viya ca taṁ sevanaṁ dīgharattaṁ ahitāya dukkhāya hoti.",
  "tika-s0402t27:25_3": "Majjhimoti pañcavassakālato paṭṭhāya yāva navavassakālā majjhimo nāma.",
  "tika-s0402t27:25_4": "Theroti dasavassato paṭṭhāya thero nāma.",
  "tika-s0402t27:25_5": "Evamāhaṁsūti evaṁ vadanti.",
  "tika-s0402t27:25_6": "Kiṁ nu kho tuyhanti tuyhaṁ bālassa bhaṇitena ko atthoti vuttaṁ hoti.",
  "tika-s0402t27:25_7": "Tathārūpanti tathājātikaṁ tathāsabhāvaṁ ukkhepanīyakammassa kāraṇabhūtaṁ.",
  "tika-s0402t27:26_0": "Tīhi kappāsaaṁsūhi suttaṁ kantitvā katavatthanti tayo kappāsaaṁsū gahetvā kantitasuttena vāyitaṁ sukhumavatthaṁ,",
  "tika-s0402t27:26_1": "taṁ navavāyimaṁ anagghaṁ hoti,",
  "tika-s0402t27:26_2": "paribhogamajjhimaṁ vīsampi tiṁsampi sahassāni agghati,",
  "tika-s0402t27:26_3": "jiṇṇakāle,",
  "tika-s0402t27:26_4": "aṭṭhapi dasapi sahassāni agghati.",
  "tika-s0402t27:27_0": "Tesaṁtaṁ hotīti tesaṁ sammāsambuddhādayo sevantā viya taṁ sevanaṁ dīgharattaṁ hitāya sukhāya hoti.",
  "tika-s0402t27:27_1": "Sammāsambuddhañhi ekaṁ nissāya yāvajjakālā muccanakasattānaṁ pamāṇaṁ natthi,",
  "tika-s0402t27:27_2": "tathā sāriputtattheramahāmoggallānatthere avasese ca asīti mahāsāvake nissāya saggagatasattānaṁ pamāṇaṁ natthi,",
  "tika-s0402t27:27_3": "yāvajjakālā tesaṁ diṭṭhānugatiṁ paṭipannasattānampi pamāṇaṁ natthiyeva.",
  "tika-s0402t27:27_4": "Ādheyyaṁ gacchatīti tassa mahātherassa taṁ atthanissitaṁ vacanaṁ yathā gandhakaraṇḍake kāsikavatthaṁ ādhātabbataṁ ṭhapetabbataṁ gacchati,",
  "tika-s0402t27:27_5": "evaṁ uttamaṅge sirasmiṁ hadaye ca ādhātabbataṁ ṭhapetabbataṁ gacchati.",
  "tika-s0402t27:28_0": "Potthakasuttavaṇṇanā niṭṭhitā.",
  "tika-s0402t27:29_0": "9. Loṇakapallasuttavaṇṇanā",
  "tika-s0402t27:30_0": "101.",
  "tika-s0402t27:30_1": "Navame yathā yathā kammaṁ karotīti yena yena pakārena pāṇaghātādipāpakammaṁ karoti.",
  "tika-s0402t27:30_2": "Vipākaṁ paṭisaṁvediyatevāti avadhāraṇena kammasiddhiyaṁ tabbipākassa appavatti nāma natthīti dīpeti.",
  "tika-s0402t27:30_3": "Tenevāha “na hi sakkā”tiādi.",
  "tika-s0402t27:30_4": "Evaṁ santanti bhummatthe upayogavacananti āha “evaṁ sante”ti.",
  "tika-s0402t27:30_5": "Abhisaṅkhāraviññāṇanirodhenāti kammaviññāṇassa āyatiṁ anuppattidhammatāpajjanena.",
  "tika-s0402t27:31_0": "“Ayampi kho kāyo evaṁdhammo evaṁbhāvī evaṁanatīto”tiādinā kāyassa asubhāniccādiākāraanupassanā kāyabhāvanāti",
  "tika-s0402t27:31_1": "āha “kāyānupassanāsaṅkhātāya tāya bhāvanāyā”ti.",
  "tika-s0402t27:31_2": "Rāgādīnanti ādi-saddena dosamohānaṁ saṅgaho daṭṭhabbo.",
  "tika-s0402t27:31_3": "“Rāgo kho, āvuso,",
  "tika-s0402t27:31_4": "pamāṇakaraṇo,",
  "tika-s0402t27:31_5": "doso pamāṇakaraṇo,",
  "tika-s0402t27:31_6": "moho pamāṇakaraṇo,",
  "tika-s0402t27:31_7": "te khīṇāsavassa bhikkhuno pahīnā ucchinnamūlā tālāvatthukatā anabhāvaṁkatā āyatiṁ anuppādadhammā”ti hi vuttaṁ.",
  "tika-s0402t27:32_0": "Yathā hi pabbatapāde pūtipaṇṇassa udakaṁ nāma hoti,",
  "tika-s0402t27:32_1": "kāḷavaṇṇaṁ olokentānaṁ byāmasataṁ gambhīraṁ viya khāyati,",
  "tika-s0402t27:32_2": "yaṭṭhiṁ vā rajjuṁ vā gahetvā minantassa piṭṭhipādoddharaṇamattampi na hoti,",
  "tika-s0402t27:32_3": "evameva ekaccassa yāva rāgādayo nuppajjanti,",
  "tika-s0402t27:32_4": "tāva taṁ puggalaṁ sañjānituṁ na sakkā hoti,",
  "tika-s0402t27:32_5": "sotāpanno viya sakadāgāmī viya anāgāmī viya ca khāyati.",
  "tika-s0402t27:32_6": "Yadā panassa rāgādayo uppajjanti,",
  "tika-s0402t27:32_7": "tadā ratto duṭṭho mūḷhoti paññāyati.",
  "tika-s0402t27:32_8": "Iti te rāgādayo “ettako aya”nti puggalassa pamāṇaṁ dassentāva uppajjantīti pamāṇakaraṇā nāma vuttā.",
  "tika-s0402t27:33_0": "Jāpetunti jinadhanaṁ kātuṁ.",
  "tika-s0402t27:33_1": "Soti rājā,",
  "tika-s0402t27:33_2": "mahāmatto vā.",
  "tika-s0402t27:33_3": "Assāti añjaliṁ paggahetvā yācantassa.",
  "tika-s0402t27:33_4": "Sesamettha uttānameva.",
  "tika-s0402t27:34_0": "Loṇakapallasuttavaṇṇanā niṭṭhitā.",
  "tika-s0402t27:35_0": "10. Paṁsudhovakasuttavaṇṇanā",
  "tika-s0402t27:36_0": "102.",
  "tika-s0402t27:36_1": "Dasame anīhatadosanti anapanītathūlakāḷakaṁ.",
  "tika-s0402t27:36_2": "Anapanītakasāvanti anapagatasukhumakāḷakaṁ.",
  "tika-s0402t27:36_3": "Pahaṭamattanti āhaṭamattaṁ.",
  "tika-s0402t27:37_0": "Dasakusalakammapathavasena uppannaṁ cittaṁ cittameva,",
  "tika-s0402t27:37_1": "vipassanāpādakaaṭṭhasamāpatticittaṁ vipassanācittañca tato cittato adhikaṁ cittanti adhicittanti āha “adhicittanti samathavipassanācitta”nti.",
  "tika-s0402t27:37_2": "Anuyuttassāti anuppannassa uppādanavasena uppannassa paṭibrūhanavasena anu anu yuttassa,",
  "tika-s0402t27:37_3": "tattha yuttappayuttassāti attho.",
  "tika-s0402t27:37_4": "Ettha ca purebhattaṁ piṇḍāya caritvā pacchābhattaṁ piṇḍapātappaṭikkanto nisīdanaṁ ādāya “asukasmiṁ rukkhamūle",
  "tika-s0402t27:37_5": "vā vanasaṇḍe vā pabbhāre vā samaṇadhammaṁ karissāmī”ti nikkhamantopi tattha gantvā hatthehi vā pādehi",
  "tika-s0402t27:37_6": "vā nisajjaṭṭhānato tiṇapaṇṇāni apanentopi adhicittaṁ anuyuttoyeva.",
  "tika-s0402t27:37_7": "Nisīditvā pana hatthapāde dhovitvā mūlakammaṭṭhānaṁ gahetvā bhāvanaṁ anuyuñjanto bhāvanāya appanaṁ appattāyapi",
  "tika-s0402t27:37_8": "adhicittamanuyuttoyeva tadatthenapi taṁsaddavohārato.",
  "tika-s0402t27:37_9": "Cittasampannoti dhammacittassa samannāgatattā sampannacitto.",
  "tika-s0402t27:37_10": "Paṇḍitajātikoti paṇḍitasabhāvo.",
  "tika-s0402t27:38_0": "Kāme ārabbhāti vatthukāme ārabbha.",
  "tika-s0402t27:38_1": "Kāmarāgasaṅkhātena vā kāmena paṭisaṁyutto vitakko kāmavitakko.",
  "tika-s0402t27:38_2": "Byāpajjati cittaṁ etenāti byāpādo, doso.",
  "tika-s0402t27:38_3": "Vihiṁsanti etāya satte,",
  "tika-s0402t27:38_4": "vihiṁsanaṁ vā tesaṁ etanti vihiṁsā,",
  "tika-s0402t27:38_5": "paresaṁ viheṭhanākārena pavattassa karuṇāpaṭipakkhassa pāpadhammassetaṁ adhivacanaṁ.",
  "tika-s0402t27:38_6": "Ñātake ārabbha uppanno vitakkoti ñātake ārabbha gehassitapemavasena uppanno vitakko.",
  "tika-s0402t27:38_7": "Janapadamārabbha uppanno vitakkoti etthāpi eseva nayo.",
  "tika-s0402t27:38_8": "Aho vata maṁ…pe…",
  "tika-s0402t27:38_9": "uppanno vitakkoti “aho vata maṁ pare na avajāneyyuṁ,",
  "tika-s0402t27:38_10": "na heṭṭhā katvā maññeyyuṁ,",
  "tika-s0402t27:38_11": "pāsāṇacchattaṁ viya garuṁ kareyyu”nti evaṁ uppannavitakko.",
  "tika-s0402t27:38_12": "Dasavipassanupakkilesavitakkāti obhāsādidasavipassanupakkilese ārabbha uppannavitakkā.",
  "tika-s0402t27:39_0": "Avasiṭṭhā dhammavitakkā etassāti avasiṭṭhadhammavitakko,",
  "tika-s0402t27:39_1": "vipassanāsamādhi.",
  "tika-s0402t27:39_2": "Na ekaggabhāvappatto na ekaggataṁ patto.",
  "tika-s0402t27:39_3": "Ekaṁ udetīti hi ekodi,",
  "tika-s0402t27:39_4": "paṭipakkhehi anabhibhūtattā aggaṁ seṭṭhaṁ hutvā udetīti attho.",
  "tika-s0402t27:39_5": "Seṭṭhopi hi loke ekoti vuccati,",
  "tika-s0402t27:39_6": "ekasmiṁ ārammaṇe samādhānavasena pavattacittassetaṁ adhivacanaṁ.",
  "tika-s0402t27:39_7": "Ekodissa bhāvo ekodibhāvo,",
  "tika-s0402t27:39_8": "ekaggatāyetaṁ adhivacanaṁ.",
  "tika-s0402t27:40_0": "Niyakajjhattanti attasantānassetaṁ adhivacanaṁ.",
  "tika-s0402t27:40_1": "Gocarajjhattanti idha nibbānaṁ adhippetaṁ.",
  "tika-s0402t27:40_2": "Tenāha “ekasmiṁ nibbānagocareyeva tiṭṭhatī”ti.",
  "tika-s0402t27:40_3": "Suṭṭhu nisīdatīti samādhipaṭipakkhe kilese sannisīdento suṭṭhu nisīdati.",
  "tika-s0402t27:40_4": "Ekaggaṁ hotīti abyaggabhāvappattiyā ekaggaṁ hoti.",
  "tika-s0402t27:40_5": "Sammā ādhiyatīti yathā ārammaṇe suṭṭhu appitaṁ hoti,",
  "tika-s0402t27:40_6": "evaṁ sammā sammadeva ādhiyati.",
  "tika-s0402t27:41_0": "Abhiññāsacchikaraṇīyassāti ettha “abhiññāya sacchikaraṇīyassā”ti vattabbe “abhiññā”ti ya-kāralopena pana",
  "tika-s0402t27:41_1": "puna kālakiriyāniddeso katoti āha “abhijānitvā paccakkhaṁ kātabbassā”ti.",
  "tika-s0402t27:41_2": "Abhiññāya iddhividhādiñāṇena sacchikiriyaṁ iddhividhapaccanubhavanādikaṁ abhiññāsacchikaraṇīyanti evaṁ vā ettha attho daṭṭhabbo.",
  "tika-s0402t27:41_3": "Sakkhibhabbataṁ pāpuṇātīti ettha pana yassa paccakkhaṁ atthi,",
  "tika-s0402t27:41_4": "so sakkhī,",
  "tika-s0402t27:41_5": "sakkhino bhabbatā sakkhibhabbatā,",
  "tika-s0402t27:41_6": "sakkhibhavananti vuttaṁ hoti.",
  "tika-s0402t27:41_7": "Sakkhī ca so bhabbo cāti sakkhibhabbo.",
  "tika-s0402t27:41_8": "Ayañhi iddhividhādīnaṁ bhabbo tattha ca sakkhīti sakkhibhabbo,",
  "tika-s0402t27:41_9": "tassa bhāvo sakkhibhabbatā,",
  "tika-s0402t27:41_10": "taṁ pāpuṇātīti attho.",
  "tika-s0402t27:42_0": "Abhiññāpādakajjhānādibhedeti ettha abhiññāpādā ca abhiññāpādakajjhānañca abhiññāpādakajjhānāni.",
  "tika-s0402t27:42_1": "Ādi-saddena arahattañca arahattassa vipassanā ca saṅgahitāti daṭṭhabbaṁ.",
  "tika-s0402t27:42_2": "Teneva majjhimanikāyaṭṭhakathāyaṁ –",
  "tika-s0402t27:43_0": "“Sati satiāyataneti sati satikāraṇe.",
  "tika-s0402t27:43_1": "Kiñcettha kāraṇaṁ?",
  "tika-s0402t27:43_2": "Abhiññā vā abhiññāpādakajjhānaṁ vā,",
  "tika-s0402t27:43_3": "avasāne pana arahattaṁ vā kāraṇaṁ arahattassa vipassanā vāti veditabba”nti vuttaṁ.",
  "tika-s0402t27:44_0": "Yañhi taṁ tatra tatra sakkhibhabbatāsaṅkhātaṁ iddhividhapaccanubhavanādi,",
  "tika-s0402t27:44_1": "tassa abhiññā kāraṇaṁ.",
  "tika-s0402t27:44_2": "Atha iddhividhapaccanubhavanādi abhiññā,",
  "tika-s0402t27:44_3": "evaṁ sati abhiññāpādakajjhānaṁ kāraṇaṁ.",
  "tika-s0402t27:44_4": "Avasāne chaṭṭhābhiññāya pana arahattaṁ,",
  "tika-s0402t27:44_5": "arahattassa vipassanā vā kāraṇaṁ.",
  "tika-s0402t27:44_6": "Arahattañhi “kudāssu nāmāhaṁ tadāyatanaṁ upasampajja viharissāmi,",
  "tika-s0402t27:44_7": "yadariyā etarahi upasampajja viharantī”ti anuttaresu vimokkhesu pihaṁ upaṭṭhapetvā abhiññā nibbattentassa kāraṇaṁ.",
  "tika-s0402t27:44_8": "Idañca sādhāraṇaṁ na hoti,",
  "tika-s0402t27:44_9": "sādhāraṇavasena pana arahattassa vipassanā kāraṇaṁ.",
  "tika-s0402t27:44_10": "Imasmiñhi sutte arahattaphalavasena chaṭṭhābhiññā vuttā.",
  "tika-s0402t27:44_11": "Tenevāha “āsavānaṁ khayātiādi cettha phalasamāpattivasena vuttanti veditabba”nti.",
  "tika-s0402t27:45_0": "Paṁsudhovakasuttavaṇṇanā niṭṭhitā.",
  "tika-s0402t27:46_0": "11. Nimittasuttavaṇṇanā",
  "tika-s0402t27:47_0": "103.",
  "tika-s0402t27:47_1": "Ekādasame yehi phalaṁ nimīyati,",
  "tika-s0402t27:47_2": "uppajjanaṭṭhāne pakkhipamānaṁ viya hoti,",
  "tika-s0402t27:47_3": "tāni nimittāni.",
  "tika-s0402t27:47_4": "Tenāha “tīṇi kāraṇānī”ti.",
  "tika-s0402t27:47_5": "Kālena kālanti ettha kālenāti bhummatthe karaṇavacanaṁ.",
  "tika-s0402t27:47_6": "Kālanti ca upayogavacananti āha “kāle kāle”ti.",
  "tika-s0402t27:47_7": "Manasi kātabbāti citte kātabbā,",
  "tika-s0402t27:47_8": "uppādetabbāti attho.",
  "tika-s0402t27:47_9": "Upalakkhitasamādhānākāro samādhiyeva idha samādhinimittanti āha “ekaggatā hi idha samādhinimittanti vuttā”ti.",
  "tika-s0402t27:47_10": "Ṭhānaṁ taṁ cittaṁ kosajjāya saṁvatteyyāti ettha ṭhānaṁ atthīti vacanaseso.",
  "tika-s0402t27:47_11": "Taṁ bhāvanācittaṁ kosajjāya saṁvatteyya,",
  "tika-s0402t27:47_12": "tassa saṁvattanassa kāraṇaṁ atthīti attho.",
  "tika-s0402t27:47_13": "Taṁ vā manasikaraṇaṁ cittaṁ kosajjāya saṁvatteyya,",
  "tika-s0402t27:47_14": "etassa ṭhānaṁ kāraṇaṁ atthīti attho.",
  "tika-s0402t27:47_15": "Tenāha “kāraṇaṁ vijjatī”tiādi.",
  "tika-s0402t27:47_16": "Ñāṇajavanti saṅkhāresu aniccādivasena pavattamānaṁ paññājavaṁ.",
  "tika-s0402t27:48_0": "Yaṁ kiñci suvaṇṇatāpanayoggaaṅgārabhājanaṁ idha “ukkā”ti adhippetanti āha “aṅgārakapalla”nti.",
  "tika-s0402t27:48_1": "Sajjeyyāti yathā tattha pakkhittaṁ suvaṇṇaṁ tappati,",
  "tika-s0402t27:48_2": "evaṁ paṭiyādiyeyya.",
  "tika-s0402t27:48_3": "Ālimpeyyāti ādiyeyya,",
  "tika-s0402t27:48_4": "jaleyyāti attho.",
  "tika-s0402t27:48_5": "Tenāha “tattha aṅgāre…pe…",
  "tika-s0402t27:48_6": "gāhāpeyyā”ti.",
  "tika-s0402t27:48_7": "Mūsāya vā pakkhipeyyāti tattake vā pakkhipeyya.",
  "tika-s0402t27:48_8": "Upadhāretīti sallakkheti.",
  "tika-s0402t27:49_0": "Nimittasuttavaṇṇanā niṭṭhitā.",
  "tika-s0402t27:50_0": "Loṇakapallavaggavaṇṇanā niṭṭhitā.",
  "tika-s0402t27:51_0": "Dutiyapaṇṇāsakaṁ niṭṭhitaṁ.",
  "tika-s0402t27:52_0": "3. Tatiyapaṇṇāsakaṁ"
}