{
  "tika-abh02t28:0_0": "11. Maggaṅgavibhaṅgo",
  "tika-abh02t28:1_0": "2. Abhidhammabhājanīyavaṇṇanā",
  "tika-abh02t28:2_0": "490.Abhidhammeti dhammasaṅgahe.",
  "tika-abh02t28:2_1": "So hi nibbattitābhidhammadesanā,",
  "tika-abh02t28:2_2": "na vibhaṅgadesanā viya suttantanayavimissā.",
  "tika-abh02t28:2_3": "Ariyopapadataṁ na karoti vināpi tenassa ariyabhāvasiddhito.",
  "tika-abh02t28:2_4": "Tenāha aṭṭhakathāyaṁ ‘‘yathā hī’’tiādi.",
  "tika-abh02t28:3_0": "493.‘‘Lokiyakālenā’’ti idaṁ pubbabhāgabhāvanānubhāvena kiccātirekasiddhīti dassanatthaṁ vuttaṁ. Etesanti sammādiṭṭhiādīnaṁ. Appahāne,",
  "tika-abh02t28:3_1": "pahāne ca ādīnavānisaṁsavibhāvanādinā visesappaccayattā sammādiṭṭhiādīni micchāvācādīni pajahāpentīti vuttāni.",
  "tika-abh02t28:3_2": "Micchāvācādito nivatti sammāvācādikiriyāti vuttaṁ ‘‘sammāvācādikiriyā hi viratī’’ti.",
  "tika-abh02t28:3_3": "Sammādiṭṭhiādayo viya na kārāpakabhāvena,",
  "tika-abh02t28:3_4": "taṁsamaṅgīpuggalo viya na kattubhāvena.",
  "tika-abh02t28:3_5": "Lokuttarakkhaṇepīti na kevalaṁ lokiyakkhaṇeyeva, atha kho lokuttarakkhaṇepi.",
  "tika-abh02t28:4_0": "Khandhopadhiṁ vipaccatīti paṭisandhidāyikaṁ sandhāyāha.",
  "tika-abh02t28:4_1": "Tattha vipaccatīti pavattivipākadāyikaṁ.",
  "tika-abh02t28:5_0": "Ekekanti ‘‘tattha katamā sammādiṭṭhī’’tiādinā ekekaṁ aṅgaṁ pucchitvā.",
  "tika-abh02t28:5_1": "Tassa tassevāti ekekaaṅgasseva, na aṅgasamudāyassa.",
  "tika-abh02t28:5_2": "Saha pana pucchitvāti ‘‘tattha katamo pañcaṅgiko maggo’’ti pucchitvā.",
  "tika-abh02t28:5_3": "Ekato vissajjanapaṭiniddesattāti yadipi ‘‘tattha katamā sammādiṭṭhi? Yā paññā’’tiādinā (vibha. 495) vissajjanaṁ kataṁ,",
  "tika-abh02t28:5_4": "‘‘tattha katamo pañcaṅgiko maggo’’ti (vibha.",
  "tika-abh02t28:5_5": "494) pana ekato katāya pucchāya vissajjanavasena paṭiniddesabhāvato na pāṭiyekkaṁ pucchāvissajjanaṁ nāma hoti.",
  "tika-abh02t28:5_6": "Kasmā panettha pañcaṅgikavāre eva pāṭiyekkaṁ pucchāvissajjanaṁ kataṁ,",
  "tika-abh02t28:5_7": "na aṭṭhaṅgikavāreti codanaṁ sandhāyāha ‘‘tatthā’’tiādi.",
  "tika-abh02t28:5_8": "Ekekamukhāyāti sammādiṭṭhiādimukhāya. Tena vuttaṁ ‘‘ariyaṁ vo, bhikkhave,",
  "tika-abh02t28:5_9": "sammādiṭṭhiṁ desessāmi saupanisaṁ saparikkhāra’’ntiādi (saṁ. ni. 5.28). Pubbasuddhiyā sijjhanti.",
  "tika-abh02t28:5_10": "Tathā hi vuttaṁ ‘‘pubbeva kho panassa kāyakammaṁ vacīkammaṁ ājīvo suparisuddho hotī’’ti (ma. ni. 3.431),",
  "tika-abh02t28:5_11": "tasmā sammāvācādimukhā bhāvanā natthīti adhippāyo.",
  "tika-abh02t28:5_12": "Tenāha ‘‘na maggassa upacārenā’’ti.",
  "tika-abh02t28:6_0": "Abhidhammabhājanīyavaṇṇanā niṭṭhitā.",
  "tika-abh02t28:7_0": "Maggaṅgavibhaṅgavaṇṇanā niṭṭhitā."
}