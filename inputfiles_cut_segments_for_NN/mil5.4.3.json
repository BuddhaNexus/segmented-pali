{
  "mil5.4.3:0.1_0": "Milindapañha",
  "mil5.4.3:0.2_0": "Meṇḍakapañha",
  "mil5.4.3:0.3_0": "Sabbaññutañāṇavagga",
  "mil5.4.3:0.4_0": "3. Musāvādagarulahubhāvapañha",
  "mil5.4.3:1.1_0": "“Bhante nāgasena, bhāsitampetaṁ bhagavatā—",
  "mil5.4.3:1.2_0": "‘sampajānamusāvāde pārājiko hotī’ti.",
  "mil5.4.3:1.3_0": "Puna ca bhaṇitaṁ—",
  "mil5.4.3:1.4_0": "‘sampajānamusāvāde lahukaṁ āpattiṁ āpajjati ekassa santike desanāvatthukan’ti.",
  "mil5.4.3:1.5_0": "Bhante nāgasena, ko panettha viseso, kiṅkāraṇaṁ,",
  "mil5.4.3:1.5_1": "yañcekena musāvādena ucchijjati,",
  "mil5.4.3:1.5_2": "yañcekena musāvādena satekiccho hoti?",
  "mil5.4.3:1.6_0": "Yadi, bhante nāgasena, bhagavatā bhaṇitaṁ—",
  "mil5.4.3:1.7_0": "‘sampajānamusāvāde pārājiko hotī’ti,",
  "mil5.4.3:1.7_1": "tena hi ‘sampajānamusāvāde lahukaṁ āpattiṁ āpajjati ekassa santike desanāvatthukan’ti yaṁ vacanaṁ, taṁ micchā.",
  "mil5.4.3:1.8_0": "Yadi tathāgatena bhaṇitaṁ—",
  "mil5.4.3:1.9_0": "‘sampajānamusāvāde lahukaṁ āpattiṁ āpajjati ekassa santike desanāvatthukan’ti,",
  "mil5.4.3:1.9_1": "tena hi ‘sampajānamusāvāde pārājiko hotī’ti tampi vacanaṁ micchā.",
  "mil5.4.3:1.10_0": "Ayampi ubhato koṭiko pañho tavānuppatto, so tayā nibbāhitabbo”ti.",
  "mil5.4.3:2.1_0": "“Bhāsitampetaṁ, mahārāja, bhagavatā—",
  "mil5.4.3:2.2_0": "‘sampajānamusāvāde pārājiko hotī’ti.",
  "mil5.4.3:2.3_0": "Bhaṇitañca—",
  "mil5.4.3:2.4_0": "‘sampajānamusāvāde lahukaṁ āpattiṁ āpajjati ekassa santike desanāvatthukan’ti,",
  "mil5.4.3:2.4_1": "tañca pana vatthuvasena garukalahukaṁ hoti.",
  "mil5.4.3:2.5_0": "Taṁ kiṁ maññasi, mahārāja,",
  "mil5.4.3:2.5_1": "idha koci puriso parassa pāṇinā pahāraṁ dadeyya,",
  "mil5.4.3:2.5_2": "tassa tumhe kiṁ daṇḍaṁ dhārethā”ti?",
  "mil5.4.3:2.6_0": "“Yadi so, bhante, āha—",
  "mil5.4.3:2.7_0": "‘nakkhamāmī’ti,",
  "mil5.4.3:2.7_1": "tassa mayaṁ akkhamamāne kahāpaṇaṁ harāpemā”ti.",
  "mil5.4.3:2.8_0": "“Idha pana, mahārāja,",
  "mil5.4.3:2.8_1": "soyeva puriso tava pāṇinā pahāraṁ dadeyya, tassa pana ko daṇḍo”ti?",
  "mil5.4.3:2.9_0": "“Hatthampissa, bhante, chedāpeyyāma, pādampi chedāpeyyāma,",
  "mil5.4.3:2.9_1": "yāva sīsaṁ kaḷīracchejjaṁ chedāpeyyāma,",
  "mil5.4.3:2.9_2": "sabbampi taṁ gehaṁ vilumpāpeyyāma,",
  "mil5.4.3:2.9_3": "ubhatopakkhe yāva sattamaṁ kulaṁ samugghātāpeyyāmā”ti.",
  "mil5.4.3:2.10_0": "“Ko panettha, mahārāja, viseso, kiṅkāraṇaṁ,",
  "mil5.4.3:2.10_1": "yaṁ ekassa pāṇippahāre sukhumo kahāpaṇo daṇḍo,",
  "mil5.4.3:2.10_2": "yaṁ tava pāṇippahāre hatthacchejjaṁ pādacchejjaṁ yāva kaḷīracchejjaṁ sabbagehādānaṁ ubhatopakkhe yāva sattamakulā samugghāto”ti?",
  "mil5.4.3:2.11_0": "“Manussantarena, bhante”ti.",
  "mil5.4.3:2.12_0": "“Evameva kho, mahārāja,",
  "mil5.4.3:2.12_1": "sampajānamusāvādo vatthuvasena garukalahuko hotī”ti.",
  "mil5.4.3:2.13_0": "“Sādhu, bhante nāgasena,",
  "mil5.4.3:2.13_1": "evametaṁ tathā sampaṭicchāmī”ti.",
  "mil5.4.3:3.1_0": "Musāvādagarulahubhāvapañho tatiyo."
}