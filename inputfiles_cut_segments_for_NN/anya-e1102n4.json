{
  "anya-e1102n4:0_0": "4. Samasīsikaṇḍo",
  "anya-e1102n4:1_0": "Idāni saṅgho ca dullabho loketi padassa vaṇṇanākkamo sampatto.",
  "anya-e1102n4:1_1": "Tattha saṅghoti paramatthasammutivasena duvidho hoti.",
  "anya-e1102n4:1_2": "Tesu paramatthasaṅgho cattāri purisayugāni,",
  "anya-e1102n4:1_3": "aṭṭhapurisapuggalā,",
  "anya-e1102n4:1_4": "cattālīsampi puggalā,",
  "anya-e1102n4:1_5": "aṭṭhasatampi purisapuggalāti catubbidho hoti.",
  "anya-e1102n4:1_6": "Tattha saṅkhepavasena sotāpattimaggaṭṭho phalaṭṭhoti ekaṁ yugaṁ,",
  "anya-e1102n4:1_7": "sakadāmimaggaṭṭho phalaṭṭhoti ekaṁ,",
  "anya-e1102n4:1_8": "anāgāmimaggaṭṭho phalaṭṭhoti ekaṁ,",
  "anya-e1102n4:1_9": "arahattamaggaṭṭho phalaṭṭhoti ekanti cattāri purisayugāni honti.",
  "anya-e1102n4:1_10": "Cattāro maggaṭṭhā cattāro phalaṭṭhāti aṭṭhapurisapuggalā honti.",
  "anya-e1102n4:1_11": "Cattālīsampi puggalāti sotāpattimaggaṭṭho paṭhamajhānikādivasena pañca,",
  "anya-e1102n4:1_12": "tathā sakadāgāmianāgāmiarahattamaggaṭṭhāpi pañca pañcāti vīsati maggaṭṭhapuggalā,",
  "anya-e1102n4:1_13": "tathā phalaṭṭhāpi sotapattiphalaṭṭhādivasena pañca pañcāti vīsati phalaṭṭhāti cattālīsapuggalā honti.",
  "anya-e1102n4:1_14": "Ettha ca maggassa ekacittakkhaṇikattā kathaṁ vīsatimaggaṭṭhā puggalā bhaveyyunti.",
  "anya-e1102n4:2_0": "Vuccatepādakajjhānasammasitajjhānapuggalajjhāsayesupi hi aññataravasena taṁ taṁ jhānasadisavitakkādiaṅgapātubhāvena",
  "anya-e1102n4:2_1": "cattāropi maggaṭṭhā paṭhamajjhānikādivohāraṁ labhantā paccekaṁ pañcapañcadhā vibhajiyanti,",
  "anya-e1102n4:2_2": "tasmā vīsati maggaṭṭhā honti.",
  "anya-e1102n4:2_3": "Tattha paṭhamajjhānādīsu yaṁ yaṁ jhānaṁ samāpajjitvā tato vuṭṭhāya saṅkhāre sammasantassa vuṭṭhānagāminīvipassanā pavattā,",
  "anya-e1102n4:2_4": "taṁ pādakajjhānaṁ vuṭṭhānagāminivipassanāya padaṭṭhānabhāvato.",
  "anya-e1102n4:2_5": "Yaṁ yaṁ jhānaṁ sammasantassa sā pavattā,",
  "anya-e1102n4:2_6": "taṁ sammasitajjhānaṁ.",
  "anya-e1102n4:2_7": "‘‘Aho vata me paṭhamajjhānasadiso maggo pañcaṅgiko,",
  "anya-e1102n4:2_8": "dutiyajjhānādīsu vā aññatarasadiso caturaṅgikādibhedo maggo bhaveyyā’’ti evaṁ yogāvacarassa uppannajjhāsayo puggalajjhāsayo nāma.",
  "anya-e1102n4:2_9": "Tattha yena paṭhamajjhānādīsu aññataraṁ jhānaṁ samāpajjitvā tato vuṭṭhāya pakiṇṇakasaṅkhāre sammasitvā maggo uppādito hoti,",
  "anya-e1102n4:2_10": "tassa so maggo paṭhamajjhānādi taṁ taṁ pādakajjhānasadiso hoti.",
  "anya-e1102n4:2_11": "Sace pana vipassanāpādakaṁ kiñcijhānaṁ natthi,",
  "anya-e1102n4:2_12": "kevalaṁ paṭhamajjhānādīsu aññataraṁ jhānaṁ sammasitvā maggo uppādito hoti,",
  "anya-e1102n4:2_13": "tassa so sammasitajjhānasadiso hoti.",
  "anya-e1102n4:2_14": "Yadā panayaṁ kiñci jhānaṁ samāpajjitvā tato aññaṁ sammasitvā maggo uppādito hoti,",
  "anya-e1102n4:2_15": "tadā puggalajjhāsayavasena dvīsu aññatarasadiso hoti.",
  "anya-e1102n4:2_16": "Evaṁ samathayānikassa puthujjanassa ariyānaṁ vā pādakajjhānasammasitajjhānapuggalajjhāsayavasena paṭhamajjhānādīnaṁ",
  "anya-e1102n4:2_17": "aññatarajhānasadisassa maggaṅgikassa pavattanato puggalabhedavasena vīsati maggaṭṭhā puggalā honti,",
  "anya-e1102n4:2_18": "tathā phalaṭṭhāpi vīsatīti cattālīsaariyapuggalā honti.",
  "anya-e1102n4:2_19": "Aparampi sace pana puggalassa tathā vidho ajjhāsayo natthi,",
  "anya-e1102n4:2_20": "anulomavasena heṭṭhimaheṭṭhimajhānato vuṭṭhāya uparūparijhānadhamme sammasitvā uppāditamaggo pādakajjhānamanapekkhitvā sammasitajjhānasadiso hoti.",
  "anya-e1102n4:2_21": "Paṭilomavasena uparūparijhānato vuṭṭhāya heṭṭhimaheṭṭhimajhānadhamme sammasitvā uppāditamaggo sammasitajjhānamanapekkhitvā pādakajjhānasadiso hoti,",
  "anya-e1102n4:2_22": "heṭṭhimaheṭṭhimajhānato hi uparūparijhānaṁ balavataranti,",
  "anya-e1102n4:2_23": "aṭṭhasatampi purisapuggalāti tattha ekabījī,",
  "anya-e1102n4:2_24": "kolaṁkolo,",
  "anya-e1102n4:2_25": "sattakkhattuparamoti tayo sotāpannā.",
  "anya-e1102n4:2_26": "Kāmarūpārūpabhavesu adhigataphalā tayo sakadāgāminoti te sabbepi dukkhapaṭipadā dandhābhiññaṁ,",
  "anya-e1102n4:2_27": "dukkhapaṭipadā khippābhiññaṁ,",
  "anya-e1102n4:2_28": "sukhāpaṭipadā dandhābhiññaṁ,",
  "anya-e1102n4:2_29": "sukhāpaṭipadā khippābhiññanti catunnaṁ paṭipadānaṁ vasena catuvīsati,",
  "anya-e1102n4:2_30": "antarāparinibbāyī,",
  "anya-e1102n4:2_31": "upahaccapari nibbāyī,",
  "anya-e1102n4:2_32": "sasaṅkhāraparinibbāyī,",
  "anya-e1102n4:2_33": "asaṅkhāraparinibbāyī,",
  "anya-e1102n4:2_34": "uddhaṁsoto akaniṭṭhagāmīti avihāsu pañca anāmigāno,",
  "anya-e1102n4:2_35": "tathā atappāsudassāsudassīsupi pañca.",
  "anya-e1102n4:2_36": "Akaniṭṭhesu pana uddhaṁsotavajjā antarāparinibbāyī,",
  "anya-e1102n4:2_37": "upahaccaparinibbāyī,",
  "anya-e1102n4:2_38": "sasaṅkhāraparinibbāyī,",
  "anya-e1102n4:2_39": "asaṅkhāraparibbāyīti cattāroti catuvīsati anāgāmino.",
  "anya-e1102n4:2_40": "Sukkhavipassako,",
  "anya-e1102n4:2_41": "samathayānikoti dve arahanto,",
  "anya-e1102n4:2_42": "cattāro maggaṭṭhāti catupaññāsa te sabbepi saddhādhurapaññādhurānaṁvasena dveguṇe hutvā aṭṭhasataṁ ariyapuggalā honti.",
  "anya-e1102n4:2_43": "Te sabbepi ‘‘aṭṭhasataṁ vā’’ti vitthāravasena uddiṭṭhā ariyapuggalā te saṅkhepato yugavasena sotāpatti",
  "anya-e1102n4:2_44": "maggaṭṭho phalaṭṭhoti ekaṁ yugantyādinā cattārova honti.",
  "anya-e1102n4:2_45": "Tenevāha ratanaparitte ‘‘ye puggalā aṭṭhasataṁ pasatthā,",
  "anya-e1102n4:2_46": "cattāri etāni yugāni hontī’’ti ayaṁ pabhedomaggaṭṭhaphalaṭṭhesu missakavasena labbhati jhānikavipassakapabhedo",
  "anya-e1102n4:2_47": "pana phalaṭṭheyeva labbhati maggassa ekacittakkhatikattā maggaṭṭhesu na labbhati.",
  "anya-e1102n4:2_48": "Tattha sotāpattiphalaṭṭho jhānikasukkhavipassakavasena duvidho.",
  "anya-e1102n4:2_49": "Tesu jhāniko puggalo tasmiṁ bhave arahattappatto parinibbāyati.",
  "anya-e1102n4:2_50": "Appatto brahmalokagato hoti,",
  "anya-e1102n4:2_51": "so jhāniko nāma.",
  "anya-e1102n4:2_52": "Mūlaṭīkāyaṁ pana nikantiyā sati puthujjanādayo yathāladdhajjhānassa bhūmibhūte suddhāvāsavajjite yattha",
  "anya-e1102n4:2_53": "katthaci nibbattanti tathā kāmabhavepi kāmāvacarakammabalena ‘‘ijjhati hi bhikkhave sīlavato cetopaṇidhi",
  "anya-e1102n4:2_54": "visuddhattā’’ti vuttaṁ.",
  "anya-e1102n4:2_55": "Anāgāmino pana kāmarāgassa sabbaso pahīnattā kāmabhavesu nikantiṁ na uppādentīti kāmalokavajjite yathāladdhassa",
  "anya-e1102n4:2_56": "bhūmi bhūte yattha katthaci nibbattantī’ti vuttaṁ tathā hi anāgāmisseva kāmabhave nikantiyā pahīnattā",
  "anya-e1102n4:2_57": "sotāpannasakadāgāmīnampi nikantiyā sati kāmabhave kāmāvacarakammabalena uppattibhāvo avāritova hotīti",
  "anya-e1102n4:2_58": "viññāyati tasmā ‘‘appatte brahmalokagato hoti,",
  "anya-e1102n4:2_59": "so jhāniko nāmāti idaṁ yebhuyyavasena vutta’’nti daṭṭhabbaṁ.",
  "anya-e1102n4:2_60": "Sukkhavipassako pana tividho ekabījī,",
  "anya-e1102n4:2_61": "kolaṁkolo,",
  "anya-e1102n4:2_62": "sattakkhattuparamoti.",
  "anya-e1102n4:2_63": "Tattha eko manussaloke vā hotu chadevaloke vā,",
  "anya-e1102n4:2_64": "ekapaṭisandhiko hutvā arahattaṁ patvā parinibbāyati,",
  "anya-e1102n4:2_65": "ayaṁ ekabījī nāma eko manussaloke ekā paṭisandhi devaloke ekāti dvepaṭisandhiko vā,",
  "anya-e1102n4:2_66": "evaṁ ticatupañcachaparamo hutvā arahattaṁ patvā parinibbāyati,",
  "anya-e1102n4:2_67": "ayaṁ kolaṁkolo nāma.",
  "anya-e1102n4:2_68": "Eko manussaloke sotāpanno hutvā devaloke ekā paṭisandhi tato punāgantvā manussaloke ekāti evaṁ manussadevalokamissakavasena",
  "anya-e1102n4:2_69": "tattha cattāri idha tīṇityādinā tattha cha,",
  "anya-e1102n4:2_70": "idha ekoti yāva sattapaṭisandhiko hutvā parinibbāyati,",
  "anya-e1102n4:2_71": "ayaṁ sattakkhattuparamo nāma.",
  "anya-e1102n4:2_72": "Kevalaṁ pana manussaloke yeva satta devalokeyeva vā sattāti evaṁ amisso hutvā paṭisandhiko gahetabbo apare pana ‘‘ito satta,",
  "anya-e1102n4:2_73": "tato satta saṁsāre vicarantī’’ti vuttattā manussalokasattapaṭisandhidevaloka sattapaṭisandhivasena sattakkhattuparamaṁ vadanti.",
  "anya-e1102n4:2_74": "Taṁ ayuttaṁ kasmā ‘‘kiñcāpi te honti bhusaṁpamattā,",
  "anya-e1102n4:2_75": "na te bhavaṁ aṭṭhamamādiyantī’’ti pāḷiyā virodhattā.",
  "anya-e1102n4:2_76": "Apica dvibhavaparicchinno sakadāgāmīpi dvikkhattuṁ manussalokaṁ āgato bhaveyya,",
  "anya-e1102n4:2_77": "tassapi tattha ekaṁ,",
  "anya-e1102n4:2_78": "idha ekanti vārassa labbhitabbato na panevaṁ daṭṭhabbaṁ.",
  "anya-e1102n4:2_79": "Sakiṁ imaṁ manussalokaṁ āgacchatīti sakadāgāmī idha patvā idha parinibbāyī,",
  "anya-e1102n4:2_80": "tattha patvā tattha parinibbāyī,",
  "anya-e1102n4:2_81": "tattha patvā idha parinibbāyī,",
  "anya-e1102n4:2_82": "idha patvā tattha parinibbāyīti pañcasu sakadāgāmīsu pañcamako idha adhippeto.",
  "anya-e1102n4:2_83": "Yadi evaṁ idha patvā idha parinibbāyīti ādayo cattāro kathaṁ sakadāgāmīnāmāti.",
  "anya-e1102n4:2_84": "Te sakiṁ puna āgacchatīti vacanatthena sakadāgāmī nāma.",
  "anya-e1102n4:2_85": "Kāmataṇhāya sabbaso pahīnattā imaṁ kāmadhātuṁ anāgacchatīti anāgāmī,",
  "anya-e1102n4:2_86": "niccaṁ brahmalokeyeva paṭisandhi vasena āgacchatīti adhippāyo.",
  "anya-e1102n4:2_87": "Jhānikassa evaṁ hotu,",
  "anya-e1102n4:2_88": "sukkhavipassakassa kathanti sopi jhānikova hutvā gacchati tassa hi maggantare sīhabyagghādīhi hatassāpi",
  "anya-e1102n4:2_89": "lakkhaṇattayaṁ āropetvā jhāniko hutvāva maraṇaṁ hoti ayaṁ pana rūpārūpabhavena ekakkhattuparamo nāma.",
  "anya-e1102n4:2_90": "Sattakkhattuparamādayo ariyā rūpārūpalokesu anekakkhattupaṭisandhikāpi brahmalokasāmaññena ekapaṭisandhikā nāma honti.",
  "anya-e1102n4:2_91": "Arahā pana pāpakaraṇe rahābhāvā dakkhiṇaṁ arahattā puna bhavā bhinibbattiyārahābhāvātyādinā vacanatthena arahā nāma.",
  "anya-e1102n4:2_92": "Sopi tividho jhānika sukkhavipassaka samasīsīvasena.",
  "anya-e1102n4:2_93": "Tattha jhāniko maggeneva āgato ,",
  "anya-e1102n4:2_94": "so paṭisambhidāppatto nāma.",
  "anya-e1102n4:2_95": "Aparopi puthujjanasekkhasantāne jhāniko hutvā jhānaṁ pādakaṁ katvā maggaṁ uppādeti,",
  "anya-e1102n4:2_96": "sopi jhānikova.",
  "anya-e1102n4:2_97": "Sukkhavipassako pana kilesakkhayamattameva maggena saha anāgatajhānaṁ nāma natthi,",
  "anya-e1102n4:2_98": "taṁ pacchā parihāyatītipi vadanti.",
  "anya-e1102n4:2_99": "Samasīsī pana tividho hoti iriyāpathasamasīsī,",
  "anya-e1102n4:2_100": "rogasamasīsī,",
  "anya-e1102n4:2_101": "jīvitasamasīsīti.",
  "anya-e1102n4:2_102": "Tattha yo ṭhānādīsu iriyāpathesu yeneva iriyapathena samannāgato hutvā vipassanaṁ ārabhati,",
  "anya-e1102n4:2_103": "teneva iriyāpathena arahattaṁ patvā parinibbāyati ayaṁ iriyāpathasamasīsī nāma.",
  "anya-e1102n4:2_104": "Yo pana ekaṁ rogaṁ patvā antoroge eva vipassanaṁ paṭṭhapetvā arahattaṁ patvā teneva rogena parinibbāyati ayaṁ rogasamasīsi nāma.",
  "anya-e1102n4:2_105": "Yo pana terasasu sīsesu kilesasīsaṁ avijjaṁ arahattamaggo pariyādiyati,",
  "anya-e1102n4:2_106": "pavattisīsaṁ jīvitindriyaṁ cuticittaṁ pariyādiyati,",
  "anya-e1102n4:2_107": "ayaṁ jīvitasamasīsīnāma.",
  "anya-e1102n4:2_108": "Tattha terasa sīsāni katamāni terasa sīsāni.",
  "anya-e1102n4:2_109": "Palibodhasīsaṁ,",
  "anya-e1102n4:2_110": "taṇhābandhanasīsaṁ,",
  "anya-e1102n4:2_111": "mānaparāmāsasīsaṁ,",
  "anya-e1102n4:2_112": "diṭṭhivikkhepasīsaṁ,",
  "anya-e1102n4:2_113": "uddhaccakilesasīsaṁ,",
  "anya-e1102n4:2_114": "avijjāadhimokkhasīsaṁ,",
  "anya-e1102n4:2_115": "saddhāpaggahasīsaṁ,",
  "anya-e1102n4:2_116": "vīriyaupaṭṭhānasīsaṁ,",
  "anya-e1102n4:2_117": "satiavikkhepasīsaṁ,",
  "anya-e1102n4:2_118": "samādhidassanasīsaṁ,",
  "anya-e1102n4:2_119": "paññāpavattisīsaṁ,",
  "anya-e1102n4:2_120": "jīvitindriyagocarasīsaṁ,",
  "anya-e1102n4:2_121": "vimokkhasaṅkhārasīsanti.",
  "anya-e1102n4:2_122": "Ettha ca avijjā pariyādāyakaṁ maggacittaṁ jīvitindriyaṁ pariyādātuṁ sakkoti,",
  "anya-e1102n4:2_123": "jīvitapariyādāyakaṁ cuticittaṁ avijjaṁ pariyādātuṁ na sakkoti,",
  "anya-e1102n4:2_124": "avijjā pariyādāyakaṁ cittaṁ aññaṁ,",
  "anya-e1102n4:2_125": "jīvitindriyapariyādāyakaṁ cittaṁ aññaṁ.",
  "anya-e1102n4:2_126": "Kathaṁ panidaṁ sīsaṁ samaṁ hotīti.",
  "anya-e1102n4:2_127": "Vārasamatāya,",
  "anya-e1102n4:2_128": "yasmiñhi vāre maggavuṭṭhānaṁ hoti,",
  "anya-e1102n4:2_129": "sotāpattimagge maggaphalanibbānapahīnasesakilesapaccavekkhaṇāvasena pañca paccavekkhaṇāni,",
  "anya-e1102n4:2_130": "tathā sakadāmimagge pañca,",
  "anya-e1102n4:2_131": "anāgāmimagge pañca,",
  "anya-e1102n4:2_132": "arahattamagge sesakilesābhāvā cattārīti ekūnavīsatime paccavekkhaṇañāṇe patiṭṭhāya bhavaṅgaṁ otaritvā",
  "anya-e1102n4:2_133": "parinibbāyato imāya vārasamatāya idaṁ ubhayasīsa pariyādānampi samaṁ hoti nāma.",
  "anya-e1102n4:2_134": "Arahattamagge ca pavattisīsaṁ jīvitindriyaṁ pavattito vuṭṭhahanto maggo cutito uddhaṁ appavattikaraṇavasena yadipi pariyādiyati.",
  "anya-e1102n4:2_135": "Yāva pana cuti,",
  "anya-e1102n4:2_136": "tāva pavattisabhāvato pavattisīsaṁ jīvitindriyaṁ cuticittaṁ pariyādiyati nāma.",
  "anya-e1102n4:2_137": "Kilesapariyādānena maggacittena attano anantaraṁ viya nipphādetabbā paccavekkhaṇavārāva paripuṇṇā.",
  "anya-e1102n4:2_138": "Paripuṇṇavasena pahīnakilese paccavekkhaṇato kilesapariyādānasseva vārāti vattabbataṁ arahanti,",
  "anya-e1102n4:2_139": "teneva kilesasīsaṁ avijjāpariyādānañca pavattisīsaṁ jīvitindriyapariyādānañca samaṁ katvā imāya vārasamatāya",
  "anya-e1102n4:2_140": "kilesapariyādānaṁ jīvitapariyādānānaṁ apubbacarimatā veditabbāti vuttaṁ.",
  "anya-e1102n4:2_141": "Saṁyuttaṭhakathāyaṁ pana yassa puggalassa apubbaṁ acarimaṁ āsavapariyādānañca hoti jīvitapariyādānañca,",
  "anya-e1102n4:2_142": "ayaṁti puggalo samasīsī.",
  "anya-e1102n4:2_143": "Ettha ca pavattisīsaṁ kilesasīsanti dve sīsāni.",
  "anya-e1102n4:2_144": "Tattha pavattisīsaṁ nāma jīvitindriyaṁ.",
  "anya-e1102n4:2_145": "Kilesasīsaṁ nāma avijjā.",
  "anya-e1102n4:2_146": "Tesu jīvitindriyaṁ cuticittaṁ khepeti.",
  "anya-e1102n4:2_147": "Avijjaṁ maggacittaṁ.",
  "anya-e1102n4:2_148": "Dvinnaṁ cittānaṁ ekato uppādo natthi.",
  "anya-e1102n4:2_149": "Maggānantaraṁ pana phalaṁ,",
  "anya-e1102n4:2_150": "phalānantaraṁ bhavaṅgaṁ,",
  "anya-e1102n4:2_151": "bhavaṅgato vuṭṭhāya paccavekkhaṇaṁ paripuṇṇaṁ hoti,",
  "anya-e1102n4:2_152": "taṁ aparipuṇṇaṁ vāti.",
  "anya-e1102n4:2_153": "Tikhiṇena asinā sīse chindantepi hi eko vā dve vā paccavekkhaṇavārā avassaṁ uppajjantiyeva,",
  "anya-e1102n4:2_154": "cittānaṁ pana lahuparivattitāya āsavakkhayo ca jīvitapariyādānañca ekakkhaṇe viya sañjāyatī’ti vuttaṁ.",
  "anya-e1102n4:2_155": "Taṭṭīkāyañca ‘‘dvinnaṁ cittānanti cuticittamaggacittānaṁ.",
  "anya-e1102n4:2_156": "Tanti paccayavekallaṁ.",
  "anya-e1102n4:2_157": "Paripuṇṇaṁ javanacittānaṁ sattakkhattuṁ pavattiyā.",
  "anya-e1102n4:2_158": "Aparipuṇṇaṁ pañcakkhattuṁ pavattiyā.",
  "anya-e1102n4:2_159": "Kiñcāpi eko vā dve vā ti vuttaṁ,",
  "anya-e1102n4:2_160": "taṁ pana vacana siliṭṭhavasena vuttaṁ.",
  "anya-e1102n4:2_161": "Yāva ekaṁ vā dve vā tadārammaṇacittānīti heṭṭhimantena dve pavattantīti vadantī’’ti vuttaṁ.",
  "anya-e1102n4:2_162": "Ettha ca ‘‘paripuṇṇaṁ javanacittānaṁ sattakkhattuṁ pavattiyā,",
  "anya-e1102n4:2_163": "aparipuṇṇaṁ pañchakkhattuṁ pavattiyā’’ti iminā aṭṭhakathāṭīkāvacanena samasīsīnaṁ paccavekkhaṇāvasena",
  "anya-e1102n4:2_164": "maraṇāsannavīthiyaṁ paripuṇṇavasena sattakkhattuṁ,",
  "anya-e1102n4:2_165": "aparipuṇṇavasena pañcakkhattuṁ kriyajavanāni javantīti sanniṭṭhānametthāva gantabbaṁ.",
  "anya-e1102n4:2_166": "‘‘Asammūḷho kālaṁ karotī’’ti vuttattā ca viññāyati sattakkhattuṁ paripuṇṇavasena maraṇāsannakāle javanapavatti.",
  "anya-e1102n4:2_167": "Evañca sati ‘‘mandappavattiyaṁ pana maraṇakālādīsu pañcavāramevā’’ti ettha ‘‘mandappavattiya’’nti visesanaṁ sātthakaṁ siyā.",
  "anya-e1102n4:2_168": "‘‘Pañcavāramevā’’ti ettha evakārena mandappavattikāle chasattakkhattuṁ nivatteti.",
  "anya-e1102n4:2_169": "Asammūḷhakāle pana chasattakkhattumpi anujānāti.",
  "anya-e1102n4:2_170": "Kāmāvacarajavanānañca aniyataparimāṇā balavakālepi parisampuṇṇabhāvā tathā hi ‘‘kāmāvacarajavanānibalavakāle sattakkhattuṁ chakkhattuṁ vā,",
  "anya-e1102n4:2_171": "mandappavattiyaṁ pana maraṇakālādīsu pañcavārameva.",
  "anya-e1102n4:2_172": "Bhagavato yamakapāṭihāriyakālādīsu lahukappavattiyaṁ cattāri pañcavā paccavekkhaṇajavanacittāni bhavantī’’ti",
  "anya-e1102n4:2_173": "aniyamitappamāṇavasena uppattibhāvo āgato imasmiṁ samasīsiniddesavārepi maraṇāsannavīthicittassa visuṁ",
  "anya-e1102n4:2_174": "alabbhanato paccavekkhaṇanteyeva bhavaṅgacittena parinibbānato paripuṇṇavasena satta javanacittāni pāṭikaṅkhitabbānīti",
  "anya-e1102n4:2_175": "amhākaṁ khanti vīmaṁsitvā gahetabbo ito yuttataro vā pakāro labbhamāno gavesitabbo.",
  "anya-e1102n4:2_176": "Evaṁ paramatthasaṅghavasena cattāri purisayugāni,",
  "anya-e1102n4:2_177": "aṭṭha purisapuggalā,",
  "anya-e1102n4:2_178": "cattālīsampipuggalā aṭṭhasatampi purisapuggalāti sabbaṁ samodhānetvā imasmiṁ loke saṅghopi dullabhoti",
  "anya-e1102n4:2_179": "veditabbo tathā hi ariyapuggalā atidullabhāva sāsanassa vijjamānakālepi idāni sotāpannassāpi avijjamānato",
  "anya-e1102n4:2_180": "ayaṁ paramatthasaṅghavicāraṇā.",
  "anya-e1102n4:2_181": "Sammutisaṅgho pana ñatticatutthena upasampanno puthujjanasaṅghova,",
  "anya-e1102n4:2_182": "sopi dullabhoyeva.",
  "anya-e1102n4:2_183": "Kasmā buddhuppādakāleyeva labbhanato tathā hi anuppanne buddhe paccekabuddhānaṁ satasahassādigaṇane uppajjamānepi",
  "anya-e1102n4:2_184": "tesaṁ santike upasampadābhāvassa alabbhamānato paccekabuddhānañhi santike pabbajitānaṁ kulaputtānaṁ saraṇagamanakammaṭṭhānassāpi",
  "anya-e1102n4:2_185": "dātuṁ asakkuṇeyyattā.",
  "anya-e1102n4:2_186": "Paccekabuddhā ca nāma mūgassa supinadassanaṁ viya attanā paṭiladdhasaccadhamme paresaṁ ācikkhituṁ na sakkonti,",
  "anya-e1102n4:2_187": "tasmā te pabbājetvā kammaṭṭhāne niyojetuṁ asamatthā ‘‘evaṁ te nivāsetabbaṁ,",
  "anya-e1102n4:2_188": "evaṁ te pārupitabba’’nti ādinānayena abhisamācārikameva sikkhāpesuṁ tasmā buddhuppādakāleyeva sammutisaṅgho labbhati.",
  "anya-e1102n4:2_189": "Apica na te dullabhāyeva honti,",
  "anya-e1102n4:2_190": "atha kho tasmiṁ uddissa appamattakassāpi katākārassa asaṅkhyeyyaphalāpi honti vuttañhetaṁ bhagavatā ‘‘bhavissanti",
  "anya-e1102n4:2_191": "kho panānanda anāgatamaddhānaṁ gotrabhuno kāsāvakaṇṭhā dussīlā pāpadhammā tesu dussīlesu saṅghaṁ uddissa",
  "anya-e1102n4:2_192": "dānaṁ dassanti,",
  "anya-e1102n4:2_193": "tadā pāhaṁ ānanda saṅghagataṁ dakkhiṇaṁ asaṅkhyeyyaṁ appameyyaṁ vadāmi na tvevāhaṁ ānanda kenaci pariyāyena",
  "anya-e1102n4:2_194": "saṅghagatā dakkhiṇā pāṭipuggalikaṁ dakkhiṇaṁ mahapphalanti vadāmī’’ti.",
  "anya-e1102n4:2_195": "Tathā hi uparipaṇṇāsake dakkhiṇavibhaṅgavaṇṇanāyaṁ ‘‘kāsāvakaṇṭhānaṁ saṅghe dinne dakkhiṇāpi guṇāsaṅkhyāya asaṅkhyeyyā’’ti vuttaṁ.",
  "anya-e1102n4:2_196": "Saṅghagatadakkhiṇā hi saṅghe cittīkāraṁ kātuṁ sakkontassa hoti.",
  "anya-e1102n4:2_197": "Saṅghe pana cittīkāro dukkaro yo hi ‘‘saṅghagataṁ dakkhiṇaṁ dassāmī’’ti deyyadhammaṁ paṭiyādetvā vihāraṁ",
  "anya-e1102n4:2_198": "gantvā bhante saṅghaṁ uddissa ekaṁ theraṁ dethā’ti vadati,",
  "anya-e1102n4:2_199": "atha saṅghato sāmaṇeraṁ labhitvā ‘‘sāmaṇero me laddho’’ti aññathattaṁ āpajjati,",
  "anya-e1102n4:2_200": "tassa dakkhiṇā saṅghagatā na hoti.",
  "anya-e1102n4:2_201": "Mahātheraṁ labhitvā pi ‘‘mahāthero me laddho’’ti somanassaṁ uppādentassāpi na hotiyeva.",
  "anya-e1102n4:2_202": "Tassa dakkhiṇā saṅghagatā na hoti.",
  "anya-e1102n4:2_203": "Yo pana sāmaṇeraṁ upasampannaṁ vā daharaṁ vā theraṁ vā bālaṁ vā paṇḍitaṁ vā yaṁkiñci saṅghato labhitvā",
  "anya-e1102n4:2_204": "nibbematiko hutvā ‘‘saṅghassa dammī’’ti saṅghe cittīkāraṁ kātuṁ sakkoti,",
  "anya-e1102n4:2_205": "tassa dakkhiṇā saṅghagatā nāma hoti.",
  "anya-e1102n4:2_206": "Parasamuddavāsino kira evaṁ karonti tattha hi eko vihārassāmikuṭumbiko ‘‘saṅghagataṁ dakkhiṇaṁ dassāmī’’ti",
  "anya-e1102n4:2_207": "saṅghato uddisitvā ‘‘ekaṁ bhikkhuṁ dethā’’ti yācitvā so ekaṁ dussīlabhikkhuṁ labhitvā nisīdanaṭṭhānaṁ",
  "anya-e1102n4:2_208": "opuñjāpetvā āsanaṁ paññapetvā upari vitānaṁ bandhitvā gandhadhūmapupphehi pūjetvā pāde dhovitvā makkhetvā",
  "anya-e1102n4:2_209": "buddhassa nipaccakāraṁ karonto viya saṅghe cittīkārena deyyadhammaṁ adāsi so bhikkhu pacchābhattaṁ vihāraṁ",
  "anya-e1102n4:2_210": "jagganatthāya ‘‘kudālakaṁ dethā’’ti gharadvāraṁ āgato upāsako nisinnova kudālaṁ pādena khipitvā ‘‘gaṇhā’’ti",
  "anya-e1102n4:2_211": "adāsi tamenaṁ manussā āhaṁsu ‘‘tumhehi pātova etassa katasakkāro vattuṁ na sakkā,",
  "anya-e1102n4:2_212": "idāni apacayamattakampi natthi,",
  "anya-e1102n4:2_213": "kiṁ nāmeta’’nti.",
  "anya-e1102n4:2_214": "Upāsako ‘‘saṅghassa so ayyo cittīkāro,",
  "anya-e1102n4:2_215": "na etassā’’ti āha.",
  "anya-e1102n4:2_216": "Kāsāvakaṇṭhasaṅghadinnadakkhiṇaṁ pana ko sodheti,",
  "anya-e1102n4:2_217": "sāriputtamoggalānādayo asītimahātherā sodhenti api ca therā ciraparinibbutā,",
  "anya-e1102n4:2_218": "there ādiṁ katvā yāvajjatanā dharamānakhīṇāsavā sodhentiyeva,",
  "anya-e1102n4:2_219": "tathā hi dāyakato paṭiggāhatopi mahapphalaṁ hoti dānaṁ.",
  "anya-e1102n4:2_220": "Dāyakato vessantarajātakaṁ kathetabbaṁ vessantaro hi dussīlassa jūjakābrāhmaṇassa nayanasadise dve jālīkaṇhājine putte datvā pathaviṁ kampesi.",
  "anya-e1102n4:2_221": "Sabbaññutaññāṇaṁ ārabbha pavattacetanāya mahantabhāvena pathaviṁ kampesi.",
  "anya-e1102n4:2_222": "Evaṁ dāyakatopi mahapphalaṁ hoti.",
  "anya-e1102n4:2_223": "Paṭiggāhakato pana sāriputtattherassa dinnacoraghātakavatthu kathetabbaṁ coraghātako nāma hi sāvatthiyaṁ",
  "anya-e1102n4:2_224": "eko janapadapuriso pañcavīsati vassāni coraghātakakammaṁ katvā mahallakakālepi tiṁsa vassāni nāsikavāteneva",
  "anya-e1102n4:2_225": "kaṇṇanāsādīni chinditvā coraghātakakammaṁ karontasseva pañcapaññāsa vassāni vītivattāni.",
  "anya-e1102n4:2_226": "So maraṇa mañce nipannova attano kammabalena mahāniraye nibbatto viya mahāsaddaṁ katvā dukkhito hoti,",
  "anya-e1102n4:2_227": "tassa saddena bhītā manussā ubhato passe gehaṁ chaḍḍetvā palāyiṁsu.",
  "anya-e1102n4:2_228": "Tadā sāriputtatthero dibbacakkhu nā lokaṁ volokento taṁ disvā tassa anukampaṁ paṭicca tassa gehadvāre aṭṭhāsi.",
  "anya-e1102n4:2_229": "So kujjhitvā tikkhattuṁ nāsikavātena vissajjamānopi vissajjituṁ asakkonto ativirocamānaṁ theraṁ disvā",
  "anya-e1102n4:2_230": "ativiya pasīditvā attano atthāya sampāditaṁ pāyāsaṁ adāsi.",
  "anya-e1102n4:2_231": "Theropi maṅgalaṁ vaḍḍhetvā pakkami.",
  "anya-e1102n4:2_232": "Coraghātako therassa dinnadānaṁ anussaritvā sagge nibbatti,",
  "anya-e1102n4:2_233": "evaṁ paṭiggāhakatopi mahapphalaṁ hoti.",
  "anya-e1102n4:2_234": "Ubhayatopi mahapphalaṁ,",
  "anya-e1102n4:2_235": "anāthapiṇḍikavisākhādayo buddhappamukhassa dinnadānaṁ veditabbaṁ.",
  "anya-e1102n4:3_0": "Vuttañhetaṁ bhagavatā.",
  "anya-e1102n4:4_0": "‘‘Tathāgate ca sambuddhe, athavā tassa sāvake;",
  "anya-e1102n4:5_0": "Natthi citte pasannamhi, appakā nāma dakkhiṇā.",
  "anya-e1102n4:6_0": "Evaṁ acintiyā buddhā, buddhadhammā acintiyā;",
  "anya-e1102n4:7_0": "Acintiye pasannānaṁ, vipāko hoti acintiyo’’ti.",
  "anya-e1102n4:8_0": "Evaṁ ubhayavasena mahapphalabhāvo veditabbo.",
  "anya-e1102n4:8_1": "Dāyakatopi paṭiggāhakatopi nipphalameva.",
  "anya-e1102n4:8_2": "Seyyathāpi makkhaligosālachasatthārādīnaṁ attano upāsakamicchādiṭṭhīhi pūjāvisesā vuttañhetaṁ bhagavatā.",
  "anya-e1102n4:9_0": "‘‘Māse māse kusaggena, bālo bhuñjeyya bhojanaṁ;",
  "anya-e1102n4:10_0": "Na so saṅkhatadhammānaṁ, kalaṁ nāgghati soḷasi’’nti.",
  "anya-e1102n4:11_0": "Tenevāha bhagavā cattārimāni ānanda dakkhiṇavisuddhiyo’’ti.",
  "anya-e1102n4:11_1": "Imāni tīṇi buddhadhammasaṅgharatanāni sādhūnaṁ ratijananatthena ratanāni nāma.",
  "anya-e1102n4:12_0": "Vuttañhetaṁ.",
  "anya-e1102n4:13_0": "‘‘Cittīkataṁ mahagghañca, atulaṁ dullabhadassanaṁ;",
  "anya-e1102n4:14_0": "Anomasattaparibhogaṁ, ratanaṁ tena vuccatī’’ti.",
  "anya-e1102n4:15_0": "Ratanañca nāma duvidhaṁ saviññāṇakāviññāṇakavasena.",
  "anya-e1102n4:15_1": "Tattha aviññāṇakaṁ cakkaratanaṁ,",
  "anya-e1102n4:15_2": "maṇiratanaṁ yaṁ vā panaññampi anindriyabaddhasuvaṇṇarajatādi.",
  "anya-e1102n4:15_3": "Saviññāṇakaṁ hatthiassaratanādipariṇāyakaratanapariyosānaṁ,",
  "anya-e1102n4:15_4": "yaṁ vā panaññampi indriyabaddhaṁ.",
  "anya-e1102n4:15_5": "Evaṁ duvidhe cettha saviññāṇakaratanaṁ aggamakkhāyati,",
  "anya-e1102n4:15_6": "kasmā yasmā aviññāṇakaṁ suvaṇṇarajatamaṇimuttādiratanaṁ saviññāṇakānaṁ hattiratanādīnaṁ alaṅkāratthāya upanīyati.",
  "anya-e1102n4:15_7": "Saviññāṇakaratanampi duvidhaṁ tiracchānagataratanaṁ manussaratanañca.",
  "anya-e1102n4:15_8": "Tattha manussaratanaṁ aggamakkhāyati.",
  "anya-e1102n4:15_9": "Kasmā yasmā tiracchānagataratanaṁ manussaratanassa opavayhaṁ hoti.",
  "anya-e1102n4:15_10": "Manussaratanampi duvidhaṁ itthiratanaṁ purisaratanañca.",
  "anya-e1102n4:15_11": "Tattha purisaratanaṁ aggamakkhāyati.",
  "anya-e1102n4:15_12": "Kasmā yasmā itthiratanaṁ purisaratanassa paricārikattaṁ āpajjati.",
  "anya-e1102n4:15_13": "Purisaratanampi duvidhaṁ agārikaratanaṁ anagārikaratanañca tattha anagārikaratanaṁ aggamakkhāyati.",
  "anya-e1102n4:15_14": "Kasmā yasmā agārikaratanesu aggo cakkavattīpi sīlādiguṇayuttaṁ anagārikaratanaṁ pañcapatiṭṭhitena vanditvā",
  "anya-e1102n4:15_15": "upaṭṭhahitvā payirupāsitvā dibbamānussikā sampattiyo pāpuṇitvā ante nibbānasampattiṁ pāpuṇāti.",
  "anya-e1102n4:15_16": "Anagārikaratanampi duvidhaṁ ariyaputhujjanavasena.",
  "anya-e1102n4:15_17": "Ariyaratanampi duvidhaṁ sekkhāsekkhavasena.",
  "anya-e1102n4:15_18": "Asekkharatanampi duvidhaṁ sukkhavipassakasamathayānikavasena.",
  "anya-e1102n4:15_19": "Samathayānikaratanampi duvidhaṁ sāvakapāramippattamapattañca.",
  "anya-e1102n4:15_20": "Tattha sāvakapāramippattaṁ aggamakkhāyati.",
  "anya-e1102n4:15_21": "Kasmā guṇamahattatāya.",
  "anya-e1102n4:15_22": "Sāvakapāramippattaratanatopi paccekabuddharatanaṁ aggamakkhāyati.",
  "anya-e1102n4:15_23": "Kasmā guṇamahattatāya.",
  "anya-e1102n4:15_24": "Sāriputtamoggalānasadisāpi hi anekasatā sāvakā paccekabuddhassa guṇānaṁ satabhāgampi na upanenti.",
  "anya-e1102n4:15_25": "Paccekabuddhato sambuddharatanaṁ aggamakkhāyati.",
  "anya-e1102n4:15_26": "Kasmā guṇamahattatāya sakalampi jambudīpaṁ pallaṅke na pallaṅkaṁ ghaṭṭento nisinnā paccekasambuddhā ekassa",
  "anya-e1102n4:15_27": "guṇānaṁ neva saṅkhyaṁ kalaṁ gaṇanabhāgaṁ upanenti,",
  "anya-e1102n4:15_28": "vuttañhetaṁ bhagavatā ‘‘yāvatā bhikkhave sattā apadā vā…pe…",
  "anya-e1102n4:15_29": "tathāgato tesaṁ aggamakkhāyatī’’ti ādi.",
  "anya-e1102n4:15_30": "Evaṁ ‘‘buddho ca dullabho loke,",
  "anya-e1102n4:15_31": "saddhammasavanampi ca,",
  "anya-e1102n4:15_32": "saṅgho ca dullabho loke’’ti imesaṁ tiṇṇaṁ padānaṁ atthuddhāravasena sabbaso attho vuttoyeva hoti.",
  "anya-e1102n4:16_0": "Iti sāgarabuddhittheraviracite sīmavisodhane saṅghavaṇṇanāya",
  "anya-e1102n4:17_0": "Samasīsikaṇḍo catuttho paricchedo."
}