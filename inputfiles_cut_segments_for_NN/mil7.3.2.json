{
  "mil7.3.2:0.1_0": "Milindapañha",
  "mil7.3.2:0.2_0": "Opammakathāpañha",
  "mil7.3.2:0.3_0": "Samuddavagga",
  "mil7.3.2:0.4_0": "2. Padumaṅgapañha",
  "mil7.3.2:1.1_0": "“Bhante nāgasena,",
  "mil7.3.2:1.1_1": "‘padumassa tīṇi aṅgāni gahetabbānī’ti yaṁ vadesi,",
  "mil7.3.2:1.1_2": "katamāni tāni tīṇi aṅgāni gahetabbānī”ti?",
  "mil7.3.2:1.2_0": "“Yathā, mahārāja, padumaṁ udake jātaṁ udake saṁvaddhaṁ anupalittaṁ udakena;",
  "mil7.3.2:1.3_0": "evameva kho, mahārāja,",
  "mil7.3.2:1.3_1": "yoginā yogāvacarena kule gaṇe lābhe yase sakkāre sammānanāya paribhogapaccayesu ca sabbattha anupalittena bhavitabbaṁ.",
  "mil7.3.2:1.4_0": "Idaṁ, mahārāja, padumassa paṭhamaṁ aṅgaṁ gahetabbaṁ.",
  "mil7.3.2:2.1_0": "Puna caparaṁ, mahārāja, padumaṁ udakā accuggamma ṭhāti;",
  "mil7.3.2:2.2_0": "evameva kho, mahārāja,",
  "mil7.3.2:2.2_1": "yoginā yogāvacarena sabbalokaṁ abhibhavitvā accuggamma lokuttaradhamme ṭhātabbaṁ.",
  "mil7.3.2:2.3_0": "Idaṁ, mahārāja, padumassa dutiyaṁ aṅgaṁ gahetabbaṁ.",
  "mil7.3.2:3.1_0": "Puna caparaṁ, mahārāja, padumaṁ appamattakenapi anilena eritaṁ calati;",
  "mil7.3.2:3.2_0": "evameva kho, mahārāja,",
  "mil7.3.2:3.2_1": "yoginā yogāvacarena appamattakesupi kilesesu saṁyamo karaṇīyo,",
  "mil7.3.2:3.2_2": "bhayadassāvinā viharitabbaṁ.",
  "mil7.3.2:3.3_0": "Idaṁ, mahārāja, padumassa tatiyaṁ aṅgaṁ gahetabbaṁ.",
  "mil7.3.2:3.4_0": "Bhāsitampetaṁ, mahārāja,",
  "mil7.3.2:3.4_1": "bhagavatā devātidevena ‘aṇumattesu vajjesu bhayadassāvī samādāya sikkhati sikkhāpadesū’”ti.",
  "mil7.3.2:4.1_0": "Padumaṅgapañho dutiyo."
}