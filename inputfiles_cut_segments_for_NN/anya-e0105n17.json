{
  "anya-e0105n17:0_0": "Jetavanavāsinikāyuppatti",
  "anya-e0105n17:1_0": "Punapi rājā dakkhiṇārāmavāsimhi jimhamānase kuhakatissatthere pasanno hutvā tassatthāya mahāvihārasīmabbhantare",
  "anya-e0105n17:1_1": "jotivanuyyāne jetavanavihāraṁ kāretumārabhi.",
  "anya-e0105n17:1_2": "Mahāvihāravāsino bhikkhū taṁ nivāretuṁ asakkontā punapi tato apakkamiṁsu.",
  "anya-e0105n17:1_3": "Tadāpi mahāvihāro nava māsāni bhikkhūhi suñño ahosi.",
  "anya-e0105n17:1_4": "Rājā pana attano ajjhāsayavaseneva tattha jetavanavihāraṁ kāretvā tassa kuhakatissattherassa adāsiyeva.",
  "anya-e0105n17:1_5": "Tattha dakkhiṇagirivihārato sāgaliyā bhikkhū āgantvā vasiṁsu.",
  "anya-e0105n17:1_6": "Pacchā ca te ambasāmaṇerasilākālarañño kāle (1067-1080-bu-va) vetullavādino ahesuṁ mahāvaṁse 37,",
  "anya-e0105n17:1_7": "32-gāthādīsu,",
  "anya-e0105n17:1_8": "nikāyasaṅgahe 15-piṭṭhe.",
  "anya-e0105n17:2_0": "Evaṁ ācariyabuddhaghosattherassa sīhaḷadīpamāgamanakālato (965-bu-va) pubbeyeva visuddhattheravādīhi",
  "anya-e0105n17:2_1": "mahāvihāravāsīhi viruddhasamayā abhayagirivāsino (455-bu-va) sāgaliyā (797-810-bu-va) jetavanavāsino",
  "anya-e0105n17:2_2": "(829-845-bu-va) cāti tayo nikāyā uppannā ahesuṁ.",
  "anya-e0105n17:2_3": "Tesu pana abhayagirivāsinoyeva visesato pākaṭā ceva honti balavanto ca.",
  "anya-e0105n17:2_4": "Tathā hi te visuddhattheravādapiṭakañca vajjiputtakapariyāpannadhammarucinikāyapiṭakañca mahisāsakādinikāyapiṭakañca mahāyānapiṭakañca sampaṭicchanti.",
  "anya-e0105n17:2_5": "Tesu dhammarucinikāyapiṭakassa sampaṭicchitabhāvo pākaṭoyeva.",
  "anya-e0105n17:2_6": "Mahisāsakādinikāyapiṭakassa sampaṭicchitabhāvo pana phāhiyannāmassa cinabhikkhuno addhānakkamasallakkhaṇakathāya",
  "anya-e0105n17:2_7": "ceva aṭṭhakathāsu paṭikkhittavaṇṇapiṭakādināmavasena ca veditabbo,",
  "anya-e0105n17:2_8": "tathā mahāyānapiṭakassa sampaṭicchitabhāvopi."
}