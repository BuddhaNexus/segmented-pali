{
  "atk-s0510a9:0_0": "9. Timiravaggo",
  "atk-s0510a9:1_0": "1. Timirapupphiyattheraapadānavaṇṇanā",
  "atk-s0510a9:2_0": "Candabhāgānadītīretiādikaṁ āyasmato timirapupphiyattherassa apadānaṁ.",
  "atk-s0510a9:2_1": "Kā uppatti?",
  "atk-s0510a9:2_2": "Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto siddhatthassa",
  "atk-s0510a9:2_3": "bhagavato kāle ekasmiṁ kulagehe nibbatto vuddhippatto gharāvāsaṁ saṇṭhapetvā vasanto kāmesu ādīnavaṁ",
  "atk-s0510a9:2_4": "disvā gharāvāsaṁ pahāya tāpasapabbajjaṁ pabbajitvā candabhāgāya nadiyā samīpe vasati,",
  "atk-s0510a9:2_5": "vivekakāmatāya himavantaṁ gantvā nisinnaṁ siddhatthaṁ bhagavantaṁ disvā vanditvā tassa guṇaṁ pasīditvā timirapupphaṁ gahetvā pūjesi.",
  "atk-s0510a9:2_6": "So tena puññena devesu ca manussesu ca sampattimanubhavanto saṁsaritvā imasmiṁ buddhuppāde ekasmiṁ kulagehe",
  "atk-s0510a9:2_7": "nibbatto vuddhimanvāya satthari pasīditvā pabbajito nacirasseva arahā ahosi.",
  "atk-s0510a9:3_0": "1.",
  "atk-s0510a9:3_1": "So aparabhāge pubbakammaṁ saritvā somanassajāto pubbacaritāpadānaṁ pakāsento candabhāgānadītīretiādimāha.",
  "atk-s0510a9:3_2": "Tassattho heṭṭhā vuttova.",
  "atk-s0510a9:3_3": "Anubhotaṁ vajāmahanti gaṅgāya āsanne vasanabhāvena sabbattha rammabhāvena gaṅgāto heṭṭhā sotānusārena",
  "atk-s0510a9:3_4": "ahaṁ vajāmi gacchāmi tattha tattha vasāmīti attho.",
  "atk-s0510a9:3_5": "Nisinnaṁ samaṇaṁ disvāti samitapāpattā sositapāpattā samaṇasaṅkhātaṁ sammāsambuddhaṁ disvāti attho.",
  "atk-s0510a9:4_0": "2.Evaṁ cintesahaṁ tadāti ayaṁ bhagavā sayaṁ tiṇṇo sabbasatte tārayissati saṁsārato uttāreti sayaṁ kāyadvārādīhi damito ayaṁ bhagavā pare dameti.",
  "atk-s0510a9:5_0": "3.",
  "atk-s0510a9:5_1": "Sayaṁ assattho assāsampatto,",
  "atk-s0510a9:5_2": "kilesapariḷāhato mutto sabbasatte assāseti,",
  "atk-s0510a9:5_3": "santabhāvaṁ āpāpeti.",
  "atk-s0510a9:5_4": "Sayaṁ santo santakāyacitto paresaṁ santakāyacittaṁ pāpeti.",
  "atk-s0510a9:5_5": "Sayaṁ mutto saṁsārato muccito pare saṁsārato mocayissati.",
  "atk-s0510a9:5_6": "So ayaṁ bhagavā sayaṁ nibbuto kilesaggīhi nibbuto paresampi kilesaggīhi nibbāpessatīti ahaṁ tadā evaṁ cintesinti attho.",
  "atk-s0510a9:6_0": "4.Gahetvā timirapupphanti sakalaṁ vanantaṁ nīlakāḷaraṁsīhi andhakāraṁ viya kurumānaṁ khāyatīti timiraṁ",
  "atk-s0510a9:6_1": "pupphaṁ taṁ gahetvā kaṇṇikāvaṇṭaṁ gahetvā matthake sīsassa upari ākāse okiriṁ pūjesinti attho.",
  "atk-s0510a9:6_2": "Sesaṁ uttānatthamevāti.",
  "atk-s0510a9:7_0": "Timirapupphiyattheraapadānavaṇṇanā samattā.",
  "atk-s0510a9:8_0": "2. Gatasaññakattheraapadānavaṇṇanā",
  "atk-s0510a9:9_0": "Jātiyāsattavassohantiādikaṁ āyasmato gatasaññakattherassa apadānaṁ.",
  "atk-s0510a9:9_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto tissassa",
  "atk-s0510a9:9_2": "bhagavato kāle ekasmiṁ kulagehe nibbatto purākatavāsanāvasena saddhājāto sattavassikakāleyeva pabbajito",
  "atk-s0510a9:9_3": "bhagavato paṇāmakaraṇeneva pākaṭo ahosi.",
  "atk-s0510a9:9_4": "So ekadivasaṁ atīva nīlamaṇippabhāni naṅgalakasitaṭṭhāne uṭṭhitasattapupphāni gahetvā ākāse pūjesi.",
  "atk-s0510a9:9_5": "So yāvatāyukaṁ samaṇadhammaṁ katvā tena puññena devamanussesu saṁsaranto imasmiṁ buddhuppāde ekasmiṁ",
  "atk-s0510a9:9_6": "kulagehe nibbatto viññutaṁ patto satthari pasīditvā pabbajito nacirasseva arahā ahosi.",
  "atk-s0510a9:10_0": "10.",
  "atk-s0510a9:10_1": "So aparabhāge attano pubbakammaṁ saritvā somanassajāto pubbacaritāpadānaṁ pakāsento jātiyā sattavassohantiādimāha.",
  "atk-s0510a9:10_2": "Tattha jātiyā sattavassoti mātugabbhato nikkhantakālato paṭṭhāya paripuṇṇasattavassikoti attho.",
  "atk-s0510a9:10_3": "Pabbajiṁ anagāriyanti agārassa hitaṁ āgāriyaṁ kasivāṇijjādikammaṁ natthi āgāriyanti anagāriyaṁ,",
  "atk-s0510a9:10_4": "buddhasāsane pabbajiṁ ahanti attho.",
  "atk-s0510a9:11_0": "12.Sugatānugataṁ magganti buddhena gataṁ maggaṁ.",
  "atk-s0510a9:11_1": "Atha vā sugatena desitaṁ dhammānudhammapaṭipattipūraṇavasena haṭṭhamānaso tuṭṭhacitto pūjetvāti sambandho.",
  "atk-s0510a9:11_2": "Sesaṁ sabbattha uttānatthamevāti.",
  "atk-s0510a9:12_0": "Gatasaññakattheraapadānavaṇṇanā samattā.",
  "atk-s0510a9:13_0": "3. Nipannañjalikattheraapadānavaṇṇanā",
  "atk-s0510a9:14_0": "Rukkhamūlenisinnohantiādikaṁ āyasmato nipannañjalikattherassa apadānaṁ.",
  "atk-s0510a9:14_1": "Ayampi purimabuddhesu katādhikāro anekesu bhavesu vivaṭṭūpanissayāni puññāni upacinanto tissassa bhagavato",
  "atk-s0510a9:14_2": "kāle kulagehe nibbatto vuddhippatto pabbajitvā rukkhamūlikaṅgaṁ pūrayamāno araññe viharati.",
  "atk-s0510a9:14_3": "Tasmiṁ samaye kharo ābādho uppajji,",
  "atk-s0510a9:14_4": "tena pīḷito paramakāruññappatto ahosi.",
  "atk-s0510a9:14_5": "Tadā bhagavā tassa kāruññena tattha agamāsi.",
  "atk-s0510a9:14_6": "Atha so nipannakova uṭṭhituṁ asakkonto sirasi añjaliṁ katvā bhagavato paṇāmaṁ akāsi.",
  "atk-s0510a9:14_7": "So tato cuto tusitabhavane uppanno tattha sampattimanubhavitvā evaṁ cha kāmāvacarasampattiyo anubhavitvā",
  "atk-s0510a9:14_8": "imasmiṁ buddhuppāde ekasmiṁ kulagehe nibbatto vuddhippatto satthari pasīditvā pabbajito nacirasseva arahā ahosi,",
  "atk-s0510a9:14_9": "purākatapuññavasena nipannañjalikattheroti pākaṭo.",
  "atk-s0510a9:15_0": "16.",
  "atk-s0510a9:15_1": "So aparabhāge attano puññasampattiyo oloketvā somanassajāto pubbacaritāpadānaṁ pakāsento rukkhamūle nisinnohantiādimāha.",
  "atk-s0510a9:15_2": "Tattha ruhati paṭiruhati uddhamuddhaṁ ārohatīti rukkho,",
  "atk-s0510a9:15_3": "tassa rukkhassa mūle samīpeti attho.",
  "atk-s0510a9:15_4": "Byādhito paramena cāti paramena adhikena kharena kakkhaḷena byādhinā rogena byādhito,",
  "atk-s0510a9:15_5": "byādhinā ahaṁ samannāgatoti attho.",
  "atk-s0510a9:15_6": "Paramakāruññappattomhīti paramaṁ adhikaṁ kāruññaṁ dīnabhāvaṁ dukkhitabhāvaṁ pattomhi araññe kānaneti sambandho.",
  "atk-s0510a9:16_0": "20.Pañcevāsuṁ mahāsikhāti sirasi piḷandhanatthena sikhā vuccati cūḷā.",
  "atk-s0510a9:16_1": "Maṇīti jotamānaṁ makuṭaṁ tassa atthīti sikho,",
  "atk-s0510a9:16_2": "cakkavattino ekanāmakā pañceva cakkavattino āsuṁ ahesunti attho.",
  "atk-s0510a9:16_3": "Sesaṁ sabbattha uttānatthamevāti.",
  "atk-s0510a9:17_0": "Nipannañjalikattheraapadānavaṇṇanā samattā.",
  "atk-s0510a9:18_0": "4. Adhopupphiyattheraapadānavaṇṇanā",
  "atk-s0510a9:19_0": "Abhibhū nāma so bhikkhūtiādikaṁ āyasmato adhopupphiyattherassa apadānaṁ.",
  "atk-s0510a9:19_1": "Ayampi purimabuddhesu katādhikāro anekesu bhavesu vivaṭṭūpanissayāni puññāni upacinanto sikhissa bhagavato",
  "atk-s0510a9:19_2": "kāle kulagehe nibbatto vuddhippatto gharāvāsaṁ saṇṭhapetvā aparabhāge kāmesu ādīnavaṁ disvā taṁ pahāya",
  "atk-s0510a9:19_3": "isipabbajjaṁ pabbajitvā pañcābhiññāaṭṭhasamāpattilābhī iddhīsu ca vasībhāvaṁ patvā himavantasmiṁ paṭivasati.",
  "atk-s0510a9:19_4": "Tassa sikhissa bhagavato abhibhū nāma aggasāvako vivekābhirato himavantamagamāsi.",
  "atk-s0510a9:19_5": "Atha so tāpaso taṁ aggasāvakattheraṁ disvā therassa ṭhitapabbataṁ āruhanto pabbatassa heṭṭhātalato sugandhāni",
  "atk-s0510a9:19_6": "vaṇṇasampannāni satta pupphāni gahetvā pūjesi.",
  "atk-s0510a9:19_7": "Atha so thero tassānumodanamakāsi.",
  "atk-s0510a9:19_8": "Sopi tāpaso sakassamaṁ agamāsi.",
  "atk-s0510a9:19_9": "Tattha ekena ajagarena pīḷito aparabhāge aparihīnajjhāno teneva upaddavena upadduto kālaṁ katvā brahmalokaparāyano",
  "atk-s0510a9:19_10": "hutvā brahmasampattiṁ chakāmāvacarasampattiñca anubhavitvā manussesu manussasampattiyo ca khepetvā imasmiṁ",
  "atk-s0510a9:19_11": "buddhuppāde ekasmiṁ kulagehe nibbatto vuddhippatto bhagavato dhammaṁ sutvā pasannamānaso pabbajitvā nacirasseva",
  "atk-s0510a9:19_12": "arahā ahosi.",
  "atk-s0510a9:19_13": "So aparabhāge attano katapuññanāmena adhopupphiyattheroti pākaṭo.",
  "atk-s0510a9:20_0": "22.",
  "atk-s0510a9:20_1": "So ekadivasaṁ attano pubbakammaṁ saritvā somanassajāto pubbacaritāpadānaṁ pakāsento abhibhū nāma so bhikkhūtiādimāha.",
  "atk-s0510a9:20_2": "Tattha sīlasamādhīhi pare abhibhavatīti abhibhū,",
  "atk-s0510a9:20_3": "khandhamārādimāre abhibhavati ajjhottharatīti vā abhibhū,",
  "atk-s0510a9:20_4": "sasantānaparasantānagatakilese abhibhavati viheseti viddhaṁsetīti vā abhibhū.",
  "atk-s0510a9:20_5": "Bhikkhanasīlo yācanasīloti bhikkhu,",
  "atk-s0510a9:20_6": "chinnabhinnapaṭadharoti vā bhikkhu.",
  "atk-s0510a9:20_7": "Abhibhū nāma aggasāvako so bhikkhūti attho,",
  "atk-s0510a9:20_8": "sikhissa bhagavato aggasāvakoti sambandho.",
  "atk-s0510a9:21_0": "27.Ajagaro maṁ pīḷesīti tathārūpaṁ sīlasampannaṁ jhānasampannaṁ tāpasaṁ pubbe katapāpena verena ca mahanto ajagarasappo pīḷesi.",
  "atk-s0510a9:21_1": "So teneva upaddavena upadduto aparihīnajjhāno kālaṁ katvā brahmalokaparāyaṇo āsi.",
  "atk-s0510a9:21_2": "Sesaṁ sabbattha uttānamevāti.",
  "atk-s0510a9:22_0": "Adhopupphiyattheraapadānavaṇṇanā samattā.",
  "atk-s0510a9:23_0": "5. Raṁsisaññakattheraapadānavaṇṇanā",
  "atk-s0510a9:24_0": "Pabbate himavantamhītiādikaṁ āyasmato raṁsisaññakattherassa apadānaṁ.",
  "atk-s0510a9:24_1": "Ayampi purimabuddhesu katādhikāro tesu tesu bhavesu vivaṭṭūpanissayāni puññāni upacinanto vipassissa",
  "atk-s0510a9:24_2": "bhagavato kāle kulagehe nibbatto vuddhimanvāya gharāvāsaṁ saṇṭhapetvā kāmesu ādīnavaṁ disvā gharāvāsaṁ",
  "atk-s0510a9:24_3": "pahāya tāpasapabbajjaṁ pabbajitvā ajinacammadharo himavantamhi vāsaṁ kappesi.",
  "atk-s0510a9:24_4": "Tasmiṁ samaye vipassī bhagavā himavantamagamāsi.",
  "atk-s0510a9:24_5": "Atha so tāpaso tamupagataṁ bhagavantaṁ disvā tassa bhagavato sarīrato nikkhantachabbaṇṇabuddharaṁsīsu",
  "atk-s0510a9:24_6": "pasīditvā añjaliṁ paggayha pañcaṅgena namakkāramakāsi.",
  "atk-s0510a9:24_7": "So teneva puññena ito cuto tusitādīsu dibbasampattiyo anubhavitvā aparabhāge manussasampattiyo ca anubhavitvā",
  "atk-s0510a9:24_8": "imasmiṁ buddhuppāde kulagehe nibbatto vuddhimanvāya gharāvāsaṁ saṇṭhapetvā tatthādīnavaṁ disvā gehaṁ",
  "atk-s0510a9:24_9": "pahāya pabbajitvā nacirasseva arahā ahosi.",
  "atk-s0510a9:25_0": "30.",
  "atk-s0510a9:25_1": "So aparabhāge attano pubbakammaṁ saritvā somanassajāto pubbacaritāpadānaṁ pakāsento pabbate himavantamhītiādimāha.",
  "atk-s0510a9:25_2": "Tattha pabbateti pakārena brūhati vaḍḍhetīti pabbato,",
  "atk-s0510a9:25_3": "himo assa atthīti himavanto,",
  "atk-s0510a9:25_4": "himavanto ca so pabbato cāti himavantapabbato.",
  "atk-s0510a9:25_5": "Himavantapabbateti vattabbe gāthāvacanasukhatthaṁ ‘‘pabbate himavantamhī’’ti vuttaṁ.",
  "atk-s0510a9:25_6": "Tasmiṁ himavantamhi pabbate vāsaṁ kappesiṁ pure ahanti sambandho.",
  "atk-s0510a9:25_7": "Sesaṁ sabbattha nayānusārena uttānamevāti.",
  "atk-s0510a9:26_0": "Raṁsisaññakattheraapadānavaṇṇanā samattā.",
  "atk-s0510a9:27_0": "6. Dutiyaraṁsisaññakattheraapadānavaṇṇanā",
  "atk-s0510a9:28_0": "Pabbatehimavantamhītiādikaṁ āyasmato dutiyaraṁsisaññakattherassa apadānaṁ.",
  "atk-s0510a9:28_1": "Ayampi purimabuddhesu katakusalo uppannuppannabhave vivaṭṭūpanissayāni puññāni upacinanto phussassa bhagavato",
  "atk-s0510a9:28_2": "kāle kulagehe nibbatto vuddhippatto gharāvāsaṁ saṇṭhapetvā tattha dosaṁ disvā taṁ pahāya tāpasapabbajjaṁ",
  "atk-s0510a9:28_3": "pabbajitvā himavantapabbate vasanto vākacīranivasano vivekasukhena viharati.",
  "atk-s0510a9:28_4": "Tasmiṁ samaye so phussaṁ bhagavantaṁ taṁ padesaṁ sampattaṁ disvā tassa sarīrato nikkhantachabbaṇṇabuddharaṁsiyo",
  "atk-s0510a9:28_5": "ito cito vidhāvantiyo daṇḍadīpikānikkhantavipphurantamiva disvā tasmiṁ pasanno añjaliṁ paggahetvā vanditvā",
  "atk-s0510a9:28_6": "cittaṁ pasādetvā teneva pītisomanassena kālaṁ katvā tusitādīsu nibbatto tattha cha kāmāvacarasampattiyo",
  "atk-s0510a9:28_7": "ca anubhavitvā aparabhāge manussasampattiyo ca anubhavitvā imasmiṁ buddhuppāde kulagehe nibbatto vuddhippatto",
  "atk-s0510a9:28_8": "pubbavāsanāvasena pabbajitvā nacirasseva arahā ahosi.",
  "atk-s0510a9:29_0": "35.",
  "atk-s0510a9:29_1": "So aparabhāge pubbakammaṁ saritvā somanassajāto pubbacaritāpadānaṁ pakāsento pabbate himavantamhītiādimāha.",
  "atk-s0510a9:29_2": "Taṁ sabbaṁ uttānatthamevāti.",
  "atk-s0510a9:30_0": "Dutiyaraṁsisaññakattheraapadānavaṇṇanā samattā.",
  "atk-s0510a9:31_0": "7. Phaladāyakattheraapadānavaṇṇanā",
  "atk-s0510a9:32_0": "Pabbate himavantamhītiādikaṁ āyasmato phaladāyakattherassa apadānaṁ.",
  "atk-s0510a9:32_1": "Ayampi purimabuddhesu katakusalasambhāro tattha tattha bhave vivaṭṭūpanissayāni puññāni upacinanto phussassa",
  "atk-s0510a9:32_2": "bhagavato kāle ekasmiṁ kulagehe nibbatto sukhappatto taṁ sabbaṁ pahāya tāpasapabbajjaṁ pabbajitvā kharājinacammadhārī",
  "atk-s0510a9:32_3": "hutvā viharati.",
  "atk-s0510a9:32_4": "Tasmiñca samaye phussaṁ bhagavantaṁ tattha sampattaṁ disvā pasannamānaso madhurāni phalāni gahetvā bhojesi.",
  "atk-s0510a9:32_5": "So teneva kusalena devalokādīsu puññasampattiyo anubhavitvā imasmiṁ buddhuppāde ekasmiṁ kulagehe nibbatto",
  "atk-s0510a9:32_6": "vuddhimanvāya satthari pasīditvā pabbajitvā nacirasseva arahā ahosi.",
  "atk-s0510a9:33_0": "39.",
  "atk-s0510a9:33_1": "So aparabhāge attano pubbakammaṁ anussaritvā pubbacaritāpadānaṁ pakāsento pabbate himavantamhītiādimāha.",
  "atk-s0510a9:33_2": "Taṁ sabbaṁ heṭṭhā vuttanayattā uttānatthamevāti.",
  "atk-s0510a9:34_0": "Phaladāyakattheraapadānavaṇṇanā samattā.",
  "atk-s0510a9:35_0": "8. Saddasaññakattheraapadānavaṇṇanā",
  "atk-s0510a9:36_0": "Pabbate himavantamhītiādikaṁ āyasmato saddasaññakattherassa apadānaṁ.",
  "atk-s0510a9:36_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto phussassa",
  "atk-s0510a9:36_2": "bhagavato kāle ekasmiṁ kulagehe nibbatto vuddhippatto saddhājāto tāpasapabbajjaṁ pabbajitvā himavantamhi",
  "atk-s0510a9:36_3": "araññāvāse vasanto attano anukampāya upagatassa bhagavato dhammaṁ sutvā dhammesu cittaṁ pasādetvā yāvatāyukaṁ",
  "atk-s0510a9:36_4": "ṭhatvā aparabhāge kālaṁ katvā tusitādīsu chasu kāmāvacarasampattiyo ca manussesu manussasampattiyo ca",
  "atk-s0510a9:36_5": "anubhavitvā imasmiṁ buddhuppāde ekasmiṁ kulagehe nibbatto vuddhimanvāya saddhājāto pabbajitvā vipassanaṁ",
  "atk-s0510a9:36_6": "vaḍḍhetvā arahattaṁ pāpuṇi.",
  "atk-s0510a9:37_0": "43.",
  "atk-s0510a9:37_1": "So aparabhāge attano pubbakammaṁ saritvā somanassajāto pubbacaritāpadānaṁ pakāsento pabbate himavantamhītiādimāha.",
  "atk-s0510a9:37_2": "Taṁ sabbaṁ uttānatthamevāti.",
  "atk-s0510a9:38_0": "Saddasaññakattheraapadānavaṇṇanā samattā.",
  "atk-s0510a9:39_0": "9. Bodhisiñcakattheraapadānavaṇṇanā",
  "atk-s0510a9:40_0": "Vipassissa bhagavatotiādikaṁ āyasmato bodhisiñcakattherassa apadānaṁ.",
  "atk-s0510a9:40_1": "Ayampi purimabuddhesu katādhikāro anekāsu jātīsu vivaṭṭūpanissayāni puññāni upacinanto vipassissa bhagavato",
  "atk-s0510a9:40_2": "kāle kulagehe nibbatto sāsane pabbajitvā vattapaṭipattiyā sāsanaṁ sobhayanto mahājane bodhipūjaṁ kurumāne",
  "atk-s0510a9:40_3": "disvā anekāni pupphāni sugandhodakāni ca gāhāpetvā pūjesi.",
  "atk-s0510a9:40_4": "So tena puññena devaloke nibbatto cha kāmāvacarasampattiyo anubhavitvā imasmiṁ buddhuppāde kulagehe nibbatto",
  "atk-s0510a9:40_5": "vuddhimanvāya saddhājāto pabbajitvā nacirasseva arahā ahosi.",
  "atk-s0510a9:41_0": "46.",
  "atk-s0510a9:41_1": "So arahā hutvā jhānaphalasukhena vītināmetvā pubbakammaṁ saritvā somanassajāto pubbacaritāpadānaṁ pakāsento vipassissa bhagavatotiādimāha.",
  "atk-s0510a9:41_2": "Tattha visesaṁ paramatthaṁ nibbānaṁ passatīti vipassī,",
  "atk-s0510a9:41_3": "visesena bhabbābhabbajane passatīti vā vipassī,",
  "atk-s0510a9:41_4": "vipassanto catusaccaṁ passanadakkhanasīloti vā vipassī,",
  "atk-s0510a9:41_5": "tassa vipassissa bhagavato mahābodhimaho ahūti sambandho.",
  "atk-s0510a9:41_6": "Tatrāpi mahābodhīti bodhi vuccati catūsu maggesu ñāṇaṁ,",
  "atk-s0510a9:41_7": "tamettha nisinno bhagavā paṭivijjhatīti kaṇikārapādaparukkhopi bodhicceva vuccati,",
  "atk-s0510a9:41_8": "mahito ca so devabrahmanarāsurehi bodhi ceti mahābodhi,",
  "atk-s0510a9:41_9": "mahato buddhassa bhagavato bodhīti vā mahābodhi,",
  "atk-s0510a9:41_10": "tassa maho pūjā ahosīti attho.",
  "atk-s0510a9:41_11": "Sesaṁ sabbattha uttānatthamevāti.",
  "atk-s0510a9:42_0": "Bodhisiñcakattheraapadānavaṇṇanā samattā.",
  "atk-s0510a9:43_0": "10. Padumapupphiyattheraapadānavaṇṇanā",
  "atk-s0510a9:44_0": "Pokkharavanaṁpaviṭṭhotiādikaṁ āyasmato padumapupphiyattherassa apadānaṁ.",
  "atk-s0510a9:44_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto phussassa",
  "atk-s0510a9:44_2": "bhagavato kāle ekasmiṁ kulagehe nibbatto vuddhimanvāya padumasampannaṁ ekaṁ pokkharaṇiṁ pavisitvā bhisamuḷāle",
  "atk-s0510a9:44_3": "khādanto pokkharaṇiyā avidūre gacchamānaṁ phussaṁ bhagavantaṁ disvā pasannamānaso tato padumāni ocinitvā",
  "atk-s0510a9:44_4": "ākāse ukkhipitvā bhagavantaṁ pūjesi,",
  "atk-s0510a9:44_5": "tāni pupphāni ākāse vitānaṁ hutvā aṭṭhaṁsu.",
  "atk-s0510a9:44_6": "So bhiyyosomattāya pasannamānaso pabbajitvā vattapaṭipattisāro samaṇadhammaṁ pūretvā tato cuto tusitabhavanamalaṁ",
  "atk-s0510a9:44_7": "kurumāno viya tattha uppajjitvā kamena cha kāmāvacarasampattiyo ca manussasampattiyo ca anubhavitvā imasmiṁ",
  "atk-s0510a9:44_8": "buddhuppāde kulagehe nibbatto vuddhippatto saddhājāto pabbajitvā nacirasseva arahā ahosi.",
  "atk-s0510a9:45_0": "51.",
  "atk-s0510a9:45_1": "So aparabhāge attano pubbakammaṁ saritvā somanassajāto pubbacaritāpadānaṁ pakāsento pokkharavanaṁ paviṭṭhotiādimāha.",
  "atk-s0510a9:45_2": "Tattha pakārena naḷadaṇḍapattādīhi kharantīti pokkharā,",
  "atk-s0510a9:45_3": "pokkharānaṁ samuṭṭhitaṭṭhena samūhanti pokkharavanaṁ,",
  "atk-s0510a9:45_4": "padumagacchasaṇḍehi maṇḍitaṁ majjhaṁ paviṭṭho ahanti attho.",
  "atk-s0510a9:45_5": "Sesaṁ sabbattha uttānamevāti.",
  "atk-s0510a9:46_0": "Padumapupphiyattheraapadānavaṇṇanā samattā.",
  "atk-s0510a9:47_0": "Navamavaggavaṇṇanā samattā."
}