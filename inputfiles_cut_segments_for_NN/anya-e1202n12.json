{
  "anya-e1202n12:0_0": "Thūpāramha kathā",
  "anya-e1202n12:1_0": "21.",
  "anya-e1202n12:1_1": "Tato rājā bhikkhusaṅghaṁ vaṇditvā yāca mahācetiyaṁ niṭṭhātināva me bhikkhusaṅgho bhikkhaṁ gaṇhātūti āha.",
  "anya-e1202n12:1_2": "Bhikkhū nādhivāsesu,",
  "anya-e1202n12:1_3": "anupubbena yācanto upallabhikkhūnaṁ sattāhaṁ adhivāsanaṁ labhitvā thūpaṭṭhānassa samantato aṭṭhārasasu",
  "anya-e1202n12:1_4": "ṭhānesu maṇḍape kārayitvā bhikkhusaṅghaṁ nisīdāpetvā sattāhaṁ mahādānaṁ datvā sabbesaṁyeva tela-madhu-pāṇitādi",
  "anya-e1202n12:1_5": "bhesajjaṁ datvā bhikkhusaṅghaṁ vissajjesi tato nagare bheriṁcārāpetvā sabbe iṭṭhaka vaḍḍhaki santipātesi.",
  "anya-e1202n12:1_6": "Te pañcasatamattā ahesuṁ.",
  "anya-e1202n12:2_0": "Tesu eko ahaṁ rañño cittaṁ ārādhetvā mahācetiyaṁ kātuṁ sakkomīti rājānaṁ passi rājā kathaṁ karosīti pucchi.",
  "anya-e1202n12:2_1": "Ahaṁ deva pesikānaṁ sataṁ gahetvā ekāhaṁ ekaṁ paṁsusakaṭaṁ khepetvā kammaṁ karomīti āha.",
  "anya-e1202n12:2_2": "Rājā evaṁ sati paṁsurāsikaṁ bhavissati.",
  "anya-e1202n12:2_3": "Tiṇarukkhādīni uppajjissanti addhānaṁ nappavattatīti taṁ paṭibāhi.",
  "anya-e1202n12:3_0": "Añño ahaṁ purisasataṁ gahetvā ekāhaṁ ekaṁ paṁsugumbaṁ khepetvā kammaṁ karomīti āha.",
  "anya-e1202n12:4_0": "Añño paṁsūnaṁ pañcammaṇāni khepetvā kammaṁ karomīti āha.",
  "anya-e1202n12:5_0": "Añño dve ammaṇāni khepetvā kammaṁ karomīti āha. Tepi rājā paṭibāhiyeva.",
  "anya-e1202n12:6_0": "Atha añño paṇḍito iṭṭhaka vaḍḍhakī ahaṁ deva udukkhale koṭṭetvā suppehi vaṭṭetvā nisadepiṁsitvā paṁsūnaṁ",
  "anya-e1202n12:6_1": "ekammaṇaṁ ekāheneva khepetvā pesikānaṁ sataṁ gahetvā kammaṁ karomīti āha.",
  "anya-e1202n12:7_0": "Rājā evaṁ sati mahācetiye tiṇādīni na bhavissanti ciraṭṭhitikañca bhavissatiti sampaṭicchitvā puna pucchi-kiṁ saṇṭhānaṁ pana karissasīti.",
  "anya-e1202n12:8_0": "Tasmiṁ khaṇe vissakamma devaputto vaḍḍhakissa sarīre adhimucci.",
  "anya-e1202n12:8_1": "Vaḍḍhakī suvaṇṇapātiṁ pūretvā udakamāharāpetvā pāṇinā udakaṁ gahetvā udakapiṭṭhiyaṁ āhani.",
  "anya-e1202n12:8_2": "Eḷikaghaṭa sadisaṁ mahantaṁ udakabubbulaṁ uṭhṭhāsi.",
  "anya-e1202n12:8_3": "Deva īdisaṁ karomīti āha.",
  "anya-e1202n12:9_0": "Rājā sādhūti sampaṭicchitvā tassa sahassagghanakaṁ sāṭaka yugalaṁ,",
  "anya-e1202n12:9_1": "sahassagghanakaṁyeva puṇṇakaṁ nāma suvaṇṇālaṅkāraṁ sahassagghanakā pādukā,",
  "anya-e1202n12:9_2": "dvādasa kahāpana sahassāni ca datvā anurūpaṭṭhāne gehañca khettañca dāpesi.",
  "anya-e1202n12:10_0": "Tato rājārattibhāge cintesi kathaṁ nāma manusse apīletvā iṭṭhakā āharāpeyyanti devatā rañño cittaṁ ñatvā",
  "anya-e1202n12:10_1": "cetiyassa catusu dvāresu ekekadivasappahoṇakaṁ katvā tassāyeva rattiyā iṭṭhakārāsiṁ akaṁsu vihātāya rattiyā",
  "anya-e1202n12:10_2": "manussā disvā rañño ārocesuṁ.",
  "anya-e1202n12:10_3": "Rājā tussitvā vaḍḍhakiṁ kamme paṭṭhapesi.",
  "anya-e1202n12:10_4": "Devatā eteneva nayena yāva mahācetiyassa niṭṭhānaṁ tāva ekekassa divasassa pahoṇakaṁ katvā iṭṭhakā āhariṁsu.",
  "anya-e1202n12:10_5": "Sakaladivasabhāge kammaṁ kataṭṭhāne mattikā iṭṭhaka cuṇṇaṁ vāpi na paññāyati.",
  "anya-e1202n12:10_6": "Rattiyaṁ devatā antaradhāpenti.",
  "anya-e1202n12:11_0": "Atha rājā mahācetiyekammakārāyacatuparisāyahattha kammamūlatthaṁcatusu dvāresu ekekasmiṁ dvāre soḷasa",
  "anya-e1202n12:11_1": "kahāpana sahassāni vatthālaṅkāra-gaṇdha-māla-tela-madhu-pāṇita-pañcakaṭuka bhesajjāni nānāvidha sūpavyañjana",
  "anya-e1202n12:11_2": "saṁyuttaṁ bhattaṁ yāgukhajjakādīni aṭṭhavidha kappiyaya pānakāni pañcavidha mukhavāsa sahita tāmbūlāni",
  "anya-e1202n12:11_3": "ca ṭhapāpetvā mahācetiye kammaṁ karontāgahaṭṭhā vā pabbajitā vā yathājjhāsayaṁ gaṇhantu mulaṁ agahetvā",
  "anya-e1202n12:11_4": "kammaṁ karontānaṁ kātuṁ na dethāti āṇāpesi.",
  "anya-e1202n12:12_0": "Atheko thero cetiyakamme sahāya bhāvaṁ icchanto kammakaraṇaṭṭhāne mattikā sadisaṁ katvā attānaṁ abhisaṅkhaṭaṁ",
  "anya-e1202n12:12_1": "mattikā piṇḍaṁ ekena hatthena gahetvā aññena mālā gahetvā mahācetiyaṅgaṇaṁ āruyha rājakammike vañcetvā",
  "anya-e1202n12:12_2": "vaḍḍhakissa adāsi.",
  "anya-e1202n12:12_3": "So gaṇhantova pakatimatti kā nā bhavatīti ñatvā therassa mukhaṁ olokesi tassākāraṁ ñatvā tattha kolāhala",
  "anya-e1202n12:12_4": "mahosi anukkamena rājā sutvā āgantvā vaḍḍhakiṁ pucchi-tuyhaṁ kira bhaṇe eko bhikkhu amūlaka mattikāpiṇḍaṁ adāsīti.",
  "anya-e1202n12:13_0": "So evamāha-yebhuyyena ayyā ekena hatthena pupphaṁ ekena mattikāpiṇḍe gahetvā āharitvā denti tenāhaṁ ajānitvā kamme upanesiṁ “ayaṁ pana āgantuko,",
  "anya-e1202n12:13_1": "ayaṁ nevāsikoti ettakaṁ jānāmīti.“Tena hi taṁ theraṁ imassa dassehīti ekaṁ mahallaka balatthaṁ vaḍḍhakissa",
  "anya-e1202n12:13_2": "santike ṭhapesi vaḍḍhakī puna āgatakāle taṁ theraṁ balatthassa dassesi so taṁ sañjānitvā rañño ārocesi.",
  "anya-e1202n12:14_0": "Rājā tassa saññaṁ adāsi.",
  "anya-e1202n12:14_1": "To tvaṁ tayo jātisumana makulakumbhe mahābodhi aṅgaṇe rāsiṁ katvā gaṇdhañca ṭhapetvā mahābodhi aṅgaṇaṁ",
  "anya-e1202n12:14_2": "gata kāle āgantukassa therassa pūjanatthāya rañño dāpitaṁ gaṇdhamālānti vatvā dehīti.",
  "anya-e1202n12:14_3": "Balattho rañño vuttanayeneva tassa bodhi aṅgaṇaṁ gata kāle taṁ gaṇdhamālaṁ adāsi.",
  "anya-e1202n12:15_0": "Sopi somanassappatto hutvā selasaṇtharaṁ dhovitvā gaṇdhena paribhaṇḍaṁ katvā silāsaṇtharaṁ katvā pupphaṁ",
  "anya-e1202n12:15_1": "pūjetvā catusu ṭhānesu vaṇditvā pācīnadvāre añjaliṁ paggayha pītiṁ uppādetvā puppha pūjaṁ olokento aṭṭhāsi.",
  "anya-e1202n12:16_0": "Balattho tasmiṁ kāle taṁ theraṁ upasaṅkamitvā vaṇditvā evamāha.",
  "anya-e1202n12:16_1": "Bhante tumhākaṁ cetiyakamme sahāyabhāvatthāya dinnassa amūlaka mattikāpiṇḍassa mūlaṁ dinnabhāvaṁ rājā jānāpeti attano vaṇdanena vaṇdāpetīti.",
  "anya-e1202n12:16_2": "Taṁ sutvā thero anattamano ahosi.",
  "anya-e1202n12:16_3": "Balattho tiṭṭhantu bhante tayo sumana makula kumbhātattakāneva suvaṇṇapupphānipi etaṁ mattikapiṇḍaṁ nāgghanti.",
  "anya-e1202n12:16_4": "Cittaṁ pasādetha bhanteti pakkāmi.",
  "anya-e1202n12:17_0": "Tadā koṭṭhivālajanapade piyaṅgalla vihāravāsī eko thero iṭṭhakavaḍḍhakissa ñātako ahosi.",
  "anya-e1202n12:17_1": "So āgantvā vaḍḍhakinā saddhiṁ mantetvā dīgha bahala kiriyato iṭṭhakappamāṇaṁ jānitvā gantvā sahattheneva",
  "anya-e1202n12:17_2": "sakkaccaṁ mattikaṁ madditvā iṭṭhakaṁ katvā pacitvā pattatthavikāya pakkhipitvā paccāgantvā ekena hatthena",
  "anya-e1202n12:17_3": "rañño iṭṭhakaṁ ekena pupphaṁ gahetvā attano iṭṭhakāsa saddhiṁ rañño iṭṭhakaṁ adāsi.",
  "anya-e1202n12:17_4": "Vaḍḍhakī gahetvā kamme upanesi.",
  "anya-e1202n12:18_0": "Thero sañjāta pīti somanasso mahācetiye kammaṁ karonto iṭṭha kasālapariveṇe vasati tassa taṁ kammaṁ pākaṭaṁ ahosi.",
  "anya-e1202n12:18_1": "Rājā vaḍḍhakiṁ pucchi-bhaṇe ekena kira ayyena amūlika iṭṭhakā dinnāti.",
  "anya-e1202n12:18_2": "Saccaṁ deva,",
  "anya-e1202n12:18_3": "ekena ayyena dinna iṭṭhakā amhākaṁ iṭṭhakāya sadisāti kamme upanesinti āha.",
  "anya-e1202n12:18_4": "Puna taṁ iṭṭhakaṁ sañjānāsīti raññā vutte ñātakānuggahena na jānāmīti āha.",
  "anya-e1202n12:19_0": "Rājā yadi evaṁ taṁ imassa dannehīti balatthaṁ ṭhapesi so taṁ pubbe viya balatthassa dassesi.",
  "anya-e1202n12:19_1": "Balattho pariveṇaṁ gantvā santike nisīditvā paṭisaṇthāraṁ katvā bhante tumhe āgantukā nevāsikāti pucchi.",
  "anya-e1202n12:19_2": "Āgantukomhī upāsakāti.",
  "anya-e1202n12:19_3": "Katara raṭṭhavāsiko bhanteti koṭṭhivālajanapade piyaṅgalla vihāravāsimhi upāsakāti idheva vasatha gacchathāti.",
  "anya-e1202n12:19_4": "Idha na vasāma asukadivase gacchāmāti āha.",
  "anya-e1202n12:19_5": "Balatthopi ahampi tumhehi saddhiṁ āgamissāmi.",
  "anya-e1202n12:19_6": "Mayhampi gāmo etasmiṁyeva janapade asuka gāmo nāmāti āha.",
  "anya-e1202n12:19_7": "Thero sādhūti sampaṭicchi.",
  "anya-e1202n12:19_8": "Balattho taṁ pavattiṁ rañño nivedesi.",
  "anya-e1202n12:20_0": "Rājā balatthassa sahassagghanakaṁ vatthayugalaṁ mahagghaṁ rattakambalaṁ upāhanayugaṁ sugaṇdhatelanāḷiṁ",
  "anya-e1202n12:20_1": "aññca bahuṁ samaṇaparikkhāraṁ therassa dehīti dāpesi sopi parikkhāraṁ gahetvā pariveṇaṁ gantvā therena",
  "anya-e1202n12:20_2": "saddhiṁ rattiṁ vasitvā pāto saddhiṁyeva nikkhamitvā anupubbena gantvā piyaṅgalla vihārassa dissamāne",
  "anya-e1202n12:20_3": "ṭhāne sītacchāyāya theraṁ nisīdāpetvā pāde dhovitvā gaṇdhatelena makkhetvā guḷodakaṁ pāyetvā upāhanaṁ",
  "anya-e1202n12:20_4": "paṭimuñcitvā idaṁ me parikkhāraṁ kulūpagatherassatthāya gahitaṁ,",
  "anya-e1202n12:20_5": "idāni tumhākaṁ dammi,",
  "anya-e1202n12:20_6": "idaṁ pana sāṭakayugaṁ mama puttassa maṅgalatthāya gahitaṁ,",
  "anya-e1202n12:20_7": "tumhe cīvaraṁ katvā pārupathāti vatvā therassa pādamūle ṭhapesi.",
  "anya-e1202n12:21_0": "Thero sāṭakayugaṁ pattatthavikāya pakkhipitvā sesaparikkhāraṁ bhaṇḍikaṁ katvā upāhanaṁ āruyhaṁ kattayaṭṭhiṁ gahetvā maggaṁ paṭpajji.",
  "anya-e1202n12:21_1": "Balattho tena saddhiṁ thokaṁ gantvā “tiṭṭhatha bhante,",
  "anya-e1202n12:21_2": "mayhaṁ ayaṁ maggo“ti vatvā pubbe vuttanayeneva rañño sāsanaṁ therassa ārocesi",
  "anya-e1202n12:22_0": "Thero taṁ sutvā mahantena parakkamena katakammaṁ akataṁ viya jātanti domanassappatto hutvā assudhāraṁ",
  "anya-e1202n12:22_1": "pavattetvā’upāsaka tava parikkhāraṁ tvameva gaṇhāhī“ti ṭhitakova sabbāparikkhāraṁ chaḍḍesi balattho kiṁ",
  "anya-e1202n12:22_2": "nāma bhante vadatha esa rājā tuyhaṁ bhavaggappamāṇaṁ katvā paccayaṁ dentopi tava iṭṭhakānurūpaṁ kātuṁ",
  "anya-e1202n12:22_3": "na sakkoti.",
  "anya-e1202n12:22_4": "Kevalaṁ pana mahācetiye kammaṁ aññesaṁ apattakaṁ katvā karomīti adhippāyena evaṁ kāreti tumhe pana bhante",
  "anya-e1202n12:22_5": "attanā laddhaparikkhāraṁ gahetvā cittaṁ pasādethāti vatvā theraṁ saññāpetvā pakkāmi.",
  "anya-e1202n12:22_6": "Imasmiṁ pana cetiye bhatiyā kammaṁ katvā cittaṁ pasādetvā sagge nibbatta sattānaṁ pamāṇaṁ natthi.",
  "anya-e1202n12:23_0": "Tāvatiṁsa bhavane kira nibbatta devadhītaro attano sampattiṁ oloketvā kena nu ko kammena imaṁ sampattiṁ",
  "anya-e1202n12:23_1": "labhimhāti āvajjamānā mahācetiye bhatiyā kammaṁ katvā laddhabhāvaṁ ñatvā bhatiyā katakammassāpi phalaṁ īdisaṁ,",
  "anya-e1202n12:23_2": "attano santakena kammaphalaṁ saddahitvā katakammassa phalaṁ kīdisaṁ bhavissatīti cintetvā dibbagaṇdhamālaṁ",
  "anya-e1202n12:23_3": "ādāya rattibhāge āgantvā pūjetvā cetiyaṁ vaṇdanti.",
  "anya-e1202n12:24_0": "Tasmiṁ khaṇe bhātivaṅkavāsī mahāsīvatthero nāma cetiyaṁ vaṇdanatthāya gato,",
  "anya-e1202n12:24_1": "tā vaṇdantiyo disvā mahāsattapaṇṇirukkhasamīpe ṭhito tāsaṁ yathāruciṁ vaṇditvā gamanakāle pucchi?",
  "anya-e1202n12:24_2": "Tumhākaṁ sarīrālokena sakalatambapaṇṇidipo ekāloko,",
  "anya-e1202n12:24_3": "kiṁ kammaṁ karitthāti bhante amhākaṁ santake katakammaṁ nāma natthi imasmiṁ cetiye manaṁ pasādetvā bhatiyā",
  "anya-e1202n12:24_4": "kammaṁ karimhāti āhaṁsu evaṁ buddhasāsane pasannacittena bhatiyā katakammampi mahapphalaṁ hoti. Tasmā-",
  "anya-e1202n12:25_0": "“Cittappasādamattena-sugate gati uttamā,",
  "anya-e1202n12:26_0": "Labbhatīti viditvāna-thūpapūjaṁ kare buddho”ti;",
  "anya-e1202n12:27_0": "Evaṁ rājā cetiyakammaṁ kārāpento pupphadhānattayaṁ niṭṭhāpesi.",
  "anya-e1202n12:27_1": "Taṁ khīṇāsava thirabhāvatthāya bhūmisamaṁ katvā osīdāpesuṁ,",
  "anya-e1202n12:27_2": "evaṁ navavāre citaṁ citaṁ osīdāpesuṁ.",
  "anya-e1202n12:27_3": "Rājā kāraṇaṁ ajānanto anattamano hutvā bhikkhusaṅghaṁ sannipātesi.",
  "anya-e1202n12:27_4": "Asīti bhikkhusahassāni sannipatiṁsu rājā bhikkhusaṅghaṁ gaṇdhamālādīhi pūjetvā vaṇditvā pucchi’bhante",
  "anya-e1202n12:27_5": "mahācetiye pupphadhānattayaṁ navavāre na jānāmī’ti bhikkhusaṅgho āha mahārāja tuyhaṁ kammassa vā jīvitassa",
  "anya-e1202n12:27_6": "vā antarāyo natthi.",
  "anya-e1202n12:27_7": "Anāgate thirabhāvatthāya iddhimantehi osīdāpitaṁ,",
  "anya-e1202n12:27_8": "ito paṭṭhāya na osīdāpessanti.",
  "anya-e1202n12:27_9": "Tvaṁ aññathattaṁ akatvā mahāthūpaṁ samāpehīti.",
  "anya-e1202n12:27_10": "Taṁ sutvā haṭṭho rājā thūpakammaṁ kāresi.",
  "anya-e1202n12:28_0": "Dasapupphadhānāni dasahi iṭṭhakākoṭīhi niṭṭhanaṁ gamiṁsu puna pupphadhānattaye niṭṭhite bhikkhusaṅgho",
  "anya-e1202n12:28_1": "uttara-sumana nāmake dve khīṇāsava sāmaṇere āṇāpesi.",
  "anya-e1202n12:28_2": "Tumhe samacaturassaṁ aṭṭharatana bahalaṁ ekeka passato asīti asiti hatthappamāṇaṁ chamedaka vaṇṇapāsāṇe āharathāti.",
  "anya-e1202n12:28_3": "Te sādhūti sampaṭicchitvā uttarakuruṁ gantvā cuttappakārappamāṇe bhaṇḍipupphanihecha medavaṇṇapāsāṇe",
  "anya-e1202n12:28_4": "āharitvā ekaṁ pāsāṇaṁ dhātugabbhassa bhūmiyaṁ attharitvā cattāro pāsāṇe catusu passesu saṁvidhāya aparaṁ",
  "anya-e1202n12:28_5": "dhātugabbhaṁ pidahanatthāya pācīna disābhāge vāluka pākāra samīpe adissamānaṁ katvā ṭhapesuṁ.",
  "anya-e1202n12:29_0": "22.",
  "anya-e1202n12:29_1": "Tato rājā dhātugabbhassa majjhe sabbaratanamayaṁ sabbākārasampannaṁ manoharaṁ bodhirukkhaṁ kāresi so hi iṇdanīlamaṇibhūmiyaṁ patiṭṭhito,",
  "anya-e1202n12:29_2": "tassamūlāni pacāḷamayāni,",
  "anya-e1202n12:29_3": "khaṇdho sirivacchādīhi aṭṭhamaṅgalikehi pupphapanti latāpanti catuppada haṁsapantihi ca vicitto aṭṭhārasa hatthubbedho rajatamayo ahosi.",
  "anya-e1202n12:30_0": "Pañcamahāsākhāpi aṭṭhārasahatthāca,",
  "anya-e1202n12:30_1": "pattāpi maṇimayāni,",
  "anya-e1202n12:30_2": "paṇḍupattāni,",
  "anya-e1202n12:30_3": "hemamayāni,",
  "anya-e1202n12:30_4": "phalā pavāḷamayāni.",
  "anya-e1202n12:30_5": "Tathā aṅkuropari celavitānaṁ baṇdhāpesi.",
  "anya-e1202n12:30_6": "Tassa ante samannato muttamaya kiṅkiṇikajālaṁ olambati.",
  "anya-e1202n12:30_7": "Svaṇṇaghaṇṭāpanti ca suvaṇṇadāmāni ca tahiṁ tahiṁ olambanti vitānassa catusu kaṇṇesu navasatasahassagghanako ekeko muttākalāpo olambati.",
  "anya-e1202n12:30_8": "Tattha yathānurūpaṁ nānāratana katāneva caṇda-sūriya-tārakārūpāni padumāni ca appitāni ahesuṁ.",
  "anya-e1202n12:30_9": "Mahagghāni anekavaṇṇāni aṭṭhuttara sahassāni vatthāni olambiṁsu.",
  "anya-e1202n12:31_0": "Tato bodhirukkhassa samantato satta ratanamaya vedikā kāretvā mahāmalaka muttā attharāpesi muttā vedikānaṁ",
  "anya-e1202n12:31_1": "antare gaṇdhodaka puṇṇa sattaratanamaya puṇṇaghaṭa pantiyo ṭhapāpesi.",
  "anya-e1202n12:31_2": "Tāsu suvaṇṇaghaṭe pavāḷamayāni pupphāni ahesuṁ.",
  "anya-e1202n12:31_3": "Pavāḷaghaṭe suvaṇṇamayāni pupphāni.",
  "anya-e1202n12:31_4": "Maṇighaṭe rajatamayāni pupphāni rajataghaṭe maṇimayānipupphāti.",
  "anya-e1202n12:31_5": "Sattaratanaghaṭe sattaratanamayāni pupphāni ahesuṁ.",
  "anya-e1202n12:32_0": "Bodhirukkhassa pācīna disābhāge ratanamaye koṭiagghanake pallaṅke ghanakoṭṭima suvaṇṇamayaṁ buddhapaṭimaṁ nisīdāpesi.",
  "anya-e1202n12:32_1": "Tassā paṭimāya vīsati nakhā akkhinaṁ setaṭṭhānāni ca phaḷakamayāni.",
  "anya-e1202n12:32_2": "Hatthatala pādatala dantāvaraṇāni akkhīnaṁ rattaṭṭhātāni ca pavāḷamayāni kesa bhamukāni akkhinaṁ kāḷakaṭṭhānāni",
  "anya-e1202n12:32_3": "ca iṇdanīla maṇimayāni uṇṇālomaṁ panaṁ rajatamayaṁ ahosi.",
  "anya-e1202n12:32_4": "Tato sahampati mahā brahmānaṁ rajatacchattaṁ dhāretvā ṭhinaṁ kāresi.",
  "anya-e1202n12:32_5": "Tatā dvīsu devalokesu devatāhi saddhiṁ vijayuttarasaṅkhaṁ gahetvā abhisekaṁ dadamānaṁ sakkaṁ devarājānaṁ",
  "anya-e1202n12:32_6": "pañcasikha devaputtaṁ beḷuva paṇḍu vīṇamādāya gaṇdhabbaṁ kurumānaṁ.",
  "anya-e1202n12:32_7": "Mahākāḷa nāgarājānaṁ nāgakaññāparivutaṁ nānāvidhenathutighosena tathāgataṁ vaṇṇentaṁ kāresi.",
  "anya-e1202n12:33_0": "Vasavattimārampana bāhusahassaṁ māpetvā tisūla muggarādi nānāvudhāni gahetvā sahassakumbhaṁ girimekhala",
  "anya-e1202n12:33_1": "hatthikkhaṇdha māruyha mārabalaṁ parivāretvā bodhimaṇḍaṁ āgantvā aneka bhiṁsanakaṁ kurumānaṁ kāresi.",
  "anya-e1202n12:33_2": "Sesāsu disāsu pācīna disābhāge pallaṅkasadise koṭi koṭi agghanake tayo pallaṅke attharāpetvā dantamayaṁ daṇḍaṁ pavāḷavījaniṁ ṭhapāpesi.",
  "anya-e1202n12:33_3": "Bodhikkhaṇdhaṁ ussīsake katvā nānāratanaṁ maṇḍitaṁ koṭiagghanakaṁ rajata sayanaṁ attharāpesi.",
  "anya-e1202n12:34_0": "Dasabalassa abhisambodhimpatvā animisena cakkhunā bodhipallaṅkaṁ olokitaṭṭhānaṁ sattāhameva ratanacaṅkame",
  "anya-e1202n12:34_1": "caṅkamitaṭṭhānaṁ olokitaṭṭhānaṁ sattāhameva ratanacaṅkame caṅkamitaṭṭhānaṁ ratanagharaṁ pavisitvā dhammasammasitaṭṭhānaṁ",
  "anya-e1202n12:34_2": "mucaliṇdamūlaṁ gantvā nisinnassa mucaliṇdena nāgena sattakkhattuṁ bhogehi parikkhipitvā upari phaṇaṁ",
  "anya-e1202n12:34_3": "katvā ṭhitaṭṭhānaṁ,",
  "anya-e1202n12:34_4": "tato ajapāla nigrodha mūlaṁ gantvā nisinnaṭṭhānaṁ,",
  "anya-e1202n12:34_5": "tato rājāyatanaṁ bhojane upanīte catumahārājehi upanīta pattapaṭiggahaṇaṁ kāresi.",
  "anya-e1202n12:35_0": "Tato brahmāyācanaṁ dhammacakkappavattanaṁ sasapabbajjaṁ,",
  "anya-e1202n12:35_1": "bhaddavaggiya pabbajjaṁ,",
  "anya-e1202n12:35_2": "tebhātika jaṭila damanaṁ,",
  "anya-e1202n12:35_3": "laṭṭhivanuyyāne bimbisāropagamaṇaṁ,",
  "anya-e1202n12:35_4": "rājagahappavesanaṁ,",
  "anya-e1202n12:35_5": "veḷuvana paṭiggahaṇaṁ asīti mahāsāvake ca kāresi tato kapilavatthugamanaṁ ratanacaṅkame ṭhataṭṭhānaṁ,",
  "anya-e1202n12:35_6": "rāhulapabbajjaṁ,",
  "anya-e1202n12:35_7": "naṇdrapabbajjaṁ jetavanapaṭiggahaṇaṁ,",
  "anya-e1202n12:35_8": "gaṇḍambamūle yamaka pāṭihārikaṁ devaloke.",
  "anya-e1202n12:36_0": "“Nisinne”ti katthaci.",
  "anya-e1202n12:37_0": "Abhidhamma desanā devorohaṇa pāṭīhīraṁ therapañha samāgamañca kāresi.",
  "anya-e1202n12:38_0": "Tathā mahāsamayasutta-rāhulovāda sutta-maṅgasuttapārāyana sutta samāgamaṁ dhanapāla-āḷavaka-aṅgulimāla-apalāla",
  "anya-e1202n12:38_1": "damanaṁ āyusaṅkhāra vossajjanaṁ sūkaramaddava pariggahaṇaṁ siṅgivaṇṇa vatthayuga paṭiggahaṇaṁ pasannodakapānaṁ",
  "anya-e1202n12:38_2": "parinibbānaṁ devamanussa paridevanaṁ mahākassapattherassabhagavatopādavaṇdanaṁ sarīra ṅahanaṁ agginibbānaṁ",
  "anya-e1202n12:38_3": "āḷāhanasakkāraṁ deṇena brāhmaṇena katadhātu vibhāgañca kāresi.",
  "anya-e1202n12:39_0": "Tathā addhacchaṭṭhāni jātakasatāni kāresi.",
  "anya-e1202n12:39_1": "Vessantarajātakaṁ pana kārento sañjaya mahārājaṁ phusatīdeviṁ maddideviṁ jāliya kumāraṁ kaṇhājinañca kāresi.",
  "anya-e1202n12:39_2": "Tato paṇḍava hatthidānaṁ satta sataka mahādānaṁ nagara vilokanaṁ siṇdhavadānaṁ devatāhi rohitatha vaṇṇena",
  "anya-e1202n12:39_3": "rathassa vahanaṁ rathadānaṁ sayamevoṇata dumato phalaṁ gahetvā dārakānaṁ madhumaṁsa dinna nesādassa suvaṇṇa",
  "anya-e1202n12:39_4": "sūcidānaṁ vaṅkapabbatakucchimhi pabbajjāvesena vasitaṭṭhānaṁ pūjakassa dārakadānaṁ sakkabrāhmaṇassa bhariyaṁdānaṁ",
  "anya-e1202n12:39_5": "pūjakassa devatānubhāveka dārake gahetvā gantvā sañjaya nariṇdassa purato gataṭṭhānaṁ tato vaṅkapabbatakucchiyaṁ",
  "anya-e1202n12:39_6": "channaṁ khattiyānaṁ samāgamaṁ vessantarassa maddiyā ca abhisekaṁ pattaṭṭhānaṁ nakarampaviṭṭhe sattaratanavassaṁ",
  "anya-e1202n12:39_7": "vassitaṭṭhānaṁ tato cavitvā tusitapure nibbattaṭṭhānañca sabbaṁ vitthārena kāresi.",
  "anya-e1202n12:40_0": "Tato dasa sahassa cakkavāḷadevatāhi buddha bhāvāya āyācitaṭṭhānaṁ apunarāvattanaṁ mātukucchiokkamanaṁ",
  "anya-e1202n12:40_1": "mahāmāyādeviṁ suddhodana mahārājaṁ lumbinīvane jātaṭṭhānaṁ antalikkhato dvinnaṁ udakadhārānaṁ patanaṁ",
  "anya-e1202n12:40_2": "uttarābhimukhaṁ sattapadavītihāra gamanaṁ kāḷadevaḷassa jaṭāmatthake mahāpurisassa pādapatiṭṭhāna anativattamānāya",
  "anya-e1202n12:40_3": "jambucchāyāya dhātīnaṁ pamādaṁ disvā sirisayane pallaṅke nisīditvā jhānasamāpannaṭṭhānañca kāresi.",
  "anya-e1202n12:41_0": "Tato rāhula mātaraṁ rāhula bhaddakañca kāresi tato ekūna tiṁsavassakāle uyyāne kīḷatatthāya gamana samaye",
  "anya-e1202n12:41_1": "jiṇṇa vyādhita mata saṅkhyāte tayo devadūte disvā nivattanaṭṭhānaṁ catutthavāre pabbajitarūpaṁ disvā",
  "anya-e1202n12:41_2": "sādhupabbajjāti cittaṁ uppādetvā uyyānaṁ gantvā uyyānasiriṁ anubhavitvā sāyaṇha samaye nahātvā maṅgala",
  "anya-e1202n12:41_3": "silāpaṭṭe nisinnamatta vissakaṭṭhānā alaṅkaraṇaṭṭhāṇaṁ tato majjhimarattiyaṁ nāṭakānaṁ vippakāraṁ disvā",
  "anya-e1202n12:41_4": "kaṇthaka haya varamāruyha) mahābhinikkhamaṇaṁ nikkhamitaṭṭhānaṁ dasa sahassa) cakkavāḷa devatāhi kata",
  "anya-e1202n12:41_5": "pūjāvidhiṁ kaṇthakanivattana cetiyaṭṭhānaṁ anomā nadītīre pabbajjaṁ rājagahappavesanaṁ paṇḍava pabbataccha",
  "anya-e1202n12:41_6": "yāya rañño bimbisāramma rajjakaraṇatthāya āyācanaṁ sujātāya dinna khīrapāyāsa paṭiggahaṇaṁ nerañjarāya",
  "anya-e1202n12:41_7": "nadiyā tīre pāyāsa paribhogaṁ nadiyā pātivissaṭṭhaṁ pāṭihāriyaṁ sālavane divāvihāra gataṭṭhānaṁ sotthiyena",
  "anya-e1202n12:41_8": "dinna kusatiṇapaṭiggahaṇaṁ bodhimaṇḍaṁ āruyha nisinnaṭṭhānañca sabbaṁ vitthārena kāresi.",
  "anya-e1202n12:42_0": "Tato mahiṇdatthera pamukhe satta saha āgate ca kārāpesi.",
  "anya-e1202n12:42_1": "Catusu disāsu khaggahatthe cattāro mahārājāno kāresi tato dvattiṁsa devaputte tato suvaṇṇa daṇḍa dīpakadhārā",
  "anya-e1202n12:42_2": "dvattiṁsa devakumāriyo tato aṭṭhavīsati yakkhasenāpatino tato añjaliṁ paggayha ṭhita devatāyo tato ratanamaya",
  "anya-e1202n12:42_3": "puppakalāpe gahetvā ṭhita devatāyo tato suvaṇṇaghaṭe gahetvā ṭhiti devatāyo tato naccanaka devatāyo tato",
  "anya-e1202n12:42_4": "turiyavādaka devatāyo tato pacceka satasahassagghanake dasahatthappamāṇe ādāse gahetvā ṭhita devatāyo",
  "anya-e1202n12:42_5": "tato tatheva satasahassagghanaka puppha sākhāyo gahetvā ṭhitadevatāyo tato caṇdamaṇḍale gahetvā ṭhitadevatāyo",
  "anya-e1202n12:42_6": "sūriyamaṇḍale gahetvā ṭhitadevatāyo tato padumāni gahetvā ṭhita devatāyo tato chattāni gahetvā ṭhitadevatāyo",
  "anya-e1202n12:42_7": "tato vicittavesadhare malladevaputte tato dussapoṭhana devatāyo tato ratanagghike gahetvā ṭhitadevatāyo",
  "anya-e1202n12:42_8": "tato dhammacakkāki gahetvā ṭhitadevatāyo tato khaggadharā devatāyo tato pañcahatthappamāṇa gaṇdhitelapūritā",
  "anya-e1202n12:42_9": "dukūlavaṭṭiyaṁ pajjalita dīpakañcanana pātiyo sīsehi dhāretvā ṭhitadevatāyo ca kārāpesi.",
  "anya-e1202n12:43_0": "Tato catusukaṇṇesuphaḷikamayaagghiya matthake cattāromahāmaṇa ṭhapāpesi catusu kaṇṇesu suvaṇṇa-maṇi-mutta-vajirānaṁ",
  "anya-e1202n12:43_1": "cattāro rāsiyo kāresi tato meghavaṇṇa pāsāṇabhittiyaṁ vijjullatā kāresi tato ratana latāyo tato cāḷavijatiyo",
  "anya-e1202n12:43_2": "tato niluppale gahetvā ṭhita nāgamaṇavikāyo kāresi.",
  "anya-e1202n12:44_0": "Rājā ektikāni rūpakāni ghanakoṭṭima suvaṇṇeheva kāresi.",
  "anya-e1202n12:44_1": "Avasesampi pūjāvidhiṁ sattarataneheva kāresīti.",
  "anya-e1202n12:44_2": "Ettha ca vuttappakārampana pūjanīyabhaṇḍaṁ anantamaparimāṇaṁ hoti tathā hi ambapāsānavāsī cittaguttattheronāma",
  "anya-e1202n12:44_3": "heṭṭhā lohapāsāde sannipatitānaṁ dvādasannaṁ bhikkhusahassānaṁ dhammaṁ kathento rathavinītasuttaṁ ārabhitvā",
  "anya-e1202n12:44_4": "mahā dhātunidhānaṁ vaṇṇento ekacce na saddahissantīti maññamāno osakkitvā kathesi.",
  "anya-e1202n12:44_5": "Tasmiṁ khaṇe koṭapabbatavāsī mahātissatthero nāma khīṇāsavo avidūre nisīditvā dhammaṁ suṇanto āvuso dhammakathika tava kathāto parihīnampi atthi.",
  "anya-e1202n12:44_6": "Apacco sakakitvā vitthārena kathehīti āha.",
  "anya-e1202n12:44_7": "Atha imasmiṁyeva dīpe bhātiya mahārājā nāma saddo pasanno ahosi so sāyaṁ pātaṁ mahacetiyaṁ vaṇditvāva bhuñjati.",
  "anya-e1202n12:44_8": "Ekadivasaṁ vinicchaye nisīditva dubbīnicchitaṁ aṭṭaṁ vinicchinanto atisāyaṁ vuṭṭhito thūpavaṇdanaṁ vissaritvā",
  "anya-e1202n12:44_9": "bhojane upanīte hatthaṁ otāretvā manusse pucchiajja mayā ayyako vaṇdito na vaṇditoti.",
  "anya-e1202n12:44_10": "Porāṇaka rājāno hi satthāraṁ ayyakoti vadanti.",
  "anya-e1202n12:44_11": "Manussā na vaṇdito devāti āhaṁsu.",
  "anya-e1202n12:45_0": "Tasmiṁ khaṇe rājā hatthena gahita bhattapiṇḍaṁ pātiyaṁ pātetvā uṭṭhāya dakkhiṇadvāraṁ vivarāpetvā āgantvā",
  "anya-e1202n12:45_1": "pācīna dvārena mahācetiyaṅgaṇaṁ āruyha vaṇdanto anto dhātugabbhe khīṇāsavānaṁ dhammaṁ osāraṇasaddaṁ sutvā",
  "anya-e1202n12:45_2": "dakkhiṇadvāreti maññamāno tattha gantvā adisvā eteneva nayena itarānipi dvārāni gantvā tatthāpi adisvā",
  "anya-e1202n12:45_3": "ayyā dhammaṁ osārento vicarantīti maññamāno olokanatthāya catusu dvāresu manusse ṭhapetvā sayaṁ puna",
  "anya-e1202n12:45_4": "vicaritvā apassanto manusse pucchitvā bahiddhā natthi bhāvaṁ ñatvā anto dhātugabbhe bhavissatiti sanniṭṭhānaṁ",
  "anya-e1202n12:45_5": "katvā pācīnadvāre āsannatare mahā cetiyābhimukho hatthapāde pasāretvā jīvituṁ pariccajitvā daḷhasamādānaṁ",
  "anya-e1202n12:45_6": "katvā nipajji.",
  "anya-e1202n12:45_7": "Sace mā ayyā dhātugabbhaṁ na olokāpenti-sattāhaṁ nirāhāro hutvā sussamāno bhūsamuṭṭhi viya vippakiriyamānopi na uṭṭhahissāmīti.",
  "anya-e1202n12:45_8": "Tassa guṇānubhāvena sakkassa bhavanaṁ uṇhākāraṁ dassesi.",
  "anya-e1202n12:46_0": "Sakko āvajjanto taṁ kāraṇaṁ ñatvā agantvā dhammaṁ osārentānaṁ therānaṁ evamāha.",
  "anya-e1202n12:46_1": "Ayaṁ bhante rājā dhammiko buddhasāsane pasanno imasmiṁ ṭhāne sajjhāyana saddaṁ sutvā dhātugabbhaṁ apassitvā",
  "anya-e1202n12:46_2": "na uṭṭhahissāmīti daḷhasamādānaṁ katvā nipanno sace dhātugabbhaṁ na passati tattheva marissati.",
  "anya-e1202n12:46_3": "Taṁ pavesetvā dhātu gabbhaṁ olokāpethāti.",
  "anya-e1202n12:46_4": "Therāpi tassa anukampāya dhātugabbhaṁ dassetuṁ ekaṁ theraṁ āṇāpesuṁ rājānaṁ ānetvā dhātugabbhā olokāpetvā pesehīti.",
  "anya-e1202n12:46_5": "So rañño hatthe gahetvā dhātugabbhaṁ pavesetvā yathāruciṁ vaṇdāpetvā sabbaṁ sallakkhitakāle pesesi rājā",
  "anya-e1202n12:46_6": "nagaraṁ gantvā aparena samayena dhātugabbhe attanā diṭṭharūpakesu ekadesāni suvaṇṇakhacitāni kāretvā",
  "anya-e1202n12:46_7": "rājaṅgaṇe mahantaṁ maṇḍapaṁ kāretvā tasmiṁ maṇḍape tāni rūpakāni saṁvidahāpetvā nagare sannipātetvā dhātugabbhe",
  "anya-e1202n12:46_8": "mayā diṭṭhāni suvaṇṇarūpakāni īdisāni āha.",
  "anya-e1202n12:46_9": "Tesaṁ rūpakānaṁ niyāmena katattā niyāmaka rūpakāni nāma jātāni.",
  "anya-e1202n12:47_0": "Rājā saṁvacchare saṁvacchare tāni rūpakāni nīharāpetvā nāgarānaṁ dassesi paṭhamaṁ dassitakāle nāgarā",
  "anya-e1202n12:47_1": "pasīditvā ekeka kulato ekekaṁ dārakaṁ nīharitvā pabbājesuṁ.",
  "anya-e1202n12:47_2": "Puna rājā ayyā etaṁ pakāraṁ ajānanakā bahū tesampi ārocessāmīti vihāraṁ gantvā heṭṭhā lohapāsāde bhikkhusaṅghaṁ",
  "anya-e1202n12:47_3": "sannipātetvā sayaṁ dhammāsanagato tiyāma rattiṁ dhātugabbhe adhikāraṁ kathetvā pariyosāpetumasakkāntoseva uṭṭhāsi.",
  "anya-e1202n12:47_4": "Tattheko bhikkhu rājānaṁ pucchi-mahārāja tvaṁ pātarāsabhattaṁ bhūtvā āgatosi.",
  "anya-e1202n12:47_5": "Tiyāma rattiṁ vaṇṇento dhātugabbhe pūjāvidhimpi pariyosāpetuṁ nāsakkhi aññampi bahuṁ atthiti.",
  "anya-e1202n12:48_0": "Rājā kiṁ katheta bhante,",
  "anya-e1202n12:48_1": "tumhākaṁ mayā kathitaṁ dasabhāgesu ekabhāgampi nappahoti.",
  "anya-e1202n12:48_2": "Ahampana mayā sallakkhita mattameva kathesiṁ.",
  "anya-e1202n12:48_3": "Anantaṁ bhante dhātugabbhe pūjāvidhānanti āha evaṁ anantaṁ pūjanīyabhaṇḍaṁ samacaturasse ekeka passato",
  "anya-e1202n12:48_4": "asīti asīti hatthappamāṇe dhātugabbhe nirantaraṁ katvā puretumpi na sukaraṁ,",
  "anya-e1202n12:48_5": "pageva yathārahaṁ saṁvidhātu tiṭṭhatu tāva dhātugabbho yāva mahācetiye vāluka pākāra paricchedā nirantaraṁ puretumpi na sakkā.",
  "anya-e1202n12:48_6": "Tasmā taṁ sabbaṁ pūjanīyabhaṇḍaṁ tattha kathaṁ gaṇhīti yadettha vattabbaṁ porāṇehi vuttameva.",
  "anya-e1202n12:49_0": "Nigro dhapiṭṭhi tepiṭaka mahāsīvatthero kira rājagehe nisiditvā rañño dasabala sīhanādasutataṁ kathento dhātunidhānaṁ vaṇṇetvā suttantaṁ vinivaṭṭesi.",
  "anya-e1202n12:49_1": "Rājā therassa evamāha-ayaṁ bhante dhātugabbhā samacaturasso,",
  "anya-e1202n12:49_2": "ekekapassato asīti asīti hatthappamāṇe ettakāni pūjanīya bhaṇḍāni ettha ṭṭhitānīti ko saddahessatiti.",
  "anya-e1202n12:49_3": "Thero āha.",
  "anya-e1202n12:49_4": "Iṇdasālaguhākittakappamāṇāti tayā sutapubbāti.",
  "anya-e1202n12:49_5": "Rājā khuddaka mañcakappamāṇā bhanteti āha.",
  "anya-e1202n12:49_6": "Tato thero āha,",
  "anya-e1202n12:49_7": "mahārāja amhākaṁ satthārā sakkasasa sakka pañhasuttantaṁ kathanadivase guhāya kittakā parisā osaṭāti sutapubbāti.",
  "anya-e1202n12:49_8": "Rājā dvīsu bhante devalokesu devatāti āha.",
  "anya-e1202n12:49_9": "Evaṁ sante tampi asaddaheyyaṁ nu mahārājāti therena vutte rājā taṁ pana devānaṁ deviddhiyā ahosi deviddhi nāma acinteyyā bhanteti āha.",
  "anya-e1202n12:50_0": "Tato thero mahārāja taṁ ekāyayeva deviddhiyā ahosi.",
  "anya-e1202n12:50_1": "Idaṁ pana rañño rājiddhiyā devānaṁ deviddhiyā ariyānaṁ ariyiddhiyāti imāhi tīhi iddhīhi jātanti avoca.",
  "anya-e1202n12:50_2": "Rājā therassa vacanaṁ sādhūti sampaṭicchitvā theraṁ setacchattena pūjetvā matthake chattaṁ dhārento mahā",
  "anya-e1202n12:50_3": "vihāraṁ ānetvā puna mahācetiyassa sattāhaṁ chattaṁ datvā jāti sumanapuppha pūjaṁ akāsīti.",
  "anya-e1202n12:50_4": "Etassatthassa sādhanatthameva aññānipi bahūni vatthūni dassitāni tāni kintehīti amhe upekkhitāni ettha",
  "anya-e1202n12:50_5": "ca rājā mahesakkho mahānubhāvo pūritapārami katābhinīhāroti tassavasena rājiddhiveditabbā sakkena āṇattena",
  "anya-e1202n12:50_6": "vissakammunā devaputtena ādito paṭṭhāya āvisitvā katattā tassa vasena devidadhi veditabbā,",
  "anya-e1202n12:50_7": "kammādhiṭṭhāyaka iṇdaguttatthero khuddānukhuddakaṁ kammaṁ anuvidhāyanto kāresi na kevalaṁtheroyeva,",
  "anya-e1202n12:50_8": "sabbepi ariyā attanā attanā kattabba kiccesu ussukkamāpannāyeva ahesunti imāhi tīhi iddhīhi katanti veditabbaṁ.",
  "anya-e1202n12:51_0": "Vuttañhetaṁ mahāvaṁso.",
  "anya-e1202n12:52_0": "Iṇdagutta mahāthero-chaḷabhiñño mahāmati,",
  "anya-e1202n12:53_0": "Kammādhiṭṭhāyako ettha-sabbaṁ saṁvidahi imaṁ;",
  "anya-e1202n12:54_0": "Sabbaṁ rājiddhiyā etaṁ devatānañca iddhiyā;",
  "anya-e1202n12:55_0": "Iddhiyā ariyānañca-asambādhā patiṭṭhita”nti;"
}