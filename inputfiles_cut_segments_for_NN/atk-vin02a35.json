{
  "atk-vin02a35:0_0": "6. Senāsanakkhandhakaṁ",
  "atk-vin02a35:1_0": "Vihārānujānanakathā",
  "atk-vin02a35:2_0": "294.",
  "atk-vin02a35:2_1": "Senāsanakkhandhake –",
  "atk-vin02a35:2_2": "apaññattaṁ hotīti ananuññātaṁ hoti.",
  "atk-vin02a35:2_3": "Vihāro nāma aḍḍhayogādimuttako avasesāvāso.",
  "atk-vin02a35:2_4": "Aḍḍhayogoti supaṇṇavaṅkagehaṁ.",
  "atk-vin02a35:2_5": "Pāsādoti dīghapāsādo.",
  "atk-vin02a35:2_6": "Hammiyanti upariākāsatale patiṭṭhitakūṭāgāro pāsādoyeva.",
  "atk-vin02a35:2_7": "Guhāti iṭṭhakāguhā silāguhā dāruguhā paṁsuguhā.",
  "atk-vin02a35:2_8": "Āgatānāgatassa cātuddisassa saṅghassāti āgatassa ca anāgatassa ca catūsu disāsu appaṭihatacārassa cātuddisassa saṅghassa.",
  "atk-vin02a35:3_0": "295.",
  "atk-vin02a35:3_1": "Anumodanagāthāsu –",
  "atk-vin02a35:3_2": "sītaṁ uṇhanti utuvisabhāgavasena vuttaṁ.",
  "atk-vin02a35:3_3": "Sisire cāpi vuṭṭhiyoti ettha sisiroti samphusitakavāto vuccati.",
  "atk-vin02a35:3_4": "Vuṭṭhiyoti ujukameghavuṭṭhiyo eva.",
  "atk-vin02a35:3_5": "Etāni sabbāni paṭihantīti imināva padena yojetabbāni.",
  "atk-vin02a35:4_0": "Paṭihaññatīti vihārena paṭihaññati.",
  "atk-vin02a35:4_1": "Leṇatthanti nilīyanatthaṁ.",
  "atk-vin02a35:4_2": "Sukhatthanti sītādiparissayābhāvena sukhavihāratthaṁ.",
  "atk-vin02a35:4_3": "Jhāyituñca vipassitunti idampi padadvayaṁ ‘‘sukhatthañcā’’ti imināva padena yojetabbaṁ.",
  "atk-vin02a35:4_4": "Idañhi vuttaṁ hoti –",
  "atk-vin02a35:4_5": "sukhatthañca vihāradānaṁ,",
  "atk-vin02a35:4_6": "katamaṁ sukhatthaṁ?",
  "atk-vin02a35:4_7": "Jhāyituṁ vipassituñca yaṁ sukhaṁ,",
  "atk-vin02a35:4_8": "tadatthaṁ.",
  "atk-vin02a35:4_9": "Atha vā parapadenapi yojetabbaṁ –",
  "atk-vin02a35:4_10": "jhāyituñca vipassituñca vihāradānaṁ;",
  "atk-vin02a35:4_11": "idha jhāyissanti vipassissantīti dadato vihāradānaṁ saṅghassa aggaṁ buddhena vaṇṇitaṁ.",
  "atk-vin02a35:4_12": "Vuttañhetaṁ –",
  "atk-vin02a35:4_13": "‘‘so ca sabbadado hoti,",
  "atk-vin02a35:4_14": "yo dadāti upassaya’’nti (saṁ. ni. 1.42).",
  "atk-vin02a35:5_0": "Yasmā ca aggaṁ vaṇṇitaṁ ,",
  "atk-vin02a35:5_1": "‘‘tasmā hi paṇḍito poso’’ti gāthā.",
  "atk-vin02a35:5_2": "Vāsayettha bahussuteti ettha vihāre pariyattibahussute ca paṭivedhabahussute ca vāseyya.",
  "atk-vin02a35:5_3": "Tesaṁ annañcāti yaṁ tesaṁ anucchavikaṁ annañca pānañca vatthāni ca mañcapīṭhādisenāsanāni ca,",
  "atk-vin02a35:5_4": "taṁ sabbaṁ tesu ujubhūtesu akuṭilacittesu.",
  "atk-vin02a35:5_5": "Dadeyyāti nidaheyya.",
  "atk-vin02a35:5_6": "Tañca kho vippasannena cetasā na cittappasādaṁ virādhetvā,",
  "atk-vin02a35:5_7": "evaṁ vippasannacittassa hi te tassa dhammaṁ desenti…pe…",
  "atk-vin02a35:5_8": "parinibbāti anāsavoti.",
  "atk-vin02a35:6_0": "296.Āviñchanacchiddaṁ āviñchanarajjunti ettha rajju nāma sacepi dīpinaṅguṭṭhena katā hoti,",
  "atk-vin02a35:6_1": "vaṭṭatiyeva;",
  "atk-vin02a35:6_2": "na kāci na vaṭṭati.",
  "atk-vin02a35:6_3": "Tīṇi tāḷānīti tisso kuñcikāyo.",
  "atk-vin02a35:6_4": "Yantakaṁ sūcikanti ettha yaṁ yaṁ jānāti taṁ taṁ yantakaṁ,",
  "atk-vin02a35:6_5": "tassa vivaraṇasūcikañca kātuṁ vaṭṭati.",
  "atk-vin02a35:6_6": "Vedikāvātapānaṁ nāma cetiye vedikāsadisaṁ.",
  "atk-vin02a35:6_7": "Jālavātapānaṁ nāma jālakabaddhaṁ.",
  "atk-vin02a35:6_8": "Salākavātapānaṁ nāma thambhakavātapānaṁ.",
  "atk-vin02a35:6_9": "Cakkalikanti ettha coḷakapādapuñchanaṁ bandhituṁ anujānāmīti attho.",
  "atk-vin02a35:6_10": "Vātapānabhisīti vātapānappamāṇena bhisiṁ katvā bandhituṁ anujānāmīti attho.",
  "atk-vin02a35:6_11": "Miḍḍhinti miḍḍhakaṁ.",
  "atk-vin02a35:6_12": "Bidalamañcakanti vettamañcaṁ;",
  "atk-vin02a35:6_13": "veḷuvilīvehi vā vītaṁ.",
  "atk-vin02a35:7_0": "297.Āsandikoti caturassapīṭhaṁ vuccati.",
  "atk-vin02a35:7_1": "Uccakampi āsandikanti vacanato ekatobhāgena dīghapīṭhameva hi aṭṭhaṅgulapādakaṁ vaṭṭati,",
  "atk-vin02a35:7_2": "caturassaāsandiko pana pamāṇātikkantopi vaṭṭatīti veditabbo.",
  "atk-vin02a35:7_3": "Sattaṅgo nāma tīsu disāsu apassayaṁ katvā katamañco,",
  "atk-vin02a35:7_4": "ayampi pamāṇātikkanto vaṭṭati.",
  "atk-vin02a35:7_5": "Bhaddapīṭhanti vettamayaṁ pīṭhaṁ vuccati.",
  "atk-vin02a35:7_6": "Pīṭhikāti pilotikābaddhapīṭhameva.",
  "atk-vin02a35:7_7": "Eḷakapādapīṭhaṁ nāma dārupaṭṭikāya upari pāde ṭhapetvā bhojanaphalakaṁ viya katapīṭhaṁ vuccati.",
  "atk-vin02a35:7_8": "Āmalakavaṭṭikapīṭhaṁ nāma āmalakākārena yojitaṁ bahupādakapīṭhaṁ.",
  "atk-vin02a35:7_9": "Imāni tāva pāḷiyaṁ āgatapīṭhāni.",
  "atk-vin02a35:7_10": "Dārumayaṁ pana sabbaṁ pīṭhaṁ vaṭṭatīti ayamettha vinicchayo.",
  "atk-vin02a35:7_11": "Kocchanti usiramayaṁ vā muñjapabbajamayaṁ vā.",
  "atk-vin02a35:8_0": "Aṭṭhaṅgulaparamaṁ mañcapaṭipādakanti ettha manussānaṁ pamāṇaṅgulameva aṭṭhaṅgulaṁ.",
  "atk-vin02a35:8_1": "Cimilikā nāma parikammakatāya bhūmiyā chavisaṁrakkhaṇatthāya attharaṇaṁ vuccati.",
  "atk-vin02a35:8_2": "Rukkhatūlanti simbalirukkhādīnaṁ yesaṁ kesañci rukkhānaṁ tūlaṁ.",
  "atk-vin02a35:8_3": "Latātūlanti khīravalliādīnaṁ yāsaṁ kāsañci vallīnaṁ tūlaṁ.",
  "atk-vin02a35:8_4": "Poṭakitūlanti poṭakitiṇādīnaṁ yesaṁ kesañci tiṇajātikānaṁ antamaso ucchunaḷādīnampi tūlaṁ.",
  "atk-vin02a35:8_5": "Etehi tīhi sabbabhūtagāmā saṅgahitā honti.",
  "atk-vin02a35:8_6": "Rukkhavallitiṇajātiyo hi muñcitvā añño bhūtagāmo nāma natthi,",
  "atk-vin02a35:8_7": "tasmā yassa kassaci bhūtagāmassa tūlaṁ bimbohane vaṭṭati,",
  "atk-vin02a35:8_8": "bhisiṁ pana pāpuṇitvā sabbampetaṁ akappiyatūlanti vuccati.",
  "atk-vin02a35:8_9": "Na kevalañca bimbohane etaṁ tūlameva,",
  "atk-vin02a35:8_10": "haṁsamorādīnaṁ sabbasakuṇānaṁ sīhādīnaṁ sabbacatuppadānañca lomampi vaṭṭati.",
  "atk-vin02a35:8_11": "Piyaṅgupupphabakuḷapupphādi pana yaṁkiñci pupphaṁ na vaṭṭati.",
  "atk-vin02a35:8_12": "Tamālapattaṁ suddhameva na vaṭṭati,",
  "atk-vin02a35:8_13": "missakaṁ pana vaṭṭati.",
  "atk-vin02a35:8_14": "Bhisīnaṁ anuññātaṁ pañcavidhaṁ uṇṇāditūlampi vaṭṭati.",
  "atk-vin02a35:9_0": "Addhakāyikānīti upaḍḍhakāyappamāṇāni,",
  "atk-vin02a35:9_1": "yesu kaṭito paṭṭhāya yāva sīsaṁ upadahanti.",
  "atk-vin02a35:9_2": "Sīsappamāṇaṁ nāma yassa vitthārato tīsu kaṇṇesu dvinnaṁ kaṇṇānaṁ antaraṁ minīyamānaṁ vidatthi ceva caturaṅgulañca hoti,",
  "atk-vin02a35:9_3": "majjhaṭṭhānaṁ muṭṭhiratanaṁ hoti.",
  "atk-vin02a35:9_4": "Dīghato pana diyaḍḍharatanaṁ vā dviratanaṁ vāti kurundiyaṁ vuttaṁ.",
  "atk-vin02a35:9_5": "Ayaṁ sīsappamāṇassa ukkaṭṭhaparicchedo.",
  "atk-vin02a35:9_6": "Ito uddhaṁ na vaṭṭati,",
  "atk-vin02a35:9_7": "heṭṭhā pana vaṭṭati.",
  "atk-vin02a35:9_8": "Agilānassa sīsupadhānañca pādupadhānañcāti dvayameva vaṭṭati .",
  "atk-vin02a35:9_9": "Gilānassa bimbohanāni santharitvā upari paccattharaṇaṁ katvā nipajjitumpi vaṭṭati.",
  "atk-vin02a35:9_10": "‘‘Yāni pana bhisīnaṁ anuññātāni pañca kappiyatūlāni,",
  "atk-vin02a35:9_11": "tehi bimbohanaṁ mahantampi vaṭṭatī’’ti phussadevatthero āha.",
  "atk-vin02a35:9_12": "Vinayadharaupatissatthero pana ‘‘bimbohanaṁ karissāmī’ti kappiyatūlaṁ vā akappiyatūlaṁ vā pakkhipitvā karontassa pamāṇameva vaṭṭatī’’ti āha.",
  "atk-vin02a35:10_0": "Pañca bhisiyoti pañcahi uṇṇādīhi pūritabhisiyo.",
  "atk-vin02a35:10_1": "Tūlagaṇanāya hi etāsaṁ gaṇanā vuttā.",
  "atk-vin02a35:10_2": "Tattha uṇṇaggahaṇena na kevalaṁ eḷakalomameva gahitaṁ,",
  "atk-vin02a35:10_3": "ṭhapetvā manussalomaṁ yaṁkiñci kappiyākappiyamaṁsajātīnaṁ pakkhicatuppadānaṁ lomaṁ,",
  "atk-vin02a35:10_4": "sabbaṁ idha uṇṇaggahaṇeneva gahitaṁ.",
  "atk-vin02a35:10_5": "Tasmā channaṁ cīvarānaṁ channaṁ anulomacīvarānañca aññatarena bhisicchaviṁ katvā taṁ sabbaṁ pakkhipitvā bhisiṁ kātuṁ vaṭṭati.",
  "atk-vin02a35:10_6": "Eḷakalomāni pana apakkhipitvā kambalameva catugguṇaṁ vā pañcaguṇaṁ vā pakkhipitvā katāpi uṇṇabhisisaṅkhyameva gacchati.",
  "atk-vin02a35:11_0": "Coḷabhisiādīsu yaṁkiñci navacoḷaṁ vā purāṇacoḷaṁ vā saṁharitvā vā anto pakkhipitvā vā katā coḷabhisi,",
  "atk-vin02a35:11_1": "yaṁkiñci vākaṁ pakkhipitvā katā vākabhisi,",
  "atk-vin02a35:11_2": "yaṁkiñci tiṇaṁ pakkhipitvā katā tiṇabhisi,",
  "atk-vin02a35:11_3": "aññatra suddhatamālapattaṁ yaṁkiñci paṇṇaṁ pakkhipitvā katā paṇṇabhisīti veditabbā.",
  "atk-vin02a35:11_4": "Tamālapattaṁ pana aññena missameva vaṭṭati,",
  "atk-vin02a35:11_5": "suddhaṁ na vaṭṭati.",
  "atk-vin02a35:11_6": "Bhisiyā pamāṇaniyamo natthi,",
  "atk-vin02a35:11_7": "mañcabhisi pīṭhabhisi bhūmattharaṇabhisi caṅkamanabhisi pādapuñchanabhisīti etāsaṁ anurūpato sallakkhetvā attano rucivasena pamāṇaṁ kātabbaṁ.",
  "atk-vin02a35:11_8": "Yaṁ panetaṁ uṇṇādipañcavidhatūlampi bhisiyaṁ vaṭṭati,",
  "atk-vin02a35:11_9": "taṁ ‘‘masūrakepi vaṭṭatī’’ti kurundiyaṁ vuttaṁ.",
  "atk-vin02a35:11_10": "Etena masūrakaṁ paribhuñjituṁ vaṭṭatīti siddhaṁ hoti.",
  "atk-vin02a35:12_0": "Mañcabhisiṁ pīṭhe santharantīti mañcabhisiṁ pīṭhe attharanti;",
  "atk-vin02a35:12_1": "attharaṇatthāya harantīti yujjati.",
  "atk-vin02a35:12_2": "Ullokaṁ akaritvāti heṭṭhā cimilikaṁ adatvā.",
  "atk-vin02a35:12_3": "Phositunti rajanena vā haliddiyā vā upari phusitāni dātuṁ.",
  "atk-vin02a35:12_4": "Bhattikammanti bhisicchaviyā upari bhattikammaṁ.",
  "atk-vin02a35:12_5": "Hatthabhattinti pañcaṅgulibhattiṁ.",
  "atk-vin02a35:13_0": "298.Ikkāsanti rukkhaniyyāsaṁ vā silesaṁ vā.",
  "atk-vin02a35:13_1": "Piṭṭhamaddanti piṭṭhakhaliṁ.",
  "atk-vin02a35:13_2": "Kuṇḍakamattikanti kuṇḍakamissakamattikaṁ.",
  "atk-vin02a35:13_3": "Sāsapakuṭṭanti sāsapapiṭṭhaṁ.",
  "atk-vin02a35:13_4": "Sitthatelakanti vilīnamadhusitthakaṁ.",
  "atk-vin02a35:13_5": "Accussannaṁ hotīti bindu bindu hutvā tiṭṭhati.",
  "atk-vin02a35:13_6": "Paccuddharitunti puñchituṁ.",
  "atk-vin02a35:13_7": "Gaṇḍumattikanti gaṇḍuppādagūthamattikaṁ.",
  "atk-vin02a35:13_8": "Kasāvanti āmalakaharītakānaṁ kasāvaṁ.",
  "atk-vin02a35:14_0": "299.Na bhikkhave paṭibhānacittanti ettha na kevalaṁ itthipurisarūpameva,",
  "atk-vin02a35:14_1": "tiracchānarūpampi antamaso gaṇḍuppādarūpampi bhikkhuno sayaṁ kātuṁ vā ‘‘karohī’’ti vattuṁ vā na vaṭṭati,",
  "atk-vin02a35:14_2": "‘‘upāsaka dvārapālaṁ karohī’’ti vattumpi na labbhati.",
  "atk-vin02a35:14_3": "Jātakapakaraṇaasadisadānādīni pana pasādanīyāni nibbidāpaṭisaṁyuttāni vā vatthūni parehi kārāpetuṁ labbhati.",
  "atk-vin02a35:14_4": "Mālākammādīni sayampi kātuṁ labbhati.",
  "atk-vin02a35:15_0": "300.Aḷakamandāti ekaṅgaṇā manussābhikiṇṇā.",
  "atk-vin02a35:15_1": "Tayo gabbheti ettha sivikāgabbhoti caturassagabbho.",
  "atk-vin02a35:15_2": "Nāḷikāgabbhoti vitthārato diguṇatiguṇāyāmo dīghagabbho.",
  "atk-vin02a35:15_3": "Hammiyagabbhoti ākāsatale kūṭāgāragabbho vā muṇḍacchadanagabbho vā.",
  "atk-vin02a35:16_0": "Kalaṅkapādakanti rukkhaṁ vijjhitvā tattha khāṇuke ākoṭetvā kataṁ,",
  "atk-vin02a35:16_1": "taṁ āharimaṁ bhittipādaṁ jiṇṇakuṭṭapādassa upatthambhanatthaṁ bhūmiyaṁ patiṭṭhāpetuṁ anujānāmīti attho.",
  "atk-vin02a35:16_2": "Parittāṇakiṭikanti vassaparittāṇatthaṁ kiṭikaṁ.",
  "atk-vin02a35:16_3": "Uddasudhanti vacchakagomayena ceva chārikāya ca saddhiṁ madditamattikaṁ.",
  "atk-vin02a35:17_0": "Āḷindo nāma pamukhaṁ vuccati.",
  "atk-vin02a35:17_1": "Paghanaṁ nāma yaṁ nikkhamantā ca pavisantā ca pādehi hananti,",
  "atk-vin02a35:17_2": "tassa vihāradvāre ubhato kuṭṭaṁ nīharitvā katapadesassetaṁ adhivacanaṁ,",
  "atk-vin02a35:17_3": "‘‘paghāna’’ntipi vuccati.",
  "atk-vin02a35:17_4": "Pakuṭṭanti majjhe gabbhassa samantā pariyāgāro vuccati.",
  "atk-vin02a35:17_5": "‘‘Pakuṭa’’ntipi pāṭho.",
  "atk-vin02a35:17_6": "Osārakanti anāḷindake vihāre vaṁsaṁ datvā tato daṇḍake osāretvā katachadanapamukhaṁ.",
  "atk-vin02a35:17_7": "Saṁsāraṇakiṭiko nāma cakkalayutto kiṭiko.",
  "atk-vin02a35:18_0": "301.Pānīyabhājananti pivantānaṁ pānīyadānabhājanaṁ. Uḷuṅko ca thālakañca pānīyasaṅkhassa anulomāni.",
  "atk-vin02a35:19_0": "303.Apesīti dīghadārumhi khāṇuke pavesetvā kaṇṭakasākhāhi vinandhitvā kataṁ dvārathakanakaṁ.",
  "atk-vin02a35:19_1": "Palighoti gāmadvāresu viya cakkayuttaṁ dvārathakanakaṁ.",
  "atk-vin02a35:20_0": "305. Assatarīhi yuttā rathā assatarīrathā. Āmuttamaṇikuṇḍalāti āmuttamaṇikuṇḍalāni.",
  "atk-vin02a35:21_0": "Parinibbutoti kilesaparinibbānena parinibbuto.",
  "atk-vin02a35:21_1": "Sītibhūtoti kilesātapābhāvena sītibhūto.",
  "atk-vin02a35:21_2": "Nirūpadhīti kilesupadhiabhāvena nirūpadhīti vuccati.",
  "atk-vin02a35:22_0": "Sabbā āsattiyo chetvāti rūpādīsu vā visayesu sabbabhavesu vā patthanāyo chinditvā.",
  "atk-vin02a35:22_1": "Hadaye daranti citte kilesadarathaṁ vinetvā.",
  "atk-vin02a35:22_2": "Veyyāyikanti vayakaraṇaṁ vuccati.",
  "atk-vin02a35:23_0": "307.Ādeyyavācoti tassa vacanaṁ bahū janā ādiyitabbaṁ sotabbaṁ maññantīti attho.",
  "atk-vin02a35:23_1": "Ārāme akaṁsūti ye sadhanā,",
  "atk-vin02a35:23_2": "te attano dhanena akaṁsu.",
  "atk-vin02a35:23_3": "Ye mandadhanā ceva adhanā ca,",
  "atk-vin02a35:23_4": "tesaṁ dhanaṁ adāsi.",
  "atk-vin02a35:23_5": "Iti so satasahassakahāpaṇe satasahassagghanakañca bhaṇḍaṁ datvā pañcacattālīsayojanike addhāne yojane",
  "atk-vin02a35:23_6": "yojane vihārapatiṭṭhānaṁ katvā sāvatthiṁ agamāsi.",
  "atk-vin02a35:24_0": "Koṭisantharaṁsantharāpesīti kahāpaṇakoṭiyā kahāpaṇakoṭiṁ paṭipādetvā santhari.",
  "atk-vin02a35:24_1": "Ye tattha rukkhā vā pokkharaṇiyo vā tesaṁ parikkhepappamāṇaṁ gahetvā aññasmiṁ ṭhāne santharitvā adāsi.",
  "atk-vin02a35:24_2": "Evamassa aṭṭhārasakoṭikaṁ nidhānaṁ parikkhayaṁ agamāsi.",
  "atk-vin02a35:25_0": "Kumārassaetadahosīti gahapatino evaṁ bahudhanaṁ cajantassāpi mukhassa vippasannākāraṁ disvā etaṁ ahosi.",
  "atk-vin02a35:25_1": "Koṭṭhakaṁ māpesīti sattabhūmikaṁ dvārakoṭṭhakapāsādaṁ māpesi.",
  "atk-vin02a35:26_0": "Atha kho anāthapiṇḍiko gahapati jetavane vihāre kārāpesi…pe…",
  "atk-vin02a35:26_1": "maṇḍape kārāpesīti aparāhipi aṭṭhārasahi koṭīhi ete vihārādayo kārāpesi aṭṭhakarīsappamāṇāya bhūmiyā.",
  "atk-vin02a35:26_2": "Vipassissa hi bhagavato punabbasumitto gahapati yojanappamāṇaṁ bhūmiṁ suvaṇṇiṭṭhakāsantharena kiṇitvā vihāraṁ kārāpesi.",
  "atk-vin02a35:26_3": "Sikhissa pana sirivaḍḍho gahapati tigāvutappamāṇaṁ suvaṇṇayaṭṭhisantharena,",
  "atk-vin02a35:26_4": "vessabhussa sotthijo gahapati aḍḍhayojanappamāṇaṁ suvaṇṇaphālasantharena,",
  "atk-vin02a35:26_5": "kakusandhassa pana accuto gahapati gāvutappamāṇaṁ suvaṇṇahatthipadasantharena,",
  "atk-vin02a35:26_6": "koṇāgamanassa uggo gahapati aḍḍhagāvutappamāṇaṁ suvaṇṇiṭṭhakāsantharena,",
  "atk-vin02a35:26_7": "kassapassa sumaṅgalo gahapati vīsatiusabhappamāṇaṁ suvaṇṇakacchapasantharena,",
  "atk-vin02a35:26_8": "amhākaṁ bhagavato sudatto gahapati aṭṭhakarīsappamāṇaṁ bhūmiṁ kahāpaṇasantharena kiṇitvā vihāraṁ kārāpesīti;",
  "atk-vin02a35:26_9": "evaṁ anupubbena parihāyanti sampattiyoti alameva sabbasampattīsu virajjituṁ alaṁ vimuccitunti.",
  "atk-vin02a35:27_0": "308.Khaṇḍanti bhinnokāso.",
  "atk-vin02a35:27_1": "Phullanti phalitokāso.",
  "atk-vin02a35:27_2": "Paṭisaṅkharissatīti pākatikaṁ karissati.",
  "atk-vin02a35:27_3": "Laddhanavakammena pana bhikkhunā vāsipharasunikhādanādīni gahetvā sayaṁ na kātabbaṁ,",
  "atk-vin02a35:27_4": "katākataṁ jānitabbaṁ.",
  "atk-vin02a35:28_0": "310.Piṭṭhito piṭṭhito gantvāti thero kira gilāne paṭijagganto jiṇṇe vuḍḍhe saṅgaṇhanto sabbapacchato āgacchati.",
  "atk-vin02a35:28_1": "Idamassa cārittaṁ.",
  "atk-vin02a35:28_2": "Tena vuttaṁ –",
  "atk-vin02a35:28_3": "‘‘piṭṭhito piṭṭhito gantvā’’ti.",
  "atk-vin02a35:28_4": "Aggāsananti therāsanaṁ.",
  "atk-vin02a35:28_5": "Aggodakanti dakkhiṇodakaṁ.",
  "atk-vin02a35:28_6": "Aggapiṇḍanti saṅghattherapiṇḍaṁ.",
  "atk-vin02a35:28_7": "Antarā satthīnaṁ karitvāti catunnaṁ pādānaṁ antare karitvā.",
  "atk-vin02a35:29_0": "315.Patiṭṭhāpesīti aṭṭhārasakoṭipariccāgaṁ katvā patiṭṭhāpesi.",
  "atk-vin02a35:29_1": "Evaṁ sabbāpi catupaṇṇāsakoṭiyo pariccaji.",
  "atk-vin02a35:30_0": "Vihārānujānanakathā niṭṭhitā.",
  "atk-vin02a35:31_0": "Āsanappaṭibāhanādikathā",
  "atk-vin02a35:32_0": "316.Vippakatabhojanoti antaraghare vā vihāre vā araññe vā yattha katthaci bhuñjamāno bhikkhu aniṭṭhite bhojane na vuṭṭhāpetabbo.",
  "atk-vin02a35:32_1": "Antaraghare pacchā āgatena bhikkhaṁ gahetvā gantabbaṁ.",
  "atk-vin02a35:32_2": "Sace manussā vā bhikkhū vā ‘‘pavisathā’’ti vadanti,",
  "atk-vin02a35:32_3": "‘‘mayi pavisante bhikkhū uṭṭhahissantī’’ti vattabbaṁ. ‘‘Etha, bhante,",
  "atk-vin02a35:32_4": "āsanaṁ atthī’’ti vuttena pana pavisitabbaṁ.",
  "atk-vin02a35:32_5": "Sace koci kiñci na vadati,",
  "atk-vin02a35:32_6": "āsanasālaṁ gantvā atisamīpaṁ agantvā sabhāgaṭṭhāne ṭhātabbaṁ.",
  "atk-vin02a35:32_7": "Okāse kate ‘‘pavisathā’’ti vuttena pana pavisitabbaṁ.",
  "atk-vin02a35:32_8": "Sace pana yaṁ āsanaṁ tassa pāpuṇāti,",
  "atk-vin02a35:32_9": "tattha abhuñjanto bhikkhu nisinno hoti,",
  "atk-vin02a35:32_10": "taṁ uṭṭhāpetuṁ vaṭṭati.",
  "atk-vin02a35:32_11": "Yāgukhajjakādīsu pana yaṁkiñci pivitvā vā khāditvā vā yāva añño āgacchati,",
  "atk-vin02a35:32_12": "tāva nisinnaṁ rittahatthampi vuṭṭhāpetuṁ na vaṭṭati.",
  "atk-vin02a35:32_13": "Vippakatabhojanoyeva hi so hoti.",
  "atk-vin02a35:33_0": "Sace vuṭṭhāpetīti sace āpattiṁ atikkamitvāpi vuṭṭhāpetiyeva.",
  "atk-vin02a35:33_1": "Pavārito ca hotīti yaṁ so vuṭṭhāpeti,",
  "atk-vin02a35:33_2": "ayañca bhikkhu pavārito ca hoti,",
  "atk-vin02a35:33_3": "tena vattabbo –",
  "atk-vin02a35:33_4": "‘‘gaccha udakaṁ āharāhī’’ti.",
  "atk-vin02a35:33_5": "Vuḍḍhatarañhi bhikkhuṁ āṇāpetuṁ idameva ekaṁ ṭhānanti.",
  "atk-vin02a35:33_6": "Sace so udakampi na āharati,",
  "atk-vin02a35:33_7": "tato yañca navakatarena kattabbaṁ,",
  "atk-vin02a35:33_8": "taṁ dassento ‘‘sādhukaṁ sitthānī’’tiādimāha.",
  "atk-vin02a35:34_0": "Gilānassa patirūpaṁ seyyanti ettha yo kāsabhagandarātisārādīhi gilāno hoti,",
  "atk-vin02a35:34_1": "kheḷamallakavaccakapālādīni ṭhapetabbāni honti.",
  "atk-vin02a35:34_2": "Kuṭṭhi vā hoti,",
  "atk-vin02a35:34_3": "senāsanaṁ dūseti;",
  "atk-vin02a35:34_4": "evarūpassa heṭṭhāpāsādapaṇṇasālādīsu aññataraṁ ekamantaṁ senāsanaṁ dātabbaṁ.",
  "atk-vin02a35:34_5": "Yasmiṁ vasante senāsanaṁ na dussati,",
  "atk-vin02a35:34_6": "tassa varaseyyāpi dātabbāva.",
  "atk-vin02a35:34_7": "Yopi sinehapānavirecananatthukammādīsu yaṁkiñci bhesajjaṁ karoti,",
  "atk-vin02a35:34_8": "sabbo so gilānoyeva,",
  "atk-vin02a35:34_9": "tassāpi sallakkhetvā patirūpaṁ senāsanaṁ dātabbaṁ .",
  "atk-vin02a35:34_10": "Lesakappenāti appakena sīsābādhādimattena.",
  "atk-vin02a35:34_11": "Bhikkhūgaṇetvāti ‘‘ettakā nāma bhikkhū’’ti vihāre bhikkhūnaṁ paricchedaṁ ñatvā.",
  "atk-vin02a35:35_0": "Āsanappaṭibāhanādikathā niṭṭhitā.",
  "atk-vin02a35:36_0": "Senāsanaggāhakathā",
  "atk-vin02a35:37_0": "318.Seyyāti mañcaṭṭhānāni vuccanti.",
  "atk-vin02a35:37_1": "Seyyaggenāti seyyāparicchedena,",
  "atk-vin02a35:37_2": "vassūpanāyikadivase kālaṁ ghosetvā ekamañcaṭṭhānaṁ ekassa bhikkhuno gāhetuṁ anujānāmīti attho.",
  "atk-vin02a35:37_3": "Seyyaggena gāhentāti seyyāparicchedena gāhiyamānā.",
  "atk-vin02a35:37_4": "Seyyā ussārayiṁsūti mañcaṭṭhānāni atirekāni ahesuṁ.",
  "atk-vin02a35:37_5": "Vihāraggādīsupi eseva nayo.",
  "atk-vin02a35:37_6": "Anubhāganti puna aparampi bhāgaṁ dātuṁ.",
  "atk-vin02a35:37_7": "Atimandesu hi bhikkhūsu ekekassa bhikkhuno dve tīṇi pariveṇāni dātabbāni.",
  "atk-vin02a35:37_8": "Na akāmā dātabboti anicchāya na dātabbo.",
  "atk-vin02a35:37_9": "Tattha vassūpanāyikadivase gahite anubhāge pacchā āgatānaṁ na attano aruciyā so anubhāgo dātabbo.",
  "atk-vin02a35:37_10": "Sace pana yena gahito,",
  "atk-vin02a35:37_11": "so ca attano ruciyā taṁ anubhāgaṁ vā paṭhamabhāgaṁ vā deti, vaṭṭati.",
  "atk-vin02a35:38_0": "Nissīme ṭhitassāti upacārasīmato bahi ṭhitassa.",
  "atk-vin02a35:38_1": "Anto upacārasīmāya pana dūre ṭhitassāpi labbhatiyeva.",
  "atk-vin02a35:38_2": "Senāsanaṁ gahetvāti vassūpanāyikadivase gahetvā.",
  "atk-vin02a35:38_3": "Sabbakālaṁ paṭibāhantīti catumāsaccayena utukālepi paṭibāhanti.",
  "atk-vin02a35:38_4": "Tīsu senāsanaggāhesu purimako ca pacchimako cāti ime dve gāhā thāvarā.",
  "atk-vin02a35:39_0": "Antarāmuttake ayaṁ vinicchayo –",
  "atk-vin02a35:39_1": "ekasmiṁ vihāre mahālābhasenāsanaṁ hoti.",
  "atk-vin02a35:39_2": "Senāsanasāmikā vassūpagataṁ bhikkhuṁ sabbapaccayehi sakkaccaṁ upaṭṭhahitvā pavāretvā gamanakāle bahuṁ samaṇaparikkhāraṁ denti.",
  "atk-vin02a35:39_3": "Mahātherā dūratopi āgantvā vassūpanāyikadivase taṁ gahetvā phāsuṁ vasitvā vutthavassā lābhaṁ gaṇhitvā pakkamanti.",
  "atk-vin02a35:39_4": "Āvāsikā ‘‘mayaṁ etthuppannaṁ lābhaṁ na labhāma,",
  "atk-vin02a35:39_5": "niccaṁ āgantukamahātherāva labhanti,",
  "atk-vin02a35:39_6": "teyeva naṁ āgantvā paṭijaggissantī’’ti palujjantampi na olokenti.",
  "atk-vin02a35:39_7": "Bhagavā tassa paṭijagganatthaṁ ‘‘aparajjugatāya pavāraṇāya āyatiṁ vassāvāsatthāya antarāmuttako gāhetabbo’’ti āha.",
  "atk-vin02a35:40_0": "Taṁ gāhentena saṅghatthero vattabbo –",
  "atk-vin02a35:40_1": "‘‘bhante antarāmuttakasenāsanaṁ gaṇhathā’’ti.",
  "atk-vin02a35:40_2": "Sace gaṇhāti, dātabbaṁ;",
  "atk-vin02a35:40_3": "no ce eteneva upāyena anutheraṁ ādiṁ katvā yo gaṇhāti,",
  "atk-vin02a35:40_4": "tassa antamaso sāmaṇerassāpi dātabbaṁ.",
  "atk-vin02a35:40_5": "Tena taṁ senāsanaṁ aṭṭhamāse paṭijaggitabbaṁ.",
  "atk-vin02a35:40_6": "Chadanabhittibhūmīsu yaṁ kiñci khaṇḍaṁ vā phullaṁ vā hoti,",
  "atk-vin02a35:40_7": "taṁ sabbaṁ paṭisaṅkharitabbaṁ.",
  "atk-vin02a35:40_8": "Uddesaparipucchādīhi divasaṁ khepetvā rattiṁ tattha vasitumpi vaṭṭati.",
  "atk-vin02a35:40_9": "Rattiṁ pariveṇe vasitvā tattha divasaṁ khepetumpi vaṭṭati.",
  "atk-vin02a35:40_10": "Rattindivaṁ tattheva vasitumpi vaṭṭati.",
  "atk-vin02a35:40_11": "Utukāle āgatānaṁ vuḍḍhānaṁ na paṭibāhitabbaṁ.",
  "atk-vin02a35:40_12": "Vassūpanāyikadivase pana sampatte sace saṅghatthero ‘‘mayhaṁ idaṁ senāsanaṁ dethā’’ti vadati,",
  "atk-vin02a35:40_13": "na labhati. ‘‘Bhante,",
  "atk-vin02a35:40_14": "idaṁ antarāmuttakaṁ gahetvā aṭṭhamāse ekena bhikkhunā paṭijaggita’’nti vatvā na dātabbaṁ.",
  "atk-vin02a35:40_15": "Aṭṭhamāse paṭijaggakabhikkhusseva gahitaṁ hoti.",
  "atk-vin02a35:41_0": "Yasmiṁ pana senāsane ekasaṁvacchare dvikkhattuṁ paccaye denti chamāsaccayena chamāsaccayena,",
  "atk-vin02a35:41_1": "taṁ antarāmuttakaṁ na gāhetabbaṁ.",
  "atk-vin02a35:41_2": "Yasmiṁ vā tikkhattuṁ denti catumāsaccayena catumāsaccayena,",
  "atk-vin02a35:41_3": "yasmiṁ vā catukkhattuṁ denti temāsaccayena temāsaccayena,",
  "atk-vin02a35:41_4": "taṁ antarāmuttakaṁ na gāhetabbaṁ.",
  "atk-vin02a35:41_5": "Paccayeneva hi taṁ paṭijagganaṁ labhissati.",
  "atk-vin02a35:41_6": "Yasmiṁ pana ekasaṁvacchare sakideva bahupaccaye denti,",
  "atk-vin02a35:41_7": "etaṁ antarāmuttakaṁ gāhetabbanti.",
  "atk-vin02a35:41_8": "Ayaṁ tāva antovasse vassūpanāyikadivasena pāḷiyaṁ āgatasenāsanaggāhakathā.",
  "atk-vin02a35:42_0": "Ayaṁ pana senāsanaggāho nāma duvidho hoti –",
  "atk-vin02a35:42_1": "utukāle ca vassāvāse ca.",
  "atk-vin02a35:42_2": "Tattha utukāle tāva keci āgantukā bhikkhū purebhattaṁ āgacchanti,",
  "atk-vin02a35:42_3": "keci pacchābhattaṁ paṭhamayāmaṁ vā majjhimayāmaṁ vā pacchimayāmaṁ vā ye yadā āgacchanti,",
  "atk-vin02a35:42_4": "tesaṁ tadāva bhikkhū uṭṭhāpetvā senāsanaṁ dātabbaṁ.",
  "atk-vin02a35:42_5": "Akālo nāma natthi.",
  "atk-vin02a35:42_6": "Senāsanapaññāpakena pana paṇḍitena bhavitabbaṁ,",
  "atk-vin02a35:42_7": "ekaṁ vā dve vā mañcaṭṭhānāni ṭhapetabbāni.",
  "atk-vin02a35:42_8": "Sace vikāle eko vā dve vā therā āgacchanti,",
  "atk-vin02a35:42_9": "te vattabbā – ‘‘bhante,",
  "atk-vin02a35:42_10": "ādito paṭṭhāya vuṭṭhāpiyamāne sabbepi bhikkhū ubbhaṇḍikā bhavissanti,",
  "atk-vin02a35:42_11": "tumhe amhākaṁ vasanaṭṭhāneyeva vasathā’’ti.",
  "atk-vin02a35:43_0": "Bahūsu pana āgatesu vuṭṭhāpetvā paṭipāṭiyā dātabbaṁ.",
  "atk-vin02a35:43_1": "Sace ekekaṁ pariveṇaṁ pahoti,",
  "atk-vin02a35:43_2": "ekekaṁ pariveṇaṁ dātabbaṁ.",
  "atk-vin02a35:43_3": "Tattha aggisāladīghasālamaṇḍalamālādayo sabbepi tasseva pāpuṇanti .",
  "atk-vin02a35:43_4": "Evaṁ appahonte pāsādaggena dātabbaṁ.",
  "atk-vin02a35:43_5": "Pāsādesu appahontesu ovarakaggena dātabbaṁ.",
  "atk-vin02a35:43_6": "Ovarakesu appahontesu seyyaggena dātabbaṁ.",
  "atk-vin02a35:43_7": "Seyyaggesu appahontesu mañcaṭṭhānena dātabbaṁ.",
  "atk-vin02a35:43_8": "Mañcaṭṭhāne appahonte ekapīṭhakaṭṭhānavasena dātabbaṁ.",
  "atk-vin02a35:43_9": "Bhikkhuno pana ṭhitokāsamattaṁ na gāhetabbaṁ.",
  "atk-vin02a35:43_10": "Etañhi senāsanaṁ nāma na hoti.",
  "atk-vin02a35:43_11": "Pīṭhakaṭṭhāne pana appahonte ekaṁ mañcaṭṭhānaṁ vā pīṭhakaṭṭhānaṁ vā vārena vārena gahetvā ‘‘bhante,",
  "atk-vin02a35:43_12": "vissamathā’’ti tiṇṇaṁ janānaṁ dātabbaṁ,",
  "atk-vin02a35:43_13": "na hi sakkā sītasamaye sabbarattiṁ ajjhokāse vasituṁ.",
  "atk-vin02a35:43_14": "Mahātherena paṭhamayāmaṁ vissamitvā nikkhamitvā dutiyattherassa vattabbaṁ – ‘‘āvuso,",
  "atk-vin02a35:43_15": "idha pavisāhī’’ti.",
  "atk-vin02a35:43_16": "Sace mahāthero niddāgaruko hoti,",
  "atk-vin02a35:43_17": "kālaṁ na jānāti,",
  "atk-vin02a35:43_18": "ukkāsitvā dvāraṁ ākoṭetvā ‘‘bhante,",
  "atk-vin02a35:43_19": "kālo jāto,",
  "atk-vin02a35:43_20": "sītaṁ anudahatī’’ti vattabbaṁ.",
  "atk-vin02a35:43_21": "Tena nikkhamitvā okāso dātabbo,",
  "atk-vin02a35:43_22": "adātuṁ na labhati.",
  "atk-vin02a35:43_23": "Dutiyattherenapi majjhimayāmaṁ vissamitvā purimanayeneva itarassa dātabbaṁ.",
  "atk-vin02a35:43_24": "Niddāgaruko vuttanayeneva vuṭṭhāpetabbo.",
  "atk-vin02a35:43_25": "Evaṁ ekarattiṁ ekamañcaṭṭhānaṁ tiṇṇaṁ dātabbaṁ.",
  "atk-vin02a35:43_26": "Jambudīpe pana ekacce bhikkhū ‘‘senāsanaṁ nāma mañcaṭṭhānaṁ vā pīṭhaṭṭhānaṁ vā kiñcideva kassaci sappāyaṁ hoti,",
  "atk-vin02a35:43_27": "kassaci asappāya’’nti āgantukā hontu vā mā vā,",
  "atk-vin02a35:43_28": "devasikaṁ senāsanaṁ gāhenti.",
  "atk-vin02a35:43_29": "Ayaṁ utukāle senāsanaggāho nāma.",
  "atk-vin02a35:44_0": "Vassāvāse pana atthi āgantukavattaṁ,",
  "atk-vin02a35:44_1": "atthi āvāsikavattaṁ,",
  "atk-vin02a35:44_2": "āgantukena tāva sakaṭṭhānaṁ muñcitvā aññattha gantvā vasitukāmena vassūpanāyikadivasameva tattha na gantabbaṁ.",
  "atk-vin02a35:44_3": "Vasanaṭṭhānaṁ vā hi tatra sambādhaṁ bhaveyya,",
  "atk-vin02a35:44_4": "bhikkhācāro vā na sampajjeyya,",
  "atk-vin02a35:44_5": "tena na phāsuṁ vihareyya.",
  "atk-vin02a35:44_6": "Tasmā ‘‘idāni māsamattena vassūpanāyikā bhavissatī’’ti taṁ vihāraṁ pavisitabbaṁ.",
  "atk-vin02a35:44_7": "Tattha māsamattaṁ vasanto sace uddesatthiko uddesasampattiṁ sallakkhetvā,",
  "atk-vin02a35:44_8": "sace kammaṭṭhāniko kammaṭṭhānasappāyataṁ sallakkhetvā,",
  "atk-vin02a35:44_9": "sace paccayatthiko paccayalābhaṁ sallakkhetvā antovasse sukhaṁ vasissati.",
  "atk-vin02a35:45_0": "Sakaṭṭhānato ca tattha gacchantena na gocaragāmo ghaṭṭetabbo,",
  "atk-vin02a35:45_1": "na tattha manussā vattabbā –",
  "atk-vin02a35:45_2": "‘‘tumhe nissāya salākabhattādīni vā yāgukhajjakādīni vā vassāvāsikaṁ vā natthi,",
  "atk-vin02a35:45_3": "ayaṁ cetiyassa parikkhāro,",
  "atk-vin02a35:45_4": "ayaṁ uposathāgārassa,",
  "atk-vin02a35:45_5": "idaṁ tāḷañceva sūci ca sampaṭicchatha tumhākaṁ vihāra’’nti.",
  "atk-vin02a35:45_6": "Senāsanaṁ pana jaggitvā dārubhaṇḍamattikābhaṇḍāni paṭisāmetvā gamiyavattaṁ pūretvā gantabbaṁ.",
  "atk-vin02a35:45_7": "Evaṁ gacchantenāpi daharehi pattacīvarabhaṇḍikāyo ukkhipāpetvā telanāḷikattaradaṇḍādīni gāhāpetvā chattaṁ",
  "atk-vin02a35:45_8": "paggayha attānaṁ dassentena gāmadvāreneva na gantabbaṁ,",
  "atk-vin02a35:45_9": "paṭicchannena aṭavimaggena gantabbaṁ.",
  "atk-vin02a35:45_10": "Aṭavimagge asati gumbādīni maddantena na gantabbaṁ,",
  "atk-vin02a35:45_11": "gamiyavattaṁ pana pūretvā vitakkaṁ chinditvā suddhacittena gamanavatteneva gantabbaṁ.",
  "atk-vin02a35:45_12": "Sace pana gāmadvārena maggo hoti,",
  "atk-vin02a35:45_13": "gacchantañca naṁ saparivāraṁ disvā manussā ‘‘amhākaṁ thero viyā’’ti upadhāvitvā ‘‘kuhiṁ, bhante,",
  "atk-vin02a35:45_14": "sabbaparikkhāre gahetvā gacchathā’’ti vadanti,",
  "atk-vin02a35:45_15": "tesu ce eko evaṁ vadati –",
  "atk-vin02a35:45_16": "‘‘vassūpanāyikakālo nāmāyaṁ,",
  "atk-vin02a35:45_17": "yattha antovasse nibaddhabhikkhācāro bhaṇḍapaṭicchādanañca labbhati,",
  "atk-vin02a35:45_18": "tattha bhikkhū gacchantī’’ti.",
  "atk-vin02a35:45_19": "Tassa ce sutvā te manussā ‘‘bhante,",
  "atk-vin02a35:45_20": "imasmimpi gāme jano bhuñjati ceva nivāseti ca,",
  "atk-vin02a35:45_21": "mā aññattha gacchathā’’ti vatvā mittāmacce pakkosāpetvā sabbe sammantayitvā vihāre nibaddhavattañca salākabhattādīni",
  "atk-vin02a35:45_22": "ca vassāvāsikañca paṭṭhapetvā ‘‘idheva bhante vasathā’’ti yācanti,",
  "atk-vin02a35:45_23": "sabbaṁ sādituṁ vaṭṭati.",
  "atk-vin02a35:45_24": "Sabbañhetaṁ kappiyañceva anavajjañca.",
  "atk-vin02a35:45_25": "Kurundiyaṁ pana ‘‘‘kuhiṁ gacchathā’ti vutte ‘asukaṭṭhāna’nti vatvā,",
  "atk-vin02a35:45_26": "‘kasmā tattha gacchathā’ti vutte ‘kāraṇaṁ ācikkhitabba’’’nti vuttaṁ.",
  "atk-vin02a35:45_27": "Ubhayampi panettha suddhacittattāva anavajjaṁ.",
  "atk-vin02a35:45_28": "Idaṁ āgantukavattaṁ nāma.",
  "atk-vin02a35:46_0": "Idaṁ pana āvāsikavattaṁ –",
  "atk-vin02a35:46_1": "paṭikacceva hi āvāsikehi vihāro jaggitabbo.",
  "atk-vin02a35:46_2": "Khaṇḍaphullapaṭisaṅkharaṇaparibhaṇḍāni kātabbāni.",
  "atk-vin02a35:46_3": "Rattiṭṭhānadivāṭṭhānavaccakuṭipassāvaṭṭhānāni padhānagharavihāramaggoti imāni sabbāni paṭijaggitabbāni,",
  "atk-vin02a35:46_4": "cetiye sudhākammaṁ muddavedikāya telamakkhanaṁ mañcapīṭhapaṭijaggananti idampi sabbaṁ kātabbaṁ –",
  "atk-vin02a35:46_5": "‘‘vassaṁ vasitukāmā āgantvā uddesaparipucchākammaṭṭhānānuyogādīni karontā sukhaṁ vasissantī’’ti.",
  "atk-vin02a35:46_6": "Kataparikammehi āsāḷhījuṇhapañcamito paṭṭhāya vassāvāsikaṁ pucchitabbaṁ.",
  "atk-vin02a35:46_7": "Kattha pucchitabbaṁ?",
  "atk-vin02a35:46_8": "Yato pakatiyā labbhati.",
  "atk-vin02a35:46_9": "Yehi pana na dinnapubbaṁ,",
  "atk-vin02a35:46_10": "te pucchituṁ na vaṭṭati.",
  "atk-vin02a35:46_11": "Kasmā pucchitabbaṁ?",
  "atk-vin02a35:46_12": "Kadāci hi manussā denti,",
  "atk-vin02a35:46_13": "kadāci dubbhikkhādīhi upaddutā na denti.",
  "atk-vin02a35:46_14": "Tattha ye na dassanti,",
  "atk-vin02a35:46_15": "te apucchitvā vassāvāsike gāhite gāhitabhikkhūnaṁ lābhantarāyo hoti,",
  "atk-vin02a35:46_16": "tasmā pucchitvāva gāhetabbaṁ,",
  "atk-vin02a35:46_17": "pucchantena ‘‘tumhākaṁ vassāvāsikaggāhakakālo upakaṭṭho’’ti vattabbaṁ.",
  "atk-vin02a35:46_18": "Sace vadanti ‘‘bhante,",
  "atk-vin02a35:46_19": "imaṁ saṁvaccharaṁ chātakādīhi upaddutamha,",
  "atk-vin02a35:46_20": "na sakkoma dātu’’nti vā ‘‘yaṁ mayaṁ pubbe dema,",
  "atk-vin02a35:46_21": "tato ūnataraṁ dassāmā’’ti vā ‘‘idāni kappāso sulabho,",
  "atk-vin02a35:46_22": "yaṁ pubbe dema,",
  "atk-vin02a35:46_23": "tato bahutaraṁ dassāmā’’ti vā vadanti,",
  "atk-vin02a35:46_24": "taṁ sallakkhetvā tadanurūpena nayena tesaṁ tesaṁ senāsane bhikkhūnaṁ vassāvāsikaṁ gāhetabbaṁ.",
  "atk-vin02a35:47_0": "Sace manussā vadanti –",
  "atk-vin02a35:47_1": "‘‘yassa amhākaṁ vassāvāsikaṁ pāpuṇāti,",
  "atk-vin02a35:47_2": "so temāsaṁ pānīyaṁ upaṭṭhāpetu,",
  "atk-vin02a35:47_3": "vihāramaggaṁ jaggatu,",
  "atk-vin02a35:47_4": "cetiyaṅgaṇabodhiyaṅgaṇāni jaggatu,",
  "atk-vin02a35:47_5": "bodhirukkhe udakaṁ āsiñcatū’’ti,",
  "atk-vin02a35:47_6": "yassa taṁ pāpuṇāti,",
  "atk-vin02a35:47_7": "tassa ācikkhitabbaṁ.",
  "atk-vin02a35:47_8": "Yo pana gāmo paṭikkamma yojanadviyojanantare hoti,",
  "atk-vin02a35:47_9": "tatra ce kulāni upanikkhepaṁ ṭhapetvā vihāre vassāvāsikaṁ dentiyeva,",
  "atk-vin02a35:47_10": "tāni kulāni apucchitvāpi tesaṁ senāsane vattaṁ katvā vasantassa vassāvāsikaṁ gāhetabbaṁ.",
  "atk-vin02a35:47_11": "Sace pana tesaṁ senāsane paṁsukūliko vasati,",
  "atk-vin02a35:47_12": "āgatañca taṁ disvā ‘‘tumhākaṁ vassāvāsikaṁ demā’’ti vadanti,",
  "atk-vin02a35:47_13": "tena saṅghassa ācikkhitabbaṁ.",
  "atk-vin02a35:47_14": "Sace tāni kulāni saṅghassa dātuṁ na icchanti,",
  "atk-vin02a35:47_15": "‘‘tumhākaṁyeva demā’’ti vadanti,",
  "atk-vin02a35:47_16": "sabhāgo bhikkhu ‘‘vattaṁ katvā gaṇhāhī’’ti vattabbo.",
  "atk-vin02a35:47_17": "Paṁsukūlikassa panetaṁ na vaṭṭati,",
  "atk-vin02a35:47_18": "iti saddhādeyye dāyakamanussā pucchitabbā.",
  "atk-vin02a35:48_0": "Tatruppāde pana kappiyakārakā pucchitabbā.",
  "atk-vin02a35:48_1": "Kathaṁ pucchitabbā? ‘‘Kiṁ, āvuso,",
  "atk-vin02a35:48_2": "saṅghassa bhaṇḍapaṭicchādanaṁ bhavissatī’’ti.",
  "atk-vin02a35:48_3": "Sace vadanti –",
  "atk-vin02a35:48_4": "‘‘bhavissati, bhante,",
  "atk-vin02a35:48_5": "ekekassa navahatthaṁ sāṭakaṁ dassāma,",
  "atk-vin02a35:48_6": "vassāvāsikaṁ gāhethā’’ti,",
  "atk-vin02a35:48_7": "gāhetabbaṁ.",
  "atk-vin02a35:48_8": "Sacepi vadanti –",
  "atk-vin02a35:48_9": "‘‘sāṭakaṁ natthi;",
  "atk-vin02a35:48_10": "vatthu pana atthi, gāhetha,",
  "atk-vin02a35:48_11": "bhante’’ti,",
  "atk-vin02a35:48_12": "vatthumhi santepi gāhetuṁ vaṭṭatiyeva.",
  "atk-vin02a35:48_13": "Kappiyakārakānañhi hatthe ‘‘kappiyabhaṇḍaṁ paribhuñjathā’’ti dinnavatthuto yaṁ yaṁ kappaṁ,",
  "atk-vin02a35:48_14": "taṁ taṁ sabbaṁ paribhuñjituṁ anuññātaṁ.",
  "atk-vin02a35:49_0": "Yaṁ panettha piṇḍapātatthāya gilānapaccayatthāya vā uddissa dinnaṁ,",
  "atk-vin02a35:49_1": "taṁ cīvare upanāmentehi saṅghasuṭṭhutāya apaloketvā upanāmetabbaṁ.",
  "atk-vin02a35:49_2": "Senāsanatthāya uddissa dinnaṁ garubhaṇḍaṁ hoti,",
  "atk-vin02a35:49_3": "cīvaravaseneva catupaccayavasena vā dinnaṁ cīvare upanāmentānaṁ apalokanakammakiccaṁ natthi,",
  "atk-vin02a35:49_4": "apalokanakammaṁ karontehi ca puggalavaseneva kātabbaṁ,",
  "atk-vin02a35:49_5": "saṅghavasena na kātabbaṁ.",
  "atk-vin02a35:49_6": "Jātarūparajatavasenāpi āmakadhaññavasena vā apalokanakammaṁ na vaṭṭati.",
  "atk-vin02a35:49_7": "Kappiyabhaṇḍavasena cīvarataṇḍulādivaseneva ca vaṭṭati.",
  "atk-vin02a35:49_8": "Taṁ pana evaṁ kattabbaṁ –",
  "atk-vin02a35:49_9": "‘‘idāni subhikkhaṁ sulabhapiṇḍaṁ,",
  "atk-vin02a35:49_10": "bhikkhū cīvarena kilamanti,",
  "atk-vin02a35:49_11": "ettakaṁ nāma taṇḍulabhāgaṁ bhikkhūnaṁ cīvaraṁ kātuṁ ruccatī’’ti.",
  "atk-vin02a35:49_12": "‘‘Gilānapaccayo sulabho gilāno vā natthi,",
  "atk-vin02a35:49_13": "ettakaṁ nāma taṇḍulabhāgaṁ bhikkhūnaṁ cīvaraṁ kātuṁ ruccatī’’ti.",
  "atk-vin02a35:50_0": "Evaṁ cīvarapaccayaṁ sallakkhetvā senāsanassa kāle ghosite sannipatite saṅghe senāsanaggāhako sammannitabbo.",
  "atk-vin02a35:50_1": "Sammannantena ca dve sammannitabbāti vuttaṁ.",
  "atk-vin02a35:50_2": "Evañhi navako vuḍḍhatarassa,",
  "atk-vin02a35:50_3": "vuḍḍho ca navakassa gāhessati.",
  "atk-vin02a35:50_4": "Mahante pana mahāvihārasadise vihāre tayo cattāro janā sammannitabbā.",
  "atk-vin02a35:50_5": "Kurundiyaṁ pana ‘‘aṭṭhapi soḷasapi jane sammannituṁ vaṭṭatī’’ti vuttaṁ.",
  "atk-vin02a35:50_6": "Tesaṁ sammuti kammavācāyapi apalokanenapi vaṭṭatiyeva.",
  "atk-vin02a35:51_0": "Tehi sammatehi bhikkhūhi senāsanaṁ sallakkhetabbaṁ,",
  "atk-vin02a35:51_1": "cetiyagharaṁ bodhigharaṁ āsanagharaṁ sammuñjaniaṭṭo dāruaṭṭo vaccakuṭi iṭṭhakasālā vaḍḍhakisālā dvārakoṭṭhako",
  "atk-vin02a35:51_2": "pānīyamāḷo maggo pokkharaṇīti etāni hi asenāsanāni,",
  "atk-vin02a35:51_3": "vihāro aḍḍhayogo pāsādo hammiyaṁ guhā maṇḍapo rukkhamūlaṁ veḷugumboti imāni senāsanāni,",
  "atk-vin02a35:51_4": "tāni gāhetabbāni.",
  "atk-vin02a35:51_5": "Gāhentena ca ‘‘paṭhamaṁ bhikkhū gaṇetuṁ,",
  "atk-vin02a35:51_6": "bhikkhū gaṇetvā seyyā gaṇetu’’nti ettha vuttanayena gāhetabbāni.",
  "atk-vin02a35:51_7": "Sace saṅghiko ca saddhādeyyo cāti dve cīvarapaccayā honti,",
  "atk-vin02a35:51_8": "tesu yaṁ bhikkhū paṭhamaṁ gaṇhituṁ icchanti,",
  "atk-vin02a35:51_9": "taṁ gāhetvā tassa ṭhitikato paṭṭhāya itaro gāhetabbo.",
  "atk-vin02a35:52_0": "Sace pana bhikkhūnaṁ appatāya pariveṇaggena senāsane gāhiyamāne ekaṁ pariveṇaṁ mahālābhaṁ hoti,",
  "atk-vin02a35:52_1": "dasa vā dvādasa vā cīvarāni labhanti,",
  "atk-vin02a35:52_2": "taṁ vijaṭetvā aññesu alābhakesu āvāsesu pakkhipitvā aññesampi bhikkhūnaṁ gāhetabbanti mahāsumatthero āha.",
  "atk-vin02a35:52_3": "Mahāpadumatthero panāha –",
  "atk-vin02a35:52_4": "‘‘na evaṁ kātabbaṁ,",
  "atk-vin02a35:52_5": "manussā hi attano āvāsajagganatthāya paccayaṁ denti,",
  "atk-vin02a35:52_6": "tasmā aññehi bhikkhūhi tattha pavisitabba’’nti.",
  "atk-vin02a35:52_7": "Sace panettha mahāthero paṭikkosati – ‘‘māvuso,",
  "atk-vin02a35:52_8": "evaṁ gāhetha,",
  "atk-vin02a35:52_9": "bhagavato anusiṭṭhiṁ karotha,",
  "atk-vin02a35:52_10": "vuttañhetaṁ bhagavatā –",
  "atk-vin02a35:52_11": "‘anujānāmi,",
  "atk-vin02a35:52_12": "bhikkhave,",
  "atk-vin02a35:52_13": "pariveṇaggena gāhetu’’’nti tassa paṭikkosanāya aṭṭhatvā ‘‘bhante bhikkhū bahū,",
  "atk-vin02a35:52_14": "paccayo mando,",
  "atk-vin02a35:52_15": "saṅgahaṁ kātuṁ vaṭṭatī’’ti taṁ saññāpetvā gāhetabbameva.",
  "atk-vin02a35:53_0": "Gāhentena ca sammatena bhikkhunā mahātherassa santikaṁ gantvā evaṁ vattabbaṁ – ‘‘bhante,",
  "atk-vin02a35:53_1": "tumhākaṁ senāsanaṁ pāpuṇāti,",
  "atk-vin02a35:53_2": "gaṇhatha paccayaṁ dhārethā’’ti.",
  "atk-vin02a35:53_3": "‘‘Asukakulassa paccayo asukasenāsanañca mayhaṁ pāpuṇāti,",
  "atk-vin02a35:53_4": "āvuso’’ti,",
  "atk-vin02a35:53_5": "‘‘pāpuṇāti, bhante,",
  "atk-vin02a35:53_6": "gaṇhatha na’’nti,",
  "atk-vin02a35:53_7": "‘‘gaṇhāmi,",
  "atk-vin02a35:53_8": "āvuso’’ti,",
  "atk-vin02a35:53_9": "gahitaṁ hoti.",
  "atk-vin02a35:53_10": "Sace pana ‘‘gahitaṁ vo,",
  "atk-vin02a35:53_11": "bhante’’ti vutte ‘‘gahitaṁ me’’ti vā ‘‘gaṇhissatha,",
  "atk-vin02a35:53_12": "bhante’’ti vutte ‘‘gaṇhissāmī’’ti vā vadati,",
  "atk-vin02a35:53_13": "‘‘agahitaṁ hotī’’ti mahāsumatthero āha.",
  "atk-vin02a35:53_14": "Mahāpadumatthero panāha –",
  "atk-vin02a35:53_15": "‘‘atītānāgatavacanaṁ vā hotu,",
  "atk-vin02a35:53_16": "vattamānavacanaṁ vā,",
  "atk-vin02a35:53_17": "satuppādamattaālayakaraṇamattameva cettha pamāṇaṁ,",
  "atk-vin02a35:53_18": "tasmā gahitameva hotī’’ti.",
  "atk-vin02a35:54_0": "Yopi paṁsukūliko bhikkhu senāsanaṁ gahetvā paccayaṁ vissajjeti,",
  "atk-vin02a35:54_1": "ayampi na aññasmiṁ āvāse pakkhipitabbo.",
  "atk-vin02a35:54_2": "Tasmiṁyeva pariveṇe aggisālāya vā dīghasālāya vā rukkhamūle vā aññassa gāhetuṁ vaṭṭati.",
  "atk-vin02a35:54_3": "Paṁsukūliko ‘‘vasāmī’’ti senāsanaṁ jaggissati,",
  "atk-vin02a35:54_4": "itaro ‘‘paccayaṁ gaṇhāmī’’ti,",
  "atk-vin02a35:54_5": "evaṁ dvīhi kāraṇehi senāsanaṁ sujaggitataraṁ bhavissati.",
  "atk-vin02a35:54_6": "Mahāpaccariyaṁ pana vuttaṁ –",
  "atk-vin02a35:54_7": "‘‘paṁsukūlike vāsatthāya senāsanaṁ gaṇhante senāsanaggāhāpakena vattabbaṁ – ‘bhante,",
  "atk-vin02a35:54_8": "idha paccayo atthi,",
  "atk-vin02a35:54_9": "so kiṁ kātabbo’ti.",
  "atk-vin02a35:54_10": "Tena ‘heṭṭhā aññaṁ gāhāpehī’ti vattabbo.",
  "atk-vin02a35:54_11": "Sace pana kiñci avatvāva vasati,",
  "atk-vin02a35:54_12": "vutthavassassa ca pādamūle ṭhapetvā sāṭakaṁ denti, vaṭṭati.",
  "atk-vin02a35:54_13": "Atha vassāvāsikaṁ demāti vadanti,",
  "atk-vin02a35:54_14": "tasmiṁ senāsane vassaṁvutthabhikkhūnaṁ pāpuṇātī’’ti.",
  "atk-vin02a35:54_15": "Yesaṁ pana senāsanaṁ natthi;",
  "atk-vin02a35:54_16": "kevalaṁ paccayameva denti,",
  "atk-vin02a35:54_17": "tesaṁ paccayaṁ avassāvāsike senāsane gāhetuṁ vaṭṭati.",
  "atk-vin02a35:55_0": "Manussā thūpaṁ katvā vassāvāsikaṁ gāhāpenti,",
  "atk-vin02a35:55_1": "thūpo nāma asenāsanaṁ,",
  "atk-vin02a35:55_2": "tassa samīpe rukkhe vā maṇḍape vā upanibandhitvā gāhāpetabbaṁ.",
  "atk-vin02a35:55_3": "Tena bhikkhunā cetiyaṁ paṭijaggitabbaṁ.",
  "atk-vin02a35:55_4": "Bodhirukkhabodhigharaāsanagharasammuñjaniaṭṭadāruaṭṭavaccakuṭidvārakoṭṭhakapānīyamāḷakadantakaṭṭhamāḷakesupi eseva nayo.",
  "atk-vin02a35:55_5": "Bhojanasālā pana senāsanameva,",
  "atk-vin02a35:55_6": "tasmā taṁ ekassa vā bahūnaṁ vā paricchinditvā gāhetuṁ vaṭṭatīti sabbamidaṁ vitthārena mahāpaccariyaṁ vuttaṁ.",
  "atk-vin02a35:56_0": "Senāsanaggāhāpakena pana pāṭipadaaruṇato paṭṭhāya yāva puna aruṇaṁ na bhijjati tāva gāhetabbaṁ,",
  "atk-vin02a35:56_1": "idañhi senāsanaggāhassa khettaṁ.",
  "atk-vin02a35:56_2": "Sace pātova gāhite senāsane añño vitakkacāriko bhikkhu āgantvā senāsanaṁ yācati,",
  "atk-vin02a35:56_3": "‘‘gahitaṁ, bhante,",
  "atk-vin02a35:56_4": "senāsanaṁ,",
  "atk-vin02a35:56_5": "vassūpagato saṅgho,",
  "atk-vin02a35:56_6": "ramaṇīyo vihāro,",
  "atk-vin02a35:56_7": "rukkhamūlādīsu yattha icchatha tattha vasathā’’ti vattabbo.",
  "atk-vin02a35:56_8": "Vassūpagatehi antovasse nibaddhavattaṁ ṭhapetvā vassūpagatā bhikkhū ‘‘sammuñjaniyo bandhathā’’ti vattabbā.",
  "atk-vin02a35:56_9": "Sulabhā ce daṇḍakā ceva salākāyo ca honti,",
  "atk-vin02a35:56_10": "ekekena cha pañca muṭṭhisammuñjaniyo,",
  "atk-vin02a35:56_11": "dve tisso yaṭṭhisammuñjaniyo vā bandhitabbā.",
  "atk-vin02a35:56_12": "Dullabhā ce honti,",
  "atk-vin02a35:56_13": "dve tisso muṭṭhisammuñjaniyo ekā yaṭṭhisammuñjanī bandhitabbā.",
  "atk-vin02a35:56_14": "Sāmaṇerehi pañca pañca ukkā koṭṭetabbā.",
  "atk-vin02a35:56_15": "Vasanaṭṭhāne kasāvaparibhaṇḍaṁ kātabbaṁ.",
  "atk-vin02a35:57_0": "Vattaṁ karontehi pana ‘‘na uddisitabbaṁ,",
  "atk-vin02a35:57_1": "na uddisāpetabbaṁ,",
  "atk-vin02a35:57_2": "na sajjhāyo kātabbo,",
  "atk-vin02a35:57_3": "na pabbājetabbaṁ,",
  "atk-vin02a35:57_4": "na upasampādetabbaṁ,",
  "atk-vin02a35:57_5": "na nissayo dātabbo,",
  "atk-vin02a35:57_6": "na dhammasavanaṁ kātabbaṁ,",
  "atk-vin02a35:57_7": "sabbeva hi ete papañcā.",
  "atk-vin02a35:57_8": "Nippapañcā hutvā samaṇadhammameva karissāmā’’ti vā ‘‘sabbe terasa dhutaṅgāni samādiyantu,",
  "atk-vin02a35:57_9": "seyyaṁ akappetvā ṭhānacaṅkamehi vītināmentu,",
  "atk-vin02a35:57_10": "mūgabbataṁ gaṇhantu,",
  "atk-vin02a35:57_11": "sattāhakaraṇīyena gatāpi bhājanīyabhaṇḍaṁ labhantū’’ti vā evarūpaṁ adhammikavattaṁ na kātabbaṁ.",
  "atk-vin02a35:57_12": "Evaṁ pana kātabbaṁ –",
  "atk-vin02a35:57_13": "pariyattidhammo nāma tividhampi saddhammaṁ patiṭṭhāpeti;",
  "atk-vin02a35:57_14": "tasmā sakkaccaṁ uddisatha,",
  "atk-vin02a35:57_15": "uddisāpetha,",
  "atk-vin02a35:57_16": "sajjhāyaṁ karotha,",
  "atk-vin02a35:57_17": "padhānaghare vasantānaṁ saṅghaṭṭanaṁ akatvā antovihāre nisīditvā uddisatha,",
  "atk-vin02a35:57_18": "uddisāpetha,",
  "atk-vin02a35:57_19": "sajjhāyaṁ karotha,",
  "atk-vin02a35:57_20": "dhammasavanaṁ samiddhaṁ karotha,",
  "atk-vin02a35:57_21": "pabbājentā sodhetvā pabbājetha,",
  "atk-vin02a35:57_22": "sodhetvā upasampādetha,",
  "atk-vin02a35:57_23": "sodhetvā nissayaṁ detha,",
  "atk-vin02a35:57_24": "ekopi hi kulaputto pabbajjaṁ upasampadañca labhitvā sakalasāsanaṁ patiṭṭhāpeti,",
  "atk-vin02a35:57_25": "attano thāmena yattakāni sakkotha tattakāni dhutaṅgāni samādiyatha.",
  "atk-vin02a35:57_26": "Antovassaṁ nāmetaṁ sakaladivasaṁ rattiyā ca paṭhamapacchimayāmesu appamattehi bhavitabbaṁ,",
  "atk-vin02a35:57_27": "vīriyaṁ ārabhitabbaṁ.",
  "atk-vin02a35:57_28": "Porāṇakamahātherāpi sabbapalibodhe chinditvā antovasse ekacārikavattaṁ pūrayiṁsu,",
  "atk-vin02a35:57_29": "bhasse mattaṁ jānitvā dasavatthukakathaṁ dasaasubhadasānussatiaṭṭhatiṁsārammaṇakathañca kātuṁ vaṭṭati,",
  "atk-vin02a35:57_30": "āgantukānaṁ vattaṁ kātuṁ sattāhakaraṇīyena gatānaṁ apaloketvā dātuṁ vaṭṭatīti evarūpaṁ vattaṁ kātabbaṁ.",
  "atk-vin02a35:58_0": "Apica bhikkhū ovaditabbā –",
  "atk-vin02a35:58_1": "‘‘viggāhikapisuṇapharusavacanāni mā vadatha,",
  "atk-vin02a35:58_2": "divase divase sīlāni āvajjentā caturārakkhaṁ ahāpentā manasikārabahulā viharathā’’ti.",
  "atk-vin02a35:58_3": "Dantakaṭṭhakhādanavattaṁ ācikkhitabbaṁ,",
  "atk-vin02a35:58_4": "cetiyaṁ vā bodhiṁ vā vandantena gandhamālaṁ vā pūjentena pattaṁ vā thavikāya pakkhipantena na kathetabbaṁ,",
  "atk-vin02a35:58_5": "bhikkhācāravattaṁ ācikkhitabbaṁ –",
  "atk-vin02a35:58_6": "‘‘antogāme manussehi saddhiṁ paccayasaññuttakathā vā visabhāgakathā vā na kathetabbā,",
  "atk-vin02a35:58_7": "rakkhitindriyehi bhavitabbaṁ,",
  "atk-vin02a35:58_8": "khandhakavattañca sekhiyavattañca pūretabba’’nti evarūpā bahukāpi niyyānikakathā ācikkhitabbāti.",
  "atk-vin02a35:59_0": "Pacchimavassūpanāyikadivase pana sace kālaṁ ghosetvā sannipatite saṅghe koci dasahatthaṁ vatthaṁ āharitvā vassāvāsikaṁ deti,",
  "atk-vin02a35:59_1": "āgantuko sace bhikkhu saṅghatthero hoti,",
  "atk-vin02a35:59_2": "tassa dātabbaṁ.",
  "atk-vin02a35:59_3": "Navako ce hoti,",
  "atk-vin02a35:59_4": "sammatena bhikkhunā saṅghatthero vattabbo –",
  "atk-vin02a35:59_5": "‘‘sace bhante icchatha,",
  "atk-vin02a35:59_6": "paṭhamabhāgaṁ muñcitvā idaṁ vatthaṁ gaṇhathā’’ti,",
  "atk-vin02a35:59_7": "amuñcantassa na dātabbaṁ.",
  "atk-vin02a35:59_8": "Sace pana pubbe gāhitaṁ muñcitvā gaṇhāti, dātabbaṁ.",
  "atk-vin02a35:59_9": "Etenevupāyena dutiyattherato paṭṭhāya parivattetvā pattaṭṭhāne āgantukassa dātabbaṁ.",
  "atk-vin02a35:59_10": "Sace paṭhamavassūpagatā dve tīṇi cattāri pañca vā vatthāni alatthuṁ,",
  "atk-vin02a35:59_11": "laddhaṁ laddhaṁ etenevupāyena vissajjāpetvā yāva āgantukassa samakaṁ hoti,",
  "atk-vin02a35:59_12": "tāva dātabbaṁ.",
  "atk-vin02a35:59_13": "Tena pana samake laddhe avasiṭṭho anubhāgo therāsane dātabbo.",
  "atk-vin02a35:59_14": "Paccuppanne lābhe sati ṭhitikāya gāhetuṁ katikaṁ kātuṁ vaṭṭati.",
  "atk-vin02a35:60_0": "Sace dubbhikkhaṁ hoti,",
  "atk-vin02a35:60_1": "dvīsupi vassūpanāyikāsu vassūpagatā bhikkhū bhikkhāya kilamantā ‘‘āvuso,",
  "atk-vin02a35:60_2": "idha vasantā sabbeva kilamāma,",
  "atk-vin02a35:60_3": "sādhu vata dvebhāgā homa,",
  "atk-vin02a35:60_4": "yesaṁ ñātipavāritaṭṭhānāni atthi,",
  "atk-vin02a35:60_5": "te tattha vasitvā pavāraṇāya āgantvā attano pattaṁ vassāvāsikaṁ gaṇhantū’’ti vadanti,",
  "atk-vin02a35:60_6": "tesu ye tattha vasitvā pavāraṇāya āgacchanti,",
  "atk-vin02a35:60_7": "tesaṁ apaloketvā vassāvāsikaṁ dātabbaṁ.",
  "atk-vin02a35:60_8": "Sādiyantāpi hi te neva vassāvāsikassa sāmino,",
  "atk-vin02a35:60_9": "khīyantāpi ca āvāsikā neva adātuṁ labhanti.",
  "atk-vin02a35:60_10": "Kurundiyaṁ pana vuttaṁ –",
  "atk-vin02a35:60_11": "‘‘katikavattaṁ kātabbaṁ –",
  "atk-vin02a35:60_12": "‘sabbesaṁ no idha yāgubhattaṁ nappahoti,",
  "atk-vin02a35:60_13": "sabhāgaṭṭhāne vasitvā āgacchatha,",
  "atk-vin02a35:60_14": "tumhākaṁ pattaṁ vassāvāsikaṁ labhissathā’ti.",
  "atk-vin02a35:60_15": "Tañce eko paṭibāhati,",
  "atk-vin02a35:60_16": "supaṭibāhitaṁ;",
  "atk-vin02a35:60_17": "no ce paṭibāhati,",
  "atk-vin02a35:60_18": "katikā sukatā.",
  "atk-vin02a35:60_19": "Pacchā tesaṁ tattha vasitvā āgatānaṁ apaloketvā dātabbaṁ,",
  "atk-vin02a35:60_20": "apalokanakāle paṭibāhituṁ na labbhatī’’ti.",
  "atk-vin02a35:60_21": "Punapi vuttaṁ –",
  "atk-vin02a35:60_22": "‘‘sace vassūpagatesu ekaccānaṁ vassāvāsike apāpuṇante bhikkhū katikaṁ karonti –",
  "atk-vin02a35:60_23": "‘chinnavassānaṁ vassāvāsikañca idāni uppajjanakavassāvāsikañca imesaṁ dātuṁ ruccatī’ti evaṁ katikāya katāya gāhitasadisameva hoti,",
  "atk-vin02a35:60_24": "uppannuppannaṁ tesameva dātabba’’nti.",
  "atk-vin02a35:61_0": "Temāsaṁ pānīyaṁ upaṭṭhāpetvā vihāramaggacetiyaṅgaṇabodhiyaṅgaṇāni jaggitvā bodhirukkhe udakaṁ siñcitvā",
  "atk-vin02a35:61_1": "pakkantopi vibbhantopi vassāvāsikaṁ labhatiyeva.",
  "atk-vin02a35:61_2": "Bhatiniviṭṭhañhi tena kataṁ.",
  "atk-vin02a35:61_3": "Saṅghikaṁ pana apalokanakammaṁ katvā gāhitaṁ antovasse vibbhantopi labhateva.",
  "atk-vin02a35:61_4": "Paccayavasena gāhitaṁ pana na labhatīti vadanti.",
  "atk-vin02a35:62_0": "Sace vutthavasso disaṁgamiko bhikkhu āvāsikassa hatthato kiñcideva kappiyabhaṇḍaṁ gahetvā ‘‘asukakule mayhaṁ vassāvāsikaṁ pattaṁ,",
  "atk-vin02a35:62_1": "taṁ gaṇhathā’’ti vatvā gataṭṭhāne vibbhamati,",
  "atk-vin02a35:62_2": "vassāvāsikaṁ saṅghikaṁ hoti.",
  "atk-vin02a35:62_3": "Sace pana manusse sammukhā sampaṭicchāpetvā gacchati, labhati.",
  "atk-vin02a35:62_4": "‘‘Idaṁ vassāvāsikaṁ amhākaṁ senāsane vutthabhikkhuno demā’’ti vutte,",
  "atk-vin02a35:62_5": "yassa gāhitaṁ tasseva hoti.",
  "atk-vin02a35:62_6": "Sace pana senāsanasāmikassa piyakamyatāya puttadhītādayo bahūni vatthāni āharitvā ‘‘amhākaṁ senāsane demā’’ti denti,",
  "atk-vin02a35:62_7": "tattha vassūpagatassa ekameva vatthaṁ dātabbaṁ,",
  "atk-vin02a35:62_8": "sesāni saṅghikāni honti,",
  "atk-vin02a35:62_9": "vassāvāsikaṭṭhitikāya gāhetabbāni.",
  "atk-vin02a35:62_10": "Ṭhitikāya asati therāsanato paṭṭhāya gāhetabbāni.",
  "atk-vin02a35:62_11": "Senāsane vassūpagataṁ bhikkhuṁ nissāya uppannena cittappasādena bahūni vatthāni āharitvā ‘‘senāsanassa demā’’ti dinnesupi eseva nayo.",
  "atk-vin02a35:62_12": "Sace pana pādamūle ṭhapetvā ‘‘etassa bhikkhuno demā’’ti vadanti,",
  "atk-vin02a35:62_13": "tasseva honti.",
  "atk-vin02a35:63_0": "Ekassa gehe dve vassāvāsikāni –",
  "atk-vin02a35:63_1": "paṭhamabhāgo sāmaṇerassa gāhito hoti,",
  "atk-vin02a35:63_2": "dutiyo therāsane.",
  "atk-vin02a35:63_3": "So ekaṁ dasahatthaṁ,",
  "atk-vin02a35:63_4": "ekaṁ aṭṭhahatthaṁ sāṭakaṁ peseti ‘‘vassāvāsikaṁ pattabhikkhūnaṁ dethā’’ti vicinitvā varabhāgaṁ sāmaṇerassa datvā anubhāgo therāsane dātabbo.",
  "atk-vin02a35:63_5": "Sace pana ubhopi gharaṁ netvā bhojetvā sayameva pādamūle ṭhapeti,",
  "atk-vin02a35:63_6": "yaṁ yassa dinnaṁ,",
  "atk-vin02a35:63_7": "tadeva tassa hoti.",
  "atk-vin02a35:64_0": "Ito paraṁ mahāpaccariyaṁ āgatanayo hoti –",
  "atk-vin02a35:64_1": "‘‘ekassa ghare daharasāmaṇerassa vassāvāsikaṁ pāpuṇāti,",
  "atk-vin02a35:64_2": "so ce pucchati –",
  "atk-vin02a35:64_3": "‘amhākaṁ vassāvāsikaṁ kassa patta’nti,",
  "atk-vin02a35:64_4": "‘sāmaṇerassā’ti avatvā ‘dānakāle jānissasī’ti vatvā dānadivase ekaṁ mahātheraṁ pesetvā nīharāpetabbaṁ.",
  "atk-vin02a35:64_5": "Sace yassa vassāvāsikaṁ pattaṁ,",
  "atk-vin02a35:64_6": "so vibbhamati vā kālaṁ vā karoti,",
  "atk-vin02a35:64_7": "manussā ce pucchanti –",
  "atk-vin02a35:64_8": "‘kassa amhākaṁ vassāvāsikaṁ patta’nti,",
  "atk-vin02a35:64_9": "tesaṁ yathābhūtaṁ ācikkhitabbaṁ.",
  "atk-vin02a35:64_10": "Sace te vadanti –",
  "atk-vin02a35:64_11": "‘tumhākaṁ demā’ti,",
  "atk-vin02a35:64_12": "tassa bhikkhuno pāpuṇāti.",
  "atk-vin02a35:64_13": "Atha saṅghassa vā gaṇassa vā denti,",
  "atk-vin02a35:64_14": "saṅghassa vā gaṇassa vā pāpuṇāti.",
  "atk-vin02a35:64_15": "Sace vassūpagatā suddhapaṁsukūlikāyeva honti,",
  "atk-vin02a35:64_16": "ānetvā dinnaṁ vassāvāsikaṁ senāsanaparikkhāraṁ vā katvā ṭhapetabbaṁ,",
  "atk-vin02a35:64_17": "bimbohanādīni vā kātabbānī’’ti.",
  "atk-vin02a35:64_18": "Idaṁ nevāsikavattaṁ.",
  "atk-vin02a35:65_0": "Senāsanaggāhakathā niṭṭhitā.",
  "atk-vin02a35:66_0": "Upanandavatthukathā",
  "atk-vin02a35:67_0": "319.",
  "atk-vin02a35:67_1": "Upanandavatthusmiṁ –",
  "atk-vin02a35:67_2": "tattha tayā moghapurisa gahitaṁ idha muttaṁ,",
  "atk-vin02a35:67_3": "idha tayā gahitaṁ tatra muttanti ettha ayamattho –",
  "atk-vin02a35:67_4": "yaṁ tayā tattha senāsanaṁ gahitaṁ,",
  "atk-vin02a35:67_5": "taṁ te gaṇhanteneva idha muttaṁ hoti.",
  "atk-vin02a35:67_6": "‘‘Idha dānāhaṁ, āvuso,",
  "atk-vin02a35:67_7": "muñcāmī’’ti vadantena pana taṁ tatrāpi muttaṁ.",
  "atk-vin02a35:67_8": "Evaṁ tvaṁ ubhayattha paribāhiroti.",
  "atk-vin02a35:68_0": "Ayaṁ panettha vinicchayo –",
  "atk-vin02a35:68_1": "gahaṇena gahaṇaṁ paṭippassambhati,",
  "atk-vin02a35:68_2": "gahaṇena ālayo paṭippassambhati,",
  "atk-vin02a35:68_3": "ālayena gahaṇaṁ paṭippassambhati,",
  "atk-vin02a35:68_4": "ālayena ālayo paṭippassambhati. Kathaṁ?",
  "atk-vin02a35:68_5": "Idhekacco vassūpanāyikadivase ekasmiṁ vihāre senāsanaṁ gahetvā sāmantavihāraṁ gantvā tatrāpi gaṇhāti,",
  "atk-vin02a35:68_6": "tassa iminā gahaṇena purimaṁ gahaṇaṁ paṭippassambhati.",
  "atk-vin02a35:68_7": "Aparo ‘‘idha vasissāmī’’ti ālayamattaṁ katvā sāmantavihāraṁ gantvā tattha senāsanaṁ gaṇhāti,",
  "atk-vin02a35:68_8": "tassa iminā gahaṇena purimo ālayo paṭippassambhati.",
  "atk-vin02a35:68_9": "Eko ‘‘idha vasissāmī’’ti senāsanaṁ vā gahetvā ālayaṁ vā katvā sāmantavihāraṁ gantvā ‘‘idheva dāni vasissāmī’’ti ālayaṁ karoti,",
  "atk-vin02a35:68_10": "iccassa ālayena vā gahaṇaṁ ālayena vā ālayo paṭippassambhati,",
  "atk-vin02a35:68_11": "sabbattha pacchime gahaṇe vā ālaye vā tiṭṭhati.",
  "atk-vin02a35:68_12": "Yo pana ‘‘ekasmiṁ vihāre senāsanaṁ gahetvā aññasmiṁ vihāre vasissāmī’’ti gacchati,",
  "atk-vin02a35:68_13": "tassa upacārasīmātikkame senāsanaggāho paṭippassambhati.",
  "atk-vin02a35:68_14": "Yadi pana ‘‘tattha phāsu bhavissati,",
  "atk-vin02a35:68_15": "vasissāmi; no ce,",
  "atk-vin02a35:68_16": "āgamissāmī’’ti gantvā aphāsubhāvaṁ ñatvā paccāgacchati, vaṭṭati.",
  "atk-vin02a35:69_0": "320.Tivassantarenāti ettha tivassantaro nāma yo dvīhi vassehi mahantataro vā daharataro vā hoti.",
  "atk-vin02a35:69_1": "Yo pana ekena vassena mahantataro vā daharataro vā hoti,",
  "atk-vin02a35:69_2": "yo vā samānavasso,",
  "atk-vin02a35:69_3": "tattha vattabbameva natthi.",
  "atk-vin02a35:69_4": "Ime sabbe ekasmiṁ mañce vā pīṭhe vā dve dve hutvā nisīdituṁ labhanti.",
  "atk-vin02a35:69_5": "Yaṁ tiṇṇaṁ pahoti,",
  "atk-vin02a35:69_6": "taṁ saṁhārimaṁ vā hotu asaṁhārimaṁ vā,",
  "atk-vin02a35:69_7": "tathārūpe api phalakakhaṇḍe anupasampannenāpi saddhiṁ nisīdituṁ vaṭṭati.",
  "atk-vin02a35:70_0": "Hatthinakhakanti hatthikumbhe patiṭṭhitaṁ;",
  "atk-vin02a35:70_1": "evaṁ katassa kiretaṁ nāmaṁ.",
  "atk-vin02a35:70_2": "Sabbaṁ pāsādaparibhoganti suvaṇṇarajatādivicitrāni kavāṭāni mañcapīṭhāni tālavaṇṭāni suvaṇṇarajatamayapānīyaghaṭapānīyasarāvāni",
  "atk-vin02a35:70_3": "yaṁkiñci cittakammakataṁ,",
  "atk-vin02a35:70_4": "sabbaṁ vaṭṭati.",
  "atk-vin02a35:70_5": "‘‘Pāsādassa dāsidāsaṁ khettavatthuṁ gomahiṁsaṁ demā’’ti vadanti,",
  "atk-vin02a35:70_6": "pāṭekkaṁ gahaṇakiccaṁ natthi,",
  "atk-vin02a35:70_7": "pāsāde paṭiggahite paṭiggahitameva hoti.",
  "atk-vin02a35:70_8": "Gonakādīni saṅghikavihāre vā puggalikavihāre vā mañcapīṭhakesu attharitvā paribhuñjituṁ na vaṭṭanti.",
  "atk-vin02a35:70_9": "Dhammāsane pana gihivikaṭanihārena labbhanti,",
  "atk-vin02a35:70_10": "tatrāpi nipajjituṁ na vaṭṭati.",
  "atk-vin02a35:71_0": "Upanandavatthukathā niṭṭhitā.",
  "atk-vin02a35:72_0": "Avissajjiyavatthukathā",
  "atk-vin02a35:73_0": "321.Pañcimānīti rāsivasena pañca,",
  "atk-vin02a35:73_1": "sarūpavasena panetāni bahūni honti.",
  "atk-vin02a35:73_2": "Tattha ārāmo nāma pupphārāmo vā phalārāmo vā.",
  "atk-vin02a35:73_3": "Ārāmavatthu nāma tesaṁyeva ārāmānaṁ atthāya paricchinditvā ṭhapitokāso;",
  "atk-vin02a35:73_4": "tesu vā ārāmesu vinaṭṭhesu tesaṁ porāṇakabhūmibhāgo.",
  "atk-vin02a35:73_5": "Vihāro nāma yaṁkiñci pāsādādisenāsanaṁ.",
  "atk-vin02a35:73_6": "Vihāravatthu nāma tassa patiṭṭhānokāso.",
  "atk-vin02a35:73_7": "Mañco nāma – masārako,",
  "atk-vin02a35:73_8": "bundikābaddho,",
  "atk-vin02a35:73_9": "kuḷīrapādako āhaccapādakoti imesaṁ pubbe vuttānaṁ catunnaṁ mañcānaṁ aññataro .",
  "atk-vin02a35:73_10": "Pīṭhaṁ nāma masārakādīnaṁyeva catunnaṁ pīṭhānaṁ aññataraṁ.",
  "atk-vin02a35:73_11": "Bhisi nāma uṇṇabhisiādīnaṁ pañcannaṁ aññatarā.",
  "atk-vin02a35:73_12": "Bimbohanaṁ nāma vuttappakārānaṁ bimbohanānaṁ aññataraṁ.",
  "atk-vin02a35:73_13": "Lohakumbhī nāma kāḷalohena vā tambalohena vā yena kenaci lohena katā kumbhī.",
  "atk-vin02a35:73_14": "Lohabhāṇakādīsupi eseva nayo.",
  "atk-vin02a35:73_15": "Ettha pana bhāṇakanti arañjaro vuccati.",
  "atk-vin02a35:73_16": "Vārakoti ghaṭo.",
  "atk-vin02a35:73_17": "Kaṭāhaṁ kaṭāhameva.",
  "atk-vin02a35:73_18": "Vāsiādīsu valliādīsu ca duviññeyyaṁ nāma natthi. Evaṁ –",
  "atk-vin02a35:74_0": "Dvisaṅgahāni dve honti, tatiyaṁ catusaṅgahaṁ;",
  "atk-vin02a35:75_0": "Catutthaṁ navakoṭṭhāsaṁ, pañcamaṁ aṭṭhabhedanaṁ.",
  "atk-vin02a35:76_0": "Iti pañcahi rāsīhi, pañcanimmalalocano;",
  "atk-vin02a35:77_0": "Pañcavīsavidhaṁ nātho, garubhaṇḍaṁ pakāsayi.",
  "atk-vin02a35:78_0": "Tatrāyaṁ vinicchayakathā –",
  "atk-vin02a35:78_1": "idañhi sabbampi garubhaṇḍaṁ idha avissajjiyaṁ,",
  "atk-vin02a35:78_2": "kīṭāgirivatthusmiṁ ‘‘avebhaṅgiya’’nti vuttaṁ.",
  "atk-vin02a35:78_3": "Parivāre pana –",
  "atk-vin02a35:79_0": "‘‘Avissajjiyaṁ avebhaṅgiyaṁ, pañca vuttā mahesinā;",
  "atk-vin02a35:80_0": "Vissajjentassa paribhuñjantassa anāpatti,",
  "atk-vin02a35:81_0": "Pañhā mesā kusalehi cintitā’’ti. (pari. 479) –",
  "atk-vin02a35:82_0": "Āgataṁ.",
  "atk-vin02a35:82_1": "Tasmā mūlacchejjavasena avissajjiyaṁ avebhaṅgiyañca parivattanavasena pana vissajjentassa paribhuñjantassa",
  "atk-vin02a35:82_2": "ca anāpattīti evamettha adhippāyo veditabbo.",
  "atk-vin02a35:83_0": "Tatrāyaṁ anupubbikathā –",
  "atk-vin02a35:83_1": "idaṁ tāva pañcavidhampi cīvarapiṇḍapātabhesajjatthāya upanetuṁ na vaṭṭati.",
  "atk-vin02a35:83_2": "Thāvarena ca thāvaraṁ garubhaṇḍena ca garubhaṇḍaṁ parivattetuṁ vaṭṭati.",
  "atk-vin02a35:83_3": "Thāvare pana khettaṁ vatthu taḷākaṁ mātikāti evarūpaṁ bhikkhusaṅghassa vicāretuṁ vā sampaṭicchituṁ vā adhivāsetuṁ vā na vaṭṭati,",
  "atk-vin02a35:83_4": "kappiyakārakeheva vicāritato kappiyabhaṇḍaṁ vaṭṭati.",
  "atk-vin02a35:83_5": "Ārāmena pana ārāmaṁ ārāmavatthuṁ vihāraṁ vihāravatthunti imāni cattāri parivattetuṁ vaṭṭati.",
  "atk-vin02a35:84_0": "Tatrāyaṁ parivattananayo –",
  "atk-vin02a35:84_1": "saṅghassa nāḷikerārāmo dūre hoti,",
  "atk-vin02a35:84_2": "kappiyakārakā vā bahutaraṁ khādanti.",
  "atk-vin02a35:84_3": "Yampi na khādanti,",
  "atk-vin02a35:84_4": "tato sakaṭavetanaṁ datvā appameva haranti.",
  "atk-vin02a35:84_5": "Aññesaṁ pana tassa ārāmassa avidūragāmavāsīnaṁ manussānaṁ vihārassa samīpe ārāmo hoti,",
  "atk-vin02a35:84_6": "te saṅghaṁ upasaṅkamitvā sakena ārāmena taṁ ārāmaṁ yācanti,",
  "atk-vin02a35:84_7": "saṅghena ‘‘ruccati saṅghassā’’ti apaloketvā sampaṭicchitabbo.",
  "atk-vin02a35:84_8": "Sacepi bhikkhūnaṁ rukkhasahassaṁ hoti,",
  "atk-vin02a35:84_9": "manussānaṁ pañca satāni,",
  "atk-vin02a35:84_10": "‘‘tumhākaṁ ārāmo khuddako’’ti na vattabbaṁ.",
  "atk-vin02a35:84_11": "Kiñcāpi hi ayaṁ khuddako,",
  "atk-vin02a35:84_12": "atha kho itarato bahutaraṁ āyaṁ deti.",
  "atk-vin02a35:84_13": "Sacepi samakameva deti;",
  "atk-vin02a35:84_14": "evampi icchiticchitakkhaṇe paribhuñjituṁ sakkāti gahetabbameva.",
  "atk-vin02a35:84_15": "Sace pana manussānaṁ bahutarā rukkhā honti,",
  "atk-vin02a35:84_16": "‘‘nanu tumhākaṁ bahutarā rukkhā’’ti vattabbaṁ.",
  "atk-vin02a35:84_17": "Sace ‘‘atirekaṁ amhākaṁ puññaṁ hotu,",
  "atk-vin02a35:84_18": "saṅghassa demā’’ti vadanti,",
  "atk-vin02a35:84_19": "jānāpetvā sampaṭicchituṁ vaṭṭati.",
  "atk-vin02a35:84_20": "Bhikkhūnaṁ rukkhā phaladhārino,",
  "atk-vin02a35:84_21": "manussānaṁ rukkhā na tāva phalaṁ gaṇhanti,",
  "atk-vin02a35:84_22": "kiñcāpi na gaṇhanti,",
  "atk-vin02a35:84_23": "na cirena gaṇhissantīti sampaṭicchitabbameva.",
  "atk-vin02a35:84_24": "Manussānaṁ rukkhā phaladhārino,",
  "atk-vin02a35:84_25": "bhikkhūnaṁ na tāva phalaṁ gaṇhanti,",
  "atk-vin02a35:84_26": "‘‘nanu tumhākaṁ rukkhā phaladhārino’’ti vattabbaṁ.",
  "atk-vin02a35:84_27": "Sace ‘‘gaṇhatha, bhante,",
  "atk-vin02a35:84_28": "amhākaṁ puññaṁ bhavissatī’’ti denti,",
  "atk-vin02a35:84_29": "jānāpetvā sampaṭicchituṁ vaṭṭati;",
  "atk-vin02a35:84_30": "evaṁ ārāmena ārāmo parivattetabbo.",
  "atk-vin02a35:84_31": "Eteneva nayena ārāmavatthupi vihāropi vihāravatthupi ārāmena parivattetabbaṁ.",
  "atk-vin02a35:84_32": "Ārāmavatthunā ca mahantena vā khuddakena vā ārāmaārāmavatthu vihāravihāravatthūni .",
  "atk-vin02a35:85_0": "Kathaṁ vihārena vihāro parivattetabbo?",
  "atk-vin02a35:85_1": "Saṅghassa antogāme gehaṁ hoti,",
  "atk-vin02a35:85_2": "manussānaṁ vihāramajjhe pāsādo,",
  "atk-vin02a35:85_3": "ubhopi agghena samakā,",
  "atk-vin02a35:85_4": "sace manussā tena pāsādena taṁ gehaṁ yācanti,",
  "atk-vin02a35:85_5": "sampaṭicchituṁ vaṭṭati.",
  "atk-vin02a35:85_6": "Bhikkhūnaṁ ce mahagghataraṁ gehaṁ hoti,",
  "atk-vin02a35:85_7": "‘‘mahagghataraṁ amhākaṁ geha’’nti vutte ‘‘kiñcāpi mahagghataraṁ,",
  "atk-vin02a35:85_8": "pabbajitānaṁ asāruppaṁ,",
  "atk-vin02a35:85_9": "na sakkā tattha pabbajitehi vasituṁ,",
  "atk-vin02a35:85_10": "idaṁ pana sāruppaṁ gaṇhathā’’ti vadanti;",
  "atk-vin02a35:85_11": "evampi sampaṭicchituṁ vaṭṭati.",
  "atk-vin02a35:85_12": "Sace pana manussānaṁ mahagghaṁ hoti,",
  "atk-vin02a35:85_13": "‘‘nanu tumhākaṁ gehaṁ mahaggha’’nti vattabbaṁ. ‘‘Hotu, bhante,",
  "atk-vin02a35:85_14": "amhākaṁ puññaṁ bhavissati,",
  "atk-vin02a35:85_15": "gaṇhathā’’ti vutte pana sampaṭicchituṁ vaṭṭati.",
  "atk-vin02a35:85_16": "Evaṁ vihārena vihāro parivattetabbo.",
  "atk-vin02a35:85_17": "Eteneva nayena vihāravatthupi ārāmopi ārāmavatthupi vihārena parivattetabbaṁ.",
  "atk-vin02a35:85_18": "Vihāravatthunā ca mahagghena vā appagghena vā vihāravihāravatthuārāmaārāmavatthūni.",
  "atk-vin02a35:85_19": "Evaṁ tāva thāvarena thāvaraparivattanaṁ veditabbaṁ.",
  "atk-vin02a35:86_0": "Garubhaṇḍena garubhaṇḍaparivattane pana mañcapīṭhaṁ mahantaṁ vā hotu khuddakaṁ vā,",
  "atk-vin02a35:86_1": "antamaso caturaṅgulapādakaṁ vā gāmadārakehi paṁsvāgārakesu kīḷantehi katampi saṅghassa dinnakālato paṭṭhāya garubhaṇḍaṁ hoti.",
  "atk-vin02a35:86_2": "Sacepi rājarājamahāmattādayo ekappahāreneva mañcasataṁ vā mañcasahassaṁ vā denti,",
  "atk-vin02a35:86_3": "sabbe kappiyamañcā sampaṭicchitabbā,",
  "atk-vin02a35:86_4": "sampaṭicchitvā vuḍḍhapaṭipāṭiyā ‘‘saṅghikaparibhogena paribhuñjathā’’ti dātabbā,",
  "atk-vin02a35:86_5": "puggalikavasena na dātabbā.",
  "atk-vin02a35:86_6": "Atirekamañce bhaṇḍāgārādīsu paññapetvā pattacīvaraṁ nikkhipitumpi vaṭṭati.",
  "atk-vin02a35:86_7": "Bahisīmāya ‘‘saṅghassa demā’’ti dinnamañco saṅghattherassa vasanaṭṭhāne dātabbo.",
  "atk-vin02a35:86_8": "Tattha ce bahū mañcā honti,",
  "atk-vin02a35:86_9": "mañcena kammaṁ natthi;",
  "atk-vin02a35:86_10": "yassa vasanaṭṭhāne kammaṁ atthi,",
  "atk-vin02a35:86_11": "tattha ‘‘saṅghikaparibhogena paribhuñjathā’’ti dātabbo.",
  "atk-vin02a35:86_12": "Mahagghena satagghanakena vā sahassagghanakena vā satasahassagghanakena vā mañcena aññaṁ mañcasataṁ labhati,",
  "atk-vin02a35:86_13": "parivattetvā gahetabbaṁ.",
  "atk-vin02a35:86_14": "Na kevalaṁ mañcena mañcoyeva,",
  "atk-vin02a35:86_15": "ārāmaārāmavatthuvihāravihāravatthupīṭhabhisibimbohanānipi parivattetuṁ vaṭṭanti.",
  "atk-vin02a35:86_16": "Esa nayo pīṭhabhisibimbohanesupi.",
  "atk-vin02a35:86_17": "Etesu hi kappiyākapyiyaṁ vuttanayameva.",
  "atk-vin02a35:86_18": "Tattha akappiyaṁ na paribhuñjitabbaṁ,",
  "atk-vin02a35:86_19": "kappiyaṁ saṅghikaparibhogena paribhuñjitabbaṁ.",
  "atk-vin02a35:86_20": "Akappiyaṁ vā mahagghaṁ kappiyaṁ vā parivattetvā vuttavatthūni gahetabbāni.",
  "atk-vin02a35:86_21": "Agarubhaṇḍupagaṁ pana bhisibimbohanaṁ nāma natthi.",
  "atk-vin02a35:87_0": "Lohakumbhī lohabhāṇakaṁ lohakaṭāhanti imāni tīṇi mahantāni vā hontu khuddakāni vā antamaso pasatamattaudakagaṇhanakānipi garubhaṇḍāniyeva.",
  "atk-vin02a35:87_1": "Lohavārako pana kāḷalohatambalohavaṭṭalohakaṁsalohānaṁ yena kenaci kato sīhaḷadīpe pādagaṇhanako bhājetabbo.",
  "atk-vin02a35:87_2": "Pādo ca nāma magadhanāḷiyā pañcanāḷimattaṁ gaṇhāti,",
  "atk-vin02a35:87_3": "tato adhikagaṇhanako garubhaṇḍaṁ.",
  "atk-vin02a35:87_4": "Imāni tāva pāḷiyaṁ āgatāni lohabhājanāni.",
  "atk-vin02a35:88_0": "Pāḷiyaṁ pana anāgatānipi bhiṅgārapaṭiggahauḷuṅkadabbikaṭacchupātitaṭṭakasarakasamuggaaṅgārakapalladhūmakaṭacchuādīni",
  "atk-vin02a35:88_1": "khuddakāni vā mahantāni vā sabbāni garubhaṇḍāni. Patto,",
  "atk-vin02a35:88_2": "ayathālakaṁ,",
  "atk-vin02a35:88_3": "tambalohathālakanti imāni pana bhājanīyāni.",
  "atk-vin02a35:88_4": "Kaṁsalohavaṭṭalohabhājanavikati saṅghikaparibhogena vā gihivikaṭā vā vaṭṭati,",
  "atk-vin02a35:88_5": "puggalikaparibhogena na vaṭṭati.",
  "atk-vin02a35:88_6": "Kaṁsalohādibhājanaṁ saṅghassa dinnampi hi pārihāriyaṁ na vaṭṭati.",
  "atk-vin02a35:88_7": "‘‘Gihivikaṭanihāreneva paribhuñjitabba’’nti mahāpaccariyaṁ vuttaṁ.",
  "atk-vin02a35:89_0": "Ṭhapetvā pana bhājanavikatiṁ aññasmimpi kappiyalohabhaṇḍe – añjanī,",
  "atk-vin02a35:89_1": "añjanisalākā,",
  "atk-vin02a35:89_2": "kaṇṇamalaharaṇī, sūci,",
  "atk-vin02a35:89_3": "paṇṇasūci, khuddako,",
  "atk-vin02a35:89_4": "pipphalako,",
  "atk-vin02a35:89_5": "khuddakaṁ,",
  "atk-vin02a35:89_6": "ārakaṇṭakaṁ, kuñcikā, tāḷaṁ,",
  "atk-vin02a35:89_7": "kattarayaṭṭhi vedhako,",
  "atk-vin02a35:89_8": "natthudānaṁ,",
  "atk-vin02a35:89_9": "bhindivālo, lohakūṭo,",
  "atk-vin02a35:89_10": "lohakuṭṭi, lohaguḷo,",
  "atk-vin02a35:89_11": "lohapiṇḍi,",
  "atk-vin02a35:89_12": "lohacakkalikaṁ,",
  "atk-vin02a35:89_13": "aññampi vippakatalohabhaṇḍaṁ bhājanīyaṁ.",
  "atk-vin02a35:89_14": "Dhūmanettaphāladīparukkhadīpakapallakaolambakadīpaitthipurisatiracchānagatarūpakāni pana aññāni vā bhitticchadanakavāṭādīsu upanetabbāni,",
  "atk-vin02a35:89_15": "antamaso lohakhilakaṁ upādāya sabbāni lohabhaṇḍāni garubhaṇḍāniyeva honti,",
  "atk-vin02a35:89_16": "attanā laddhānipi pariharitvā puggalikaparibhogena na paribhuñjitabbāni,",
  "atk-vin02a35:89_17": "saṅghikaparibhogena vā gihivikaṭāni vā vaṭṭanti.",
  "atk-vin02a35:89_18": "Tipubhaṇḍepi eseva nayo.",
  "atk-vin02a35:89_19": "Khīrapāsāṇamayāni taṭṭakasarakādīni garubhaṇḍāniyeva.",
  "atk-vin02a35:90_0": "Ghaṭako pana telabhājanaṁ vā pādagaṇhanakato atirekameva garubhaṇḍaṁ.",
  "atk-vin02a35:90_1": "Suvaṇṇarajatahārakūṭajātiphalikabhājanāni gihivikaṭānipi na vaṭṭanti,",
  "atk-vin02a35:90_2": "pageva saṅghikaparibhogena vā puggalikaparibhogena vā.",
  "atk-vin02a35:90_3": "Senāsanaparibhoge pana āmāsampi anāmāsampi sabbaṁ vaṭṭati.",
  "atk-vin02a35:91_0": "Vāsiādīsu yāya vāsiyā ṭhapetvā daṇḍakaṭṭhacchedanaṁ vā ucchutacchanaṁ vā aññaṁ mahākammaṁ kātuṁ na sakkā,",
  "atk-vin02a35:91_1": "ayaṁ bhājanīyā.",
  "atk-vin02a35:91_2": "Tato mahattarī yena kenaci ākārena katā vāsi garubhaṇḍameva.",
  "atk-vin02a35:91_3": "Pharasu pana antamaso vejjānaṁ sirāvedhanapharasupi garubhaṇḍameva.",
  "atk-vin02a35:91_4": "Kuṭhāriyaṁ pharasusadiso eva vinicchayo.",
  "atk-vin02a35:91_5": "Yā pana āvudhasaṅkhepena katā,",
  "atk-vin02a35:91_6": "ayaṁ anāmāsā.",
  "atk-vin02a35:91_7": "Kudālo antamaso caturaṅgulamattopi garubhaṇḍameva.",
  "atk-vin02a35:91_8": "Nikhādanaṁ caturassamukhaṁ vā hotu doṇimukhaṁ vā vaṅkaṁ vā ujukaṁ vā,",
  "atk-vin02a35:91_9": "antamaso sammuñjanidaṇḍakavedhanampi daṇḍabaddhaṁ ce,",
  "atk-vin02a35:91_10": "garubhaṇḍameva.",
  "atk-vin02a35:91_11": "Sammuñjanidaṇḍakhaṇanakaṁ pana adaṇḍakaṁ phalamattameva,",
  "atk-vin02a35:91_12": "yaṁ sakkā sipāṭikāya pakkhipitvā pariharituṁ,",
  "atk-vin02a35:91_13": "taṁ bhājanīyaṁ.",
  "atk-vin02a35:91_14": "Sikharampi nikhādaneneva saṅgahitaṁ.",
  "atk-vin02a35:91_15": "Yehi manussehi vihāre vāsiādīni dinnāni honti,",
  "atk-vin02a35:91_16": "te ca ghare daḍḍhe vā corehi vā vilutte ‘‘detha no, bhante,",
  "atk-vin02a35:91_17": "upakaraṇe,",
  "atk-vin02a35:91_18": "puna pākatike karissāmā’’ti vadanti, dātabbā.",
  "atk-vin02a35:91_19": "Sace āharanti ,",
  "atk-vin02a35:91_20": "na vāretabbā;",
  "atk-vin02a35:91_21": "anāharantāpi na codetabbā.",
  "atk-vin02a35:92_0": "Kammārataṭṭakāracundakāranaḷakāramaṇikārapattabandhakānaṁ adhikaraṇimuṭṭhikasaṇḍāsatulādīni sabbāni lohamayaupakaraṇāni",
  "atk-vin02a35:92_1": "saṅghe dinnakālato paṭṭhāya garubhaṇḍāni.",
  "atk-vin02a35:92_2": "Tipukoṭṭakasuvaṇṇakāracammakāraupakaraṇesupi eseva nayo.",
  "atk-vin02a35:92_3": "Ayaṁ pana viseso –",
  "atk-vin02a35:92_4": "tipukoṭṭakaupakaraṇesupi tipucchedanasatthakaṁ,",
  "atk-vin02a35:92_5": "suvaṇṇakāraupakaraṇesu suvaṇṇacchedanasatthakaṁ,",
  "atk-vin02a35:92_6": "cammakāraupakaraṇesu kataparikammacammachiddanakaṁ khuddakasatthakanti imāni bhājanīyabhaṇḍāni.",
  "atk-vin02a35:92_7": "Nahāpitatunnakāraupakaraṇesupi ṭhapetvā mahākattariṁ mahāsaṇḍāsaṁ mahāpipphalakañca sabbaṁ bhājanīyaṁ.",
  "atk-vin02a35:92_8": "Mahākattariādīni garubhaṇḍāni.",
  "atk-vin02a35:93_0": "Valliādīsu vettavalliādikā yā kāci aḍḍhabāhuppamāṇā valli saṅghassa dinnā vā tatthajātakā vā rakkhitagopitā garubhaṇḍaṁ hoti,",
  "atk-vin02a35:93_1": "sā saṅghakamme ca cetiyakamme ca kate sace atirekā hoti,",
  "atk-vin02a35:93_2": "puggalikakammepi upanetuṁ vaṭṭati;",
  "atk-vin02a35:93_3": "arakkhitā pana garubhaṇḍameva na hoti.",
  "atk-vin02a35:93_4": "Suttamakacivākanāḷikerahīracammamayā rajjukā vā yottāni vā vāke ca nāḷikerahīre ca vaṭṭetvā katā ekavaṭṭā",
  "atk-vin02a35:93_5": "vā dvivaṭṭā vā saṅghassa dinnakālato paṭṭhāya garubhaṇḍaṁ.",
  "atk-vin02a35:93_6": "Suttaṁ pana avaṭṭetvā dinnaṁ makacivākanāḷikerahīrā ca bhājanīyā.",
  "atk-vin02a35:93_7": "Yehi panetāni rajjukayottādīni dinnāni honti,",
  "atk-vin02a35:93_8": "te attano karaṇīyena harantā na vāretabbā.",
  "atk-vin02a35:94_0": "Yo koci antamaso aṭṭhaṅgulasūcidaṇḍamattopi veḷu saṅghassa dinno vā tatthajātako vā rakkhitagopito garubhaṇḍaṁ,",
  "atk-vin02a35:94_1": "sopi saṅghakamme ca cetiyakamme ca kate atireko puggalikakamme dātuṁ vaṭṭati.",
  "atk-vin02a35:94_2": "Pādagaṇhanakatelanāḷi pana kattarayaṭṭhi,",
  "atk-vin02a35:94_3": "upāhanadaṇḍako,",
  "atk-vin02a35:94_4": "chattadaṇḍo,",
  "atk-vin02a35:94_5": "chattasalākāti idamettha bhājanīyabhaṇḍaṁ.",
  "atk-vin02a35:94_6": "Daḍḍhagehamanussā gaṇhitvā gacchantā na vāretabbā.",
  "atk-vin02a35:94_7": "Rakkhitagopitaṁ veḷuṁ gaṇhantena samakaṁ vā atirekaṁ vā thāvaraṁ antamaso taṁagghanakampi phātikammaṁ katvā gahetabbo .",
  "atk-vin02a35:94_8": "Phātikammaṁ akatvā gaṇhantena tattheva vaḷañjetabbo ,",
  "atk-vin02a35:94_9": "gamanakāle saṅghikāvāse ṭhapetvā gantabbaṁ.",
  "atk-vin02a35:94_10": "Asatiyā gahetvā gatena pahiṇitvā dātabbo.",
  "atk-vin02a35:94_11": "Desantaraṁ gatena sampattavihāre saṅghikāvāse ṭhapetabbo.",
  "atk-vin02a35:95_0": "Tiṇanti muñjaṁ pabbajañca ṭhapetvā avasesaṁ yaṁkiñci tiṇaṁ.",
  "atk-vin02a35:95_1": "Yattha pana tiṇaṁ natthi,",
  "atk-vin02a35:95_2": "tattha paṇṇehi chādenti;",
  "atk-vin02a35:95_3": "tasmā paṇṇampi tiṇeneva saṅgahitaṁ.",
  "atk-vin02a35:95_4": "Iti muñjādīsu yaṁkiñci muṭṭhippamāṇampi tiṇaṁ tālapaṇṇādīsu ca ekaṁ paṇṇampi saṅghassa dinnaṁ vā tatthajātakaṁ",
  "atk-vin02a35:95_5": "vā bahārāme saṅghassa tiṇavatthuto jātatiṇaṁ vā rakkhitagopitaṁ garubhaṇḍaṁ hoti,",
  "atk-vin02a35:95_6": "tampi saṅghakamme ca cetiyakamme ca kate atirekaṁ puggalikakamme dātuṁ vaṭṭati.",
  "atk-vin02a35:95_7": "Daḍḍhagehamanussā gahetvā gacchantā na vāretabbā.",
  "atk-vin02a35:95_8": "Aṭṭhaṅgulappamāṇopi rittapotthako garubhaṇḍameva.",
  "atk-vin02a35:96_0": "Mattikā pakatimattikā vā hotu pañcavaṇṇā vā sudhā vā sajjurasakaṅguṭṭhasilesādīsu vā yaṁkiñci,",
  "atk-vin02a35:96_1": "dullabhaṭṭhāne ānetvā vā dinnaṁ tatthajātakaṁ vā rakkhitagopitaṁ tālaphalapakkamattaṁ garubhaṇḍaṁ hoti.",
  "atk-vin02a35:96_2": "Tampi saṅghakamme ca cetiyakamme ca niṭṭhite atirekaṁ puggalikakamme dātuṁ vaṭṭati.",
  "atk-vin02a35:96_3": "Hiṅguhiṅgulakaharitālamanosilañjanāni pana bhājanīyabhaṇḍāni.",
  "atk-vin02a35:97_0": "Dārubhaṇḍe yo koci aṭṭhaṅgulasūcidaṇḍamattopi dārubhaṇḍako dārudullabhaṭṭhāne saṅghassa dinno vā tatthajātako vā rakkhitagopito,",
  "atk-vin02a35:97_1": "ayaṁ garubhaṇḍaṁ hotīti kurundiyaṁ vuttaṁ.",
  "atk-vin02a35:97_2": "Mahāaṭṭhakathāyaṁ pana sabbampi dāruveḷucammapāsāṇādivikatiṁ dārubhaṇḍena saṅgaṇhitvā ‘‘tena kho pana",
  "atk-vin02a35:97_3": "samayena saṅghassa āsandiko uppanno hotī’’ti ito paṭṭhāya dārubhaṇḍavinicchayo vutto.",
  "atk-vin02a35:98_0": "Tatrāyaṁ atthuddhāro, āsandiko, sattaṅgo,",
  "atk-vin02a35:98_1": "bhaddapīṭhaṁ, pīṭhikā,",
  "atk-vin02a35:98_2": "eḷakapādakapīṭhaṁ,",
  "atk-vin02a35:98_3": "āmalakavaṭṭakapīṭhaṁ, phalakaṁ, kocchaṁ,",
  "atk-vin02a35:98_4": "palālapīṭhakanti imesu tāva yaṁkiñci khuddakaṁ vā hotu mahantaṁ vā,",
  "atk-vin02a35:98_5": "saṅghassa dinnaṁ garubhaṇḍaṁ hoti.",
  "atk-vin02a35:98_6": "Palālapīṭhena cettha kadalipattādipīṭhānipi saṅgahitāni.",
  "atk-vin02a35:98_7": "Byagghacammaonaddhampi vāḷarūpaparikkhittaṁ,",
  "atk-vin02a35:98_8": "ratanaparisibbitaṁ,",
  "atk-vin02a35:98_9": "kocchakaṁ garubhaṇḍameva.",
  "atk-vin02a35:99_0": "Vaṅkaphalakaṁ,",
  "atk-vin02a35:99_1": "dīghaphalakaṁ,",
  "atk-vin02a35:99_2": "cīvaradhovanaphalakaṁ,",
  "atk-vin02a35:99_3": "ghaṭṭanaphalakaṁ,",
  "atk-vin02a35:99_4": "ghaṭṭanamuggaro,",
  "atk-vin02a35:99_5": "dantakaṭṭhacchedanagaṇṭhikā,",
  "atk-vin02a35:99_6": "daṇḍamuggaro, ambaṇaṁ,",
  "atk-vin02a35:99_7": "rajanadoṇi,",
  "atk-vin02a35:99_8": "udakapaṭicchako,",
  "atk-vin02a35:99_9": "dārumayo vā dantamayo vā veḷumayo vā sapādakopi apādakopi samuggo, mañjūsā,",
  "atk-vin02a35:99_10": "pādagaṇhanakato atirekappamāṇo karaṇḍo,",
  "atk-vin02a35:99_11": "udakadoṇi,",
  "atk-vin02a35:99_12": "udakakaṭāhaṁ, uḷuṅko, kaṭacchu,",
  "atk-vin02a35:99_13": "pānīyasarāvaṁ,",
  "atk-vin02a35:99_14": "pānīyasaṅkhoti etesupi yaṁkiñci saṅghe dinnaṁ garubhaṇḍaṁ.",
  "atk-vin02a35:99_15": "Saṅkhathālakaṁ pana bhājanīyaṁ,",
  "atk-vin02a35:99_16": "tathā dārumayo udakatumbo.",
  "atk-vin02a35:100_0": "Pādakathalikamaṇḍalaṁ dārumayaṁ vā hotu coḷapaṇṇādimayaṁ vā sabbaṁ garubhaṇḍaṁ.",
  "atk-vin02a35:100_1": "Ādhārako pattapidhānaṁ,",
  "atk-vin02a35:100_2": "tālavaṇṭaṁ, bījanī,",
  "atk-vin02a35:100_3": "caṅkoṭakaṁ, pacchi,",
  "atk-vin02a35:100_4": "yaṭṭhisammuñjanī muṭṭhisammuñjanīti etesupi yaṁkiñci khuddakaṁ vā mahantaṁ vā dāruveḷupaṇṇacammādīsu yena kenaci kataṁ garubhaṇḍameva.",
  "atk-vin02a35:101_0": "Thambhatulāsopānaphalakādīsu dārumayaṁ vā pāsāṇamayaṁ vā yaṁkiñci gehasambhārarūpaṁ,",
  "atk-vin02a35:101_1": "yo koci kaṭasārako,",
  "atk-vin02a35:101_2": "yaṁkiñci bhūmattharaṇaṁ,",
  "atk-vin02a35:101_3": "yaṁkiñci akappiyacammaṁ,",
  "atk-vin02a35:101_4": "sabbaṁ saṅghe dinnaṁ garubhaṇḍaṁ,",
  "atk-vin02a35:101_5": "bhūmattharaṇaṁ kātuṁ vaṭṭati.",
  "atk-vin02a35:101_6": "Eḷakacammaṁ pana paccattharaṇagatikaṁ hoti,",
  "atk-vin02a35:101_7": "tampi garubhaṇḍameva.",
  "atk-vin02a35:101_8": "Kappiyacammāni bhājanīyāni.",
  "atk-vin02a35:101_9": "Kurundiyaṁ pana ‘‘sabbaṁ mañcappamāṇaṁ cammaṁ garubhaṇḍa’’nti vuttaṁ.",
  "atk-vin02a35:102_0": "Udukkhalaṁ, musalaṁ, suppaṁ, nisadaṁ,",
  "atk-vin02a35:102_1": "nisadapoto,",
  "atk-vin02a35:102_2": "pāsāṇadoṇi,",
  "atk-vin02a35:102_3": "pāsāṇakaṭāhaṁ,",
  "atk-vin02a35:102_4": "turivemabhastādi sabbaṁ pesakārādibhaṇḍaṁ,",
  "atk-vin02a35:102_5": "sabbaṁ kasibhaṇḍaṁ,",
  "atk-vin02a35:102_6": "sabbaṁ cakkayuttakayānaṁ garubhaṇḍameva.",
  "atk-vin02a35:102_7": "Mañcapādo ,",
  "atk-vin02a35:102_8": "mañcaaṭanī,",
  "atk-vin02a35:102_9": "pīṭhapādo,",
  "atk-vin02a35:102_10": "pīṭhaaṭanī,",
  "atk-vin02a35:102_11": "vāsipharasuādīnaṁ daṇḍāti etesu yaṁkiñci vippakatatacchanakammaṁ aniṭṭhitameva bhājanīyaṁ,",
  "atk-vin02a35:102_12": "tacchitamaṭṭhaṁ pana garubhaṇḍaṁ hoti.",
  "atk-vin02a35:102_13": "Anuññātavāsiyā pana daṇḍo chattamuṭṭhipaṇṇaṁ kattarayaṭṭhi upāhanā araṇisahitaṁ dhammakaraṇo pādagaṇhanakato",
  "atk-vin02a35:102_14": "anatirittaṁ āmalakatumbaṁ āmalakaghaṭo lābukatumbaṁ lābughaṭo visāṇakatumbanti sabbametaṁ bhājanīyaṁ,",
  "atk-vin02a35:102_15": "tato mahantataraṁ garubhaṇḍaṁ.",
  "atk-vin02a35:103_0": "Hatthidanto vā yaṁkiñci visāṇaṁ vā atacchitaṁ yathājātameva bhājanīyaṁ,",
  "atk-vin02a35:103_1": "tehi katamañcapādādīsu purimasadisoyeva vinicchayo.",
  "atk-vin02a35:103_2": "Tacchitaniṭṭhitopi hiṅgukaraṇḍako añjanakaraṇḍako gaṇṭhikā vidho añjanī añjanisalākā udakapuñchanīti idaṁ sabbaṁ bhājanīyameva.",
  "atk-vin02a35:104_0": "Mattikābhaṇḍe sabbaṁ manussānaṁ upabhogaparibhogaṁ ghaṭapiṭharādikulālabhājanaṁ pattakaṭāhaṁ aṅgārakaṭāhaṁ",
  "atk-vin02a35:104_1": "dhūmadānakaṁ dīparukkhako dīpakapallikā cayaniṭṭhakā chadaniṭṭhakā thūpikāti saṅghassa dinnakālato paṭṭhāya",
  "atk-vin02a35:104_2": "garubhaṇḍaṁ,",
  "atk-vin02a35:104_3": "pādagaṇhanakato anatirittappamāṇo pana ghaṭako pattaṁ thālakaṁ kañcanako kuṇḍikāti idamettha bhājanīyabhaṇḍaṁ.",
  "atk-vin02a35:104_4": "Yathā ca mattikābhaṇḍe;",
  "atk-vin02a35:104_5": "evaṁ lohabhaṇḍepi kuṇḍikā bhājanīyakoṭṭhāsameva bhajatīti ayamettha anupubbikathā.",
  "atk-vin02a35:105_0": "Avissajjiyavatthukathā niṭṭhitā.",
  "atk-vin02a35:106_0": "Navakammadānakathā",
  "atk-vin02a35:107_0": "323.Bhaṇḍikāṭṭhapanamattenāti dvārabāhānaṁ upari kapotabhaṇḍikayojanamattena.",
  "atk-vin02a35:107_1": "Paribhaṇḍakaraṇamattenāti gomayaparibhaṇḍakasāvaparibhaṇḍakaraṇamattena.",
  "atk-vin02a35:107_2": "Dhūmakālikanti idaṁ yāvassa citakadhūmo na paññāyati,",
  "atk-vin02a35:107_3": "tāva ayaṁ vihāro etassevāti evaṁ dhūmakāle apaloketvā katapariyositaṁ vihāraṁ denti.",
  "atk-vin02a35:107_4": "Vippakatanti ettha vippakato nāma yāva gopānasiyo na ārohanti.",
  "atk-vin02a35:107_5": "Gopānasīsu pana āruḷhāsu bahukato nāma hoti,",
  "atk-vin02a35:107_6": "tasmā tato paṭṭhāya na dātabbo,",
  "atk-vin02a35:107_7": "kiñcideva samādapetvā kāressati.",
  "atk-vin02a35:107_8": "Khuddake vihāre kammaṁ oloketvā chappañcavassikanti kammaṁ oloketvā catuhatthavihāre catuvassikaṁ,",
  "atk-vin02a35:107_9": "pañcahatthe pañcavassikaṁ,",
  "atk-vin02a35:107_10": "chahatthe chavassikaṁ dātabbaṁ.",
  "atk-vin02a35:107_11": "Aḍḍhayogo pana yasmā sattaṭṭhahattho hoti,",
  "atk-vin02a35:107_12": "tasmā ettha ‘‘sattaṭṭhavassika’’nti vuttaṁ.",
  "atk-vin02a35:107_13": "Sace pana so navahattho hoti navavassikampi dātabbaṁ.",
  "atk-vin02a35:107_14": "Mahallake pana dasahatthe ekādasahatthe vihāre vā pāsāde vā dasavassikaṁ vā ekādasavassikaṁ vā dātabbaṁ.",
  "atk-vin02a35:107_15": "Dvādasahatthe pana tato adhike vā lohapāsādasadisepi dvādasavassikameva dātabbaṁ,",
  "atk-vin02a35:107_16": "na tato uttari.",
  "atk-vin02a35:108_0": "Navakammiko bhikkhu antovasse taṁ āvāsaṁ labhati,",
  "atk-vin02a35:108_1": "utukāle paṭibāhituṁ na labhati.",
  "atk-vin02a35:108_2": "Sace so āvāso jīrati,",
  "atk-vin02a35:108_3": "āvāsasāmikassa vā tassa vaṁse uppannassa vā kassaci kathetabbaṁ –",
  "atk-vin02a35:108_4": "‘‘āvāso te nassati,",
  "atk-vin02a35:108_5": "jaggatha etaṁ āvāsa’’nti.",
  "atk-vin02a35:108_6": "Sace so na sakkoti,",
  "atk-vin02a35:108_7": "bhikkhūhi ñātī vā upaṭṭhāke vā samādapetvā jaggitabbo.",
  "atk-vin02a35:108_8": "Sace tepi na sakkonti,",
  "atk-vin02a35:108_9": "saṅghikena paccayena jaggitabbo.",
  "atk-vin02a35:108_10": "Tasmimpi asati ekaṁ āvāsaṁ vissajjetvā avasesā jaggitabbā.",
  "atk-vin02a35:108_11": "Bahū vissajjetvā ekaṁ saṇṭhāpetumpi vaṭṭatiyeva.",
  "atk-vin02a35:109_0": "Dubbhikkhe bhikkhūsu pakkantesu sabbe āvāsā nassanti,",
  "atk-vin02a35:109_1": "tasmā ekaṁ vā dve vā tayo vā āvāse vissajjetvā tato yāgubhattacīvarādīni paribhuñjantehi sesāvāsā jaggitabbāyeva.",
  "atk-vin02a35:109_2": "Kurundiyaṁ pana vuttaṁ ‘‘saṅghike paccaye asati eko bhikkhu ‘tuyhaṁ ekaṁ mañcaṭṭhānaṁ gahetvā jaggāhī’ti vattabbo.",
  "atk-vin02a35:109_3": "Sace bahutaraṁ icchati,",
  "atk-vin02a35:109_4": "tibhāgaṁ vā upaḍḍhabhāgaṁ vā datvāpi jaggāpetabbaṁ.",
  "atk-vin02a35:109_5": "Atha ‘thambhamattamevettha avasiṭṭhaṁ,",
  "atk-vin02a35:109_6": "bahukammaṁ kātabba’nti na icchati,",
  "atk-vin02a35:109_7": "‘tuyhaṁ puggalikameva katvā jagga;",
  "atk-vin02a35:109_8": "evampi hi saṅghassa bhaṇḍakaṭṭhapanaṭṭhānaṁ navakānañca vasanaṭṭhānaṁ labhissatī’ti jaggāpetabbo.",
  "atk-vin02a35:109_9": "Evaṁ jaggito pana tasmiṁ jīvante puggaliko hoti,",
  "atk-vin02a35:109_10": "mate saṅghikoyeva .",
  "atk-vin02a35:109_11": "Sace saddhivihārikānaṁ dātukāmo hoti,",
  "atk-vin02a35:109_12": "kammaṁ oloketvā tibhāgaṁ vā upaḍḍhaṁ vā puggalikaṁ katvā jaggāpetabbo.",
  "atk-vin02a35:109_13": "Evañhi saddhivihārikānaṁ dātuṁ labhati.",
  "atk-vin02a35:109_14": "Evaṁ jagganake pana asati ‘ekaṁ āvāsaṁ vissajjetvā’tiādinā nayena jaggāpetabbo’’ti.",
  "atk-vin02a35:110_0": "Idampi ca aññaṁ tattheva vuttaṁ –",
  "atk-vin02a35:110_1": "dve bhikkhū saṅghikaṁ bhūmiṁ gahetvā sodhetvā saṅghikaṁ senāsanaṁ karonti.",
  "atk-vin02a35:110_2": "Yena sā bhūmi paṭhamaṁ gahitā, so sāmī.",
  "atk-vin02a35:110_3": "Ubhopi puggalikaṁ karonti,",
  "atk-vin02a35:110_4": "soyeva sāmī.",
  "atk-vin02a35:110_5": "So saṅghikaṁ karoti,",
  "atk-vin02a35:110_6": "itaro puggalikaṁ karoti,",
  "atk-vin02a35:110_7": "aññaṁ ce bahuṁ senāsanaṭṭhānaṁ atthi ,",
  "atk-vin02a35:110_8": "puggalikaṁ karontopi na vāretabbo.",
  "atk-vin02a35:110_9": "Aññasmiṁ pana tādise paṭirūpe ṭhāne asati taṁ paṭibāhitvā saṅghikaṁ karonteneva kātabbaṁ.",
  "atk-vin02a35:110_10": "Yaṁ pana tassa tattha vayakammaṁ kataṁ,",
  "atk-vin02a35:110_11": "taṁ dātabbaṁ.",
  "atk-vin02a35:110_12": "Sace pana katāvāse vā āvāsakaraṇaṭṭhāne vā chāyūpagaphalūpagarukkhā honti,",
  "atk-vin02a35:110_13": "apaloketvā hāretabbā.",
  "atk-vin02a35:110_14": "Puggalikā ce honti,",
  "atk-vin02a35:110_15": "sāmikā āpucchitabbā;",
  "atk-vin02a35:110_16": "no ce denti,",
  "atk-vin02a35:110_17": "yāvatatiyaṁ āpucchitvā ‘‘rukkhaagghanakamūlaṁ dassāmā’’ti hāretabbā.",
  "atk-vin02a35:111_0": "Yo pana saṅghikavallimattampi aggahetvā āharimena upakaraṇena saṅghikāya bhūmiyā puggalikavihāraṁ kāreti,",
  "atk-vin02a35:111_1": "upaḍḍhaṁ saṅghikaṁ hoti;",
  "atk-vin02a35:111_2": "upaḍḍhaṁ puggalikaṁ.",
  "atk-vin02a35:111_3": "Pāsādo ce hoti,",
  "atk-vin02a35:111_4": "heṭṭhāpāsādo saṅghiko;",
  "atk-vin02a35:111_5": "upari puggaliko.",
  "atk-vin02a35:111_6": "Sace so heṭṭhāpāsādaṁ icchati,",
  "atk-vin02a35:111_7": "tassa hoti.",
  "atk-vin02a35:111_8": "Atha heṭṭhā ca upari ca icchati,",
  "atk-vin02a35:111_9": "ubhayattha upaḍḍhaṁ labhati.",
  "atk-vin02a35:111_10": "Dve senāsanāni kāreti –",
  "atk-vin02a35:111_11": "ekaṁ saṅghikaṁ,",
  "atk-vin02a35:111_12": "ekaṁ puggalikaṁ.",
  "atk-vin02a35:111_13": "Sace vihāre uṭṭhitena dabbasambhārena kāreti,",
  "atk-vin02a35:111_14": "tatiyabhāgaṁ labhati.",
  "atk-vin02a35:111_15": "Sace akataṭṭhāne cayaṁ vā pamukhaṁ vā karoti,",
  "atk-vin02a35:111_16": "bahikuṭṭe upaḍḍhaṁ saṅghassa,",
  "atk-vin02a35:111_17": "upaḍḍhaṁ tassa.",
  "atk-vin02a35:111_18": "Atha mahantaṁ visamaṁ pūretvā apade padaṁ dassetvā kataṁ hoti,",
  "atk-vin02a35:111_19": "anissaro tattha saṅgho.",
  "atk-vin02a35:112_0": "Ekaṁvaraseyyanti ettha navakammadānaṭṭhāne vā vassaggena pattaṭṭhāne vā yaṁ icchati,",
  "atk-vin02a35:112_1": "taṁ ekaṁ varaseyyaṁ anujānāmīti attho.",
  "atk-vin02a35:113_0": "Pariyosite pakkamati tassevetanti puna āgantvā vasantassa antovassaṁ tasseva taṁ;",
  "atk-vin02a35:113_1": "anāgacchantassa pana saddhivihārikādayo gahetuṁ na labhanti.",
  "atk-vin02a35:114_0": "Navakammadānakathā niṭṭhitā.",
  "atk-vin02a35:115_0": "Aññatrapaṭibhogapaṭikkhepādikathā",
  "atk-vin02a35:116_0": "324.Nātiharantīti aññatra haritvā na paribhuñjanti.",
  "atk-vin02a35:116_1": "Guttatthāyāti yaṁ tattha mañcapīṭhādi,",
  "atk-vin02a35:116_2": "tassa guttatthāya,",
  "atk-vin02a35:116_3": "taṁ aññatra harituṁ anujānāmīti attho.",
  "atk-vin02a35:116_4": "Tasmā taṁ aññatra haritvā saṅghikaparibhogena paribhuñjantassa naṭṭhaṁ sunaṭṭhaṁ,",
  "atk-vin02a35:116_5": "jiṇṇaṁ sujiṇṇaṁ.",
  "atk-vin02a35:116_6": "Sace arogaṁ tasmiṁ vihāre paṭisaṅkhate puna pākatikaṁ kātabbaṁ.",
  "atk-vin02a35:116_7": "Puggalikaparibhogena paribhuñjato naṭṭhaṁ vā jiṇṇaṁ vā gīvā hoti,",
  "atk-vin02a35:116_8": "tasmiṁ paṭisaṅkhate dātabbameva.",
  "atk-vin02a35:116_9": "Sace tato gopānasiādīni gahetvā aññasmiṁ saṅghikāvāse yojenti,",
  "atk-vin02a35:116_10": "suyojitāni.",
  "atk-vin02a35:116_11": "Puggalikāvāse yojentehi pana mūlaṁ vā dātabbaṁ,",
  "atk-vin02a35:116_12": "paṭipākatikaṁ vā kātabbaṁ chaḍḍitavihārato mañcapīṭhādīni theyyacittena gaṇhanto uddhāreyeva bhaṇḍagghena kāretabbo.",
  "atk-vin02a35:116_13": "Puna āvāsikakāle dassāmīti gahetvā saṅghikaparibhogena paribhuñjantassa naṭṭhaṁ sunaṭṭhaṁ,",
  "atk-vin02a35:116_14": "jiṇṇaṁ sujiṇṇaṁ.",
  "atk-vin02a35:116_15": "Arogañce pākatikaṁ kātabbaṁ .",
  "atk-vin02a35:116_16": "Puggalikaparibhogena paribhuñjantassa naṭṭhaṁ gīvā hoti.",
  "atk-vin02a35:116_17": "Tato dvāravātapānādīni saṅghikāvāse vā puggalikāvāse vā yojitāni paṭidātabbāniyeva.",
  "atk-vin02a35:117_0": "Phātikammatthāyāti vaḍḍhikammatthāya.",
  "atk-vin02a35:117_1": "Phātikammañcettha samakaṁ vā atirekaṁ vā agghanakaṁ mañcapīṭhādisenāsanameva vaṭṭati.",
  "atk-vin02a35:118_0": "Cakkalikanti kambalādīhi veṭhetvā katacakkalikaṁ.",
  "atk-vin02a35:118_1": "Allehi pādehīti yehi akkantaṭṭhāne udakaṁ paññāyati,",
  "atk-vin02a35:118_2": "evarūpehi pādehi paribhaṇḍakatabhūmi vā senāsanaṁ vā na akkamitabbaṁ .",
  "atk-vin02a35:118_3": "Sace pana udakasinehamattameva paññāyati,",
  "atk-vin02a35:118_4": "na udakaṁ, vaṭṭati.",
  "atk-vin02a35:118_5": "Pādapuñchaniṁ pana allapādehipi akkamituṁ vaṭṭatiyeva.",
  "atk-vin02a35:118_6": "Saupāhanena dhotapādehi akkamitabbaṭṭhāneyeva na vaṭṭati.",
  "atk-vin02a35:119_0": "Coḷakena paliveṭhetunti sudhābhūmiyaṁ vā paribhaṇḍabhūmiyaṁ vā sace taṭṭikā vā kaṭasārako vā natthi,",
  "atk-vin02a35:119_1": "coḷakena pādā veṭhetabbā,",
  "atk-vin02a35:119_2": "tasmiṁ asati paṇṇampi attharituṁ vaṭṭati.",
  "atk-vin02a35:119_3": "Kiñci anattharitvā ṭhapentassa pana dukkaṭaṁ.",
  "atk-vin02a35:119_4": "Yadi pana tattha nevāsikā anatthatāyapi bhūmiyā ṭhapenti,",
  "atk-vin02a35:119_5": "adhotapādehipi vaḷañjenti,",
  "atk-vin02a35:119_6": "tatheva vaḷañjetuṁ vaṭṭati.",
  "atk-vin02a35:120_0": "Na bhikkhave parikammakatā bhittīti setabhitti vā cittakammakatā vā.",
  "atk-vin02a35:120_1": "Na kevalañca bhittimeva,",
  "atk-vin02a35:120_2": "dvārampi vātapānampi apassenaphalakampi pāsāṇatthambhampi rukkhatthambhampi cīvarena vā kenaci vā appaṭicchādetvā apassayituṁ na labbhatiyeva.",
  "atk-vin02a35:121_0": "Dhotapādakāti dhotapādakā hutvā dhotehi pādehi akkamitabbaṭṭhāne nipajjituṁ kukkuccāyanti.",
  "atk-vin02a35:121_1": "‘‘Dhotapādake’’tipi pāṭho.",
  "atk-vin02a35:121_2": "Dhotehi pādehi akkamitabbaṭṭhānassetaṁ adhivacanaṁ .",
  "atk-vin02a35:121_3": "Paccattharitvāti paribhaṇḍakataṁ bhūmiṁ vā bhūmattharaṇasenāsanaṁ vā saṅghikamañcapīṭhaṁ vā attano santakena",
  "atk-vin02a35:121_4": "paccattharaṇena paccattharitvāva nipajjitabbaṁ.",
  "atk-vin02a35:121_5": "Sace niddāyatopi paccattharaṇe saṅkuṭite koci sarīrāvayavo mañcaṁ vā pīṭhaṁ vā phusati,",
  "atk-vin02a35:121_6": "āpattiyeva.",
  "atk-vin02a35:121_7": "Lomesu pana lomagaṇanāya āpattiyeva.",
  "atk-vin02a35:121_8": "Paribhogasīsena apassayantassāpi eseva nayo.",
  "atk-vin02a35:121_9": "Hatthatalapādatalehi pana phusituṁ vā akkamituṁ vā vaṭṭati.",
  "atk-vin02a35:121_10": "Mañcapīṭhaṁ nīharantassa kāye paṭihaññati, anāpatti.",
  "atk-vin02a35:122_0": "Aññatraparibhogapaṭikkhepādikathā niṭṭhitā.",
  "atk-vin02a35:123_0": "Saṅghabhattādianujānanakathā",
  "atk-vin02a35:124_0": "325.Nasakkonti saṅghabhattaṁ kātunti sakalassa saṅghassa bhattaṁ kātuṁ na sakkonti.",
  "atk-vin02a35:124_1": "Uddesabhattantiādīsu ‘‘ekaṁ vā dve vā…pe…",
  "atk-vin02a35:124_2": "dasa vā bhikkhū saṅghato uddisitvā dethā’’ti evaṁ uddesena laddhabhikkhūnaṁ bhattaṁ kātuṁ icchanti.",
  "atk-vin02a35:124_3": "Apare tatheva bhikkhū paricchinditvā nimantetvā tesaṁ bhattaṁ kātuṁ icchanti.",
  "atk-vin02a35:124_4": "Apare salākāyo chinditvā,",
  "atk-vin02a35:124_5": "apare pakkhikaṁ uposathikaṁ pāṭipadikanti evaṁ niyāmetvā,",
  "atk-vin02a35:124_6": "ekassa vā dvinnaṁ vā…pe…",
  "atk-vin02a35:124_7": "dasannaṁ vā bhikkhūnaṁ bhattaṁ kātuṁ icchanti.",
  "atk-vin02a35:124_8": "Iti etāni bhattāni uddesabhattaṁ nimantananti imaṁ vohāraṁ pattāni.",
  "atk-vin02a35:124_9": "Yasmā pana te sacepi dubbhikkhe na sakkonti,",
  "atk-vin02a35:124_10": "subhikkhe jāte pana puna saṅghabhattaṁ kātuṁ sakkhissanti,",
  "atk-vin02a35:124_11": "tasmā bhagavā tampi anto katvā ‘‘anujānāmi,",
  "atk-vin02a35:124_12": "bhikkhave,",
  "atk-vin02a35:124_13": "saṅghabhattaṁ uddesabhatta’’ntiādimāha.",
  "atk-vin02a35:125_0": "Tattha saṅghabhatte ṭhitikā nāma natthi,",
  "atk-vin02a35:125_1": "tasmā ‘‘amhākaṁ ajja dasa dvādasa divasā bhuñjantānaṁ idāni aññato bhikkhū ānethā’’ti na evaṁ tattha vattabbaṁ.",
  "atk-vin02a35:125_2": "‘‘Purimadivasesu amhehi na laddhaṁ,",
  "atk-vin02a35:125_3": "idāni taṁ amhākaṁ gāhethā’’ti evampi vattuṁ na labbhati.",
  "atk-vin02a35:125_4": "Tañhi āgatāgatānaṁ pāpuṇātiyeva.",
  "atk-vin02a35:126_0": "Saṅghabhattādianujānanakathā niṭṭhitā.",
  "atk-vin02a35:127_0": "Uddesabhattakathā",
  "atk-vin02a35:128_0": "Uddesabhattādīsu pana ayaṁ nayo –",
  "atk-vin02a35:128_1": "raññā vā rājamahāmattena vā saṅghato uddisitvā ‘‘ettake bhikkhū ānethā’’ti pahite kālaṁ ghosetvā ṭhitikā pucchitabbā.",
  "atk-vin02a35:128_2": "Sace atthi,",
  "atk-vin02a35:128_3": "tato paṭṭhāya gāhetabbaṁ; no ce,",
  "atk-vin02a35:128_4": "therāsanato paṭṭhāya gāhetabbaṁ.",
  "atk-vin02a35:128_5": "Uddesakena piṇḍapātikānampi na atikkāmetabbaṁ.",
  "atk-vin02a35:128_6": "Te pana dhutaṅgaṁ rakkhantā sayameva atikkamissanti;",
  "atk-vin02a35:128_7": "evaṁ gāhiyamāne alasajātikā mahātherā pacchā āgacchanti, ‘‘bhante,",
  "atk-vin02a35:128_8": "vīsativassānaṁ gāhiyati,",
  "atk-vin02a35:128_9": "tumhākaṁ ṭhitikā atikkantā’’ti na vattabbā,",
  "atk-vin02a35:128_10": "ṭhitikaṁ ṭhapetvā tesaṁ gāhetvā pacchā ṭhitikāya gāhetabbaṁ.",
  "atk-vin02a35:128_11": "‘‘Asukavihāre bahuṁ uddesabhattaṁ uppanna’’nti sutvā yojanantarikavihāratopi bhikkhū āgacchanti,",
  "atk-vin02a35:128_12": "sampattasampattānaṁ ṭhitaṭṭhānato paṭṭhāya gāhetabbaṁ.",
  "atk-vin02a35:128_13": "Asampattānampi upacārasīmaṁ paviṭṭhānaṁ antevāsikādīsu gaṇhantesu gāhetabbameva.",
  "atk-vin02a35:128_14": "Bahiupacārasīmāya ṭhitānaṁ gāhethāti vadanti,",
  "atk-vin02a35:128_15": "na gāhetabbaṁ.",
  "atk-vin02a35:128_16": "Sace pana upacārasīmaṁ okkantehi ekābaddhā hutvā attano vihāradvāre vā antovihāreyeva vā honti,",
  "atk-vin02a35:128_17": "parisāvasena vaḍḍhitā nāma sīmā hoti,",
  "atk-vin02a35:128_18": "tasmā gāhetabbaṁ.",
  "atk-vin02a35:128_19": "Saṅghanavakassa dinnepi pacchā āgatānaṁ gāhetabbameva .",
  "atk-vin02a35:128_20": "Dutiyabhāge pana therāsanaṁ āruḷhe puna āgatānaṁ paṭhamabhāgo na pāpuṇāti,",
  "atk-vin02a35:128_21": "dutiyabhāgato vassaggena gāhetabbaṁ.",
  "atk-vin02a35:129_0": "Ekasmiṁ vihāre ekaṁ bhattuddesaṭṭhānaṁ paricchinditvā gāvutappamāṇāyapi upacārasīmāya yattha katthaci ārocitaṁ uddesabhattaṁ,",
  "atk-vin02a35:129_1": "tasmiṁyeva bhattuddesaṭṭhāne gāhetabbaṁ.",
  "atk-vin02a35:129_2": "Eko ekassa bhikkhuno pahiṇāti ‘‘svepi saṅghato uddisitvā dasa bhikkhū pahiṇathā’’ti,",
  "atk-vin02a35:129_3": "tena so attho bhattuddesakassa ārocetabbo.",
  "atk-vin02a35:129_4": "Sace taṁ divasaṁ pamussati,",
  "atk-vin02a35:129_5": "dutiyadivase pātova ārocetabbo.",
  "atk-vin02a35:129_6": "Atha pamussitvāva piṇḍāya pavisanto sarati,",
  "atk-vin02a35:129_7": "yāva upacārasīmaṁ nātikkamati,",
  "atk-vin02a35:129_8": "tāva yā bhojanasālāya pakatiṭṭhitikā,",
  "atk-vin02a35:129_9": "tassāyeva vasena gāhetabbaṁ.",
  "atk-vin02a35:129_10": "Sacepi upacārasīmaṁ atikkantā bhikkhū ca upacārasīmaṭṭhakehi ekābaddhā honti,",
  "atk-vin02a35:129_11": "aññamaññaṁ dvādasahatthantaraṁ avijahitvā gacchanti,",
  "atk-vin02a35:129_12": "pakatiṭṭhitikāya vasena gāhetabbaṁ.",
  "atk-vin02a35:129_13": "Bhikkhūnaṁ pana tādise ekābaddhe asati bahiupacārasīmāya yasmiṁ ṭhāne sarati,",
  "atk-vin02a35:129_14": "tattha navaṁ ṭhitikaṁ katvā gāhetabbaṁ.",
  "atk-vin02a35:129_15": "Antogāme āsanasālāya sarantena āsanasālāya ṭhitikāya gāhetabbaṁ.",
  "atk-vin02a35:129_16": "Yattha katthaci saritvā gāhetabbameva,",
  "atk-vin02a35:129_17": "agāhetuṁ na vaṭṭati.",
  "atk-vin02a35:129_18": "Na hi etaṁ dutiyadivase labbhatīti.",
  "atk-vin02a35:130_0": "Sace sakavihārato aññaṁ vihāraṁ gacchante bhikkhū disvā koci uddesabhattaṁ uddisāpeti,",
  "atk-vin02a35:130_1": "yāva antoupacāre vā upacārasīmaṭṭhakehi saddhiṁ vuttanayena ekābaddhā vā honti,",
  "atk-vin02a35:130_2": "tāva sakavihāre ṭhitikāvaseneva gāhetabbaṁ.",
  "atk-vin02a35:130_3": "Bahiupacāre ṭhitānaṁ dinnaṁ pana ‘‘saṅghato bhante ettake nāma bhikkhū uddisathā’’ti vutte sampattānaṁ gāhetabbaṁ.",
  "atk-vin02a35:130_4": "Tattha dvādasahatthantaraṁ avijahitvā ekābaddhanayena dūre ṭhitāpi sampattāyevāti veditabbaṁ.",
  "atk-vin02a35:130_5": "Sace yaṁ vihāraṁ gacchanti,",
  "atk-vin02a35:130_6": "tattha paviṭṭhānaṁ ārocenti,",
  "atk-vin02a35:130_7": "tassa vihārassa ṭhitikāvasena gāhetabbaṁ.",
  "atk-vin02a35:130_8": "Sacepi gāmadvāre vā vīthiyaṁ vā catukke vā antaraghare vā bhikkhū disvā koci saṅghuddesaṁ āroceti,",
  "atk-vin02a35:130_9": "tasmiṁ tasmiṁ ṭhāne antoupacāragatānaṁ gāhetabbaṁ.",
  "atk-vin02a35:131_0": "Gharūpacāro cettha ‘‘ekaṁ gharaṁ ekūpacāraṁ,",
  "atk-vin02a35:131_1": "ekaṁ gharaṁ nānūpacāraṁ,",
  "atk-vin02a35:131_2": "nānāgharaṁ ekūpacāraṁ,",
  "atk-vin02a35:131_3": "nānāgharaṁ nānūpacāra’’nti imesaṁ vasena veditabbo.",
  "atk-vin02a35:131_4": "Tattha yaṁ ekakulassa gharaṁ ekavaḷañjaṁ hoti,",
  "atk-vin02a35:131_5": "taṁ suppapātaparicchedassa anto ekūpacāraṁ nāma.",
  "atk-vin02a35:131_6": "Tatthuppanno uddesalābho tasmiṁ upacāre bhikkhācāravattenapi ṭhitānaṁ sabbesaṁ pāpuṇāti,",
  "atk-vin02a35:131_7": "etaṁ ‘‘ekaṁ gharaṁ ekūpacāraṁ’’ nāma.",
  "atk-vin02a35:132_0": "Yaṁ pana ekaṁ gharaṁ dvinnaṁ bhariyānaṁ sukhavihāratthāya majjhe bhittiṁ uṭṭhāpetvā nānādvāravaḷañjaṁ kataṁ,",
  "atk-vin02a35:132_1": "tatthuppanno uddesalābho bhittiantarikassa na pāpuṇāti,",
  "atk-vin02a35:132_2": "tasmiṁ tasmiṁ ṭhāne nisinnasseva pāpuṇāti,",
  "atk-vin02a35:132_3": "etaṁ ‘‘ekaṁ gharaṁ nānūpacāraṁ’’ nāma.",
  "atk-vin02a35:133_0": "Yasmiṁ pana ghare bahū bhikkhū nimantetvā antogehato paṭṭhāya ekābaddhe katvā paṭivissakagharānipi pūretvā nisīdāpenti,",
  "atk-vin02a35:133_1": "tatthuppanno uddesalābho sabbesaṁ pāpuṇāti.",
  "atk-vin02a35:133_2": "Yampi nānākulassa nivesanaṁ majjhe bhittiṁ akatvā ekadvāreneva vaḷañjanti,",
  "atk-vin02a35:133_3": "tatrāpi eseva nayo.",
  "atk-vin02a35:133_4": "Etaṁ ‘‘nānāgharaṁ ekūpacāraṁ’’ nāma.",
  "atk-vin02a35:134_0": "Yo pana nānānivesanesu nisinnānaṁ bhikkhūnaṁ uddesalābho uppajjati,",
  "atk-vin02a35:134_1": "kiñcāpi bhitticchiddena bhikkhū dissanti,",
  "atk-vin02a35:134_2": "tasmiṁ tasmiṁ nivesane nisinnānaṁyeva pāpuṇāti,",
  "atk-vin02a35:134_3": "etaṁ ‘‘nānāgharaṁ nānūpacāraṁ’’ nāma.",
  "atk-vin02a35:135_0": "Yo pana gāmadvāravīthicatukkesu aññatarasmiṁ ṭhāne uddesabhattaṁ labhitvā aññasmiṁ bhikkhusmiṁ asati",
  "atk-vin02a35:135_1": "attanova pāpuṇāpetvā dutiyadivasepi tasmiṁyeva ṭhāne aññaṁ labhati,",
  "atk-vin02a35:135_2": "tena yaṁ aññaṁ navakaṁ vā vuḍḍhaṁ vā bhikkhuṁ passati,",
  "atk-vin02a35:135_3": "tassa gāhetabbaṁ.",
  "atk-vin02a35:135_4": "Sace koci natthi,",
  "atk-vin02a35:135_5": "attanova pāpetvā bhuñjitabbaṁ.",
  "atk-vin02a35:136_0": "Sace āsanasālāya nisīditvā kālaṁ paṭimānentesu bhikkhūsu koci āgantvā ‘‘saṅghuddesapattaṁ detha,",
  "atk-vin02a35:136_1": "uddesapattaṁ detha,",
  "atk-vin02a35:136_2": "saṅghato uddisitvā pattaṁ detha,",
  "atk-vin02a35:136_3": "saṅghikaṁ pattaṁ dethā’’ti vā vadati,",
  "atk-vin02a35:136_4": "uddesapattaṁ ṭhitikāya gāhetvā dātabbaṁ.",
  "atk-vin02a35:136_5": "‘‘Saṅghuddesabhikkhuṁ detha,",
  "atk-vin02a35:136_6": "saṅghato uddisitvā bhikkhuṁ detha,",
  "atk-vin02a35:136_7": "saṅghikaṁ bhikkhuṁ dethā’’ti vuttepi eseva nayo.",
  "atk-vin02a35:137_0": "Uddesako panettha pesalo lajjī medhāvī icchitabbo,",
  "atk-vin02a35:137_1": "tena tikkhattuṁ ṭhitikaṁ pucchitvā sace koci ṭhitikaṁ jānanto natthi,",
  "atk-vin02a35:137_2": "therāsanato gāhetabbaṁ.",
  "atk-vin02a35:137_3": "Sace pana ‘‘ahaṁ jānāmi,",
  "atk-vin02a35:137_4": "dasavassena laddha’’nti koci bhaṇati,",
  "atk-vin02a35:137_5": "‘‘atthāvuso,",
  "atk-vin02a35:137_6": "dasavassā bhikkhū’’ti pucchitabbaṁ.",
  "atk-vin02a35:137_7": "Sace tassa sutvā ‘‘dasavassamha dasavassamhā’’ti bahū āgacchanti,",
  "atk-vin02a35:137_8": "‘‘tuyhaṁ pāpuṇāti,",
  "atk-vin02a35:137_9": "tuyhaṁ pāpuṇātī’’ti avatvā ‘‘sabbe appasaddā hothā’’ti vatvā paṭipāṭiyā ṭhapetabbā.",
  "atk-vin02a35:137_10": "Ṭhapetvā ‘‘kati icchathā’’ti upāsako pucchitabbo.",
  "atk-vin02a35:137_11": "‘‘Ettake nāma, bhante,",
  "atk-vin02a35:137_12": "bhikkhū’’ti vutte ‘‘tuyhaṁ pāpuṇāti,",
  "atk-vin02a35:137_13": "tuyhaṁ pāpuṇātī’’ti avatvā sabbanavakassa vassaggañca utu ca divasabhāgo ca chāyā ca pucchitabbā.",
  "atk-vin02a35:137_14": "Sace chāyāyapi pucchiyamānāya añño vuḍḍhataro āgacchati,",
  "atk-vin02a35:137_15": "tassa dātabbaṁ.",
  "atk-vin02a35:137_16": "Atha chāyaṁ pucchitvā ‘‘tuyhaṁ pāpuṇātī’’ti vutte vuḍḍhataro āgacchati,",
  "atk-vin02a35:137_17": "na labhati.",
  "atk-vin02a35:137_18": "Kathāpapañcena hi nisinnassāpi niddāyantassāpi gāhitaṁ suggāhitaṁ,",
  "atk-vin02a35:137_19": "atikkantaṁ suatikkantaṁ,",
  "atk-vin02a35:137_20": "bhājanīyabhaṇḍañhi nāmetaṁ sampattasseva pāpuṇāti,",
  "atk-vin02a35:137_21": "tattha sampattabhāvo upacārena paricchinditabbo.",
  "atk-vin02a35:137_22": "Āsanasālāya ca antoparikkhepo upacāro,",
  "atk-vin02a35:137_23": "tasmiṁ ṭhitassa lābho pāpuṇātīti.",
  "atk-vin02a35:138_0": "Koci āsanasālato aṭṭha uddesapatte āharāpetvā satta patte paṇītabhojanānaṁ ekaṁ udakassa pūretvā āsanasālāyaṁ pahiṇāti,",
  "atk-vin02a35:138_1": "gahetvā āgatā kiñci avatvā bhikkhūnaṁ hatthesu patiṭṭhāpetvā pakkamanti.",
  "atk-vin02a35:138_2": "Yena yaṁ laddhaṁ,",
  "atk-vin02a35:138_3": "tasseva taṁ hoti.",
  "atk-vin02a35:138_4": "Yena pana udakaṁ laddhaṁ,",
  "atk-vin02a35:138_5": "tassa atikkantampi ṭhitikaṁ ṭhapetvā aññaṁ uddesabhattaṁ gāhetabbaṁ.",
  "atk-vin02a35:138_6": "Tañca lūkhaṁ vā labhatu paṇītaṁ vā ticīvaraparivāraṁ vā,",
  "atk-vin02a35:138_7": "tassevetaṁ.",
  "atk-vin02a35:138_8": "Īdiso hissa puññaviseso.",
  "atk-vin02a35:138_9": "Udakaṁ pana yasmā āmisaṁ na hoti,",
  "atk-vin02a35:138_10": "tasmā aññaṁ uddesabhattaṁ labbhati.",
  "atk-vin02a35:139_0": "Sace pana te gahetvā āgatā ‘‘idaṁ kira bhante sabbaṁ bhājetvā bhuñjathā’’ti vatvā gacchanti,",
  "atk-vin02a35:139_1": "sabbehi bhājetvā bhuñjitvā udakaṁ pātabbaṁ.",
  "atk-vin02a35:139_2": "Saṅghato uddisitvā ‘‘aṭṭha mahāthere detha,",
  "atk-vin02a35:139_3": "majjhime detha,",
  "atk-vin02a35:139_4": "navake detha,",
  "atk-vin02a35:139_5": "paripuṇṇavassasāmaṇere detha,",
  "atk-vin02a35:139_6": "majjhimabhāṇakādayo detha,",
  "atk-vin02a35:139_7": "mayhaṁ ñātibhikkhū dethā’’ti vadantassa pana ‘‘upāsaka,",
  "atk-vin02a35:139_8": "tvaṁ evaṁ vadasi,",
  "atk-vin02a35:139_9": "ṭhitikāya pana tesaṁ na pāpuṇātī’’ti vatvā ṭhitikāvaseneva dātabbā.",
  "atk-vin02a35:139_10": "Daharasāmaṇerehi pana uddesabhattesu laddhesu sace dāyakānaṁ ghare maṅgalaṁ hoti,",
  "atk-vin02a35:139_11": "‘‘tumhākaṁ ācariyupajjhāye pesethā’’ti vattabbaṁ.",
  "atk-vin02a35:140_0": "Yasmiṁ pana uddesabhatte paṭhamabhāgo sāmaṇerānaṁ pāpuṇāti,",
  "atk-vin02a35:140_1": "anubhāgo mahātherānaṁ,",
  "atk-vin02a35:140_2": "na tattha sāmaṇerā ‘‘mayaṁ paṭhamabhāgaṁ labhimhā’’ti purato gantuṁ labhanti,",
  "atk-vin02a35:140_3": "yathāpaṭipāṭiyā eva gantabbaṁ.",
  "atk-vin02a35:140_4": "‘‘Saṅghato uddisitvā ‘tumhe ethā’ti vutte ‘mayhaṁ aññadāpi jānissasi,",
  "atk-vin02a35:140_5": "ṭhitikā pana evaṁ gacchatī’’’ti ṭhitikāvaseneva gāhetabbaṁ.",
  "atk-vin02a35:140_6": "Atha ‘‘saṅghuddesapattaṁ dethā’’ti vatvā agāhiteyeva patte yassa kassaci pattaṁ gahetvā pūretvā āharati,",
  "atk-vin02a35:140_7": "āhaṭampi ṭhitikāya eva gāhetabbaṁ.",
  "atk-vin02a35:141_0": "Eko ‘‘saṅghuddesapattaṁ āharā’’ti pesito ‘‘bhante,",
  "atk-vin02a35:141_1": "ekaṁ pattaṁ detha,",
  "atk-vin02a35:141_2": "nimantanabhattaṁ āharissāmī’’ti vadati,",
  "atk-vin02a35:141_3": "so ce uddesabhattagharato ayaṁ āgatoti ñatvā bhikkhūhi ‘‘nanu tvaṁ asukagharato āgato’’ti vutto ‘‘āma, bhante,",
  "atk-vin02a35:141_4": "na nimantanabhattaṁ,",
  "atk-vin02a35:141_5": "uddesabhatta’’nti bhaṇati,",
  "atk-vin02a35:141_6": "ṭhitikāya gahetabbaṁ.",
  "atk-vin02a35:141_7": "Yo pana ‘‘ekaṁ pattaṁ āharā’’ti vutto ‘‘‘ki’nti vatvā āharāmī’’ti vatvā ‘‘yathā te ruccatī’’ti vutto āgacchati,",
  "atk-vin02a35:141_8": "ayaṁ vissaṭṭhadūto nāma.",
  "atk-vin02a35:141_9": "Uddesapattaṁ vā paṭipāṭipattaṁ vā puggalikapattaṁ vā yaṁ icchati,",
  "atk-vin02a35:141_10": "taṁ tassa dātabbaṁ.",
  "atk-vin02a35:141_11": "Eko bālo abyatto ‘‘uddesapattaṁ āharā’’ti pesito vattuṁ na jānāti,",
  "atk-vin02a35:141_12": "tuṇhībhūto tiṭṭhati,",
  "atk-vin02a35:141_13": "so ‘‘kassa santikaṁ āgatosī’’ti vā ‘‘kassa pattaṁ harissasī’’ti vā na vattabbo.",
  "atk-vin02a35:141_14": "Evañhi vutto pucchāsabhāgena ‘‘tumhākaṁ santikaṁ āgatomhī’’ti ‘‘tumhākaṁ pattaṁ harissāmī’’ti vā vadeyya,",
  "atk-vin02a35:141_15": "tato taṁ bhikkhuṁ aññe bhikkhū jigucchantā na olokeyyuṁ.",
  "atk-vin02a35:141_16": "‘‘Kuhiṁ gacchasi,",
  "atk-vin02a35:141_17": "kiṁ karonto āhiṇḍasī’’ti pana vattabbo.",
  "atk-vin02a35:141_18": "Tassa ‘‘uddesapattatthāya āgatomhī’’ti vadantassa gāhetvā patto dātabbo.",
  "atk-vin02a35:142_0": "Ekā kūṭaṭṭhitikā nāma hoti.",
  "atk-vin02a35:142_1": "Rañño vā hi rājamahāmattassa vā gehe atipaṇītāni aṭṭha uddesabhattāni niccaṁ diyyanti,",
  "atk-vin02a35:142_2": "tāni ekacārikabhattāni katvā bhikkhū visuṁ ṭhitikāya paribhuñjanti.",
  "atk-vin02a35:142_3": "Ekacce bhikkhū ‘‘sve dāni amhākaṁ pāpuṇissantī’’ti attano ṭhitikaṁ sallakkhetvā gatā,",
  "atk-vin02a35:142_4": "tesu anāgatesuyeva aññe āgantukā bhikkhū āgantvā āsanasālāya nisīdanti;",
  "atk-vin02a35:142_5": "taṅkhaṇaññeva rājapurisā āgantvā ‘‘paṇītabhattapatte dethā’’ti vadanti.",
  "atk-vin02a35:142_6": "Āgantukā ṭhitikaṁ ajānantā gāhenti.",
  "atk-vin02a35:142_7": "Taṅkhaṇaññeva ca ṭhitikaṁ jānanakabhikkhū āgantvā ‘‘kiṁ gāhethā’’ti vadanti.",
  "atk-vin02a35:142_8": "‘‘Rājagehe paṇītabhatta’’nti.",
  "atk-vin02a35:142_9": "‘‘Kativassato paṭṭhāyā’’ti?",
  "atk-vin02a35:142_10": "‘‘Ettakavassato nāmā’’ti.",
  "atk-vin02a35:142_11": "‘‘Mā gāhethā’’ti nivāretvā ṭhitikāya gāhetabbaṁ.",
  "atk-vin02a35:142_12": "Gāhite āgatehipi pattadānakāle āgatehipi dinnakāle āgatehipi rājagehato patte pūretvā āhaṭakāle āgatehipi",
  "atk-vin02a35:142_13": "rājā ‘‘ajja bhikkhūyeva āgacchantū’’ti pesetvā bhikkhūnaṁyeva hatthe piṇḍapātaṁ deti;",
  "atk-vin02a35:142_14": "evaṁ dinnapiṇḍapātaṁ gahetvā āgatakāle āgatehipi ṭhitikaṁ jānanakabhikkhūhi ‘‘mā bhuñjitthā’’ti vāretvā ṭhitikāyameva gāhetabbaṁ.",
  "atk-vin02a35:143_0": "Atha ne rājā bhojetvā pattepi nesaṁ pūretvā deti,",
  "atk-vin02a35:143_1": "yaṁ āhaṭaṁ taṁ ṭhitikāya gāhetabbaṁ.",
  "atk-vin02a35:143_2": "Sace pana ‘‘mā tucchahatthā gacchantū’’ti thokameva pattesu pakkhittaṁ hoti,",
  "atk-vin02a35:143_3": "taṁ na gāhetabbaṁ.",
  "atk-vin02a35:143_4": "Atha bhuñjitvā tucchapattāva āgacchanti,",
  "atk-vin02a35:143_5": "yaṁ tehi bhuttaṁ,",
  "atk-vin02a35:143_6": "taṁ nesaṁ gīvā hotīti mahāsumatthero āha.",
  "atk-vin02a35:143_7": "Mahāpadumatthero panāha –",
  "atk-vin02a35:143_8": "‘‘gīvākiccaṁ ettha natthi,",
  "atk-vin02a35:143_9": "ṭhitikaṁ pana ajānantehi yāva jānanakā āgacchanti,",
  "atk-vin02a35:143_10": "tāva nisīditabbaṁ siyā;",
  "atk-vin02a35:143_11": "evaṁ santepi bhuttaṁ subhuttaṁ,",
  "atk-vin02a35:143_12": "idāni pattaṭṭhānena gāhetabba’’nti.",
  "atk-vin02a35:144_0": "Eko ticīvaraparivāro satagghanako piṇḍapāto avassikassa bhikkhuno patto,",
  "atk-vin02a35:144_1": "vihāre ca ‘‘evarūpo piṇḍapāto avassikassa patto’’ti likhitvā ṭhapesuṁ.",
  "atk-vin02a35:144_2": "Atha saṭṭhivassaccayena añño tathārūpo piṇḍapāto uppanno,",
  "atk-vin02a35:144_3": "ayaṁ kiṁ avassikaṭṭhitikāya gāhetabbo,",
  "atk-vin02a35:144_4": "udāhu saṭṭhivassikaṭṭhitikāyāti.",
  "atk-vin02a35:144_5": "Saṭṭhivassikaṭṭhitikāyāti vuttaṁ,",
  "atk-vin02a35:144_6": "ayañhi bhikkhu ṭhitikaṁ gahetvāyeva vaḍḍhitoti.",
  "atk-vin02a35:145_0": "Eko uddesabhattaṁ bhuñjitvā sāmaṇero jāto,",
  "atk-vin02a35:145_1": "puna taṁ bhattaṁ sāmaṇeraṭṭhitikāya pattaṁ gaṇhituṁ labhati.",
  "atk-vin02a35:145_2": "Ayaṁ kira antarābhaṭṭhako nāma.",
  "atk-vin02a35:145_3": "Yo pana paripuṇṇavasso sāmaṇero ‘‘sve uddesabhattaṁ labhissatī’’ti ajjeva upasampajjati,",
  "atk-vin02a35:145_4": "atikkantā tassa ṭhitikā.",
  "atk-vin02a35:145_5": "Ekassa bhikkhuno uddesabhattaṁ pattaṁ,",
  "atk-vin02a35:145_6": "patto cassa na tuccho hoti,",
  "atk-vin02a35:145_7": "so aññassa samīpe nisinnassa pattaṁ dāpeti,",
  "atk-vin02a35:145_8": "tañce theyyāya haranti,",
  "atk-vin02a35:145_9": "gīvā hoti .",
  "atk-vin02a35:145_10": "Sace pana so bhikkhu ‘‘mayhaṁ pattaṁ dammī’’ti sayameva deti,",
  "atk-vin02a35:145_11": "assa gīvā na hoti.",
  "atk-vin02a35:145_12": "Athāpi tena bhattena anatthiko hutvā ‘‘alaṁ mayhaṁ,",
  "atk-vin02a35:145_13": "tavetaṁ bhattaṁ dammi,",
  "atk-vin02a35:145_14": "pattaṁ pesetvā āharāpehī’’ti aññaṁ vadati,",
  "atk-vin02a35:145_15": "yaṁ tato āharīyati sabbaṁ pattasāmikassa hoti.",
  "atk-vin02a35:145_16": "Pattañce theyyāya haranti, suhaṭo;",
  "atk-vin02a35:145_17": "bhattassa dinnattā gīvā na hoti.",
  "atk-vin02a35:146_0": "Vihāre dasa bhikkhū honti,",
  "atk-vin02a35:146_1": "tesu nava piṇḍapātikā,",
  "atk-vin02a35:146_2": "eko sādiyanako.",
  "atk-vin02a35:146_3": "‘‘Dasa uddesapatte dethā’’ti vutte piṇḍapātikā gahetuṁ na icchanti.",
  "atk-vin02a35:146_4": "Itaro bhikkhu ‘‘sabbāni mayhaṁ pāpuṇantī’’ti gaṇhāti,",
  "atk-vin02a35:146_5": "ṭhitikā na hoti.",
  "atk-vin02a35:146_6": "Ekekaṁ ce pāpetvā gaṇhāti,",
  "atk-vin02a35:146_7": "ṭhitikā tiṭṭhati.",
  "atk-vin02a35:146_8": "Evaṁ gāhetvā dasahipi pattehi āharāpetvā ‘‘bhante,",
  "atk-vin02a35:146_9": "mayhaṁ saṅgahaṁ karothā’’ti nava patte piṇḍapātikānaṁ deti,",
  "atk-vin02a35:146_10": "bhikkhudattiyaṁ nāmetaṁ,",
  "atk-vin02a35:146_11": "gaṇhituṁ vaṭṭati.",
  "atk-vin02a35:147_0": "Sace so upāsako ‘‘bhante,",
  "atk-vin02a35:147_1": "gharaṁ āgantabba’’nti vadati,",
  "atk-vin02a35:147_2": "so ca bhikkhu te bhikkhū ‘‘etha, bhante,",
  "atk-vin02a35:147_3": "mayhaṁ sahāyā hothā’’ti tassa gharaṁ gacchati.",
  "atk-vin02a35:147_4": "Yaṁ tattha labhati,",
  "atk-vin02a35:147_5": "sabbaṁ tasseva hoti.",
  "atk-vin02a35:147_6": "Itare tena dinnaṁ labhanti.",
  "atk-vin02a35:147_7": "Atha nesaṁ ghareyeva nisīdāpetvā dakkhiṇodakaṁ datvā yāgukhajjakādīni denti, ‘‘bhante,",
  "atk-vin02a35:147_8": "yaṁ manussā denti,",
  "atk-vin02a35:147_9": "taṁ gaṇhathā’’ti tassa bhikkhuno vacaneneva itaresaṁ vaṭṭati.",
  "atk-vin02a35:147_10": "Bhuttāvīnaṁ patte pūretvā gaṇhitvā gamanatthāya denti,",
  "atk-vin02a35:147_11": "sabbaṁ tasseva bhikkhuno hoti,",
  "atk-vin02a35:147_12": "tena dinnaṁ itaresaṁ vaṭṭati.",
  "atk-vin02a35:148_0": "Yadi pana te vihāreyeva tena bhikkhunā ‘‘bhante,",
  "atk-vin02a35:148_1": "mayhaṁ bhikkhaṁ gaṇhatha,",
  "atk-vin02a35:148_2": "manussānañca vacanaṁ kātuṁ vaṭṭatī’’ti vuttā gacchanti,",
  "atk-vin02a35:148_3": "yaṁ tattha bhuñjanti ceva nīharanti ca,",
  "atk-vin02a35:148_4": "sabbaṁ taṁ tasseva santakaṁ.",
  "atk-vin02a35:148_5": "Athāpi ‘‘mayhaṁ bhikkhaṁ gaṇhathā’’ti avuttā ‘‘manussānaṁ vacanaṁ kātuṁ vaṭṭatī’’ti gacchanti,",
  "atk-vin02a35:148_6": "tatra ce ekassa madhurena sarena anumodanaṁ karontassa sutvā therānañca upasame pasīditvā bahuṁ samaṇaparikkhāraṁ denti,",
  "atk-vin02a35:148_7": "ayaṁ theresu pasādena uppanno ‘‘akatabhāgo’’ nāma,",
  "atk-vin02a35:148_8": "tasmā sabbesaṁ pāpuṇāti.",
  "atk-vin02a35:149_0": "Eko saṅghato uddisāpetvā ṭhitikāya gāhitaṁ pattaṁ haritvā paṇītassa khādanīyabhojanīyassa pūretvā āharitvā ‘‘imaṁ, bhante,",
  "atk-vin02a35:149_1": "sabbo saṅgho paribhuñjatū’’ti deti,",
  "atk-vin02a35:149_2": "sabbehi bhājetvā paribhuñjitabbaṁ.",
  "atk-vin02a35:149_3": "Pattasāmikassa pana atikkantampi ṭhitikaṁ ṭhapetvā aññaṁ uddesabhattaṁ dātabbaṁ.",
  "atk-vin02a35:149_4": "Atha ‘‘paṭhamaṁyeva sabbaṁ saṅghikaṁ pattaṁ dethā’’ti vadati,",
  "atk-vin02a35:149_5": "ekassa lajjibhikkhuno santako patto dātabbo.",
  "atk-vin02a35:149_6": "Āharitvā ca ‘‘sabbo saṅgho paribhuñjatū’’ti vutte bhājetvā paribhuñjitabbaṁ.",
  "atk-vin02a35:150_0": "Eko pātiyā bhattaṁ āharitvā ‘‘saṅghuddesaṁ dammī’’ti vadati,",
  "atk-vin02a35:150_1": "ekekaṁ ālopaṁ adatvā ṭhitikāya ekassa yāpanamattaṁ katvā dātabbaṁ.",
  "atk-vin02a35:150_2": "Atha so bhattaṁ āharitvā kiñci vattuṁ ajānanto tuṇhībhūto acchati,",
  "atk-vin02a35:150_3": "‘‘kassa te ānītaṁ,",
  "atk-vin02a35:150_4": "kassa dātukāmosī’’ti na vattabbaṁ.",
  "atk-vin02a35:150_5": "Pucchāsabhāgena hi ‘‘tumhākaṁ ānītaṁ,",
  "atk-vin02a35:150_6": "tumhākaṁ dātukāmomhī’’ti vadeyya,",
  "atk-vin02a35:150_7": "tato taṁ bhikkhuṁ aññe bhikkhū jigucchantā gīvaṁ parivattetvā oloketabbampi na maññeyyuṁ.",
  "atk-vin02a35:150_8": "Sace pana ‘‘kuhiṁ yāsi,",
  "atk-vin02a35:150_9": "kiṁ karonto āhiṇḍasī’’ti vutte ‘‘uddesabhattaṁ gahetvā āgatomhī’’ti vadati,",
  "atk-vin02a35:150_10": "ekena lajjibhikkhunā ṭhitikāya gāhetabbaṁ.",
  "atk-vin02a35:150_11": "Sace ābhataṁ bahu hoti,",
  "atk-vin02a35:150_12": "sabbesaṁ pahoti,",
  "atk-vin02a35:150_13": "ṭhitikākiccaṁ natthi,",
  "atk-vin02a35:150_14": "therāsanato paṭṭhāya pattaṁ pūretvā dātabbaṁ.",
  "atk-vin02a35:151_0": "‘‘Saṅghuddesapattaṁ dethā’’ti vutte ‘‘kiṁ āharissasī’’ti avatvā pakatiṭṭhitikāya eva gāhetabbaṁ.",
  "atk-vin02a35:151_1": "Yo pana pāyāso vā rasapiṇḍapāto vā niccaṁ labbhati;",
  "atk-vin02a35:151_2": "evarūpānaṁ paṇītabhojanānaṁ āveṇikā ṭhitikā kātabbā,",
  "atk-vin02a35:151_3": "tathā saparivārāya yāguyā mahagghānaṁ phalānaṁ paṇītānañca khajjakānaṁ.",
  "atk-vin02a35:151_4": "Pakatibhattayāguphalakhajjakānaṁ pana ekāva ṭhitikā kātabbā.",
  "atk-vin02a35:151_5": "‘‘Sappiṁ āharissāmī’’ti vutte sabbasappīnaṁ ekāva ṭhitikā vaṭṭati,",
  "atk-vin02a35:151_6": "tathā sabbatelānaṁ.",
  "atk-vin02a35:151_7": "‘‘Madhuṁ āharissāmī’’ti vutte pana madhuno ekāva ṭhitikā vaṭṭati,",
  "atk-vin02a35:151_8": "tathā phāṇitassa laṭṭhimadhukādīnañca bhesajjānaṁ.",
  "atk-vin02a35:151_9": "Sace pana gandhamālaṁ saṅghuddesaṁ denti,",
  "atk-vin02a35:151_10": "piṇḍapātikassa vaṭṭati,",
  "atk-vin02a35:151_11": "na vaṭṭatīti.",
  "atk-vin02a35:151_12": "Āmisasseva paṭikkhittattā vaṭṭati,",
  "atk-vin02a35:151_13": "saṅghaṁ uddissa dinnattā pana na gahetabbanti vadanti.",
  "atk-vin02a35:152_0": "Uddesabhattakathā niṭṭhitā.",
  "atk-vin02a35:153_0": "Nimantanabhattakathā",
  "atk-vin02a35:154_0": "Nimantanaṁ puggalikañce,",
  "atk-vin02a35:154_1": "sayameva issaro.",
  "atk-vin02a35:154_2": "Saṅghikaṁ pana uddesabhatte vuttanayeneva gāhetabbaṁ.",
  "atk-vin02a35:154_3": "Sace panettha dūto byatto hoti,",
  "atk-vin02a35:154_4": "‘‘bhante ,",
  "atk-vin02a35:154_5": "rājagehe bhikkhusaṅghassa bhattaṁ gaṇhathā’’ti avatvā ‘‘bhikkhaṁ gaṇhathā’’ti vadati,",
  "atk-vin02a35:154_6": "piṇḍapātikānampi vaṭṭati.",
  "atk-vin02a35:154_7": "Atha dūto abyatto ‘‘bhattaṁ gaṇhathā’’ti vadati,",
  "atk-vin02a35:154_8": "bhattuddesako byatto ‘‘bhatta’’nti avatvā ‘‘bhante,",
  "atk-vin02a35:154_9": "tumhe yāthā’’ti vadati;",
  "atk-vin02a35:154_10": "evampi piṇḍapātikānampi vaṭṭati.",
  "atk-vin02a35:154_11": "Tumhākaṁ paṭipāṭiyā ‘‘bhattaṁ pāpuṇātī’’ti vutte pana na vaṭṭati.",
  "atk-vin02a35:154_12": "Sace nimantetuṁ āgatamanusso āsanasālaṁ pavisitvā ‘‘aṭṭha bhikkhū dethā’’ti vā ‘‘aṭṭha patte dethā’’ti vā vadati;",
  "atk-vin02a35:154_13": "evampi piṇḍapātikānaṁ vaṭṭati,",
  "atk-vin02a35:154_14": "‘‘tumhe ca tumhe ca gacchathā’’ti vattabbaṁ.",
  "atk-vin02a35:154_15": "Sace pana ‘‘aṭṭha bhikkhū detha;",
  "atk-vin02a35:154_16": "bhattaṁ gaṇhatha,",
  "atk-vin02a35:154_17": "aṭṭha patte detha;",
  "atk-vin02a35:154_18": "bhattaṁ gaṇhathā’’ti vadati,",
  "atk-vin02a35:154_19": "paṭipāṭiyā gāhetabbaṁ.",
  "atk-vin02a35:154_20": "Gāhentena pana vicchinditvā ‘‘bhatta’’nti avadantena ‘‘tumhe ca tumhe ca gacchathā’’ti vutte piṇḍapātikānaṁ vaṭṭati. ‘‘Bhante,",
  "atk-vin02a35:154_21": "tumhākaṁ pattaṁ detha,",
  "atk-vin02a35:154_22": "tumhe ethā’’ti vutte pana ‘‘sādhu,",
  "atk-vin02a35:154_23": "upāsakā’’ti gantabbaṁ.",
  "atk-vin02a35:154_24": "Saṅghato uddisitvā ‘‘tumhe ethā’’ti vuttepi yathāṭhitikāya gāhetabbaṁ.",
  "atk-vin02a35:155_0": "Nimantanabhattagharato pana pattatthāya āgatassa uddesabhatte vuttanayeneva ṭhitikāya patto dātabbo.",
  "atk-vin02a35:155_1": "Eko ‘‘saṅghato paṭipāṭiyā patta’’nti avatvā kevalaṁ ‘‘ekaṁ pattaṁ dethā’’ti vatvā agāhiteyeva patte yassa kassaci pattaṁ gahetvā pūretvā āharati,",
  "atk-vin02a35:155_2": "taṁ pattasāmikasseva hoti,",
  "atk-vin02a35:155_3": "uddesabhatte viya ṭhitikāya na gāhetabbaṁ.",
  "atk-vin02a35:155_4": "Idhāpi yo āgantvā tuṇhībhūto tiṭṭhati,",
  "atk-vin02a35:155_5": "so ‘‘kassa santikaṁ āgatosī’’ti vā ‘‘kassa pattaṁ harissasī’’ti vā na vattabbo.",
  "atk-vin02a35:156_0": "Pucchāsabhāgena hi ‘‘tumhākaṁ santikaṁ āgato,",
  "atk-vin02a35:156_1": "tumhākaṁ pattaṁ harissāmī’’ti vadeyya,",
  "atk-vin02a35:156_2": "tato so bhikkhu bhikkhūhi jigucchanīyo assa.",
  "atk-vin02a35:156_3": "‘‘Kuhiṁ gacchasi,",
  "atk-vin02a35:156_4": "kiṁ karonto āhiṇḍasī’’ti pana vutte ‘‘tassa pattatthāya āgatomhī’’ti vadantassa paṭipāṭiyā bhattaṭṭhitikāya gāhetvā patto dātabbo.",
  "atk-vin02a35:156_5": "‘‘Bhattāharaṇakapattaṁ dethā’’ti vuttepi paṭipāṭiyā bhattaṭṭhitikāya eva dātabbo.",
  "atk-vin02a35:156_6": "Sace āharitvā ‘‘sabbo saṅgho bhuñjatū’’ti vadati,",
  "atk-vin02a35:156_7": "bhājetvā bhuñjitabbaṁ.",
  "atk-vin02a35:156_8": "Pattasāmikassa atikkantampi ṭhitikaṁ ṭhapetvā aññaṁ paṭipāṭibhattaṁ gāhetabbaṁ.",
  "atk-vin02a35:157_0": "Eko pātiyā bhattaṁ āharitvā ‘‘saṅghassa dammī’’ti vadati,",
  "atk-vin02a35:157_1": "ālopabhattaṭṭhitikato paṭṭhāya ālopasaṅkhepena bhājetabbaṁ.",
  "atk-vin02a35:157_2": "Sace pana tuṇhībhūto acchati,",
  "atk-vin02a35:157_3": "‘‘kassa te ābhataṁ,",
  "atk-vin02a35:157_4": "kassa dātukāmosī’’ti na vattabbo.",
  "atk-vin02a35:157_5": "Sace pana ‘‘kuhiṁ gacchasi,",
  "atk-vin02a35:157_6": "kiṁ karonto āhiṇḍasī’’ti vutte ‘‘saṅghassa me bhattaṁ ābhataṁ,",
  "atk-vin02a35:157_7": "therānaṁ me bhattaṁ ābhata’’nti vadati,",
  "atk-vin02a35:157_8": "gahetvā ālopabhattaṭṭhitikāya bhājetabbaṁ.",
  "atk-vin02a35:157_9": "Sace pana evaṁ ābhataṁ bahuṁ hoti,",
  "atk-vin02a35:157_10": "sakalassa saṅghassa bahu hoti,",
  "atk-vin02a35:157_11": "abhihaṭabhikkhā nāma piṇḍapātikānampi vaṭṭati,",
  "atk-vin02a35:157_12": "ṭhitikāpucchanakiccaṁ natthi,",
  "atk-vin02a35:157_13": "therāsanato paṭṭhāya pattaṁ pūretvā dātabbaṁ.",
  "atk-vin02a35:158_0": "Upāsako saṅghattherassa vā ganthadhutaṅgavasena abhiññātassa vā bhattuddesakassa vā pahiṇāti ‘‘amhākaṁ",
  "atk-vin02a35:158_1": "bhattagahaṇatthāya aṭṭha bhikkhū gahetvā āgacchathā’’ti,",
  "atk-vin02a35:158_2": "sacepi ñātiupaṭṭhākehi pesitaṁ hoti,",
  "atk-vin02a35:158_3": "ime tayo janā pucchituṁ na labhanti,",
  "atk-vin02a35:158_4": "āruḷhāyeva mātikaṁ,",
  "atk-vin02a35:158_5": "saṅghato aṭṭha bhikkhū uddisāpetvā attanavamehi gantabbaṁ. Kasmā?",
  "atk-vin02a35:158_6": "Bhikkhusaṅghassa hi ete bhikkhū nissāya lābho uppajjatīti.",
  "atk-vin02a35:158_7": "Ganthadhutaṅgādīhi pana anabhiññāto āvāsikabhikkhu pucchituṁ labhati,",
  "atk-vin02a35:158_8": "tasmā tena ‘‘kiṁ saṅghato gaṇhāmi,",
  "atk-vin02a35:158_9": "udāhu ye jānāmi,",
  "atk-vin02a35:158_10": "tehi saddhiṁ āgacchāmī’’ti mātikaṁ āropetvā yathā dāyakā vadanti,",
  "atk-vin02a35:158_11": "tathā paṭipajjitabbaṁ.",
  "atk-vin02a35:158_12": "‘‘Tumhākaṁ nissitake vā ye vā jānātha,",
  "atk-vin02a35:158_13": "te gahetvā ethā’’ti vutte pana ye icchanti,",
  "atk-vin02a35:158_14": "tehi saddhiṁ gantuṁ labhati.",
  "atk-vin02a35:158_15": "Sace ‘‘aṭṭha bhikkhū pahiṇathā’’ti pesenti,",
  "atk-vin02a35:158_16": "saṅghatova pesetabbā.",
  "atk-vin02a35:158_17": "Attanā sace aññasmiṁ gāme sakkā hoti bhikkhā labhituṁ,",
  "atk-vin02a35:158_18": "añño gāmo gantabbo.",
  "atk-vin02a35:158_19": "Na sakkā ce hoti labhituṁ,",
  "atk-vin02a35:158_20": "soyeva gāmo piṇḍāya pavisitabbo.",
  "atk-vin02a35:159_0": "Nimantitabhikkhū āsanasālāya nisinnā honti,",
  "atk-vin02a35:159_1": "tatra ce manussā ‘‘patte dethā’’ti āgacchanti,",
  "atk-vin02a35:159_2": "animantitehi na dātabbā.",
  "atk-vin02a35:159_3": "‘‘Ete nimantitabhikkhū’’ti vattabbaṁ.",
  "atk-vin02a35:159_4": "‘‘Tumhepi dethā’’ti vutte pana dātuṁ vaṭṭati.",
  "atk-vin02a35:159_5": "Ussavādīsu manussā sayameva pariveṇāni ca padhānagharāni ca gantvā tipiṭake ca dhammakathike ca bhikkhusatenapi saddhiṁ nimantenti.",
  "atk-vin02a35:159_6": "Tadā yepi jānanti,",
  "atk-vin02a35:159_7": "te gahetvā gantuṁ vaṭṭati. Kasmā?",
  "atk-vin02a35:159_8": "Na hi mahābhikkhusaṅghena atthikā manussā pariveṇāni ca padhānagharāni gacchanti,",
  "atk-vin02a35:159_9": "sannipātaṭṭhānatova yathāsatti yathābalaṁ bhikkhū gaṇhitvā gacchantīti.",
  "atk-vin02a35:160_0": "Sace pana saṅghatthero vā ganthadhutaṅgavasena abhiññātako vā bhattuddesako vā aññatra vā vassaṁ vasitvā",
  "atk-vin02a35:160_1": "katthaci vā gantvā puna sakaṭṭhānaṁ āgacchanti,",
  "atk-vin02a35:160_2": "manussā ca āgantukassa sakkāraṁ karonti,",
  "atk-vin02a35:160_3": "ekavāraṁ ye jānanti,",
  "atk-vin02a35:160_4": "te gahetvā gantabbaṁ.",
  "atk-vin02a35:160_5": "Paṭibaddhakālato pana paṭṭhāya dutiyavāre āraddhe saṅghatoyeva gahetvā gantabbaṁ.",
  "atk-vin02a35:160_6": "Abhinavaāgantukāva hutvā ñātī vā upaṭṭhāke vā passissāmāti gacchanti,",
  "atk-vin02a35:160_7": "tatra tesaṁ ñātī ca upaṭṭhākā ca sakkāraṁ karonti.",
  "atk-vin02a35:160_8": "Ettha pana ye jānanti,",
  "atk-vin02a35:160_9": "te gahetvā gantuṁ vaṭṭati.",
  "atk-vin02a35:161_0": "Yo pana atilābhī hoti,",
  "atk-vin02a35:161_1": "sakaṭṭhānañca āgantukaṭṭhānañca ekasadisaṁ,",
  "atk-vin02a35:161_2": "sabbattha manussā saṅghabhattaṁ sajjetvāva nisīdanti,",
  "atk-vin02a35:161_3": "tena saṅghatova gahetvā gantabbanti ayaṁ nimantane viseso.",
  "atk-vin02a35:161_4": "Avaseso sabbapañho uddesabhatte vuttanayeneva veditabbo.",
  "atk-vin02a35:161_5": "Kurundiyaṁ pana ‘‘aṭṭha mahāthere dethā’’ti vutte ‘‘aṭṭha mahātherāva dātabbā’’ti vuttaṁ.",
  "atk-vin02a35:161_6": "Esa nayo majjhimādīsu.",
  "atk-vin02a35:161_7": "Sace pana avisesetvā ‘‘aṭṭha bhikkhū dethā’’ti vadati,",
  "atk-vin02a35:161_8": "saṅghato dātabbā.",
  "atk-vin02a35:162_0": "Nimantanabhattakathā niṭṭhitā.",
  "atk-vin02a35:163_0": "Salākabhattakathā",
  "atk-vin02a35:164_0": "Salākabhatte pana ‘‘anujānāmi,",
  "atk-vin02a35:164_1": "bhikkhave,",
  "atk-vin02a35:164_2": "salākāya vā paṭṭikāya vā upanibandhitvā opuñjitvā uddisitu’’nti vacanato rukkhasāramayāya salākāya vā",
  "atk-vin02a35:164_3": "veḷuvilīvatālapaṇṇādimayāya paṭṭikāya vā ‘‘asukassa nāma salākabhatta’’nti evaṁ akkharāni upanibandhitvā",
  "atk-vin02a35:164_4": "pacchiyaṁ vā cīvarabhoge vā katvā sabbā salākāyo opuñjitvā punappunaṁ heṭṭhuparivaseneva āloḷetvā pañcaṅgasamannāgatena",
  "atk-vin02a35:164_5": "bhattuddesakena sace ṭhitikā atthi,",
  "atk-vin02a35:164_6": "ṭhitikato paṭṭhāya;",
  "atk-vin02a35:164_7": "no ce atthi,",
  "atk-vin02a35:164_8": "therāsanato paṭṭhāya salākā dātabbā.",
  "atk-vin02a35:164_9": "Pacchā āgatānampi ekābaddhavasena dūre ṭhitānampi uddesabhatte vuttanayeneva dātabbā.",
  "atk-vin02a35:165_0": "Sace vihārassa samantato bahū gocaragāmā,",
  "atk-vin02a35:165_1": "bhikkhū pana na bahukā,",
  "atk-vin02a35:165_2": "gāmavasenapi salākāyo pāpuṇanti,",
  "atk-vin02a35:165_3": "‘‘tumhākaṁ asukagāme salākabhattaṁ pāpuṇātī’’ti gāmavaseneva gāhetabbā.",
  "atk-vin02a35:165_4": "Evaṁ gāhentena sacepi ekekasmiṁ gāme nānappakārāni saṭṭhisalākabhattāni,",
  "atk-vin02a35:165_5": "sabbāni gāhitāneva honti,",
  "atk-vin02a35:165_6": "tassa pattagāmasamīpe aññānipi dve tīṇi salākabhattāni honti,",
  "atk-vin02a35:165_7": "tānipi tasseva dātabbāni.",
  "atk-vin02a35:165_8": "Na hi sakkā tesaṁ kāraṇā aññaṁ bhikkhuṁ pahiṇitunti.",
  "atk-vin02a35:166_0": "Sace ekaccesu gāmesu bahūni salākabhattāni sallakkhetvā sattannampi aṭṭhannampi bhikkhūnaṁ dātabbāni.",
  "atk-vin02a35:166_1": "Dadantena pana catunnaṁ pañcannaṁ bhattānaṁ salākāyo ekato bandhitvā dātabbā.",
  "atk-vin02a35:166_2": "Sace taṁ gāmaṁ atikkamitvā añño gāmo hoti,",
  "atk-vin02a35:166_3": "tasmiñca ekameva salākabhattaṁ,",
  "atk-vin02a35:166_4": "taṁ pana pātova denti,",
  "atk-vin02a35:166_5": "tampi etesu bhikkhūsu ekassa niggahena datvā ‘‘pātova taṁ gahetvā pacchā orimagāme itarāni bhattāni gaṇhāhī’’ti vattabbo.",
  "atk-vin02a35:166_6": "Sace orimagāme salākabhattesu agāhitesveva gāhitasaññāya gacchati,",
  "atk-vin02a35:166_7": "parabhāgagāme salākabhattaṁ gāhetvā puna vihāraṁ āgantvā itarāni gāhetvā orimagāmo gantabbo.",
  "atk-vin02a35:166_8": "‘‘Na hi bahisīmāya saṅghalābho gāhetuṁ labbhatī’’ti ayaṁ nayo kurundiyaṁ vutto.",
  "atk-vin02a35:167_0": "Sace pana bhikkhū bahū honti,",
  "atk-vin02a35:167_1": "gāmavasena salākā na pāpuṇanti,",
  "atk-vin02a35:167_2": "vīthivasena vā vīthiyaṁ ekagehavasena vā kulavasena vā gāhetabbā.",
  "atk-vin02a35:167_3": "Vīthiādīsu ca yattha bahūni bhattāni,",
  "atk-vin02a35:167_4": "tattha gāme vuttanayeneva bahūnaṁ bhikkhūnaṁ gāhetabbāni.",
  "atk-vin02a35:167_5": "Salākāsu asati uddisitvāpi gāhetabbāni.",
  "atk-vin02a35:168_0": "Salākadāyakena pana vattaṁ jānitabbaṁ.",
  "atk-vin02a35:168_1": "Tena hi kālasseva vuṭṭhāya pattacīvaraṁ gahetvā bhojanasālaṁ gantvā asammaṭṭhaṭṭhānaṁ sammajjitvā pānīyaṁ",
  "atk-vin02a35:168_2": "paribhojanīyaṁ upaṭṭhāpetvā ‘‘idāni bhikkhūhi vattaṁ kataṁ bhavissatī’’ti kālaṁ sallakkhetvā ghaṇṭiṁ",
  "atk-vin02a35:168_3": "paharitvā bhikkhūsu sannipatitesu paṭhamameva vāragāme salākabhattaṁ gāhetabbaṁ.",
  "atk-vin02a35:168_4": "‘‘Tuyhaṁ asukasmiṁ nāma vāragāme salākā pāpuṇāti tatra gacchā’’ti vattabbaṁ.",
  "atk-vin02a35:169_0": "Sace atirekagāvute gāmo hoti,",
  "atk-vin02a35:169_1": "taṁ divasaṁ gacchantā kilamanti,",
  "atk-vin02a35:169_2": "‘‘sve tuyhaṁ vāragāme pāpuṇātī’’ti ajjeva gāhetabbaṁ.",
  "atk-vin02a35:169_3": "Yo vāragāmaṁ pesiyamāno na gacchati,",
  "atk-vin02a35:169_4": "aññaṁ salākaṁ maggati,",
  "atk-vin02a35:169_5": "na dātabbā.",
  "atk-vin02a35:169_6": "Saddhānañhi manussānaṁ puññahāni saṅghassa ca lābhacchedo hoti,",
  "atk-vin02a35:169_7": "tasmā tassa dutiyepi tatiyepi divase aññā salākā na dātabbā,",
  "atk-vin02a35:169_8": "‘‘attano pattaṭṭhānaṁ gantvā bhuñjāhī’’ti vattabbo,",
  "atk-vin02a35:169_9": "tīṇi pana divasāni agacchantassa vāragāmato orimavāragāme salākā gāhetabbā.",
  "atk-vin02a35:169_10": "Tañce na gaṇhāti,",
  "atk-vin02a35:169_11": "tato paṭṭhāya tassa aññaṁ salākaṁ dātuṁ na vaṭṭati,",
  "atk-vin02a35:169_12": "daṇḍakammaṁ pana gāḷhaṁ kātabbaṁ,",
  "atk-vin02a35:169_13": "saṭṭhito vā paṇṇāsato vā na parihāpetabbaṁ.",
  "atk-vin02a35:169_14": "Vāragāme gāhetvā vihāravāro gāhetabbo,",
  "atk-vin02a35:169_15": "‘‘tuyhaṁ vihāravāro pāpuṇātī’’ti vattabbaṁ.",
  "atk-vin02a35:169_16": "Vihāravārikassa dve tisso yāgusalākāyo tisso catasso vā bhattasalākāyo ca dātabbā,",
  "atk-vin02a35:169_17": "nibaddhaṁ katvā pana na dātabbā.",
  "atk-vin02a35:169_18": "Yāgubhattadāyakā hi ‘‘amhākaṁ yāgubhattaṁ vihāragopakāva bhuñjantī’’ti aññathattaṁ āpajjeyyuṁ,",
  "atk-vin02a35:169_19": "tasmā aññesu kulesu dātabbā.",
  "atk-vin02a35:170_0": "Sace vihāravārikānaṁ sabhāgā āharitvā denti,",
  "atk-vin02a35:170_1": "iccetaṁ kusalaṁ; no ce,",
  "atk-vin02a35:170_2": "vāraṁ gāhetvā tesaṁ yāgubhattaṁ āharāpetabbaṁ.",
  "atk-vin02a35:170_3": "Tāva nesaṁ salākā phātikammameva bhavanti,",
  "atk-vin02a35:170_4": "vassaggena pattaṭṭhāne pana aññampi paṇītabhattasalākaṁ gaṇhituṁ labhantiyeva.",
  "atk-vin02a35:170_5": "Atirekauttaribhaṅgassa ekacārikabhattassa visuṁ ṭhitikaṁ katvā salākā dātabbā.",
  "atk-vin02a35:171_0": "Sace yena salākā laddhā,",
  "atk-vin02a35:171_1": "so taṁdivasaṁ taṁ bhattaṁ na labhati,",
  "atk-vin02a35:171_2": "punadivase gāhetabbaṁ.",
  "atk-vin02a35:171_3": "Bhattameva labhati,",
  "atk-vin02a35:171_4": "na uttaribhaṅgaṁ;",
  "atk-vin02a35:171_5": "evampi puna gāhetabbaṁ.",
  "atk-vin02a35:171_6": "Khīrabhattassa salākāyapi eseva nayo.",
  "atk-vin02a35:171_7": "Sace pana khīrameva labhati,",
  "atk-vin02a35:171_8": "na bhattaṁ;",
  "atk-vin02a35:171_9": "khīralābhato paṭṭhāya puna na gāhetabbaṁ.",
  "atk-vin02a35:171_10": "Dve tīṇi ekacārikabhattāni ekasseva pāpuṇanti,",
  "atk-vin02a35:171_11": "dubbhikkhasamaye saṅghanavakena laddhakāle vijaṭetvā visuṁ gāhetabbāni,",
  "atk-vin02a35:171_12": "pākatikasalākabhattaṁ aladdhassāpi punadivase gāhetabbaṁ.",
  "atk-vin02a35:172_0": "Sace khuddako vihāro hoti,",
  "atk-vin02a35:172_1": "sabbe bhikkhū ekasambhogā,",
  "atk-vin02a35:172_2": "ucchusalākaṁ gāhentena yassa kassaci sammukhībhūtassa pāpetvā mahātherādīnaṁ divā tacchetvā dātuṁ vaṭṭati.",
  "atk-vin02a35:172_3": "Rasasalākaṁ pāpetvā pacchābhattaṁ parissāvetvā vā phāṇitaṁ vā kāretvā piṇḍapātikādīnampi dātabbaṁ .",
  "atk-vin02a35:172_4": "Āgantukānaṁ āgatānāgatabhāvaṁ ñatvā gāhetabbā,",
  "atk-vin02a35:172_5": "mahāāvāse ṭhitikaṁ katvā gāhetabbā.",
  "atk-vin02a35:173_0": "Takkasalākampi sabhāgaṭṭhāne pāpetvā vā pacāpetvā vā dhūmāpetvā vā therānaṁ dātuṁ vaṭṭati.",
  "atk-vin02a35:173_1": "Mahāāvāse vuttanayeneva paṭipajjitabbaṁ phalasalākapūvasalākabhesajjagandhamālasalākāyopi visuṁ ṭhitikāya gāhetabbā.",
  "atk-vin02a35:173_2": "Bhesajjādisalākāyo cettha kiñcāpi piṇḍapātikānampi vaṭṭanti,",
  "atk-vin02a35:173_3": "salākavasena gāhitattā pana na sāditabbā.",
  "atk-vin02a35:173_4": "Aggabhikkhāmattaṁ salākabhattaṁ denti,",
  "atk-vin02a35:173_5": "ṭhitikaṁ pucchitvā gāhetabbaṁ.",
  "atk-vin02a35:173_6": "Asatiyā ṭhitikāya therāsanato paṭṭhāya gāhetabbaṁ.",
  "atk-vin02a35:173_7": "Sace tādisāni bhattāni bahūni honti,",
  "atk-vin02a35:173_8": "ekekassa bhikkhuno dve tīṇi dātabbāni; no ce,",
  "atk-vin02a35:173_9": "ekekameva datvā paṭipāṭiyā gatāya puna therāsanato paṭṭhāya dātabbaṁ.",
  "atk-vin02a35:173_10": "Sace antarāva upacchijjati,",
  "atk-vin02a35:173_11": "ṭhitikā sallakkhetabbā.",
  "atk-vin02a35:173_12": "Yadi pana tādisaṁ bhattaṁ nibaddhameva hoti,",
  "atk-vin02a35:173_13": "yassa pāpuṇāti,",
  "atk-vin02a35:173_14": "so vattabbo ‘‘laddhā vā aladdhā vā svepi gaṇheyyāsī’’ti.",
  "atk-vin02a35:173_15": "Ekaṁ anibaddhaṁ hoti,",
  "atk-vin02a35:173_16": "labhanadivase pana yāvadatthaṁ labhati,",
  "atk-vin02a35:173_17": "alabhanadivasā bahutarā honti,",
  "atk-vin02a35:173_18": "taṁ yassa pāpuṇāti,",
  "atk-vin02a35:173_19": "so alabhitvā ‘‘sve gaṇheyyāsī’’ti vattabbo.",
  "atk-vin02a35:174_0": "Yo salākāsu gāhitāsu pacchā āgacchati,",
  "atk-vin02a35:174_1": "tassa atikkantāva salākā na upaṭṭhāpetvā dātabbā.",
  "atk-vin02a35:174_2": "Salākaṁ nāma ghaṇṭippaharaṇato paṭṭhāya āgantvā hatthaṁ pasārentova labhati.",
  "atk-vin02a35:174_3": "Aññassa āgantvā samīpe ṭhitassāpi atikkantā atikkantāva hoti.",
  "atk-vin02a35:174_4": "Sace panassa añño gaṇhanto atthi,",
  "atk-vin02a35:174_5": "sayaṁ anāgatopi labhati.",
  "atk-vin02a35:174_6": "Sabhāgaṭṭhāne asuko anāgatoti ñatvā ‘‘ayaṁ tassa salākā’’ti ṭhapetuṁ vaṭṭati.",
  "atk-vin02a35:174_7": "Sace ‘‘anāgatassa na dātabbā’’ti katikaṁ karonti,",
  "atk-vin02a35:174_8": "adhammikā hoti.",
  "atk-vin02a35:174_9": "Antoupacāre ṭhitassa hi bhājanīyabhaṇḍaṁ pāpuṇāti.",
  "atk-vin02a35:174_10": "Sace pana ‘‘anāgatassa dethā’’ti mahāsaddaṁ karonti,",
  "atk-vin02a35:174_11": "daṇḍakammaṁ ṭhapetabbaṁ,",
  "atk-vin02a35:174_12": "‘‘āgantvā gaṇhantū’’ti vattabbaṁ.",
  "atk-vin02a35:175_0": "Chappañcasalākā naṭṭhā honti,",
  "atk-vin02a35:175_1": "bhattuddesako dāyakānaṁ nāmaṁ nassarati,",
  "atk-vin02a35:175_2": "so ce naṭṭhasalākā mahātherassa vā attano vā pāpetvā bhikkhū vadeyya,",
  "atk-vin02a35:175_3": "‘‘mayā asukagāme salākabhattaṁ mayhaṁ pāpitaṁ,",
  "atk-vin02a35:175_4": "tumhe tattha laddhaṁ salākabhattaṁ bhuñjeyyāthā’’ti, vaṭṭati.",
  "atk-vin02a35:175_5": "Vihāre apāpitaṁ pana āsanasālāya taṁ bhattaṁ labhitvā tattheva pāpetvā bhuñjituṁ na vaṭṭati.",
  "atk-vin02a35:175_6": "‘‘Ajja paṭṭhāya mayhaṁ salākabhattaṁ gaṇhathā’’ti vutte tatra āsanasālāya gāhetuṁ na vaṭṭati,",
  "atk-vin02a35:175_7": "vihāraṁ ānetvā gāhetabbaṁ.",
  "atk-vin02a35:175_8": "‘‘Sve paṭṭhāyā’’ti vutte pana bhattuddesakassa ācikkhitabbaṁ ‘‘sve paṭṭhāya asukakulaṁ nāma salākabhattaṁ deti,",
  "atk-vin02a35:175_9": "salākaggāhaṇakāle sareyyāsī’’ti.",
  "atk-vin02a35:175_10": "Dubbhikkhe salākabhattaṁ pacchinditvā subhikkhe jāte kiñci disvā ‘‘ajja paṭṭhāya amhākaṁ salākabhattaṁ gaṇhathā’’ti puna paṭṭhapenti,",
  "atk-vin02a35:175_11": "antogāme agāhetvā vihāraṁ ānetvāva gāhetabbaṁ.",
  "atk-vin02a35:175_12": "Idañhi ‘‘salākabhattaṁ’’ nāma.",
  "atk-vin02a35:175_13": "Uddesabhattasadisaṁ na hoti,",
  "atk-vin02a35:175_14": "vihārameva sandhāya diyyati,",
  "atk-vin02a35:175_15": "tasmā bahiupacāre gāhetuṁ na vaṭṭati.",
  "atk-vin02a35:175_16": "‘‘Sve paṭṭhāyā’’ti vutte pana vihāre gāhetabbameva.",
  "atk-vin02a35:176_0": "Gamiko bhikkhu yaṁ disābhāgaṁ gantukāmo,",
  "atk-vin02a35:176_1": "tattha aññena vāragāmasalākā laddhā hoti,",
  "atk-vin02a35:176_2": "taṁ gahetvā itaraṁ bhikkhuṁ ‘‘mayhaṁ pattasalākaṁ tvaṁ gaṇhāhī’’ti vatvā gantuṁ vaṭṭati.",
  "atk-vin02a35:176_3": "Tena pana upacārasīmaṁ anatikkanteyeva tasmiṁ tassa salākā gāhetabbā.",
  "atk-vin02a35:177_0": "Chaḍḍitavihāre manussā bodhicetiyādīni jaggitvā bhuñjantūti salākabhattaṁ paṭṭhapenti,",
  "atk-vin02a35:177_1": "bhikkhū sakaṭṭhānesu vasitvā kālasseva gantvā tattha vattaṁ karitvā taṁ bhattaṁ bhuñjanti, vaṭṭati.",
  "atk-vin02a35:177_2": "Sace tesu svātanāya attano pāpetvā gatesu āgantuko bhikkhu chaḍḍitavihāre vasitvā kālasseva vattaṁ katvā",
  "atk-vin02a35:177_3": "ghaṇṭiṁ paharitvā salākabhattaṁ attano pāpetvā āsanasālaṁ gacchati,",
  "atk-vin02a35:177_4": "sova tassa bhattassa issaro.",
  "atk-vin02a35:177_5": "Yo pana bhikkhūsu vattaṁ karontesuyeva bhūmiyaṁ dve tayo sammuñjanippahāre datvā ghaṇṭiṁ paharitvā ‘‘dhuragāme",
  "atk-vin02a35:177_6": "salākabhattaṁ mayhaṁ pāpuṇātī’’ti gacchati,",
  "atk-vin02a35:177_7": "tassa taṁ corikāya gahitattā na pāpuṇāti,",
  "atk-vin02a35:177_8": "vattaṁ katvā pāpetvā pacchā gatabhikkhūnaṁyeva hoti.",
  "atk-vin02a35:178_0": "Eko gāmo atidūre hoti,",
  "atk-vin02a35:178_1": "bhikkhū niccaṁ gantuṁ na icchanti,",
  "atk-vin02a35:178_2": "manussā ‘‘mayaṁ puññena paribāhirā homā’’ti vadanti,",
  "atk-vin02a35:178_3": "ye tassa gāmassa āsannavihāre sabhāgabhikkhū,",
  "atk-vin02a35:178_4": "te vattabbā ‘‘imesaṁ bhikkhūnaṁ anāgatadivase tumhe bhuñjathā’’ti.",
  "atk-vin02a35:178_5": "Salākā pana devasikaṁ pāpetabbā,",
  "atk-vin02a35:178_6": "tā ca kho pana ghaṇṭippaharaṇamattena vā pacchicālanamattena vā pāpitā na honti,",
  "atk-vin02a35:178_7": "pacchiṁ pana gahetvā salākā pīṭhake ākiritabbā,",
  "atk-vin02a35:178_8": "pacchi pana mukhavaṭṭiyaṁ na gahetabbā.",
  "atk-vin02a35:178_9": "Sace hi tattha ahi vā vicchiko vā bhaveyya,",
  "atk-vin02a35:178_10": "dukkhaṁ uppādeyya;",
  "atk-vin02a35:178_11": "tasmā heṭṭhā gahetvā pacchiṁ parammukhaṁ katvā salākā ākiritabbā ‘‘sacepi sappo bhavissati,",
  "atk-vin02a35:178_12": "ettova palāyissatī’’ti.",
  "atk-vin02a35:178_13": "Evaṁ salākā ākiritvā gāmādivasena pubbe vuttanayeneva gāhetabbā.",
  "atk-vin02a35:178_14": "Apica ekaṁ mahātherassa pāpetvā ‘‘avasesā mayhaṁ pāpuṇantī’’ti attano pāpetvā vattaṁ katvā cetiyaṁ vanditvā vitakkamāḷake ṭhitehi bhikkhūhi ‘‘pāpitā, āvuso,",
  "atk-vin02a35:178_15": "salākā’’ti vutte ‘‘āma, bhante,",
  "atk-vin02a35:178_16": "tumhe gatagatagāme salākabhattaṁ gaṇhathā’’ti vattabbaṁ;",
  "atk-vin02a35:178_17": "evaṁ pāpitāpi hi supāpitāva honti.",
  "atk-vin02a35:179_0": "Bhikkhū sabbarattiṁ dhammasavanatthaṁ aññaṁ vihāraṁ gacchantā ‘‘mayaṁ tattha dānaṁ aggahetvāva amhākaṁ",
  "atk-vin02a35:179_1": "gocaragāmeva piṇḍāya caritvā āgamissāmā’’ti salākā aggahetvāva gatā,",
  "atk-vin02a35:179_2": "vihāre therassa pattasalākabhattaṁ bhuñjituṁ āgacchanti, vaṭṭati.",
  "atk-vin02a35:179_3": "Atha mahātheropi ‘‘ahaṁ idha kiṁ karomī’’ti tehiyeva saddhiṁ gacchati,",
  "atk-vin02a35:179_4": "tehi gatavihāre abhuñjitvāva gocaragāmaṁ anuppattehi ‘‘detha, bhante,",
  "atk-vin02a35:179_5": "patte salākayāguādīni āharissāmā’’ti vutte pattā na dātabbā. ‘‘Kasmā, bhante,",
  "atk-vin02a35:179_6": "na dethā’’ti ‘‘vihāraṭṭhakaṁ bhattaṁ vihāre vutthānaṁ pāpuṇāti,",
  "atk-vin02a35:179_7": "mayaṁ aññasmiṁ vihāre vutthā’’ti. ‘‘Detha, bhante,",
  "atk-vin02a35:179_8": "na mayaṁ vihāre pālikāya dema,",
  "atk-vin02a35:179_9": "tumhākaṁ dema,",
  "atk-vin02a35:179_10": "gaṇhatha amhākaṁ bhikkha’’nti vutte pana vaṭṭati.",
  "atk-vin02a35:180_0": "Salākabhattakathā niṭṭhitā.",
  "atk-vin02a35:181_0": "Pakkhikabhattādikathā",
  "atk-vin02a35:182_0": "Pakkhikādīsu pana yaṁ abhilakkhitesu cātuddasī pañcadasī pañcamī aṭṭhamīti imesu pakkhesu kammappasutehi uposathaṁ kātuṁ satikaraṇatthāya diyyati,",
  "atk-vin02a35:182_1": "taṁ pakkhikaṁ nāma.",
  "atk-vin02a35:182_2": "Taṁ salākabhattagatikameva hoti,",
  "atk-vin02a35:182_3": "gāhetvā bhuñjitabbaṁ.",
  "atk-vin02a35:182_4": "Sace salākabhattampi pakkhikabhattampi bahu sabbesaṁ vinivijjhitvā gacchati,",
  "atk-vin02a35:182_5": "dvepi bhattāni visuṁ visuṁ gāhetabbāni.",
  "atk-vin02a35:182_6": "Sace bhikkhusaṅgho mahā,",
  "atk-vin02a35:182_7": "pakkhikaṁ gāhetvā tassa ṭhitikāya salākabhattaṁ gāhetabbaṁ ,",
  "atk-vin02a35:182_8": "salākabhattaṁ vā gāhāpetvā tassa ṭhitikāya pakkhikaṁ gāhetabbaṁ.",
  "atk-vin02a35:182_9": "Yesaṁ na pāpuṇāti,",
  "atk-vin02a35:182_10": "te piṇḍāya carissanti.",
  "atk-vin02a35:182_11": "Sace dvepi bhattāni bahūni,",
  "atk-vin02a35:182_12": "bhikkhū mandā;",
  "atk-vin02a35:182_13": "salākabhattaṁ nāma devasikaṁ labbhati,",
  "atk-vin02a35:182_14": "tasmā taṁ ṭhapetvā ‘‘pakkhikaṁ āvuso bhuñjathā’’ti pakkhikameva gāhetabbaṁ.",
  "atk-vin02a35:182_15": "Pakkhikaṁ paṇītaṁ denti,",
  "atk-vin02a35:182_16": "visuṁ ṭhitikā kātabbā.",
  "atk-vin02a35:182_17": "‘‘Sve pakkho’’ti ajja pakkhikaṁ na gāhetabbaṁ.",
  "atk-vin02a35:182_18": "Sace pana dāyakā vadanti ‘‘sve amhākaṁ ghare lūkhabhattaṁ bhavissati,",
  "atk-vin02a35:182_19": "ajjeva pakkhikabhattaṁ uddisathā’’ti,",
  "atk-vin02a35:182_20": "evaṁ vaṭṭati.",
  "atk-vin02a35:183_0": "Uposathikaṁ nāma anvaḍḍhamāse uposathaṅgāni samādiyitvā yaṁ attanā bhuñjati,",
  "atk-vin02a35:183_1": "tadeva diyyati.",
  "atk-vin02a35:183_2": "Pāṭipadikaṁ nāma ‘‘uposathe bahū saddhā pasannā bhikkhūnaṁ sakkāraṁ karonti,",
  "atk-vin02a35:183_3": "pāṭipade pana bhikkhū kilamanti,",
  "atk-vin02a35:183_4": "pāṭipade dinnaṁ dubbhikkhadānasadisaṁ mahapphalaṁ hoti,",
  "atk-vin02a35:183_5": "uposathakammena vā parisuddhasīlānaṁ dutiyadivase dinnaṁ mahapphalaṁ hotī’’ti sallakkhetvā pāṭipade diyyanakadānaṁ,",
  "atk-vin02a35:183_6": "tampi ubhayaṁ salākabhattagatikameva.",
  "atk-vin02a35:183_7": "Iti imāni sattapi bhattāni piṇḍapātikānaṁ na vaṭṭanti,",
  "atk-vin02a35:183_8": "dhutaṅgabhedaṁ karontiyeva.",
  "atk-vin02a35:184_0": "Aparānipi cīvarakkhandhake visākhāya varaṁ yācitvā dinnāni āgantukabhattaṁ gamiyabhattaṁ gilānabhattaṁ",
  "atk-vin02a35:184_1": "gilānupaṭṭhākabhattanti cattāri bhattāni pāḷiyaṁ āgatāneva,",
  "atk-vin02a35:184_2": "tattha āgantukānaṁ dinnaṁ bhattaṁ ‘‘āgantukabhattaṁ’’.",
  "atk-vin02a35:184_3": "Esa nayo sesesu.",
  "atk-vin02a35:184_4": "Sace panettha āgantukabhattānipi āgantukāpi bahū honti,",
  "atk-vin02a35:184_5": "sabbesaṁ ekekaṁ gāhetabbaṁ,",
  "atk-vin02a35:184_6": "bhattesu appahontesu ṭhitikāya gāhetabbaṁ.",
  "atk-vin02a35:184_7": "Eko āgantuko paṭhamameva āgantvā sabbaṁ āgantukabhattaṁ attano gāhetvā nisīdati,",
  "atk-vin02a35:184_8": "sabbaṁ tasseva hoti,",
  "atk-vin02a35:184_9": "pacchā āgatehi āgantukehi tena dinnāni paribhuñjitabbāni.",
  "atk-vin02a35:184_10": "Tenapi ekaṁ attano gahetvā sesāni dātabbāni.",
  "atk-vin02a35:184_11": "Ayaṁ uḷāro.",
  "atk-vin02a35:185_0": "Sace pana yo paṭhamaṁ āgantvāpi attano aggahetvā tuṇhībhūto nisīdati,",
  "atk-vin02a35:185_1": "pacchā āgatehi saddhiṁ paṭipāṭiyā gaṇhitabbaṁ.",
  "atk-vin02a35:185_2": "Sace niccaṁ āgantukā āgacchanti,",
  "atk-vin02a35:185_3": "āgatadivaseyeva bhuñjitabbaṁ,",
  "atk-vin02a35:185_4": "antarantarā ce āgacchanti,",
  "atk-vin02a35:185_5": "dve tīṇi divasāni bhuñjitabbaṁ.",
  "atk-vin02a35:185_6": "Mahāpaccariyaṁ pana ‘‘satta divasāni bhuñjituṁ vaṭṭatī’’ti vuttaṁ.",
  "atk-vin02a35:186_0": "Āvāsiko katthaci gantvā āgato,",
  "atk-vin02a35:186_1": "tenāpi āgantukabhattaṁ paribhuñjitabbaṁ.",
  "atk-vin02a35:186_2": "Sace pana taṁ vihāre nibandhāpitaṁ hoti,",
  "atk-vin02a35:186_3": "vihāre gāhetabbaṁ.",
  "atk-vin02a35:186_4": "Atha vihāro dūre hoti,",
  "atk-vin02a35:186_5": "āsanasālāya nibandhāpitaṁ āsanasālāya gāhetabbaṁ.",
  "atk-vin02a35:186_6": "Sace pana dāyakā ‘‘āgantukesu asati āvāsikāpi paribhuñjantū’’ti vadanti, vaṭṭati.",
  "atk-vin02a35:187_0": "Gamiyabhattepi ayameva kathāmaggo.",
  "atk-vin02a35:187_1": "Ayaṁ pana viseso –",
  "atk-vin02a35:187_2": "āgantuko āgantukabhattameva labhati,",
  "atk-vin02a35:187_3": "gamiko āgantukabhattampi gamiyabhattampi.",
  "atk-vin02a35:187_4": "Āvāsikopi pakkamitukāmo gamiko hoti;",
  "atk-vin02a35:187_5": "gamiyabhattaṁ labhati.",
  "atk-vin02a35:187_6": "Yathā pana āgantukabhattaṁ;",
  "atk-vin02a35:187_7": "evamidaṁ dve vā tīṇi vā satta vā divasāni na labbhati.",
  "atk-vin02a35:187_8": "‘‘Gamissāmī’’ti bhutto taṁdivasaṁ kenacideva kāraṇena na gato,",
  "atk-vin02a35:187_9": "punadivasepi bhuñjituṁ vaṭṭati,",
  "atk-vin02a35:187_10": "saussāhattā.",
  "atk-vin02a35:187_11": "‘‘Gamissāmī’’ti bhuttassa corā vā panthaṁ rundhanti udakaṁ vā,",
  "atk-vin02a35:187_12": "devo vā vassati,",
  "atk-vin02a35:187_13": "sattho vā na gacchati,",
  "atk-vin02a35:187_14": "saussāhena bhuñjitabbaṁ.",
  "atk-vin02a35:187_15": "Ete upaddave olokentena ‘‘dve tayo divase bhuñjituṁ vaṭṭatī’’ti mahāpaccariyaṁ vuttaṁ.",
  "atk-vin02a35:187_16": "‘‘Gamissāmī’’ti pana lesaṁ oḍḍetvā bhuñjituṁ na labhati.",
  "atk-vin02a35:188_0": "Gilānabhattampi sace sabbesaṁ gilānānaṁ pahoti,",
  "atk-vin02a35:188_1": "sabbesaṁ dātabbaṁ; no ce,",
  "atk-vin02a35:188_2": "ṭhitikaṁ katvā gāhetabbaṁ.",
  "atk-vin02a35:188_3": "Eko gilāno arogarūpo sakkoti antogāmaṁ gantuṁ,",
  "atk-vin02a35:188_4": "eko na sakkoti,",
  "atk-vin02a35:188_5": "ayaṁ ‘‘mahāgilāno’’ nāma.",
  "atk-vin02a35:188_6": "Etassa gilānabhattaṁ dātabbaṁ.",
  "atk-vin02a35:188_7": "Dve mahāgilānā –",
  "atk-vin02a35:188_8": "eko lābhī abhiññāto bahuṁ khādanīyaṁ bhojanīyaṁ labhati,",
  "atk-vin02a35:188_9": "eko anātho appalābhatāya antogāmaṁ pavisati –",
  "atk-vin02a35:188_10": "etassa gilānabhattaṁ dātabbaṁ.",
  "atk-vin02a35:188_11": "Gilānabhatte pana divasaparicchedo natthi.",
  "atk-vin02a35:188_12": "Yāva rogo na vūpasammati,",
  "atk-vin02a35:188_13": "sappāyabhojanaṁ abhuñjanto na yāpeti,",
  "atk-vin02a35:188_14": "tāva bhuñjitabbaṁ.",
  "atk-vin02a35:188_15": "Yadā pana missakayāguṁ vā missakabhattaṁ vā bhuttassāpi rogo na kuppati,",
  "atk-vin02a35:188_16": "tato paṭṭhāya na bhuñjitabbaṁ.",
  "atk-vin02a35:189_0": "Gilānupaṭṭhākabhattampi yaṁ sabbesaṁ pahoti,",
  "atk-vin02a35:189_1": "taṁ sabbesaṁ dātabbaṁ;",
  "atk-vin02a35:189_2": "no ce pahoti,",
  "atk-vin02a35:189_3": "ṭhitikaṁ katvā gāhetabbaṁ.",
  "atk-vin02a35:189_4": "Idampi dvīsu gilānesu mahāgilānupaṭṭhākassa gāhetabbaṁ,",
  "atk-vin02a35:189_5": "dvīsu mahāgilānesu anāthagilānupaṭṭhākassa.",
  "atk-vin02a35:189_6": "Yaṁ kulaṁ gilānabhattampi deti gilānupaṭṭhākabhattampi,",
  "atk-vin02a35:189_7": "tattha yassa gilānassa bhattaṁ pāpuṇāti tadupaṭṭhākassāpi tattheva gāhetabbaṁ.",
  "atk-vin02a35:189_8": "Gilānupaṭṭhākabhattepi divasaparicchedo natthi,",
  "atk-vin02a35:189_9": "yāva gilāno labhati,",
  "atk-vin02a35:189_10": "tāvassa upaṭṭhākopi labhatīti.",
  "atk-vin02a35:189_11": "Imāni cattāri bhattāni sace evaṁ dinnāni honti ‘‘āgantukagamikagilānupaṭṭhākā mama bhikkhaṁ gaṇhantū’’ti,",
  "atk-vin02a35:189_12": "piṇḍapātikānampi vaṭṭati.",
  "atk-vin02a35:189_13": "Sace pana āgantukādīnaṁ bhattaṁ nibandhāpemi,",
  "atk-vin02a35:189_14": "‘‘mama bhattaṁ gaṇhantū’’ti evaṁ dinnāni honti,",
  "atk-vin02a35:189_15": "piṇḍapātikānaṁ na vaṭṭati.",
  "atk-vin02a35:190_0": "Aparānipi ‘‘dhurabhattaṁ,",
  "atk-vin02a35:190_1": "kuṭibhattaṁ,",
  "atk-vin02a35:190_2": "vārabhatta’’nti tīṇi bhattāni.",
  "atk-vin02a35:190_3": "Tattha dhurabhattanti niccabhattaṁ vuccati,",
  "atk-vin02a35:190_4": "taṁ duvidhaṁ –",
  "atk-vin02a35:190_5": "saṅghikaṁ puggalikañca.",
  "atk-vin02a35:190_6": "Tattha yaṁ ‘‘saṅghassa dhurabhattaṁ demā’’ti nibandhāpitaṁ,",
  "atk-vin02a35:190_7": "taṁ salākabhattagatikaṁ.",
  "atk-vin02a35:190_8": "‘‘Mama nibaddhaṁ bhikkhaṁ gaṇhantū’’ti vatvā dinnaṁ pana piṇḍapātikānampi vaṭṭati.",
  "atk-vin02a35:190_9": "Puggalikepi ‘‘tumhākaṁ dhurabhattaṁ dammī’’ti vutte piṇḍapātiko ce,",
  "atk-vin02a35:190_10": "na vaṭṭati.",
  "atk-vin02a35:190_11": "‘‘Mama nibaddhaṁ bhikkhaṁ gaṇhathā’’ti vutte pana vaṭṭati,",
  "atk-vin02a35:190_12": "sāditabbaṁ.",
  "atk-vin02a35:190_13": "Sacepi pacchā katipāhe vītivatte ‘‘dhurabhattaṁ gaṇhathā’’ti vadati,",
  "atk-vin02a35:190_14": "mūle suṭṭhu sampaṭicchitattā vaṭṭati.",
  "atk-vin02a35:191_0": "Kuṭibhattaṁ nāma yaṁ saṅghassa āvāsaṁ kāretvā ‘‘amhākaṁ senāsanavāsino amhākaṁyeva bhattaṁ gaṇhantū’’ti evaṁ nibandhāpitaṁ,",
  "atk-vin02a35:191_1": "taṁ salākabhattagatikameva hoti,",
  "atk-vin02a35:191_2": "gahetvā bhuñjitabbaṁ.",
  "atk-vin02a35:191_3": "‘‘Amhākaṁ senāsanavāsino amhākaṁyeva bhikkhaṁ gaṇhantū’’ti vutte pana piṇḍapātikānampi vaṭṭati .",
  "atk-vin02a35:191_4": "Yaṁ pana puggale pasīditvā tassa vā āvāsaṁ katvā ‘‘tumhākaṁ demā’’ti dinnaṁ,",
  "atk-vin02a35:191_5": "taṁ tasseva hoti,",
  "atk-vin02a35:191_6": "tasmiṁ katthaci gate nissitakehi bhuñjitabbaṁ.",
  "atk-vin02a35:192_0": "Vārabhattaṁ nāma dubbhikkhasamaye ‘‘vārena bhikkhū jaggissāmā’’ti dhuragehato paṭṭhāya dinnaṁ,",
  "atk-vin02a35:192_1": "tampi bhikkhāvacanena dinnaṁ piṇḍapātikānaṁ vaṭṭati.",
  "atk-vin02a35:192_2": "‘‘Vārabhatta’’nti vutte pana salākabhattagatikaṁ hoti.",
  "atk-vin02a35:192_3": "Sace taṇḍulādīni pesenti,",
  "atk-vin02a35:192_4": "‘‘sāmaṇerā pacitvā dentū’’ti,",
  "atk-vin02a35:192_5": "piṇḍapātikānaṁ vaṭṭati.",
  "atk-vin02a35:192_6": "Iti imāni ca tīṇi āgantukabhattādīni ca cattārīti satta,",
  "atk-vin02a35:192_7": "tāni saṅghabhattādīhi saha cuddasa bhattāni honti.",
  "atk-vin02a35:193_0": "Aṭṭhakathāyaṁ pana vihārabhattaṁ,",
  "atk-vin02a35:193_1": "aṭṭhakabhattaṁ,",
  "atk-vin02a35:193_2": "catukkabhattaṁ,",
  "atk-vin02a35:193_3": "guḷhakabhattanti aññānipi cattāri bhattāni vuttāni.",
  "atk-vin02a35:193_4": "Tattha vihārabhattaṁ nāma vihāre tatruppādabhattaṁ,",
  "atk-vin02a35:193_5": "taṁ saṅghabhattena gahitaṁ.",
  "atk-vin02a35:193_6": "Taṁ pana tissamahāvihāracittalapabbatādīsu paṭisambhidāpattehi khīṇāsavehi yathā piṇḍapātikānampi sakkā hoti paribhuñjituṁ,",
  "atk-vin02a35:193_7": "tathā paṭiggahitattā tādisesu ṭhānesu piṇḍapātikānampi vaṭṭati.",
  "atk-vin02a35:193_8": "‘‘Aṭṭhannaṁ bhikkhūnaṁ dema,",
  "atk-vin02a35:193_9": "catunnaṁ demā’’ti evaṁ dinnaṁ pana aṭṭhakabhattañceva catukkabhattañca;",
  "atk-vin02a35:193_10": "tampi bhikkhāvacanena dinnaṁ piṇḍapātikānaṁ vaṭṭati.",
  "atk-vin02a35:193_11": "Mahābhisaṅkhārikena atirasakapūvena pattaṁ pūretvā thaketvā dinnaṁ guḷhakabhattaṁ nāma.",
  "atk-vin02a35:193_12": "Imāni tīṇi salākabhattagatikāneva.",
  "atk-vin02a35:194_0": "Aparampi guḷakabhattaṁ nāma atthi,",
  "atk-vin02a35:194_1": "idhekacce manussā mahādhammasavanañca vihārapūjañca kāretvā sakalasaṅghassa dātuṁ na sakkomāti,",
  "atk-vin02a35:194_2": "‘‘dve tīṇi bhikkhusatāni amhākaṁ bhikkhaṁ gaṇhantū’’ti bhikkhuparicchedajānanatthaṁ guḷake denti,",
  "atk-vin02a35:194_3": "idaṁ piṇḍapātikānampi vaṭṭati.",
  "atk-vin02a35:194_4": "Iti cīvarakkhandhake cīvarabhājanīyaṁ,",
  "atk-vin02a35:194_5": "imasmiṁ pana senāsanakkhandhake senāsanabhājanīyañceva piṇḍapātabhājanīyañca vuttaṁ.",
  "atk-vin02a35:195_0": "Gilānapaccayabhājanīyaṁ pana evaṁ veditabbaṁ –",
  "atk-vin02a35:195_1": "sappiādīsu bhesajjesu rājarājamahāmattā sappissa tāva kumbhasatampi kumbhasahassampi vihāraṁ pesenti,",
  "atk-vin02a35:195_2": "ghaṇṭiṁ paharitvā therāsanato paṭṭhāya gahitabhājanaṁ pūretvā dātabbaṁ ,",
  "atk-vin02a35:195_3": "piṇḍapātikānampi vaṭṭati.",
  "atk-vin02a35:195_4": "Sace alasajātikā mahātherā pacchā āgacchanti, ‘‘bhante,",
  "atk-vin02a35:195_5": "vīsativassānaṁ diyyati,",
  "atk-vin02a35:195_6": "tumhākaṁ ṭhitikā atikkantā’’ti na vattabbā,",
  "atk-vin02a35:195_7": "ṭhitikaṁ ṭhapetvā tesaṁ datvā pacchā ṭhitikāya dātabbaṁ.",
  "atk-vin02a35:196_0": "‘‘Asukavihāre bahu sappi uppanna’’nti sutvā yojanantaravihāratopi bhikkhū āgacchanti,",
  "atk-vin02a35:196_1": "sampattasampattānaṁ ṭhitaṭṭhānato paṭṭhāya dātabbaṁ.",
  "atk-vin02a35:196_2": "Asampattānampi upacārasīmaṁ paviṭṭhānaṁ antevāsikādīsu gaṇhantesu dātabbameva.",
  "atk-vin02a35:196_3": "‘‘Bahiupacārasīmāya ṭhitānaṁ dethā’’ti vadanti,",
  "atk-vin02a35:196_4": "na dātabbaṁ.",
  "atk-vin02a35:196_5": "Sace pana upacārasīmaṁ okkantehi ekābaddhā hutvā attano vihāradvāre vā antovihāreyeva vā honti,",
  "atk-vin02a35:196_6": "parisāvasena vaḍḍhitā nāma sīmā hoti,",
  "atk-vin02a35:196_7": "tasmā dātabbaṁ.",
  "atk-vin02a35:196_8": "Saṅghanavakassa dinnepi pacchā āgatānaṁ dātabbameva.",
  "atk-vin02a35:196_9": "Dutiyabhāge pana therāsanaṁ āruḷhe pacchā āgatānaṁ paṭhamabhāgo na pāpuṇāti,",
  "atk-vin02a35:196_10": "dutiyabhāgato vassaggena dātabbaṁ.",
  "atk-vin02a35:196_11": "Upacārasīmaṁ pavisitvā yattha katthaci dinnaṁ hoti,",
  "atk-vin02a35:196_12": "sabbasannipātaṭṭhāneyeva bhājetabbaṁ.",
  "atk-vin02a35:197_0": "Yasmiṁ vihāre dasa bhikkhū,",
  "atk-vin02a35:197_1": "daseva ca sappikumbhā diyyanti,",
  "atk-vin02a35:197_2": "ekekakumbhavaseneva bhājetabbaṁ.",
  "atk-vin02a35:197_3": "Eko sappikumbho hoti,",
  "atk-vin02a35:197_4": "dasa bhikkhūhi bhājetvā gahetabbaṁ.",
  "atk-vin02a35:197_5": "Sace yathāṭhitaṁyeva ‘‘amhākaṁ pāpuṇātī’’ti gaṇhanti,",
  "atk-vin02a35:197_6": "duggahitaṁ;",
  "atk-vin02a35:197_7": "gatagataṭṭhāne saṅghikameva hoti.",
  "atk-vin02a35:197_8": "Kumbhaṁ pana āvajjetvā thālake thokaṁ sappiṁ katvā ‘‘idaṁ mahātherassa pāpuṇāti,",
  "atk-vin02a35:197_9": "avasesaṁ amhākaṁ pāpuṇātī’’ti vatvā tampi kumbheyeva ākiritvā yathicchitaṁ gahetvā gantuṁ vaṭṭati.",
  "atk-vin02a35:197_10": "Sace thinaṁ sappi hoti,",
  "atk-vin02a35:197_11": "lekhaṁ katvā ‘‘lekhato parabhāgo mahātherassa pāpuṇāti,",
  "atk-vin02a35:197_12": "avasesaṁ amhāka’’nti gahitampi suggahitaṁ,",
  "atk-vin02a35:197_13": "vuttaparicchedato ūnādhikesupi bhikkhūsu ca sappikumbhesu ca etenevupāyena bhājetabbaṁ.",
  "atk-vin02a35:198_0": "Sace paneko bhikkhu,",
  "atk-vin02a35:198_1": "ekopi kumbho hoti,",
  "atk-vin02a35:198_2": "ghaṇṭiṁ paharitvā ‘‘ayaṁ mayhaṁ pāpuṇātī’’tipi gahetuṁ vaṭṭati.",
  "atk-vin02a35:198_3": "‘‘Ayaṁ paṭhamabhāgo mayhaṁ pāpuṇāti,",
  "atk-vin02a35:198_4": "ayaṁ dutiyabhāgo’’ti evaṁ thokaṁ thokampi pāpetuṁ vaṭṭati.",
  "atk-vin02a35:198_5": "Esa nayo navanītādīsupi.",
  "atk-vin02a35:198_6": "Yasmiṁ pana vippasanne tilatelādimhi lekhā na santiṭṭhati,",
  "atk-vin02a35:198_7": "taṁ uddharitvā bhājetabbaṁ.",
  "atk-vin02a35:198_8": "Siṅgiveramaricādibhesajjampi avasesapattathālakādisamaṇaparikkhāropi sabbo vuttānurūpeneva nayena suṭṭhu sallakkhetvā bhājetabboti.",
  "atk-vin02a35:199_0": "Pāḷiṁ aṭṭhakathañceva, oloketvā vicakkhaṇo;",
  "atk-vin02a35:200_0": "Saṅghike paccaye evaṁ, appamattova bhājayeti.",
  "atk-vin02a35:201_0": "Iti sabbākārena paccayabhājanīyakathā niṭṭhitā.",
  "atk-vin02a35:202_0": "Sammannitvā ṭhapitayāgubhājakādīhi bhājanīyaṭṭhānaṁ āgatamanussānaṁ anāpucchitvāva upaḍḍhabhāgo dātabbo,",
  "atk-vin02a35:202_1": "asammatehi pana apaloketvā dātabbo.",
  "atk-vin02a35:202_2": "Sammatena appamattakavissajjanakena bhikkhunā cīvarakammaṁ karontassa ‘‘sūciṁ dehī’’ti vadato ekā dīghā,",
  "atk-vin02a35:202_3": "ekā rassāti dve sūciyo dātabbā.",
  "atk-vin02a35:202_4": "‘‘Avibhattaṁ saṅghikaṁ bhaṇḍa’’nti pucchitabbakiccaṁ natthi.",
  "atk-vin02a35:202_5": "Pipphalakatthikassa eko pipphalako,",
  "atk-vin02a35:202_6": "addhānakantāraṁ paṭipajjitukāmassa upāhanayugaḷaṁ,",
  "atk-vin02a35:202_7": "kāyabandhanatthikassa kāyabandhanaṁ,",
  "atk-vin02a35:202_8": "‘‘aṁsabaddhako me jiṇṇo’’ti āgatassa aṁsabaddhako,",
  "atk-vin02a35:202_9": "parissāvanatthikassa parissāvanaṁ dātabbaṁ.",
  "atk-vin02a35:202_10": "Dhammakaraṇatthikassa dhammakaraṇo.",
  "atk-vin02a35:202_11": "Sace paṭako na hoti,",
  "atk-vin02a35:202_12": "dhammakaraṇo paṭakena saddhiṁ dātabbo.",
  "atk-vin02a35:202_13": "‘‘Āgantukapaṭṭaṁ āropessāmī’’ti yācantassa kusiyā ca aḍḍhakusiyā ca pahonakaṁ dātabbaṁ.",
  "atk-vin02a35:202_14": "‘‘Maṇḍalaṁ nappahotī’’ti āgatassa maṇḍalaṁ ekaṁ dātabbaṁ,",
  "atk-vin02a35:202_15": "aḍḍhamaṇḍalāni dve dātabbāni.",
  "atk-vin02a35:202_16": "Dve maṇḍalāni yācantassa na dātabbāni.",
  "atk-vin02a35:202_17": "Anuvātaparibhaṇḍatthikassa ekassa cīvarassa pahonakaṁ dātabbaṁ.",
  "atk-vin02a35:202_18": "Sappinavanītādiatthikassa gilānassa ekaṁ bhesajjaṁ nāḷimattaṁ katvā tato tatiyakoṭṭhāso dātabbo.",
  "atk-vin02a35:202_19": "Evaṁ tīṇi divasāni datvā nāḷiyā paripuṇṇāya catutthadivasato paṭṭhāya saṅghaṁ pucchitvā dātabbaṁ.",
  "atk-vin02a35:202_20": "Guḷapiṇḍepi ekadivasaṁ tatiyabhāgo dātabbo.",
  "atk-vin02a35:202_21": "Evaṁ tīhi divasehi niṭṭhite piṇḍe tato paraṁ saṅghaṁ pucchitvā dātabbaṁ.",
  "atk-vin02a35:202_22": "Sesaṁ sabbattha uttānamevāti.",
  "atk-vin02a35:203_0": "Pakkhikabhattādikathā niṭṭhitā.",
  "atk-vin02a35:204_0": "Senāsanakkhandhakavaṇṇanā niṭṭhitā."
}