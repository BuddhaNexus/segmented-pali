{
  "tika-vin02t4:0_0": "2. Saṅghādisesakaṇḍaṁ (bhikkhunīvibhaṅgavaṇṇanā)",
  "tika-vin02t4:1_0": "1. Paṭhamasaṅghādisesasikkhāpadavaṇṇanā",
  "tika-vin02t4:2_0": "679.",
  "tika-vin02t4:2_1": "Saṅghādisesakaṇḍassa paṭhamasikkhāpade dvīsu janesūti aḍḍakārakesu dvīsu janesu.",
  "tika-vin02t4:2_2": "Yo kocīti tesuyeva dvīsu yo koci,",
  "tika-vin02t4:2_3": "añño vā tehi āṇatto.",
  "tika-vin02t4:2_4": "Dutiyassa ārocetīti etthāpi dvīsu janesu yassa kassaci dutiyassa kathaṁ yo koci ārocetīti evamattho gahetabboti",
  "tika-vin02t4:2_5": "āha ‘‘dutiyassa ārocetīti etthāpi eseva nayo’’ti.",
  "tika-vin02t4:2_6": "Gatigatanti cirakālapavattaṁ.",
  "tika-vin02t4:3_0": "Āpattīti āpajjanaṁ.",
  "tika-vin02t4:3_1": "Saha vatthujjhācārāti vatthuvītikkamena saha.",
  "tika-vin02t4:3_2": "Sahayoge karaṇavacanappasaṅge idaṁ nissakkavacanaṁ.",
  "tika-vin02t4:3_3": "Yanti yaṁ dhammaṁ.",
  "tika-vin02t4:3_4": "Nissāretīti āpannaṁ bhikkhunisaṅghamhā nissāreti.",
  "tika-vin02t4:3_5": "Hetumhi cāyaṁ kattuvohāro.",
  "tika-vin02t4:3_6": "Nissāraṇahetubhūto hi dhammo nissāraṇīyoti vutto.",
  "tika-vin02t4:3_7": "Gīvāyeva hoti,",
  "tika-vin02t4:3_8": "na pārājikaṁ anāṇattiyā gahitattā.",
  "tika-vin02t4:3_9": "Yathā dāsadāsīvāpīādīni sampaṭicchituṁ na vaṭṭati,",
  "tika-vin02t4:3_10": "evaṁ tesaṁ atthāya aḍḍakaraṇampi na vaṭṭatīti āha ‘‘ayaṁ akappiyaaḍḍo nāma,",
  "tika-vin02t4:3_11": "na vaṭṭatī’’ti.",
  "tika-vin02t4:4_0": "Ettha ca sace adhikaraṇaṭṭhānaṁ gantvā ‘‘amhākaṁ eso dāso, dāsī, vāpī, khettaṁ, ārāmo,",
  "tika-vin02t4:4_1": "ārāmavatthu, gāvo, ajā,",
  "tika-vin02t4:4_2": "kukkuṭā’’tiādinā voharati,",
  "tika-vin02t4:4_3": "akappiyaṁ.",
  "tika-vin02t4:4_4": "‘‘Ayaṁ amhākaṁ ārāmiko,",
  "tika-vin02t4:4_5": "ayaṁ vāpī itthannāmena saṅghassa bhaṇḍadhovanatthāya dinnā,",
  "tika-vin02t4:4_6": "ito khettato ārāmato uppajjanakacatupaccayā ito gāvito mahiṁsito ajāto uppajjanakagorasā itthannāmena",
  "tika-vin02t4:4_7": "saṅghassa dinnāti pucchite vā apucchite vā vattuṁ vaṭṭatī’’ti vadanti.",
  "tika-vin02t4:4_8": "Sesamettha uttānameva.",
  "tika-vin02t4:4_9": "Anākaḍḍhitāya aḍḍakaraṇaṁ,",
  "tika-vin02t4:4_10": "aḍḍapariyosānanti imāni panettha dve aṅgāni.",
  "tika-vin02t4:5_0": "Paṭhamasaṅghādisesasikkhāpadavaṇṇanā niṭṭhitā.",
  "tika-vin02t4:6_0": "2. Dutiyasaṅghādisesasikkhāpadavaṇṇanā",
  "tika-vin02t4:7_0": "683.",
  "tika-vin02t4:7_1": "Dutiye mallagaṇabhaṭiputtagaṇādikantiādīsu mallagaṇo nāma nārāyanabhattiko tattha tattha pānīyaṭṭhapanapokkharaṇīkhaṇanādipuññakammakārako gaṇo,",
  "tika-vin02t4:7_2": "bhaṭiputtagaṇo nāma kumārabhattikagaṇo.",
  "tika-vin02t4:7_3": "Dhammagaṇoti sāsanabhattigaṇo anekappakārapuññakammakārakagaṇo vuccati.",
  "tika-vin02t4:7_4": "Gandhikaseṇīti anekappakārasugandhivikatikārako gaṇo.",
  "tika-vin02t4:7_5": "Dussikaseṇīti pesakārakagaṇo.",
  "tika-vin02t4:7_6": "Kappagatikanti kappiyabhāvaṁ gataṁ.",
  "tika-vin02t4:8_0": "Vuṭṭhāpentiyāti upasampādentiyā.",
  "tika-vin02t4:8_1": "‘‘Coriṁ vuttanayena anāpucchā pabbājentiyā dukkaṭa’’nti vadanti.",
  "tika-vin02t4:8_2": "Paṇṇattiṁ ajānantā ariyāpi vuṭṭhāpentīti vā kammavācāpariyosāne āpattikkhaṇe vipākābyākatasamaṅgitāvasena vā ‘‘ticitta’’nti vuttanti veditabbaṁ.",
  "tika-vin02t4:8_3": "Sesamettha uttānameva. Coritā,",
  "tika-vin02t4:8_4": "corisaññā,",
  "tika-vin02t4:8_5": "aññatra anuññātakāraṇā vuṭṭhāpananti imāni panettha tīṇi aṅgāni.",
  "tika-vin02t4:9_0": "Dutiyasaṅghādisesasikkhāpadavaṇṇanā niṭṭhitā.",
  "tika-vin02t4:10_0": "3. Tatiyasaṅghādisesasikkhāpadavaṇṇanā",
  "tika-vin02t4:11_0": "692.",
  "tika-vin02t4:11_1": "Tatiye parikkhepaṁ atikkāmentiyāti sakagāmato aññassa gāmassa parikkhepaṁ atikkāmentiyā.",
  "tika-vin02t4:11_2": "‘‘Gāmantaraṁ gaccheyyā’’ti hi vacanato aññassa gāmassa parikkhepaṁ atikkāmentiyā eva āpatti,",
  "tika-vin02t4:11_3": "na sakagāmassa.",
  "tika-vin02t4:11_4": "Añño hi gāmo gāmantaraṁ.",
  "tika-vin02t4:11_5": "Aparikkhittassa gāmassa upacāranti ettha upacāra-saddena gharūpacārato paṭhamaleḍḍupātasaṅkhātaṁ parikkhepārahaṭṭhānaṁ gahitaṁ,",
  "tika-vin02t4:11_6": "na tato dutiyaleḍḍupātasaṅkhāto upacāroti āha ‘‘parikkhepārahaṭṭhāna’’nti.",
  "tika-vin02t4:11_7": "Teneva pāḷiyaṁ ‘‘upacāraṁ atikkāmentiyā’’ti vuttaṁ.",
  "tika-vin02t4:11_8": "Aññathā yathā vikālagāmappavisanasikkhāpade ‘‘parikkhittassa gāmassa parikkhepaṁ atikkamantassa,",
  "tika-vin02t4:11_9": "aparikkhittassa gāmassa upacāraṁ okkamantassā’’ti (pāci.",
  "tika-vin02t4:11_10": "513) vuttaṁ,",
  "tika-vin02t4:11_11": "evamidhāpi ‘‘parikkhittassa gāmassa parikkhepaṁ atikkāmentiyā aparikkhittassa gāmassa upacāraṁ okkamantiyā’’ti vadeyya.",
  "tika-vin02t4:11_12": "Saṅkhepato vuttamatthaṁ vibhajitvā dassento ‘‘apicetthā’’tiādimāha.",
  "tika-vin02t4:11_13": "Vihārassacatugāmasādhāraṇattāti iminā ‘‘vihārato ekaṁ gāmaṁ gantuṁ vaṭṭatī’’ti ettha kāraṇamāha.",
  "tika-vin02t4:11_14": "Vihārassa catugāmasādhāraṇattāyeva hi catūsu gāmesu yaṁkiñci ekaṁ gāmaṁ gantuṁ vaṭṭati.",
  "tika-vin02t4:12_0": "Yatthāti yassaṁ nadiyaṁ.",
  "tika-vin02t4:12_1": "‘‘Paṭhamaṁ pādaṁ uttārentiyā āpatti thullaccayassa,",
  "tika-vin02t4:12_2": "dutiyaṁ pādaṁ uttārentiyā āpatti saṅghādisesassā’’ti vacanato nadiṁ otaritvā padasā uttarantiyā eva āpattīti āha ‘‘setunā gacchati,",
  "tika-vin02t4:12_3": "anāpattī’’tiādi.",
  "tika-vin02t4:12_4": "Paratīrameva akkamantiyā anāpattīti nadiṁ anotaritvā yānanāvādīsu aññatarena gantvā paratīrameva akkamantiyā anāpatti.",
  "tika-vin02t4:12_5": "Ubhayatīresu vicaranti,",
  "tika-vin02t4:12_6": "vaṭṭatīti idaṁ asatipi nadīpāragamane upari vakkhamānassa vinicchayassa phalamattadassanatthaṁ vuttanti veditabbaṁ.",
  "tika-vin02t4:12_7": "Orimatīrameva āgacchati,",
  "tika-vin02t4:12_8": "āpattīti paratīraṁ gantukāmatāya otiṇṇattā vuttaṁ.",
  "tika-vin02t4:12_9": "Tameva tīranti tameva orimatīraṁ.",
  "tika-vin02t4:12_10": "Anāpattīti paratīraṁ gantukāmatāya abhāvato anāpatti.",
  "tika-vin02t4:13_0": "Tādise araññeti ‘‘bahiindakhīlā sabbametaṁ arañña’’nti (vibha.",
  "tika-vin02t4:13_1": "529) evaṁ vuttalakkhaṇe araññe.",
  "tika-vin02t4:13_2": "Atha tādisasseva araññassa gahitabhāvo kathaṁ viññāyatīti āha ‘‘tenevā’’tiādi.",
  "tika-vin02t4:13_3": "Iminā hi aṭṭhakathāvacanena īdisepi gāmasamīpe dassanūpacāre vijahite satipi savanūpacāre āpatti hotīti viññāyati.",
  "tika-vin02t4:13_4": "Maggamūḷhā uccāsaddaṁ karontīti āha ‘‘maggamūḷhasaddena viyā’’ti.",
  "tika-vin02t4:13_5": "Saddāyantiyāti saddaṁ karontiyā.",
  "tika-vin02t4:13_6": "Purimāyoti puretaraṁ gacchantiyo.",
  "tika-vin02t4:13_7": "Aññaṁ maggaṁ gaṇhātīti maggamūḷhattā,",
  "tika-vin02t4:13_8": "na ohātuṁ,",
  "tika-vin02t4:13_9": "tasmā dvinnampi anāpatti.",
  "tika-vin02t4:13_10": "Sesamettha uttānameva.",
  "tika-vin02t4:13_11": "Anantarāyena ekabhāvo,",
  "tika-vin02t4:13_12": "gāmantaragamanādīsu aññataratāpajjanaṁ,",
  "tika-vin02t4:13_13": "āpadāya abhāvoti imāni panettha tīṇi aṅgāni.",
  "tika-vin02t4:14_0": "Tatiyasaṅghādisesasikkhāpadavaṇṇanā niṭṭhitā.",
  "tika-vin02t4:15_0": "4. Catutthasaṅghādisesasikkhāpadavaṇṇanā",
  "tika-vin02t4:16_0": "694.",
  "tika-vin02t4:16_1": "Catutthe kārakagaṇassāti ukkhepanīyakammakārakagaṇassa.",
  "tika-vin02t4:16_2": "Tecattālīsappabhedaṁ vattaṁ khandhake āvi bhavissati.",
  "tika-vin02t4:16_3": "Netthāravatteti nittharaṇahetumhi vatte.",
  "tika-vin02t4:16_4": "Sesaṁ uttānameva.",
  "tika-vin02t4:16_5": "Dhammena kammena ukkhittatā,",
  "tika-vin02t4:16_6": "aññatra anuññātakāraṇā osāraṇanti imāni panettha dve aṅgāni.",
  "tika-vin02t4:17_0": "Catutthasaṅghādisesasikkhāpadavaṇṇanā niṭṭhitā.",
  "tika-vin02t4:18_0": "5. Pañcamasaṅghādisesasikkhāpadavaṇṇanā",
  "tika-vin02t4:19_0": "701.",
  "tika-vin02t4:19_1": "Pañcame etaṁ na vuttanti ‘‘bhikkhuniyā avassutabhāvo daṭṭhabbo’’ti etaṁ niyamanaṁ na vuttaṁ.",
  "tika-vin02t4:19_2": "Tanti taṁ niyametvā avacanaṁ.",
  "tika-vin02t4:19_3": "Pāḷiyā sametīti ‘‘ekato avassute’’ti avisesetvā vuttapāḷiyā ‘‘anavassutoti jānantī paṭiggaṇhātī’’ti imāya ca pāḷiyā sameti.",
  "tika-vin02t4:19_4": "Yadi hi puggalassa avassutabhāvo nappamāṇaṁ,",
  "tika-vin02t4:19_5": "kiṁ ‘‘anavassutoti jānantī’’ti iminā vacanena,",
  "tika-vin02t4:19_6": "‘‘anāpatti ubhatoanavassutā honti,",
  "tika-vin02t4:19_7": "anavassutā paṭiggaṇhātī’’ti ettakameva vattabbaṁ siyā.",
  "tika-vin02t4:19_8": "‘‘Ubhatoanavassutā honti,",
  "tika-vin02t4:19_9": "anavassutoti jānantī paṭiggaṇhātī’’ti imassa ca anāpattivārassa ayamattho.",
  "tika-vin02t4:19_10": "Ubho ce anavassutā,",
  "tika-vin02t4:19_11": "sabbathāpi anāpatti.",
  "tika-vin02t4:19_12": "Atha bhikkhunī anavassutā samānā avassutampi ‘‘anavassuto’’ti saññāya tassa hatthato paṭiggaṇhāti,",
  "tika-vin02t4:19_13": "evampi anāpatti.",
  "tika-vin02t4:19_14": "Atha sayaṁ anavassutāpi aññaṁ anavassutaṁ vā avassutaṁ vā ‘‘avassuto’’ti jānāti,",
  "tika-vin02t4:19_15": "dukkaṭameva.",
  "tika-vin02t4:19_16": "Vuttañhetaṁ anantarasikkhāpade ‘‘kissa tvaṁ ayye na paṭiggaṇhāsīti.",
  "tika-vin02t4:19_17": "Avassutā ayyeti.",
  "tika-vin02t4:19_18": "Tvaṁ pana ayye avassutāti.",
  "tika-vin02t4:19_19": "Nāhaṁ ayye avassutā’’ti.",
  "tika-vin02t4:19_20": "Sesamettha uttānameva.",
  "tika-vin02t4:19_21": "Udakadantaponato aññaṁ ajjhoharaṇīyaṁ,",
  "tika-vin02t4:19_22": "ubhatoavassutatā,",
  "tika-vin02t4:19_23": "sahatthā gahaṇaṁ,",
  "tika-vin02t4:19_24": "ajjhoharaṇanti imāni panettha cattāri aṅgāni.",
  "tika-vin02t4:20_0": "Pañcamasaṅghādisesasikkhāpadavaṇṇanā niṭṭhitā.",
  "tika-vin02t4:21_0": "6. Chaṭṭhasaṅghādisesasikkhāpadavaṇṇanā",
  "tika-vin02t4:22_0": "705.",
  "tika-vin02t4:22_1": "Chaṭṭhe parivāragāthāya ayamattho.",
  "tika-vin02t4:22_2": "Na deti na paṭiggaṇhātīti (pari. aṭṭha.",
  "tika-vin02t4:22_3": "481) na uyyojikā deti,",
  "tika-vin02t4:22_4": "nāpi uyyojitā tassā hatthato gaṇhāti .",
  "tika-vin02t4:22_5": "Paṭiggaho tena na vijjatīti teneva kāraṇena uyyojikāya hatthato uyyojitāya paṭiggaho na vijjati.",
  "tika-vin02t4:22_6": "Āpajjati garukanti evaṁ santepi avassutassa hatthato piṇḍaggahaṇe uyyojentī saṅghādisesāpattiṁ āpajjati.",
  "tika-vin02t4:22_7": "Tañca paribhogapaccayāti tañca pana āpattiṁ āpajjamānā tassā uyyojitāya paribhogapaccayā āpajjati.",
  "tika-vin02t4:22_8": "Tassā hi bhojanapariyosāne uyyojikāya saṅghādiseso hoti.",
  "tika-vin02t4:22_9": "Sesamettha uttānameva.",
  "tika-vin02t4:22_10": "Manussapurisatā,",
  "tika-vin02t4:22_11": "aññatra anuññātakāraṇā khādanīyaṁ bhojanīyaṁ gahetvā bhuñjāti uyyojanā,",
  "tika-vin02t4:22_12": "tena vacanena gahetvā itarissā bhojanapariyosānanti imāni panettha tīṇi aṅgāni.",
  "tika-vin02t4:23_0": "Chaṭṭhasaṅghādisesasikkhāpadavaṇṇanā niṭṭhitā.",
  "tika-vin02t4:24_0": "7. Sattamasaṅghādisesasikkhāpadavaṇṇanā",
  "tika-vin02t4:25_0": "709. Sattame kinnumāva samaṇiyoti kiṁ nu imā eva samaṇiyo. Tāsāhanti tāsaṁ ahaṁ. Sesaṁ uttānameva.",
  "tika-vin02t4:26_0": "Sattamasaṅghādisesasikkhāpadavaṇṇanā niṭṭhitā.",
  "tika-vin02t4:27_0": "715. Aṭṭhamaṁ uttānatthameva.",
  "tika-vin02t4:28_0": "9. Navamasaṅghādisesasikkhāpadavaṇṇanā",
  "tika-vin02t4:29_0": "721.",
  "tika-vin02t4:29_1": "Navame vajjappaṭicchādikāti khuddānukhuddakavajjassa paṭicchādikā.",
  "tika-vin02t4:29_2": "Samanubhāsanakammakāle cettha dve tisso ekato samanubhāsitabbā.",
  "tika-vin02t4:30_0": "Navamasaṅghādisesasikkhāpadavaṇṇanā niṭṭhitā.",
  "tika-vin02t4:31_0": "727. Dasamaṁ uttānatthameva.",
  "tika-vin02t4:32_0": "Bhikkhunīvibhaṅge saṅghādisesavaṇṇanā niṭṭhitā.",
  "tika-vin02t4:33_0": "Saṅghādisesakaṇḍaṁ niṭṭhitaṁ."
}