{
  "tika-vin02t10:0_0": "2. Uposathakkhandhakaṁ",
  "tika-vin02t10:1_0": "Sannipātānujānanādikathāvaṇṇanā",
  "tika-vin02t10:2_0": "132.",
  "tika-vin02t10:2_1": "Uposathakkhandhake taranti plavanti ettha bālāti titthaṁ.",
  "tika-vin02t10:2_2": "Itoti imasmiṁ sāsane laddhito.",
  "tika-vin02t10:2_3": "Taṁ kathentīti “imasmiṁ nāma divase muhutte vā idaṁ kattabba”ntiādinā kathenti.",
  "tika-vin02t10:3_0": "134.",
  "tika-vin02t10:3_1": "“Suṇātu me bhante”tiādīsu yaṁ vattabbaṁ,",
  "tika-vin02t10:3_2": "taṁ mātikāṭṭhakathāyaṁ vitthārato āgatamevāti na idha vitthārayissāma,",
  "tika-vin02t10:3_3": "atthikehi pana tatoyeva gahetabbaṁ.",
  "tika-vin02t10:4_0": "135.Āpajjitvā vā vuṭṭhitoti ettha ārocitāpi āpatti asantī nāma hotīti veditabbaṁ.",
  "tika-vin02t10:4_1": "Teneva mātikāṭṭhakathāyaṁ vuttaṁ “yassa pana evaṁ anāpannā vā āpatti āpajjitvā ca pana vuṭṭhitā vā desitā vā ārocitā vā,",
  "tika-vin02t10:4_2": "tassa sā āpatti asantī nāma hotī”ti.",
  "tika-vin02t10:4_3": "Musāvādo nāma vacībhedapaccayā hotīti āha “na musāvādalakkhaṇenā”ti.",
  "tika-vin02t10:4_4": "Bhagavato pana vacanenāti sampajānamusāvāde kiṁ hoti?",
  "tika-vin02t10:4_5": "“Dukkaṭaṁ hotī”ti iminā vacanena.",
  "tika-vin02t10:4_6": "Vacīdvāre akiriyasamuṭṭhānā āpatti hotīti yasmā yassa bhikkhuno adhammikāya paṭiññāya tuṇhībhūtassa nisinnassa manodvāre āpatti nāma natthi,",
  "tika-vin02t10:4_7": "yasmā pana āvi kātabbaṁ na āvi akāsi,",
  "tika-vin02t10:4_8": "tenassa vacīdvāre akiriyasamuṭṭhānā āpatti hoti.",
  "tika-vin02t10:5_0": "Vācāti vācāya,",
  "tika-vin02t10:5_1": "ya-kāralopenāyaṁ niddeso.",
  "tika-vin02t10:5_2": "Kenaci manujena vācāya anālapantoti yojetabbaṁ.",
  "tika-vin02t10:5_3": "Giraṁ no ca pare bhaṇeyyāti “ime sossantī”ti parapuggale sandhāya saddampi na nicchāreyya.",
  "tika-vin02t10:5_4": "Āpajjeyya vācasikanti vācato samuṭṭhitaṁ āpattiṁ āpajjeyya.",
  "tika-vin02t10:6_0": "Antarāyakaroti vippaṭisāravatthutāya pāmojjādisambhavaṁ nivāretvā paṭhamajjhānādīnaṁ adhigamāya antarāyakaro.",
  "tika-vin02t10:6_1": "Tassa bhikkhuno phāsu hotīti avippaṭisāramūlakānaṁ pāmojjādīnaṁ vasena tassa bhikkhuno sukhā paṭipadā sampajjatīti attho.",
  "tika-vin02t10:7_0": "Sannipātānujānanādikathāvaṇṇanā niṭṭhitā.",
  "tika-vin02t10:8_0": "Sīmānujānanakathāvaṇṇanā",
  "tika-vin02t10:9_0": "138.Itaropīti suddhapaṁsupabbatādiṁ sandhāya vadati.",
  "tika-vin02t10:9_1": "Hatthippamāṇo nāma pabbato heṭṭhimakoṭiyā aḍḍhaṭṭhamaratanubbedho.",
  "tika-vin02t10:9_2": "Tasmāti yasmā ekena na vaṭṭati, tasmā.",
  "tika-vin02t10:9_3": "Dvattiṁsapalaguḷapiṇḍappamāṇatā thūlatāya gahetabbā,",
  "tika-vin02t10:9_4": "na tulagaṇanāya.",
  "tika-vin02t10:9_5": "Antosāramissakānanti antosārarukkhehi missakānaṁ.",
  "tika-vin02t10:9_6": "Sūcidaṇḍakappamāṇoti sīhaḷadīpe lekhanadaṇḍappamāṇoti vadanti,",
  "tika-vin02t10:9_7": "so ca kaniṭṭhaṅguliparimāṇoti daṭṭhabbaṁ.",
  "tika-vin02t10:9_8": "Etanti navamūlasākhāniggamanaṁ.",
  "tika-vin02t10:9_9": "Parabhāge kittetuṁ vaṭṭatīti bahi nikkhamitvā ṭhitesu aṭṭhasu maggesu ekissā disāya ekaṁ,",
  "tika-vin02t10:9_10": "aparāya ekanti evaṁ catūsu ṭhānesu kittetuṁ vaṭṭati.",
  "tika-vin02t10:10_0": "Yattha katthaci uttarantiyā bhikkhuniyā antaravāsako temiyatīti sikkhākaraṇīyaṁ āgatalakkhaṇena timaṇḍalaṁ",
  "tika-vin02t10:10_1": "paṭicchādetvā antaravāsakaṁ anukkhipitvā titthena vā atitthena vā uttarantiyā bhikkhuniyā ekadvaṅgulamattampi",
  "tika-vin02t10:10_2": "antaravāsako temiyati.",
  "tika-vin02t10:10_3": "Bhikkhuniyā eva gahaṇañcettha bhikkhunīvibhaṅge bhikkhuniyā vasena nadīlakkhaṇassa pāḷiyaṁ āgatattā teneva nayena dassanatthaṁ kataṁ.",
  "tika-vin02t10:10_4": "Sīmaṁ bandhantānaṁ nimittaṁ hotīti ayaṁ vuttalakkhaṇā nadī samuddaṁ vā pavisatu taḷākaṁ vā,",
  "tika-vin02t10:10_5": "pabhavato paṭṭhāya nimittaṁ hoti.",
  "tika-vin02t10:10_6": "Ajjhottharitvā āvaraṇaṁ pavattatiyevāti āvaraṇaṁ ajjhottharitvā sandatiyeva.",
  "tika-vin02t10:10_7": "Appavattamānāti asandamānudakā.",
  "tika-vin02t10:10_8": "Āvaraṇañhi patvā nadiyā yattake padese udakaṁ asandamānaṁ santiṭṭhati,",
  "tika-vin02t10:10_9": "tattha nadīnimittaṁ kātuṁ na vaṭṭati.",
  "tika-vin02t10:10_10": "Upari sandamānaṭṭhāneyeva vaṭṭati,",
  "tika-vin02t10:10_11": "asandamānaṭṭhāne pana udakanimittaṁ kātuṁ vaṭṭati.",
  "tika-vin02t10:10_12": "Ṭhitameva hi udakanimitte vaṭṭati,",
  "tika-vin02t10:10_13": "na sandamānaṁ.",
  "tika-vin02t10:10_14": "Tenevāha “pavattanaṭṭhāne nadīnimittaṁ,",
  "tika-vin02t10:10_15": "appavattanaṭṭhāne udakanimittaṁkātuṁ vaṭṭatī”ti.",
  "tika-vin02t10:10_16": "Nadiṁ bhinditvāti mātikāmukhadvārena nadīkūlaṁ bhinditvā.",
  "tika-vin02t10:10_17": "Ukkhepimanti kūpato viya ukkhipitvā gahetabbaṁ.",
  "tika-vin02t10:11_0": "Siṅghāṭakasaṇṭhānāti tikoṇaracchāsaṇṭhānā.",
  "tika-vin02t10:11_1": "Mudiṅgasaṇṭhānāti mudiṅgabherī viya majjhe vitthatā ubhosu koṭīsu saṅkoṭitā hoti.",
  "tika-vin02t10:11_2": "Upacāraṁ ṭhapetvāti pacchā sīmaṁ bandhantānaṁ sīmāya okāsaṁ ṭhapetvā.",
  "tika-vin02t10:11_3": "Antonimittagatehi panāti ekassa gāmassa upaḍḍhaṁ anto kattukāmatāya sati sabbesaṁ āgamane payojanaṁ natthīti katvā vuttaṁ.",
  "tika-vin02t10:11_4": "Āgantabbanti ca sāmīcivasena vuttaṁ,",
  "tika-vin02t10:11_5": "nāyaṁ niyamo “āgantabbamevā”ti.",
  "tika-vin02t10:11_6": "Tenevāha “āgamanampi anāgamanampi vaṭṭatī”ti.",
  "tika-vin02t10:11_7": "Abaddhāya hi sīmāya nānāgāmakhettānaṁ nānāsīmasabhāvattā tesaṁ anāgamanepi vaggakammaṁ na hoti,",
  "tika-vin02t10:11_8": "tasmā anāgamanampi vaṭṭati.",
  "tika-vin02t10:11_9": "Baddhāya pana sīmāya ekasīmabhāvato puna aññasmiṁ kamme kariyamāne anto sīmagatehi āgantabbamevāti āha “avippavāsasīmā…pe…",
  "tika-vin02t10:11_10": "āgantabba”nti.",
  "tika-vin02t10:11_11": "Nimittakittanakāle asodhitāyapi sīmāya nevatthi doso nimittakittanassa apalokanādīsu aññatarābhāvato.",
  "tika-vin02t10:12_0": "Bhaṇḍukammāpucchanaṁ sandhāya pabbajjā-gahaṇaṁ.",
  "tika-vin02t10:12_1": "Sukhakaraṇatthanti sabbesaṁ sannipātanaparissamaṁ pahāya appatarehi sukhakaraṇatthaṁ.",
  "tika-vin02t10:12_2": "Ekavīsati bhikkhū gaṇhātīti vīsativaggakaraṇīyaparamattā saṅghakammassa kammārahena saddhiṁ ekavīsati bhikkhū gaṇhāti.",
  "tika-vin02t10:12_3": "Idañca nisinnānaṁ vasena vuttaṁ.",
  "tika-vin02t10:12_4": "Heṭṭhimantato hi yattha ekavīsati bhikkhū nisīdituṁ sakkonti,",
  "tika-vin02t10:12_5": "tattake padese sīmaṁ bandhituṁ vaṭṭati.",
  "tika-vin02t10:12_6": "Na sakkhissantīti avippavāsasīmāya baddhabhāvaṁ asallakkhetvā “samānasaṁvāsakameva samūhanissāmā”ti vāyamantā na sakkhissanti.",
  "tika-vin02t10:12_7": "Baddhāya hi avippavāsasīmāya taṁ asamūhanitvā “samānasaṁvāsakasīmaṁ samūhanissāmā”ti katāyapi kammavācāya asamūhatāva hoti sīmā.",
  "tika-vin02t10:12_8": "Paṭhamañhi avippavāsaṁ samūhanitvā pacchā sīmā samūhanitabbā.",
  "tika-vin02t10:12_9": "Ekaratanappamāṇā suviññeyyatarā hotīti katvā vuttaṁ “ekaratanappamāṇā vaṭṭatī”ti.",
  "tika-vin02t10:12_10": "Ekaṅgulamattāpi sīmantarikā vaṭṭatiyeva.",
  "tika-vin02t10:12_11": "Tattakenapi hi sīmā asambhinnāva hoti.",
  "tika-vin02t10:13_0": "Avasesanimittānīti mahāsīmāya bāhirapasse nimittāni.",
  "tika-vin02t10:13_1": "Khaṇḍasīmato paṭṭhāya bandhanaṁ āciṇṇaṁ,",
  "tika-vin02t10:13_2": "āciṇṇakaraṇeneva ca sammoho na hotīti āha “khaṇḍasīmatova paṭṭhāya bandhitabbā”ti.",
  "tika-vin02t10:13_3": "Kuṭigeheti kuṭighare,",
  "tika-vin02t10:13_4": "bhūmighareti attho.",
  "tika-vin02t10:13_5": "Udukkhalanti khuddakāvāṭaṁ.",
  "tika-vin02t10:13_6": "Nimittaṁ na kātabbanti taṁ rājiṁ vā udukkhalaṁ vā nimittaṁ na kātabbaṁ.",
  "tika-vin02t10:14_0": "Heṭṭhāna otaratīti bhittito oraṁ nimittāni ṭhapetvā kittitattā heṭṭhā ākāsappadesaṁ na otarati.",
  "tika-vin02t10:14_1": "Heṭṭhāpi otaratīti sace heṭṭhā antobhittiyaṁ ekavīsatiyā bhikkhūnaṁ okāso hoti, otarati.",
  "tika-vin02t10:14_2": "Otaramānā ca uparisīmappamāṇena na otarati,",
  "tika-vin02t10:14_3": "samantā bhittippamāṇena otarati.",
  "tika-vin02t10:14_4": "Otaraṇānotaraṇaṁ vuttanayeneva veditabbanti sace heṭṭhā ekavīsatiyā bhikkhūnaṁ okāso hoti, otarati. No ce,",
  "tika-vin02t10:14_5": "na otaratīti adhippāyo.",
  "tika-vin02t10:14_6": "Sabbo pāsādo sīmaṭṭho hotīti uparimatalena saddhiṁ ekābaddhabhittiko vā hotu mā vā,",
  "tika-vin02t10:14_7": "sabbopi pāsādo sīmaṭṭhova hoti.",
  "tika-vin02t10:15_0": "Tālamūlakapabbateti tālamūlasadise pabbate.",
  "tika-vin02t10:15_1": "So ca heṭṭhā mahanto hutvā anupubbena tanuko hotīti daṭṭhabbaṁ.",
  "tika-vin02t10:15_2": "Paṇavasaṇṭhāno majjhe tanuko hoti mūle agge ca vitthato.",
  "tika-vin02t10:15_3": "Heṭṭhā vā majjhe vāti mudiṅgasaṇṭhānassa heṭṭhā paṇavasaṇṭhānassa majjhe.",
  "tika-vin02t10:15_4": "Ākāsapabbhāranti bhittiyā aparikkhittapabbhāraṁ.",
  "tika-vin02t10:15_5": "Antoleṇaṁ hotīti pabbatassa anto leṇaṁ hoti.",
  "tika-vin02t10:15_6": "Sīmāmāḷaketi khaṇḍasīmāmāḷake.",
  "tika-vin02t10:15_7": "Mahāsīmaṁ sodhetvā vā kammaṁ kātabbanti mahāsīmagatā bhikkhū hatthapāsaṁ vā ānetabbā,",
  "tika-vin02t10:15_8": "sīmato vā bahi kātabbāti adhippāyo.",
  "tika-vin02t10:15_9": "Gaṇṭhipadesu pana “mahāsīmagatehi bhikkhūhi taṁ sākhaṁ vā pārohaṁ vā anāmasitvā ṭhātabbanti adhippāyo”ti vuttaṁ,",
  "tika-vin02t10:15_10": "taṁ na gahetabbaṁ.",
  "tika-vin02t10:15_11": "Purimanayepīti khaṇḍasīmāya uṭṭhahitvā mahāsīmāya oṇatarukkhepi.",
  "tika-vin02t10:15_12": "Ukkhipāpetvā kātuṁ na vaṭṭatīti khaṇḍasīmāya anto ṭhitattā rukkhassa tattha ṭhito hatthapāsaṁyeva ānetabboti ukkhipāpetvā kātuṁ na vaṭṭati.",
  "tika-vin02t10:16_0": "140.Pārayatīti ajjhottharati.",
  "tika-vin02t10:16_1": "Pārāti sīmāpekkho itthiliṅganiddeso.",
  "tika-vin02t10:16_2": "Assāti bhaveyya.",
  "tika-vin02t10:16_3": "Idhādhippetanāvāya pamāṇaṁ dassento āha “yā sabbantimena paricchedena…pe…",
  "tika-vin02t10:16_4": "tayo jane vahatī”ti.",
  "tika-vin02t10:16_5": "Iminā ca vuttappamāṇato khuddakā nāvā vijjamānāpi idha asantapakkhaṁ bhajatīti dīpeti.",
  "tika-vin02t10:16_6": "Avassaṁ labbhaneyyā dhuvanāvāva hotīti sambandho.",
  "tika-vin02t10:16_7": "Rukkhaṁ chinditvā katoti pāṭhaseso.",
  "tika-vin02t10:16_8": "Paratīre sammukhaṭṭhāneti orimatīre sabbapariyantanimittassa sammukhaṭṭhāne.",
  "tika-vin02t10:16_9": "Sabbanimittānaṁ anto ṭhite bhikkhū hatthapāsagate katvāti ettha sace ekaṁ gāmakhettaṁ hoti,",
  "tika-vin02t10:16_10": "ubhosu tīresu sabbanimittānaṁ anto ṭhite bhikkhū hatthapāsagate katvā sammannitabbā.",
  "tika-vin02t10:16_11": "Nānāgāmakkhettaṁ ce,",
  "tika-vin02t10:16_12": "samānasaṁvāsakasīmābandhanakāle anāgantumpi vaṭṭati.",
  "tika-vin02t10:16_13": "Avippavāsasīmāsammutiyaṁ pana āgantabbameva.",
  "tika-vin02t10:16_14": "Yasmā ubhosu tīresu nimittakittanamattena dīpako saṅgahito nāma na hoti,",
  "tika-vin02t10:16_15": "tasmā dīpakepi nimittāni visuṁ kittetabbānevāti āha “dīpakassaorimante ca pārimante ca nimittaṁ kittetabba”nti.",
  "tika-vin02t10:16_16": "Dīpakasikharanti dīpakamatthakaṁ.",
  "tika-vin02t10:16_17": "Pabbatasaṇṭhānāti dīpakassa ekato adhikatarattā vuttaṁ.",
  "tika-vin02t10:17_0": "Sīmānujānanakathāvaṇṇanā niṭṭhitā.",
  "tika-vin02t10:18_0": "Uposathāgārādikathāvaṇṇanā",
  "tika-vin02t10:19_0": "142.Vatthuvasena vuttanti “mayañcamhā asammatāya bhūmiyā nisinnā pātimokkhaṁ assumhā”ti vatthumhi pātimokkhasavanassa āgatattā vuttaṁ.",
  "tika-vin02t10:19_1": "Uposathappamukhaṁ nāma uposathāgārassa sammukhaṭṭhānaṁ.",
  "tika-vin02t10:19_2": "Pāḷiyaṁ “paṭhamaṁ nimittā kittetabbā”ti ettakameva vatvā sīmāsammutiyaṁ viya “pabbatanimittaṁ pāsāṇanimitta”ntiādinā",
  "tika-vin02t10:19_3": "visesetvā nimittānaṁ adassitattā “khuddakāni vā…pe…",
  "tika-vin02t10:19_4": "yāni kānici nimittānī”ti vuttaṁ.",
  "tika-vin02t10:19_5": "Kittetuṁ vaṭṭatīti iminā sambandho.",
  "tika-vin02t10:20_0": "Avippavāsasīmānujānanakathāvaṇṇanā",
  "tika-vin02t10:21_0": "144.Assāti bhikkhunisaṅghassa.",
  "tika-vin02t10:21_1": "Dvepi sīmāyoti paṭhamaṁ vuttā avippavāsasīmā samānasaṁvāsakasīmā ca.",
  "tika-vin02t10:21_2": "Na kammavācaṁ vaggaṁ karontīti kammavācaṁ na bhindanti,",
  "tika-vin02t10:21_3": "kammaṁ na kopentīti adhippāyo.",
  "tika-vin02t10:21_4": "Etthāti “ṭhapetvā gāmañca gāmūpacārañcā”ti ettha.",
  "tika-vin02t10:21_5": "Gāmañca gāmūpacārañca na ottharatīti “ṭhapetvā gāmañca gāmūpacārañcā”ti vuttattā.",
  "tika-vin02t10:21_6": "Sīmāsaṅkhyameva gacchatīti avippavāsasīmāsaṅkhaṁ gacchati.",
  "tika-vin02t10:21_7": "Ekampi kulaṁ paviṭṭhaṁ vāti abhinavakatagehesu sabbapaṭhamaṁ ekampi kulaṁ paviṭṭhaṁ atthi.",
  "tika-vin02t10:21_8": "Agataṁ vāti porāṇakagāme aññesu gehāni chaḍḍetvā gatesu ekampi kulaṁ agataṁ atthi.",
  "tika-vin02t10:22_0": "Avippavāsasīmā na samūhantabbāti mahāsīmaṁ sandhāya vadati.",
  "tika-vin02t10:22_1": "Nirāsaṅkaṭṭhānesu ṭhatvāti cetiyaṅgaṇādīnaṁ khaṇḍasīmāya anokāsattā vuttaṁ.",
  "tika-vin02t10:22_2": "Khaṇḍasīmañhi bandhantā tādisaṁ ṭhānaṁ pahāya aññasmiṁ vivitte okāse bandhanti.",
  "tika-vin02t10:22_3": "Appeva nāma samūhanituṁ sakkhissantīti avippavāsasīmaṁyeva samūhanituṁ sakkhissanti,",
  "tika-vin02t10:22_4": "na khaṇḍasīmaṁ.",
  "tika-vin02t10:22_5": "Paṭibandhituṁ pana na sakkhissantevāti khaṇḍasīmāya aññātattā na sakkhissanti.",
  "tika-vin02t10:22_6": "Na samūhanitabbāti khaṇḍasīmaṁ ajānantehi na samūhanitabbā.",
  "tika-vin02t10:22_7": "Uposathassa visuṁ gahitattā avasesakammavasena samānasaṁvāsatā veditabbā.",
  "tika-vin02t10:23_0": "Gāmasīmādikathāvaṇṇanā",
  "tika-vin02t10:24_0": "147.Aparicchinnāyāti baddhasīmāvasena akataparicchedāya.",
  "tika-vin02t10:24_1": "Yena kenaci khaṇitvā akatoti antamaso tiracchānenapi khaṇitvā akato.",
  "tika-vin02t10:24_2": "Tassa antohatthapāsaṁ vijahitvā ṭhito kammaṁ kopetīti iminā bahiparicchedato yattha katthaci ṭhito kammaṁ na kopetīti dīpeti.",
  "tika-vin02t10:24_3": "Yaṁ pana vuttaṁ mātikāṭṭhakathāyaṁ “paricchedabbhantare hatthapāsaṁ vijahitvā ṭhitopi paricchedato bahi",
  "tika-vin02t10:24_4": "aññaṁ tattakaṁyeva paricchedaṁ anatikkamitvā ṭhitopi kammaṁ kopeti,",
  "tika-vin02t10:24_5": "idaṁ sabbaaṭṭhakathāsu sanniṭṭhāna”nti,",
  "tika-vin02t10:24_6": "tattha “aññaṁ tattakaṁyeva paricchedaṁ anatikkamitvā ṭhitopi kammaṁ kopetī”ti idaṁ neva pāḷiyaṁ,",
  "tika-vin02t10:24_7": "na aṭṭhakathāyaṁ upalabbhati.",
  "tika-vin02t10:24_8": "Yadi cetaṁ dvinnaṁ saṅghānaṁ visuṁ uposathādikammakaraṇādhikāre vuttattā udakukkhepato bahi aññaṁ udakukkhepaṁ",
  "tika-vin02t10:24_9": "anatikkamitvā uposathādikaraṇatthaṁ ṭhito saṅgho sīmāsambhedasambhavato kammaṁ kopetīti iminā adhippāyena",
  "tika-vin02t10:24_10": "vuttaṁ siyā,",
  "tika-vin02t10:24_11": "evaṁ sati yujjeyya.",
  "tika-vin02t10:24_12": "Teneva mātikāṭṭhakathāya līnatthappakāsaniyaṁ vuttaṁ “aññaṁ tattakaṁyeva paricchedanti dutiyaṁ udakukkhepaṁ anatikkantopi kopeti. Kasmā?",
  "tika-vin02t10:24_13": "Attano udakukkhepasīmāya paresaṁ udakukkhepasīmāya ajjhotthaṭattā sīmāsambhedo hoti,",
  "tika-vin02t10:24_14": "tasmā kopetī”ti.",
  "tika-vin02t10:24_15": "“Idaṁ sabbaaṭṭhakathāsu sanniṭṭhāna”nti ca iminā adhippāyena vuttanti gahetabbaṁ sabbāsupi aṭṭhakathāsu sīmāsambhedassa anicchitattā.",
  "tika-vin02t10:24_16": "Teneva hi “attano ca aññesañca udakukkhepaparicchedassa antarā añño udakukkhepo sīmantarikatthāya ṭhapetabbo”ti vuttaṁ.",
  "tika-vin02t10:24_17": "Aññe panettha aññathāpi papañcenti,",
  "tika-vin02t10:24_18": "taṁ na gahetabbaṁ.",
  "tika-vin02t10:25_0": "Sabbattha saṅgho nisīdatīti hatthapāsaṁ avijahitvā nisīdati.",
  "tika-vin02t10:25_1": "Udakukkhepasīmākammaṁ natthīti yasmā sabbopi nadīpadeso bhikkhūhi ajjhotthaṭo,",
  "tika-vin02t10:25_2": "tasmā samantato nadiyā abhāvā udakukkhepe payojanaṁ natthi.",
  "tika-vin02t10:25_3": "Udakukkhepappamāṇā sīmantarikā suviññeyyatarā hoti,",
  "tika-vin02t10:25_4": "sīmāsambhedasaṅkā na ca siyāti sāmīcidassanatthaṁ “añño udakukkhepo sīmantarikatthāya ṭhapetabbo”ti vuttaṁ.",
  "tika-vin02t10:25_5": "Yattakena pana sīmāsambhedo na hoti,",
  "tika-vin02t10:25_6": "tattakaṁ ṭhapetuṁ vaṭṭatiyeva.",
  "tika-vin02t10:25_7": "Tenevāhu porāṇā “yattakena sīmāsaṅkaro na hoti,",
  "tika-vin02t10:25_8": "tattakampi ṭhapetuṁ vaṭṭatī”ti.",
  "tika-vin02t10:25_9": "Ūnakaṁ pana na vaṭṭatīti idampi udakukkhepasīmāya parisavasena vaḍḍhanato sīmāsambhedasaṅkā siyāti taṁnivāraṇatthameva vuttaṁ.",
  "tika-vin02t10:26_0": "Gacchantiyāpana nāvāya kātuṁ na vaṭṭatīti ettha udakukkhepamanatikkamitvā parivattamānāya kātuṁ vaṭṭatīti veditabbaṁ.",
  "tika-vin02t10:26_1": "Sīmaṁ vā sodhetvāti ettha sīmasodhanaṁ nāma gāmasīmādīsu ṭhitānaṁ hatthapāsānayanādi.",
  "tika-vin02t10:26_2": "“Nadiṁ vināsetvā taḷākaṁ karontī”ti vuttamevatthaṁ vibhāveti “heṭṭhā pāḷi baddhā”ti,",
  "tika-vin02t10:26_3": "heṭṭhānadiṁ āvaritvā pāḷi baddhāti attho.",
  "tika-vin02t10:26_4": "Chaḍḍitamodakanti taḷākarakkhaṇatthaṁ ekamantena chaḍḍitamudakaṁ.",
  "tika-vin02t10:26_5": "Deve avassanteti dubbuṭṭhikāle vassānepi deve avassante.",
  "tika-vin02t10:26_6": "Uppatitvāti uttaritvā.",
  "tika-vin02t10:26_7": "Gāmanigamasīmaṁ ottharitvā pavattatīti vuttappakāre vassakāle cattāro māse abbocchinnā pavattati.",
  "tika-vin02t10:26_8": "Vihārasīmanti baddhasīmaṁ sandhāya vadati.",
  "tika-vin02t10:27_0": "Agamanapatheti yattha tadaheva gantvā paccāgantuṁ na sakkā hoti,",
  "tika-vin02t10:27_1": "tādise padese araññasīmāsaṅkhameva gacchatīti sattabbhantarasīmaṁ sandhāya vadati.",
  "tika-vin02t10:27_2": "Tesanti macchabandhānaṁ.",
  "tika-vin02t10:27_3": "Gamanapariyantassa oratoti gamanapariyantassa orimabhāge dīpakaṁ pabbatañca sandhāya vuttaṁ,",
  "tika-vin02t10:27_4": "na samuddappadesaṁ.",
  "tika-vin02t10:28_0": "148.Saṁsaṭṭhaviṭapāti iminā aññamaññassa āsannataṁ dīpeti.",
  "tika-vin02t10:28_1": "Baddhā hotīti pacchimadisābhāge sīmaṁ sandhāya vuttaṁ.",
  "tika-vin02t10:28_2": "Tassā padesanti yattha ṭhatvā bhikkhūhi kammaṁ kātuṁ sakkā hoti,",
  "tika-vin02t10:28_3": "tādisaṁ padesaṁ.",
  "tika-vin02t10:28_4": "Yattha pana ṭhitehi kammaṁ kātuṁ na sakkā hoti,",
  "tika-vin02t10:28_5": "tādisaṁ padesaṁ antokaritvā bandhantā sīmāya sīmaṁ sambhindanti nāma.",
  "tika-vin02t10:28_6": "Dvinnaṁ sīmānaṁ nimittaṁ hotīti nimittassa sīmato bāhirattā sīmāsambhedo na hotīti vuttaṁ.",
  "tika-vin02t10:28_7": "Sīmāsaṅkaraṁ karotīti vaḍḍhitvā sīmappadesaṁ paviṭṭhe dvinnaṁ sīmānaṁ gataṭṭhānassa duviññeyyattā vuttaṁ,",
  "tika-vin02t10:28_8": "na pana tattha kammaṁ kātuṁ na vaṭṭatīti dassanatthaṁ.",
  "tika-vin02t10:28_9": "Na hi sīmā tattakena asīmā hoti,",
  "tika-vin02t10:28_10": "dve pana sīmā pacchā vaḍḍhitena rukkhena ajjhotthaṭattā ekābaddhā honti,",
  "tika-vin02t10:28_11": "tasmā ekattha ṭhatvā kammaṁ karontehi itaraṁ sodhetvā kātabbaṁ.",
  "tika-vin02t10:29_0": "Gāmasīmādikathāvaṇṇanā niṭṭhitā.",
  "tika-vin02t10:30_0": "Uposathabhedādikathāvaṇṇanā",
  "tika-vin02t10:31_0": "149.Adhammena vaggaṁ uposathakammanti ettha yattha cattāro vasanti,",
  "tika-vin02t10:31_1": "tattha pātimokkhuddeso anuññāto.",
  "tika-vin02t10:31_2": "Yattha dve vā tayo vā vasanti,",
  "tika-vin02t10:31_3": "tattha pārisuddhiuposatho.",
  "tika-vin02t10:31_4": "Idha pana tathā akatvā catunnaṁ vasanaṭṭhāne pārisuddhiuposathassa katattā tiṇṇaṁ vasanaṭṭhāne ca pātimokkhassa uddiṭṭhattā “adhammenā”ti vuttaṁ.",
  "tika-vin02t10:31_5": "Yasmā sabbeva na sannipatiṁsu,",
  "tika-vin02t10:31_6": "chandapārisuddhi ca saṅghamajjhaṁyeva āgacchati,",
  "tika-vin02t10:31_7": "na gaṇamajjhaṁ,",
  "tika-vin02t10:31_8": "tasmā “vagga”nti vuttaṁ.",
  "tika-vin02t10:32_0": "Pātimokkhuddesakathāvaṇṇanā",
  "tika-vin02t10:33_0": "150.Evametaṁ dhārayāmīti “sutā kho panāyasmantehī”ti ettha “evametaṁ dhārayāmī”ti vatvā “uddiṭṭhaṁ kho āyasmanto nidānaṁ,",
  "tika-vin02t10:33_1": "sutā kho panāyasmantehi cattāro pārājikā dhammā”ti vattabbaṁ.",
  "tika-vin02t10:33_2": "Teneva mātikāṭṭhakathāyaṁ “tatthāyasmante pucchāmi kaccittha parisuddhā,",
  "tika-vin02t10:33_3": "dutiyampi pucchāmi…pe…",
  "tika-vin02t10:33_4": "tasmā tuṇhī,",
  "tika-vin02t10:33_5": "evametaṁ dhārayāmīti vatvā ‘uddiṭṭhaṁ kho āyasmanto nidāna’ntiādinā nayena avasese sutena sāvite uddiṭṭho hotī”ti vuttaṁ.",
  "tika-vin02t10:33_6": "Sutenāti sutapadena.",
  "tika-vin02t10:33_7": "Savarabhayanti vanacarakabhayaṁ.",
  "tika-vin02t10:33_8": "Tenāha “aṭavimanussabhaya”nti.",
  "tika-vin02t10:33_9": "“Avasesaṁ sutena sāvetabba”nti vacanato nidānuddese aniṭṭhite sutena sāvetabbaṁ nāma natthīti āha “dutiyādīsu uddesesū”ti.",
  "tika-vin02t10:33_10": "Uddiṭṭhauddesāpekkhañhi avasesaggahaṇaṁ,",
  "tika-vin02t10:33_11": "tasmā nidāne uddiṭṭhe pārājikuddesādīsu yasmiṁ vippakate antarāyo uppajjati,",
  "tika-vin02t10:33_12": "tena saddhiṁ avasesaṁ sutena sāvetabbaṁ.",
  "tika-vin02t10:34_0": "Tīhipividhīhīti osāraṇakathanasarabhaññehi.",
  "tika-vin02t10:34_1": "Ettha ca atthaṁ bhaṇitukāmatāya suttassa osāraṇā osāraṇaṁ nāma.",
  "tika-vin02t10:34_2": "Tasseva atthappakāsanā kathanaṁ nāma.",
  "tika-vin02t10:34_3": "Suttassa tadatthassa vā sarena bhaṇanaṁ sarabhaññaṁ nāma.",
  "tika-vin02t10:34_4": "Sajjhāyaṁ adhiṭṭhahitvāti “sajjhāyaṁ karomī”ti cittaṁ uppādetvā.",
  "tika-vin02t10:34_5": "Osāretvā pana kathentenāti paṭhamaṁ ussāretvā pacchā atthaṁ kathentena.",
  "tika-vin02t10:34_6": "Manussānaṁ pana “bhaṇāhī”ti vattuṁ vaṭṭatīti ettha uccatare nisinnenapi manussānaṁ bhaṇāhīti visesetvāyeva vattuṁ vaṭṭati,",
  "tika-vin02t10:34_7": "avisesetvā pana na vaṭṭati.",
  "tika-vin02t10:34_8": "Sajjhāyaṁ karontenāti yattha katthaci nisīditvā sajjhāyaṁ karontena.",
  "tika-vin02t10:34_9": "Theroti yo koci attanā vuḍḍhataro.",
  "tika-vin02t10:34_10": "Ekaṁ āpucchitvāti ekaṁ vuḍḍhataraṁ āpucchitvā.",
  "tika-vin02t10:34_11": "Aparo āgacchatīti aparo tatopi vuḍḍhataro āgacchati.",
  "tika-vin02t10:35_0": "Pātimokkhuddesakathāvaṇṇanā niṭṭhitā.",
  "tika-vin02t10:36_0": "Pātimokkhuddesakaajjhesanādikathāvaṇṇanā",
  "tika-vin02t10:37_0": "155.Codanāvatthu nāma ekaṁ nagaraṁ.",
  "tika-vin02t10:37_1": "Saṅghauposathādibhedena navavidhanti saṅghe uposatho gaṇe uposatho puggale uposathoti evaṁ kārakavasena tayo,",
  "tika-vin02t10:37_2": "suttuddeso pārisuddhiuposatho adhiṭṭhānuposathoti evaṁ kattabbākāravasena tayo,",
  "tika-vin02t10:37_3": "cātuddasiko pannarasiko sāmaggīuposathoti evaṁ divasavasena tayoti navavidhaṁ.",
  "tika-vin02t10:37_4": "Catubbidhaṁ uposathakammanti adhammena vaggaṁ uposathakammaṁ,",
  "tika-vin02t10:37_5": "adhammena samaggaṁ uposathakammaṁ,",
  "tika-vin02t10:37_6": "dhammena vaggaṁ uposathakammaṁ,",
  "tika-vin02t10:37_7": "dhammena samaggaṁ uposathakammanti evaṁ catubbidhampi uposathakammaṁ.",
  "tika-vin02t10:37_8": "Duvidhaṁ pātimokkhanti bhikkhupātimokkhaṁ bhikkhunīpātimokkhanti duvidhaṁ pātimokkhaṁ.",
  "tika-vin02t10:37_9": "Navavidhaṁ pātimokkhuddesanti bhikkhūnaṁ pañca uddesā,",
  "tika-vin02t10:37_10": "bhikkhunīnaṁ ṭhapetvā aniyatuddesaṁ avasesā cattāroti navavidhaṁ pātimokkhuddesaṁ.",
  "tika-vin02t10:38_0": "Pakkhagaṇanādiuggahaṇānujānanakathāvaṇṇanā",
  "tika-vin02t10:39_0": "158-161.Samannāharathāti sallakkhetha. Pariyesitabbānīti bhikkhācārena pariyesitabbāni.",
  "tika-vin02t10:40_0": "Disaṁgamikādivatthukathāvaṇṇanā",
  "tika-vin02t10:41_0": "163.Utuvasseyevāti hemantagimhesuyeva.",
  "tika-vin02t10:42_0": "Pārisuddhidānakathāvaṇṇanā",
  "tika-vin02t10:43_0": "164.Yena kenaci aṅgapaccaṅgena viññāpetīti manasā cintetvā hatthappayogādinā yena kenaci viññāpeti.",
  "tika-vin02t10:43_1": "Saṅgho nappahotīti dvinnaṁ dvinnaṁ antarā hatthapāsaṁ avijahitvā paṭipāṭiyā ṭhātuṁ nappahoti.",
  "tika-vin02t10:43_2": "Itarā pana biḷālasaṅkhalikapārisuddhi nāmāti ettha keci vadanti “biḷālasaṅkhalikā baddhāva hoti antogehe eva sampayojanattā,",
  "tika-vin02t10:43_3": "yathā sā na katthaci gacchati,",
  "tika-vin02t10:43_4": "tathā sāpi na gacchatīti adhippāyo.",
  "tika-vin02t10:43_5": "Itarathā visesanaṁ niratthakaṁ hotī”ti.",
  "tika-vin02t10:43_6": "Apare pana “yathā bahūhi manussehi ekassa biḷālassa attano attano saṅkhalikā gīvāya ābaddhā biḷāle gacchante gacchanti ābaddhattā,",
  "tika-vin02t10:43_7": "na aññasmiṁ biḷāle gacchante gacchanti anābaddhattā,",
  "tika-vin02t10:43_8": "evamevassa bhikkhussa bahūhi saṅkhalikasadisā chandapārisuddhi dinnā,",
  "tika-vin02t10:43_9": "sā tasmiṁ bhikkhusmiṁ gacchante gacchati tasmiṁ saṅkhalikā viya ābaddhattā,",
  "tika-vin02t10:43_10": "na aññasmiṁ anābaddhattā”ti vadanti.",
  "tika-vin02t10:43_11": "Sabbampetaṁ na sārato paccetabbaṁ.",
  "tika-vin02t10:43_12": "Ayaṁ panettha sāro –",
  "tika-vin02t10:43_13": "yathā saṅkhalikāya paṭhamavalayaṁ dutiyaṁyeva valayaṁ pāpuṇāti,",
  "tika-vin02t10:43_14": "na tatiyaṁ,",
  "tika-vin02t10:43_15": "evamayampi pārisuddhidāyakena yassa dinnā,",
  "tika-vin02t10:43_16": "tato aññattha na gacchatīti saṅkhalikasadisattā “biḷālasaṅkhalikā”ti vuttā.",
  "tika-vin02t10:43_17": "Biḷālasaṅkhalikagahaṇañcettha yāsaṁ kāsañci saṅkhalikānaṁ upalakkhaṇamattanti daṭṭhabbaṁ.",
  "tika-vin02t10:44_0": "Chandadānakathāvaṇṇanā",
  "tika-vin02t10:45_0": "165.",
  "tika-vin02t10:45_1": "“Santi saṅghassa karaṇīyānī”ti vattabbe vacanavipallāsena “karaṇīya”nti vuttaṁ.",
  "tika-vin02t10:45_2": "Tassa sammutidānakiccaṁ natthi.",
  "tika-vin02t10:45_3": "“Hatthapāsaṁ ānetabboyevā”ti gaṇṭhipadesu vuttaṁ.",
  "tika-vin02t10:46_0": "Saṅghuposathādikathāvaṇṇanā",
  "tika-vin02t10:47_0": "168.",
  "tika-vin02t10:47_1": "Saṅghasannipātato paṭhamaṁ kātabbaṁ pubbakaraṇanti vuttaṁ,",
  "tika-vin02t10:47_2": "pubbakaraṇato pacchā kātabbampi uposathakammato paṭhamaṁ kātabbattā pubbakiccanti vuttaṁ.",
  "tika-vin02t10:47_3": "Ubhayampi cetaṁ uposathakammato paṭhamaṁ kattabbattā katthaci pubbakiccamicceva voharīyati “kiṁ saṅghassa pubbakicca”ntiādīsu viya.",
  "tika-vin02t10:48_0": "Uposathoti tīsu uposathadivasesu aññataradivaso.",
  "tika-vin02t10:48_1": "Tasmiñhi sati idaṁ saṅghassa uposathakammaṁ pattakallaṁ nāma hoti, nāsati.",
  "tika-vin02t10:48_2": "Yathāha “na ca,",
  "tika-vin02t10:48_3": "bhikkhave,",
  "tika-vin02t10:48_4": "anuposathe uposatho kātabbo”ti.",
  "tika-vin02t10:48_5": "Yāvatikā ca bhikkhū kammappattāti yattakā bhikkhū tassa uposathakammassa pattā yuttā anurūpā sabbantimena paricchedena cattāro bhikkhū pakatattā,",
  "tika-vin02t10:48_6": "te ca kho hatthapāsaṁ avijahitvā ekasīmāyaṁ ṭhitā.",
  "tika-vin02t10:48_7": "Sabhāgāpattiyo ca na vijjantīti ettha yaṁ sabbo saṅgho vikālabhojanādinā sabhāgavatthunā lahukāpattiṁ āpajjati,",
  "tika-vin02t10:48_8": "evarūpā “vatthusabhāgā”ti vuccanti.",
  "tika-vin02t10:48_9": "Etāsu hi avijjamānāsu visabhāgāsu vijjamānāsupi pattakallaṁ hotiyeva.",
  "tika-vin02t10:49_0": "Vajjanīyā ca puggalā tasmiṁ na hontīti “na,",
  "tika-vin02t10:49_1": "bhikkhave,",
  "tika-vin02t10:49_2": "sagahaṭṭhāya parisāyā”ti vacanato gahaṭṭho, “na,",
  "tika-vin02t10:49_3": "bhikkhave,",
  "tika-vin02t10:49_4": "bhikkhuniyā nisinnaparisāya pātimokkhaṁ uddisitabba”ntiādinā nayena vuttā bhikkhunī sikkhamānā sāmaṇero",
  "tika-vin02t10:49_5": "sāmaṇerī sikkhāpaccakkhātako antimavatthuajjhāpannako āpattiyā adassane ukkhittako āpattiyā appaṭikamme",
  "tika-vin02t10:49_6": "ukkhittako pāpikāya diṭṭhiyā appaṭinissagge ukkhittako paṇḍako theyyasaṁvāsako titthiyapakkantako tiracchānagato",
  "tika-vin02t10:49_7": "mātughātako pitughātako arahantaghātako bhikkhunīdūsako saṅghabhedako lohituppādako ubhatobyañjanakoti",
  "tika-vin02t10:49_8": "ime vīsati cāti ekavīsati puggalā vajjanīyā nāma,",
  "tika-vin02t10:49_9": "te hatthapāsato bahikaraṇavasena vajjetabbā.",
  "tika-vin02t10:49_10": "Etesu hi tividhe ukkhittake sati uposathaṁ karonto saṅgho pācittiyaṁ āpajjati,",
  "tika-vin02t10:49_11": "sesesu dukkaṭaṁ.",
  "tika-vin02t10:49_12": "Ettha ca tiracchānagatoti yassa upasampadā paṭikkhittā,",
  "tika-vin02t10:49_13": "sova adhippeto,",
  "tika-vin02t10:49_14": "titthiyā gahaṭṭheneva saṅgahitā.",
  "tika-vin02t10:49_15": "Etepi hi vajjanīyā.",
  "tika-vin02t10:49_16": "Evaṁ pattakallaṁ imehi catūhi aṅgehi saṅgahitanti veditabbaṁ.",
  "tika-vin02t10:50_0": "Ajja me uposatho pannarasotipīti pi-saddena pāḷiyaṁ āgatanayeneva “ajja me uposatho”tipi vattuṁ vaṭṭatīti dīpeti.",
  "tika-vin02t10:50_1": "Mātikāṭṭhakathāyaṁ pana “ajja me uposatho cātuddasoti vā pannarasoti vā vatvā adhiṭṭhāmīti vattabba”nti vuttaṁ.",
  "tika-vin02t10:51_0": "Saṅghuposathādikathāvaṇṇanā niṭṭhitā.",
  "tika-vin02t10:52_0": "Āpattipaṭikammavidhikathāvaṇṇanā",
  "tika-vin02t10:53_0": "169.",
  "tika-vin02t10:53_1": "Nanu ca “na,",
  "tika-vin02t10:53_2": "bhikkhave,",
  "tika-vin02t10:53_3": "sāpattikena uposatho kātabbo,",
  "tika-vin02t10:53_4": "yo kareyya,",
  "tika-vin02t10:53_5": "āpatti dukkaṭassā”ti evaṁ sāpattikassa uposathakaraṇe visuṁ paññattā āpatti na dissati,",
  "tika-vin02t10:53_6": "tasmā bhagavatā paññattaṁ “na sāpattikena uposatho kātabbo”ti idaṁ kasmā vuttanti āha “yassa siyā āpatti…pe…",
  "tika-vin02t10:53_7": "paññattaṁ hotīti veditabba”nti.",
  "tika-vin02t10:53_8": "Kiñcāpi visuṁ paññattā āpatti na dissati,",
  "tika-vin02t10:53_9": "atha kho “yassa siyā āpatti,",
  "tika-vin02t10:53_10": "so āvikareyyā”tiādiṁ vadantena atthato paññattāyevāti adhippāyo.",
  "tika-vin02t10:54_0": "Pārisuddhidānapaññāpanena cāti imināva “sāpattikena pārisuddhipi na dātabbā”ti dīpitaṁ hoti.",
  "tika-vin02t10:54_1": "Na hi sāpattiko samāno “pārisuddhiṁ dammi,",
  "tika-vin02t10:54_2": "pārisuddhiṁ me hara,",
  "tika-vin02t10:54_3": "pārisuddhiṁ me ārocehī”ti vattumarahati.",
  "tika-vin02t10:54_4": "Tasmā pārisuddhiṁ dentena paṭhamaṁ santī āpatti desetabbā “ahaṁ, āvuso,",
  "tika-vin02t10:54_5": "itthannāmāya āpattiyā vematiko,",
  "tika-vin02t10:54_6": "yadā nibbematiko bhavissāmi,",
  "tika-vin02t10:54_7": "tadā taṁ āpattiṁ paṭikarissāmī”ti vatvā uposatho kātabbo.",
  "tika-vin02t10:54_8": "“Pātimokkhaṁ sotabba”nti vacanato yāva nibbematiko na hoti,",
  "tika-vin02t10:54_9": "tāva sabhāgāpattiṁ paṭiggahetuṁ na labhati,",
  "tika-vin02t10:54_10": "aññesañca kammānaṁ parisuddho nāma hoti.",
  "tika-vin02t10:54_11": "“Puna nibbematiko hutvā desetabbaṁ na cā”ti neva pāḷiyaṁ na aṭṭhakathāyaṁ atthi,",
  "tika-vin02t10:54_12": "desite pana doso natthi.",
  "tika-vin02t10:54_13": "“Ito vuṭṭhahitvā paṭikarissāmīti etthāpi eseva nayo”ti gaṇṭhipadesu vuttaṁ.",
  "tika-vin02t10:54_14": "Yathā sabbo saṅgho sabhāgāpattiṁ āpajjitvā “suṇātu me bhante,",
  "tika-vin02t10:54_15": "saṅgho…pe…",
  "tika-vin02t10:54_16": "paṭikarissatī”ti ñattiṁ ṭhapetvā uposathaṁ kātuṁ labhati,",
  "tika-vin02t10:54_17": "evaṁ tīhi “suṇantu me āyasmantā,",
  "tika-vin02t10:54_18": "ime bhikkhū sabhāgaṁ āpattiṁ āpannā.",
  "tika-vin02t10:54_19": "Yadā aññaṁ bhikkhuṁ suddhaṁ anāpattikaṁ passissanti,",
  "tika-vin02t10:54_20": "tadā tassa santike taṁ āpattiṁ paṭikarissantī”ti gaṇañattiṁ ṭhapetvā,",
  "tika-vin02t10:54_21": "dvīhi aññamaññaṁ ārocetvā uposathaṁ kātuṁ vaṭṭati.",
  "tika-vin02t10:54_22": "Ekenapi “parisuddhaṁ labhitvā paṭikarissāmī”ti ābhogaṁ katvā kātuṁ vaṭṭatīti ca vadanti.",
  "tika-vin02t10:55_0": "Āpattipaṭikammavidhikathāvaṇṇanā niṭṭhitā.",
  "tika-vin02t10:56_0": "Liṅgādidassanakathāvaṇṇanā",
  "tika-vin02t10:57_0": "179.Ācārasaṇṭhānanti ācārasaṇṭhiti.",
  "tika-vin02t10:57_1": "Ākarīyati pakāsīyati etenāti ākāro.",
  "tika-vin02t10:57_2": "Līnaṁ gamayati bodhetīti liṅgaṁ.",
  "tika-vin02t10:57_3": "Nimiyanti paricchijja ñāyanti etenāti nimittaṁ.",
  "tika-vin02t10:57_4": "Uddisīyanti apadisīyanti etenāti uddeso.",
  "tika-vin02t10:57_5": "“Amhākaṁ ida”nti aññātaṁ aviditanti aññātakaṁ.",
  "tika-vin02t10:57_6": "Tañca atthato parasantakaṁyevāti āha “aññesaṁ santaka”nti.",
  "tika-vin02t10:58_0": "180.Nānāsaṁvāsakabhāvanti laddhinānāsaṁvāsakabhāvaṁ.",
  "tika-vin02t10:58_1": "Tassa abhibhavo nāma tesaṁ laddhivissajjāpananti āha “taṁ diṭṭhiṁ na nissajjāpentīti attho”ti.",
  "tika-vin02t10:59_0": "Nagantabbagantabbavārakathāvaṇṇanā",
  "tika-vin02t10:60_0": "181.Uposathādhiṭṭhānatthaṁ sīmāpi nadīpi na gantabbāti garukaṁ pātimokkhuddesaṁ vissajjetvā lahukassa akattabbattā vuttaṁ.",
  "tika-vin02t10:60_1": "Āraññakenāpi bhikkhunāti ekacārikena āraññakabhikkhunā,",
  "tika-vin02t10:60_2": "yattha vā saṅghapahonakā bhikkhū na santi,",
  "tika-vin02t10:60_3": "tādise araññe vasantena.",
  "tika-vin02t10:60_4": "Tattha uposathaṁ katvāva gantabbanti tassa vasanaṭṭhāne saṅghuposathassa appavattanato vuttaṁ.",
  "tika-vin02t10:60_5": "Uposathantarāyoti attano uposathantarāyo.",
  "tika-vin02t10:61_0": "Vajjanīyapuggalasandassanakathāvaṇṇanā",
  "tika-vin02t10:62_0": "183.Hatthapāsupagamanamevapamāṇanti bhikkhunīādayo ṭhitā vā hontu nisinnā vā,",
  "tika-vin02t10:62_1": "tesaṁ hatthapāsupagamanameva āpattiyā pamāṇanti adhippāyo,",
  "tika-vin02t10:62_2": "tasmā ekasīmāyampi hatthapāsaṁ jahāpetvā uposathaṁ kātuṁ vaṭṭati.",
  "tika-vin02t10:62_3": "Sesamettha uttānameva.",
  "tika-vin02t10:63_0": "Uposathakkhandhakavaṇṇanā niṭṭhitā."
}