{
  "mil7.5.5:0.1_0": "Milindapañha",
  "mil7.5.5:0.2_0": "Opammakathāpañha",
  "mil7.5.5:0.3_0": "Upacikāvagga",
  "mil7.5.5:0.4_0": "5. Nakulaṅgapañha",
  "mil7.5.5:1.1_0": "“Bhante nāgasena,",
  "mil7.5.5:1.1_1": "‘nakulassa ekaṁ aṅgaṁ gahetabban’ti yaṁ vadesi,",
  "mil7.5.5:1.1_2": "katamaṁ taṁ ekaṁ aṅgaṁ gahetabban”ti?",
  "mil7.5.5:1.2_0": "“Yathā, mahārāja, nakulo uragamupagacchanto bhesajjena kāyaṁ paribhāvetvā uragamupagacchati gahetuṁ;",
  "mil7.5.5:1.3_0": "evameva kho, mahārāja,",
  "mil7.5.5:1.3_1": "yoginā yogāvacarena kodhāghātabahulaṁ kalahaviggahavivādavirodhābhibhūtaṁ lokamupagacchantena mettābhesajjena mānasaṁ anulimpitabbaṁ.",
  "mil7.5.5:1.4_0": "Idaṁ, mahārāja, nakulassa ekaṁ aṅgaṁ gahetabbaṁ.",
  "mil7.5.5:1.5_0": "Bhāsitampetaṁ, mahārāja, therena sāriputtena dhammasenāpatinā—",
  "mil7.5.5:2.1_0": "‘Tasmā sakaṁ paresampi,",
  "mil7.5.5:2.2_0": "kātabbā mettabhāvanā;",
  "mil7.5.5:2.3_0": "Mettacittena pharitabbaṁ,",
  "mil7.5.5:2.4_0": "etaṁ buddhāna sāsanan’”ti.",
  "mil7.5.5:3.1_0": "Nakulaṅgapañho pañcamo."
}