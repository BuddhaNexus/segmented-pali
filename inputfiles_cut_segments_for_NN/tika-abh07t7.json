{
  "tika-abh07t7:0_0": "8. Paccayaparicchedo",
  "tika-abh07t7:1_0": "1. Yesaṁ saṅkhatadhammānaṁ, ye dhammā paccayā yathā.",
  "tika-abh07t7:2_0": "Taṁ vibhāgamihedāni, pavakkhāmi yathārahaṁ.",
  "tika-abh07t7:3_0": "2. Paṭiccasamuppādanayo paṭṭhānanayo ceti paccayasaṅgaho duvidho veditabbo.",
  "tika-abh07t7:4_0": "3.",
  "tika-abh07t7:4_1": "Tattha tabbhāvabhāvībhāvākāramattopalakkhito paṭiccasamuppādanayo,",
  "tika-abh07t7:4_2": "paṭṭhānanayo pana āhaccapaccayaṭṭhitimārabbha pavuccati,",
  "tika-abh07t7:4_3": "ubhayaṁ pana vomissetvā papañcenti ācariyā.",
  "tika-abh07t7:5_0": "Paṭiccasamuppādanayo",
  "tika-abh07t7:6_0": "4.",
  "tika-abh07t7:6_1": "Tattha avijjāpaccayā saṅkhārā,",
  "tika-abh07t7:6_2": "saṅkhārapaccayā viññāṇaṁ,",
  "tika-abh07t7:6_3": "viññāṇapaccayā nāmarūpaṁ,",
  "tika-abh07t7:6_4": "nāmarūpapaccayā saḷāyatanaṁ,",
  "tika-abh07t7:6_5": "saḷāyatanapaccayā phasso,",
  "tika-abh07t7:6_6": "phassapaccayā vedanā,",
  "tika-abh07t7:6_7": "vedanāpaccayā taṇhā,",
  "tika-abh07t7:6_8": "taṇhāpaccayā upādānaṁ,",
  "tika-abh07t7:6_9": "upādānapaccayā bhavo,",
  "tika-abh07t7:6_10": "bhavapaccayā jāti,",
  "tika-abh07t7:6_11": "jātipaccayā jarāmaraṇaṁ sokaparidevadukkhadomanassupāyāsā sambhavanti.",
  "tika-abh07t7:6_12": "Evametassa kevalassa dukkhakkhandhassa samudayo hotīti ayamettha paṭiccasamuppādanayo.",
  "tika-abh07t7:7_0": "5.",
  "tika-abh07t7:7_1": "Tattha tayo addhā dvādasaṅgāni vīsatākārā tisandhi catusaṅkhepā tīṇi vaṭṭāni dve mūlāni ca veditabbāni.",
  "tika-abh07t7:8_0": "6. Kathaṁ?",
  "tika-abh07t7:8_1": "Avijjāsaṅkhārā atīto addhā,",
  "tika-abh07t7:8_2": "jātijarāmaraṇaṁ anāgato addhā,",
  "tika-abh07t7:8_3": "majjhe aṭṭha paccuppanno addhāti tayo addhā.",
  "tika-abh07t7:9_0": "7.",
  "tika-abh07t7:9_1": "Avijjā saṅkhārā viññāṇaṁ nāmarūpaṁ saḷāyatanaṁ phasso vedanā taṇhā upādānaṁ bhavo jāti jarāmaraṇanti dvādasaṅgāni.",
  "tika-abh07t7:10_0": "8. Sokādivacanaṁ panettha nissandaphalanidassanaṁ.",
  "tika-abh07t7:11_0": "9.",
  "tika-abh07t7:11_1": "Avijjāsaṅkhāraggahaṇena panettha taṇhupādānabhavāpi gahitā bhavanti,",
  "tika-abh07t7:11_2": "tathā taṇhupādānabhavaggahaṇena ca avijjāsaṅkhārā,",
  "tika-abh07t7:11_3": "jātijarāmaraṇaggahaṇena ca viññāṇādiphalapañcakameva gahitanti katvā –",
  "tika-abh07t7:12_0": "10. Atīte hetavo pañca, idāni phalapañcakaṁ.",
  "tika-abh07t7:13_0": "Idāni hetavo pañca, āyatiṁ phalapañcakanti;",
  "tika-abh07t7:14_0": "Vīsatākārā tisandhi, catusaṅkhepā ca bhavanti.",
  "tika-abh07t7:15_0": "11.",
  "tika-abh07t7:15_1": "Avijjātaṇhupādānā ca kilesavaṭṭaṁ,",
  "tika-abh07t7:15_2": "kammabhavasaṅkhāto bhavekadeso saṅkhārā ca kammavaṭṭaṁ,",
  "tika-abh07t7:15_3": "upapattibhavasaṅkhāto bhavekadeso avasesā ca vipākavaṭṭanti tīṇi vaṭṭāni.",
  "tika-abh07t7:16_0": "12. Avijjātaṇhāvasena dve mūlāni ca veditabbāni.",
  "tika-abh07t7:17_0": "13. Tesameva ca mūlānaṁ, nirodhena nirujjhati.",
  "tika-abh07t7:18_0": "Jarāmaraṇamucchāya, pīḷitānamabhiṇhaso;",
  "tika-abh07t7:19_0": "Āsavānaṁ samuppādā, avijjā ca pavattati.",
  "tika-abh07t7:20_0": "Vaṭṭamābandhamiccevaṁ, tebhūmakamanādikaṁ;",
  "tika-abh07t7:21_0": "Paṭiccasamuppādoti, paṭṭhapesi mahāmuni.",
  "tika-abh07t7:22_0": "Paṭṭhānanayo",
  "tika-abh07t7:23_0": "14.",
  "tika-abh07t7:23_1": "Hetupaccayo ārammaṇapaccayo adhipatipaccayo anantarapaccayo samanantarapaccayo sahajātapaccayo aññamaññapaccayo",
  "tika-abh07t7:23_2": "nissayapaccayo upanissayapaccayo purejātapaccayo pacchājātapaccayo āsevanapaccayo kammapaccayo vipākapaccayo",
  "tika-abh07t7:23_3": "āhārapaccayo indriyapaccayo jhānapaccayo maggapaccayo sampayuttapaccayo vippayuttapaccayo atthipaccayo",
  "tika-abh07t7:23_4": "natthipaccayo vigatapaccayo avigatapaccayoti ayamettha paṭṭhānanayo.",
  "tika-abh07t7:24_0": "15. Chadhā nāmaṁ tu nāmassa, pañcadhā nāmarūpinaṁ.",
  "tika-abh07t7:25_0": "Ekadhā puna rūpassa, rūpaṁ nāmassa cekadhā.",
  "tika-abh07t7:26_0": "Paññattināmarūpāni, nāmassa duvidhā dvayaṁ;",
  "tika-abh07t7:27_0": "Dvayassa navadhā ceti, chabbidhā paccayā kathaṁ.",
  "tika-abh07t7:28_0": "16.",
  "tika-abh07t7:28_1": "Anantaraniruddhā cittacetasikā dhammā paṭuppannānaṁ cittacetasikānaṁ dhammānaṁ anantarasamanantaranatthivigatavasena,",
  "tika-abh07t7:28_2": "purimāni javanāni pacchimānaṁ javanānaṁ āsevanavasena,",
  "tika-abh07t7:28_3": "sahajātā cittacetasikā dhammā aññamaññaṁ sampayuttavaseneti ca chadhā nāmaṁ nāmassa paccayo hoti.",
  "tika-abh07t7:29_0": "17.",
  "tika-abh07t7:29_1": "Hetujhānaṅgamaggaṅgāni sahajātānaṁ nāmarūpānaṁ hetādivasena,",
  "tika-abh07t7:29_2": "sahajātā cetanā sahajātānaṁ nāmarūpānaṁ,",
  "tika-abh07t7:29_3": "nānākkhaṇikā cetanā kammābhinibbattānaṁ nāmarūpānaṁ kammavasena,",
  "tika-abh07t7:29_4": "vipākakkhandhā aññamaññaṁ sahajātānaṁ rūpānaṁ vipākavaseneti ca pañcadhā nāmaṁ nāmarūpānaṁ paccayo hoti.",
  "tika-abh07t7:30_0": "18.",
  "tika-abh07t7:30_1": "Pacchājātā cittacetasikā dhammā purejātassa imassa kāyassa pacchājātavaseneti ekadhāva nāmaṁ rūpassa paccayo hoti.",
  "tika-abh07t7:31_0": "19.",
  "tika-abh07t7:31_1": "Cha vatthūni pavattiyaṁ sattannaṁ viññāṇadhātūnaṁ pañcārammaṇāni ca pañcaviññāṇavīthiyā purejātavaseneti ekadhāva rūpaṁ nāmassa paccayo hoti.",
  "tika-abh07t7:32_0": "20. Ārammaṇavasena upanissayavaseneti ca duvidhā paññattināmarūpāni nāmasseva paccayā honti.",
  "tika-abh07t7:33_0": "21. Tattha rūpādivasena chabbidhaṁ hoti ārammaṇaṁ.",
  "tika-abh07t7:34_0": "22. Upanissayo pana tividho hoti – ārammaṇūpanissayo anantarūpanissayo pakatūpanissayo ceti.",
  "tika-abh07t7:35_0": "23. Tattha ārammaṇameva garukataṁ ārammaṇūpanissayo.",
  "tika-abh07t7:36_0": "24. Anantaraniruddhā cittacetasikā dhammā anantarūpanissayo.",
  "tika-abh07t7:37_0": "25.",
  "tika-abh07t7:37_1": "Rāgādayo pana dhammā saddhādayo ca sukhaṁ dukkhaṁ puggalo bhojanaṁ utusenāsanañca yathārahaṁ ajjhattañca bahiddhā ca kusalādidhammānaṁ,",
  "tika-abh07t7:37_2": "kammaṁ vipākānanti ca bahudhā hoti pakatūpanissayo.",
  "tika-abh07t7:38_0": "26.",
  "tika-abh07t7:38_1": "Adhipatisahajātaaññamaññanissayaāhāraindriyavippayuttaatthiavigatavaseneti yathārahaṁ navadhā nāmarūpāni nāmarūpānaṁ paccayā bhavanti.",
  "tika-abh07t7:39_0": "27.",
  "tika-abh07t7:39_1": "Tattha garukatamārammaṇaṁ ārammaṇādhipativasena nāmānaṁ,",
  "tika-abh07t7:39_2": "sahajātādhipati catubbidhopi sahajātavasena sahajātānaṁ nāmarūpānanti ca duvidho hoti adhipatipaccayo.",
  "tika-abh07t7:40_0": "28.",
  "tika-abh07t7:40_1": "Cittacetasikā dhammā aññamaññaṁ sahajātarūpānañca,",
  "tika-abh07t7:40_2": "mahābhūtā aññamaññaṁ upādārūpānañca,",
  "tika-abh07t7:40_3": "paṭisandhikkhaṇe vatthuvipākā aññamaññanti ca tividho hoti sahajātapaccayo.",
  "tika-abh07t7:41_0": "29.",
  "tika-abh07t7:41_1": "Cittacetasikā dhammā aññamaññaṁ,",
  "tika-abh07t7:41_2": "mahābhūtā aññamaññaṁ,",
  "tika-abh07t7:41_3": "paṭisandhikkhaṇe vatthuvipākā aññamaññanti ca tividho hoti aññamaññapaccayo.",
  "tika-abh07t7:42_0": "30.",
  "tika-abh07t7:42_1": "Cittacetasikā dhammā aññamaññaṁ sahajātarūpānañca,",
  "tika-abh07t7:42_2": "mahābhūtā aññamaññaṁ upādārūpānañca,",
  "tika-abh07t7:42_3": "cha vatthūni sattannaṁ viññāṇadhātūnanti ca tividho hoti nissayapaccayo.",
  "tika-abh07t7:43_0": "31.",
  "tika-abh07t7:43_1": "Kabaḷīkāro āhāro imassa kāyassa,",
  "tika-abh07t7:43_2": "arūpino āhārā sahajātānaṁ nāmarūpānanti ca duvidho hoti āhārapaccayo.",
  "tika-abh07t7:44_0": "32.",
  "tika-abh07t7:44_1": "Pañca pasādā pañcannaṁ viññāṇānaṁ,",
  "tika-abh07t7:44_2": "rūpajīvitindriyaṁ upādinnarūpānaṁ,",
  "tika-abh07t7:44_3": "arūpino indriyā sahajātānaṁ nāmarūpānanti ca tividho hoti indriyapaccayo.",
  "tika-abh07t7:45_0": "33.",
  "tika-abh07t7:45_1": "Okkantikkhaṇe vatthu vipākānaṁ,",
  "tika-abh07t7:45_2": "cittacetasikā dhammā sahajātarūpānaṁ sahajātavasena,",
  "tika-abh07t7:45_3": "pacchājātā cittacetasikā dhammā purejātassa imassa kāyassa pacchājātavasena cha vatthūni pavattiyaṁ sattannaṁ",
  "tika-abh07t7:45_4": "viññāṇadhātūnaṁ purejātavaseneti ca tividho hoti vippayuttapaccayo.",
  "tika-abh07t7:46_0": "34. Sahajātaṁ purejātaṁ, pacchājātañca sabbathā.",
  "tika-abh07t7:47_0": "Kabaḷīkāro āhāro, rūpajīvitamiccayanti. –",
  "tika-abh07t7:48_0": "Pañcavidho hoti atthipaccayo avigatapaccayo ca.",
  "tika-abh07t7:49_0": "35. Ārammaṇūpanissayakammatthipaccayesu ca sabbepi paccayā samodhānaṁ gacchanti.",
  "tika-abh07t7:50_0": "36.",
  "tika-abh07t7:50_1": "Sahajātarūpanti panettha sabbatthāpi pavatte cittasamuṭṭhānānaṁ,",
  "tika-abh07t7:50_2": "paṭisandhiyaṁ kaṭattārūpānañca vasena duvidhaṁ hotīti veditabbaṁ.",
  "tika-abh07t7:51_0": "37. Iti tekālikā dhammā, kālamuttā ca sambhavā.",
  "tika-abh07t7:52_0": "Ajjhattañca bahiddhā ca, saṅkhatāsaṅkhatā tathā;",
  "tika-abh07t7:53_0": "Paññattināmarūpānaṁ, vasena tividhā ṭhitā;",
  "tika-abh07t7:54_0": "Paccayā nāma paṭṭhāne, catuvīsati sabbathā.",
  "tika-abh07t7:55_0": "38.",
  "tika-abh07t7:55_1": "Tattha rūpadhammā rūpakkhandhova,",
  "tika-abh07t7:55_2": "cittacetasikasaṅkhātā cattāro arūpino khandhā,",
  "tika-abh07t7:55_3": "nibbānañceti pañcavidhampi arūpanti ca nāmanti ca pavuccati.",
  "tika-abh07t7:56_0": "Paññattibhedo",
  "tika-abh07t7:57_0": "39. Tato avasesā paññatti pana paññāpiyattā paññatti, paññāpanato paññattīti ca duvidhā hoti.",
  "tika-abh07t7:58_0": "40. Kathaṁ?",
  "tika-abh07t7:58_1": "Taṁtaṁbhūtavipariṇāmākāramupādāya tathā tathā paññattā bhūmipabbatādikā,",
  "tika-abh07t7:58_2": "sambhārasannivesākāramupādāya geharathasakaṭādikā,",
  "tika-abh07t7:58_3": "khandhapañcakamupādāya purisapuggalādikā,",
  "tika-abh07t7:58_4": "candāvaṭṭanādikamupādāya disākālādikā,",
  "tika-abh07t7:58_5": "asamphuṭṭhākāramupādāya kūpaguhādikā,",
  "tika-abh07t7:58_6": "taṁtaṁbhūtanimittaṁ bhāvanāvisesañca upādāya kasiṇanimittādikā ceti evamādippabhedā pana paramatthato",
  "tika-abh07t7:58_7": "avijjamānāpi atthacchāyākārena cittuppādānamārammaṇabhūtā taṁ taṁ upādāya upanidhāya kāraṇaṁ katvā tathā",
  "tika-abh07t7:58_8": "tathā parikappiyamānā saṅkhāyati samaññāyati voharīyati paññāpīyatīti paññattīti pavuccati.",
  "tika-abh07t7:58_9": "Ayaṁ paññatti paññāpiyattā paññatti nāma.",
  "tika-abh07t7:59_0": "41.",
  "tika-abh07t7:59_1": "Paññāpanato paññatti pana nāmanāmakammādināmena paridīpitā,",
  "tika-abh07t7:59_2": "sā vijjamānapaññatti avijjamānapaññatti,",
  "tika-abh07t7:59_3": "vijjamānena avijjamānapaññatti,",
  "tika-abh07t7:59_4": "avijjamānena vijjamānapaññatti,",
  "tika-abh07t7:59_5": "vijjamānena vijjamānapaññatti,",
  "tika-abh07t7:59_6": "avijjamānena avijjamānapaññatti ceti chabbidhā hoti.",
  "tika-abh07t7:60_0": "42.",
  "tika-abh07t7:60_1": "Tattha yadā pana paramatthato vijjamānaṁ rūpavedanādiṁ etāya paññāpenti,",
  "tika-abh07t7:60_2": "tadāyaṁ vijjamānapaññatti.",
  "tika-abh07t7:60_3": "Yadā pana paramatthato avijjamānaṁ bhūmipabbatādiṁ etāya paññāpenti,",
  "tika-abh07t7:60_4": "tadāyaṁ avijjamānapaññattīti pavuccati.",
  "tika-abh07t7:60_5": "Ubhinnaṁ pana vomissakavasena sesā yathākkamaṁ chaḷabhiñño,",
  "tika-abh07t7:60_6": "itthisaddo,",
  "tika-abh07t7:60_7": "cakkhuviññāṇaṁ,",
  "tika-abh07t7:60_8": "rājaputtoti ca veditabbā.",
  "tika-abh07t7:61_0": "43. Vacīghosānusārena, sotaviññāṇavīthiyā.",
  "tika-abh07t7:62_0": "Pavatthānantaruppanna-manodvārassa gocarā.",
  "tika-abh07t7:63_0": "Atthā yassānusārena, viññāyanti tato paraṁ;",
  "tika-abh07t7:64_0": "Sāyaṁ paññatti viññeyyā, lokasaṅketanimmitā.",
  "tika-abh07t7:65_0": "Iti abhidhammatthasaṅgahe paccayasaṅgahavibhāgo nāma",
  "tika-abh07t7:66_0": "Aṭṭhamo paricchedo."
}