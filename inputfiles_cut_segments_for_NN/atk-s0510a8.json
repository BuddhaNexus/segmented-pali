{
  "atk-s0510a8:0_0": "8. Nāgasamālavaggo",
  "atk-s0510a8:1_0": "1. Nāgasamālattheraapadānavaṇṇanā",
  "atk-s0510a8:2_0": "Āpāṭaliṁahaṁ pupphantiādikaṁ āyasmato nāgasamālattherassa apadānaṁ.",
  "atk-s0510a8:2_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto sikhissa",
  "atk-s0510a8:2_2": "bhagavato kāle ekasmiṁ kulagehe nibbatto viññutaṁ patto gharāvāsaṁ saṇṭhapetvā tathārūpasajjanasaṁsaggassa",
  "atk-s0510a8:2_3": "alābhena satthari dharamānakāle dassanasavanapūjākammamakaritvā parinibbutakāle tassa bhagavato sārīrikadhātuṁ",
  "atk-s0510a8:2_4": "nidahitvā katacetiyamhi cittaṁ pasādetvā pāṭalipupphaṁ pūjetvā somanassaṁ uppādetvā yāvatāyukaṁ ṭhatvā",
  "atk-s0510a8:2_5": "teneva somanassena tato kālaṁ kato tusitādīsu chasu devalokesu sukhamanubhavitvā aparabhāge manussesu",
  "atk-s0510a8:2_6": "manussasampattiṁ anubhavitvā imasmiṁ buddhuppāde kulagehe nibbatto viññutaṁ patto nāgarukkhapallavakomaḷasadisasarīrattā",
  "atk-s0510a8:2_7": "nāgasamāloti mātāpitūhi katanāmadheyyo bhagavati pasanno pabbajitvā nacirasseva arahā ahosi.",
  "atk-s0510a8:3_0": "1.",
  "atk-s0510a8:3_1": "So pacchā attano pubbakammaṁ saritvā somanassajāto pubbacaritāpadānaṁ pakāsento āpāṭaliṁ ahaṁ pupphantiādimāha.",
  "atk-s0510a8:3_2": "Tattha āpāṭalinti ā samantato,",
  "atk-s0510a8:3_3": "ādarena vā pāṭalipupphaṁ gahetvā ahaṁ thūpamhi abhiropesiṁ pūjesinti attho.",
  "atk-s0510a8:3_4": "Ujjhitaṁ sumahāpatheti sabbanagaravāsīnaṁ vandanapūjanatthāya mahāpathe nagaramajjhe vīthiyaṁ ujjhitaṁ uṭṭhāpitaṁ,",
  "atk-s0510a8:3_5": "iṭṭhakakammasudhākammādīhi nipphāditanti attho.",
  "atk-s0510a8:3_6": "Sesaṁ heṭṭhā vuttanayattā uttānatthattā ca suviññeyyamevāti.",
  "atk-s0510a8:4_0": "Nāgasamālattheraapadānavaṇṇanā samattā.",
  "atk-s0510a8:5_0": "2. Padasaññakattheraapadānavaṇṇanā",
  "atk-s0510a8:6_0": "Akkantañca padaṁ disvātiādikaṁ āyasmato padasaññakattherassa apadānaṁ.",
  "atk-s0510a8:6_1": "Ayampi purimabuddhesu katādhikāro uppannuppannabhave vivaṭṭūpanissayāni puññāni upacinanto tissassa bhagavato",
  "atk-s0510a8:6_2": "kāle ekasmiṁ saddhāsampanne upāsakagehe nibbatto viññutaṁ patto ratanattaye pasanno bhagavatā tassa anukampāya",
  "atk-s0510a8:6_3": "dassitaṁ padacetiyaṁ disvā pasanno lomahaṭṭhajāto vandanapūjanādibahumānamakāsi.",
  "atk-s0510a8:6_4": "So teneva sukhette sukatena puññena tato cuto sagge nibbatto tattha dibbasukhamanubhavitvā aparabhāge",
  "atk-s0510a8:6_5": "manussesu jāto manussasampattiṁ sabbamanubhavitvā imasmiṁ buddhuppāde vibhavasampannakule nibbatto vuddhimanvāya",
  "atk-s0510a8:6_6": "saddhājāto pabbajitvā nacirasseva arahā ahosi,",
  "atk-s0510a8:6_7": "purākatapuññanāmena padasaññakattheroti pākaṭo.",
  "atk-s0510a8:7_0": "5.",
  "atk-s0510a8:7_1": "So ekadivasaṁ attano pubbakammaṁ saritvā pubbacaritāpadānaṁ pakāsento akkantañca padaṁ disvātiādimāha.",
  "atk-s0510a8:7_2": "Tattha akkantanti akkamitaṁ dassitaṁ.",
  "atk-s0510a8:7_3": "Sabbabuddhānaṁ sabbadā caturaṅgulopariyeva gamanaṁ,",
  "atk-s0510a8:7_4": "ayaṁ pana tassa saddhāsampannataṁ ñatvā “eso imaṁ passatū”ti padacetiyaṁ dassesi,",
  "atk-s0510a8:7_5": "tasmā so tasmiṁ pasīditvā vandanapūjanādisakkāramakāsīti attho.",
  "atk-s0510a8:7_6": "Sesaṁ sabbattha uttānatthamevāti.",
  "atk-s0510a8:8_0": "Padasaññakattheraapadānavaṇṇanā samattā.",
  "atk-s0510a8:9_0": "3. Buddhasaññakattheraapadānavaṇṇanā",
  "atk-s0510a8:10_0": "Dumagge paṁsukūlikantiādikaṁ āyasmato buddhasaññakattherassa apadānaṁ.",
  "atk-s0510a8:10_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto tissassa",
  "atk-s0510a8:10_2": "bhagavato kāle ekasmiṁ kulagehe nibbatto vuddhippatto saddhājāto dumagge laggitaṁ bhagavato paṁsukūlacīvaraṁ",
  "atk-s0510a8:10_3": "disvā pasannamānaso “arahaddhaja”nti cintetvā vandanapūjanādisakkāramakāsi.",
  "atk-s0510a8:10_4": "So tena puññakammena devamanussasampattimanubhavitvā imasmiṁ buddhuppāde vibhavasampanne ekasmiṁ kulagehe",
  "atk-s0510a8:10_5": "nibbatto saddhājāto pabbajitvā nacirasseva arahā ahosi.",
  "atk-s0510a8:11_0": "9.",
  "atk-s0510a8:11_1": "So pattaarahattādhigamo attano pubbakammaṁ saritvā somanassajāto pubbacaritāpadānaṁ pakāsento dumagge paṁsukūlikantiādimāha.",
  "atk-s0510a8:11_2": "Tattha dhunāti kampatīti dumo.",
  "atk-s0510a8:11_3": "Duhati pūreti ākāsatalanti vā dumo,",
  "atk-s0510a8:11_4": "dumassa aggo koṭīti dumaggo,",
  "atk-s0510a8:11_5": "tasmiṁ dumagge.",
  "atk-s0510a8:11_6": "Paṁsumiva paṭikkūlabhāvaṁ amanuññabhāvaṁ ulati gacchatīti paṁsukūlaṁ,",
  "atk-s0510a8:11_7": "paṁsukūlameva paṁsukūlikaṁ,",
  "atk-s0510a8:11_8": "satthuno paṁsukūlaṁ dumagge laggitaṁ disvā ahaṁ añjaliṁ paggahetvā taṁ paṁsukūlaṁ avandiṁ paṇāmamakāsinti attho.",
  "atk-s0510a8:11_9": "Tanti nipātamattaṁ.",
  "atk-s0510a8:11_10": "Sesaṁ sabbattha uttānatthamevāti.",
  "atk-s0510a8:12_0": "Buddhasaññakattheraapadānavaṇṇanā samattā.",
  "atk-s0510a8:13_0": "4. Bhisāluvadāyakattheraapadānavaṇṇanā",
  "atk-s0510a8:14_0": "Kānanaṁvanamoggayhātiādikaṁ āyasmato bhisāluvadāyakattherassa apadānaṁ.",
  "atk-s0510a8:14_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto vipassissa",
  "atk-s0510a8:14_2": "bhagavato kāle himavantassa samīpe araññāvāse vasanto vanamūlaphalāhāro vivekavasenāgataṁ vipassiṁ bhagavantaṁ",
  "atk-s0510a8:14_3": "disvā pasannamānaso pañcabhisāluve adāsi.",
  "atk-s0510a8:14_4": "Bhagavā tassa cittaṁ pasādetuṁ passantasseva paribhuñji.",
  "atk-s0510a8:14_5": "So tena cittappasādena kālaṁ katvā tusitādīsu sampattimanubhavitvā pacchā manussasampattiñca anubhavitvā",
  "atk-s0510a8:14_6": "imasmiṁ buddhuppāde ekasmiṁ kulagehe nibbatto vibhavasampattiṁ patto taṁ pahāya sāsane pabbajito nacirasseva",
  "atk-s0510a8:14_7": "arahattaṁ pāpuṇi.",
  "atk-s0510a8:15_0": "13.",
  "atk-s0510a8:15_1": "So tato attano pubbakammaṁ saritvā somanassajāto pubbacaritāpadānaṁ pakāsento kānanaṁ vanamoggayhātiādimāha.",
  "atk-s0510a8:15_2": "Taṁ heṭṭhā vuttatthameva.",
  "atk-s0510a8:15_3": "Vasāmi vipine ahanti vivekavāso ahaṁ vasāmīti sambandho.",
  "atk-s0510a8:15_4": "Sesaṁ uttānatthamevāti.",
  "atk-s0510a8:16_0": "Bhisāluvadāyakattheraapadānavaṇṇanā samattā.",
  "atk-s0510a8:17_0": "Chaṭṭhabhāṇavāravaṇṇanā niṭṭhitā.",
  "atk-s0510a8:18_0": "5. Ekasaññakattheraapadānavaṇṇanā",
  "atk-s0510a8:19_0": "Khaṇḍonāmāsi nāmenātiādikaṁ āyasmato ekasaññakattherassa apadānaṁ.",
  "atk-s0510a8:19_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto vipassissa",
  "atk-s0510a8:19_2": "bhagavato kāle kulagehe nibbatto viññutaṁ patto ratanattaye pasannamānaso tassa satthuno khaṇḍaṁ nāma",
  "atk-s0510a8:19_3": "aggasāvakaṁ bhikkhāya caramānaṁ disvā saddahitvā piṇḍapātamadāsi.",
  "atk-s0510a8:19_4": "So tena puññakammena devamanussasampattiyo anubhavitvā imasmiṁ buddhuppāde sāvatthiyaṁ ekasmiṁ kulagehe",
  "atk-s0510a8:19_5": "nibbatto viññutaṁ patto satthu dhammadesanaṁ sutvā paṭiladdhasaddho pabbajitvā nacirasseva arahā ahosi.",
  "atk-s0510a8:19_6": "So ekadivasaṁ piṇḍapātassa saññaṁ manasikaritvā paṭiladdhavisesattā ekasaññakattheroti pākaṭo.",
  "atk-s0510a8:20_0": "18.",
  "atk-s0510a8:20_1": "So aparabhāge attano pubbakammaṁ saritvā somanassajāto pubbacaritāpadānaṁ pakāsento khaṇḍo nāmāsi nāmenātiādimāha.",
  "atk-s0510a8:20_2": "Tattha tassa aggasāvakattherassa kilesānaṁ khaṇḍitattā khaṇḍoti nāmaṁ.",
  "atk-s0510a8:20_3": "Sesaṁ sabbattha uttānamevāti.",
  "atk-s0510a8:21_0": "Ekasaññakattheraapadānavaṇṇanā samattā.",
  "atk-s0510a8:22_0": "6. Tiṇasantharadāyakattheraapadānavaṇṇanā",
  "atk-s0510a8:23_0": "Himavantassāvidūretiādikaṁ āyasmato tiṇasantharadāyakattherassa apadānaṁ.",
  "atk-s0510a8:23_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto tissassa",
  "atk-s0510a8:23_2": "bhagavato kāle ekasmiṁ kulagehe nibbatto buddhuppādato pageva uppannattā gharāvāsaṁ pahāya tāpasapabbajjaṁ",
  "atk-s0510a8:23_3": "pabbajitvā himavantassa avidūre ekaṁ saraṁ nissāya paṭivasati.",
  "atk-s0510a8:23_4": "Tasmiṁ samaye tisso bhagavā tassānukampāya ākāsena agamāsi.",
  "atk-s0510a8:23_5": "Atha kho so tāpaso ākāsato oruyha ṭhitaṁ taṁ bhagavantaṁ disvā pasannamānaso tiṇaṁ lāyitvā tiṇasantharaṁ",
  "atk-s0510a8:23_6": "katvā nisīdāpetvā bahumānādarena pañcapatiṭṭhitena vanditvā paṭikuṭiko hutvā pakkāmi.",
  "atk-s0510a8:23_7": "So yāvatāyukaṁ ṭhatvā tato cavitvā devamanussesu saṁsaranto anekavidhasampattiṁ anubhavitvā imasmiṁ buddhuppāde",
  "atk-s0510a8:23_8": "ekasmiṁ kulagehe nibbatto vuddhippatto satthari pasīditvā pabbajito nacirasseva arahā ahosi.",
  "atk-s0510a8:24_0": "22.",
  "atk-s0510a8:24_1": "So aparabhāge attano pubbakammaṁ saritvā somanassajāto pubbacaritāpadānaṁ pakāsento himavantassāvidūretiādimāha.",
  "atk-s0510a8:24_2": "Taṁ heṭṭhā vuttatthameva.",
  "atk-s0510a8:24_3": "Mahājātassaroti ettha pana saranti ettha pānīyatthikā dvipadacatuppadādayo sattāti saraṁ,",
  "atk-s0510a8:24_4": "atha vā saranti ettha nadīkandarādayoti saraṁ,",
  "atk-s0510a8:24_5": "mahanto ca so sayameva jātattā saro ceti mahājātassaro.",
  "atk-s0510a8:24_6": "Anotattachaddantadahādayo viya apākaṭanāmattā “mahājātassaro”ti vuttoti daṭṭhabbo.",
  "atk-s0510a8:24_7": "Satapattehisañchannoti ekekasmiṁ pupphe satasatapattānaṁ vasena satapatto,",
  "atk-s0510a8:24_8": "satapattasetapadumehi sañchanno gahanībhūtoti attho.",
  "atk-s0510a8:24_9": "Nānāsakuṇamālayoti aneke haṁsakukkuṭakukkuhadeṇḍibhādayo ekato kuṇanti saddaṁ karontīti sakuṇāti laddhanāmānaṁ pakkhīnaṁ ālayo ādhārabhūtoti attho.",
  "atk-s0510a8:24_10": "Sesaṁ sabbattha uttānatthamevāti.",
  "atk-s0510a8:25_0": "Tiṇasantharadāyakattheraapadānavaṇṇanā samattā.",
  "atk-s0510a8:26_0": "7. Sūcidāyakattheraapadānavaṇṇanā",
  "atk-s0510a8:27_0": "Tiṁsakappasahassamhītiādikaṁ āyasmato sūcidāyakattherassa apadānaṁ.",
  "atk-s0510a8:27_1": "Ayampi purimajinavaresu katādhikāro tattha tattha bhave vivaṭṭūpanissayāni puññāni upacinanto sumedhassa",
  "atk-s0510a8:27_2": "bhagavato kāle ekasmiṁ kulagehe nibbatto vuddhimanvāya bhagavato cīvarakammaṁ kātuṁ pañca sūciyo adāsi.",
  "atk-s0510a8:27_3": "So tena puññena devamanussesu puññamanubhavitvā vicaranto uppannuppannabhave tikkhapañño hutvā pākaṭo",
  "atk-s0510a8:27_4": "imasmiṁ buddhuppāde ekasmiṁ kulagehe nibbatto vuddhimanvāya satthari pasīditvā pabbajanto tikkhapaññatāya",
  "atk-s0510a8:27_5": "khuraggeyeva arahattaṁ pāpuṇi.",
  "atk-s0510a8:28_0": "30.",
  "atk-s0510a8:28_1": "So aparabhāge puññaṁ paccavekkhanto taṁ disvā somanassajāto pubbacaritāpadānaṁ pakāsento tiṁsakappasahassamhītiādimāha.",
  "atk-s0510a8:28_2": "Antarantaraṁ panettha suviññeyyameva.",
  "atk-s0510a8:29_0": "31.Pañcasūcī mayā dinnāti ettha sūcati chiddaṁ karoti vijjhatīti sūci,",
  "atk-s0510a8:29_1": "pañcamattā sūcī pañcasūcī mayā dinnāti attho.",
  "atk-s0510a8:29_2": "Sesaṁ suviññeyyamevāti.",
  "atk-s0510a8:30_0": "Sūcidāyakattheraapadānavaṇṇanā samattā.",
  "atk-s0510a8:31_0": "8. Pāṭalipupphiyattheraapadānavaṇṇanā",
  "atk-s0510a8:32_0": "Suvaṇṇavaṇṇaṁ sambuddhantiādikaṁ āyasmato pāṭalipupphiyattherassa apadānaṁ.",
  "atk-s0510a8:32_1": "Ayampi purimajinavaresu katādhikāro tattha tattha bhave vivaṭṭūpanissayāni puññāni upacinanto tissassa",
  "atk-s0510a8:32_2": "bhagavato kāle ekasmiṁ kulagehe seṭṭhiputto hutvā nibbatto vuddhippatto kusalākusalaññū satthari pasīditvā",
  "atk-s0510a8:32_3": "pāṭalipupphaṁ gahetvā satthu pūjesi.",
  "atk-s0510a8:32_4": "So tena puññena bahudhā sukhasampattiyo anubhavanto devamanussesu saṁsaranto imasmiṁ buddhuppāde kulagehe",
  "atk-s0510a8:32_5": "nibbatto vuddhimanvāya satthari pasanno pabbajitvā nacirasseva arahā ahosi.",
  "atk-s0510a8:33_0": "36.",
  "atk-s0510a8:33_1": "So aparabhāge attano pubbakammaṁ saritvā somanassajāto pubbacaritāpadānaṁ pakāsento suvaṇṇavaṇṇaṁ sambuddhantiādimāha.",
  "atk-s0510a8:33_2": "Tattha antarāpaṇeti ā samantato hiraññasuvaṇṇādikaṁ bhaṇḍaṁ paṇenti vikkiṇanti pattharanti etthāti āpaṇaṁ,",
  "atk-s0510a8:33_3": "āpaṇassa antaraṁ vīthīti antarāpaṇaṁ,",
  "atk-s0510a8:33_4": "tasmiṁ antarāpaṇe.",
  "atk-s0510a8:33_5": "Suvaṇṇavaṇṇaṁ kañcanagghiyasaṁkāsaṁ dvattiṁsavaralakkhaṇaṁ sambuddhaṁ disvā pāṭalipupphaṁ pūjesinti attho.",
  "atk-s0510a8:33_6": "Sesaṁ sabbattha uttānatthamevāti.",
  "atk-s0510a8:34_0": "Pāṭalipupphiyattheraapadānavaṇṇanā samattā.",
  "atk-s0510a8:35_0": "9. Ṭhitañjaliyattheraapadānavaṇṇanā",
  "atk-s0510a8:36_0": "Migaluddo pure āsintiādikaṁ āyasmato ṭhitañjaliyattherassa apadānaṁ.",
  "atk-s0510a8:36_1": "Ayampi purimabuddhesu katādhikāro tattha tatthuppannabhave vivaṭṭūpanissayāni puññāni upacinanto tissassa",
  "atk-s0510a8:36_2": "bhagavato kāle purākatena ekena kammacchiddena nesādayoniyaṁ nibbattitvā viññutaṁ patto migasūkarādayo",
  "atk-s0510a8:36_3": "māretvā nesādakammena araññe vāsaṁ kappesi.",
  "atk-s0510a8:36_4": "Tasmiṁ samaye tisso bhagavā tassānukampāya himavantaṁ agamāsi.",
  "atk-s0510a8:36_5": "So taṁ dvattiṁsavaralakkhaṇehi asītānubyañjanabyāmappabhāhi ca jalamānaṁ bhagavantaṁ disvā somanassajāto paṇāmaṁ katvā gantvā paṇṇasanthare nisīdi.",
  "atk-s0510a8:36_6": "Tasmiṁ khaṇe devo gajjanto asani pati,",
  "atk-s0510a8:36_7": "tato maraṇasamaye buddhamanussaritvā punañjalimakāsi.",
  "atk-s0510a8:36_8": "So tena puññena sukhette katakusalattā akusalavipākaṁ paṭibāhitvā sagge nibbatto kāmāvacarasampattiyo",
  "atk-s0510a8:36_9": "anubhavitvā manussesu manussasampattiyo ca anubhavitvā aparabhāge imasmiṁ buddhuppāde ekasmiṁ kulagehe",
  "atk-s0510a8:36_10": "nibbatto vuddhimanvāya purākatavāsanāya satthari pasīditvā pabbajito nacirasseva arahā ahosi.",
  "atk-s0510a8:37_0": "42.",
  "atk-s0510a8:37_1": "So tato paraṁ attano pubbakammaṁ saritvā somanassajāto pubbacaritāpadānaṁ pakāsento migaluddo pure āsintiādimāha.",
  "atk-s0510a8:37_2": "Tattha migaluddoti migānaṁ māraṇaṁ upagacchatīti migaluddo.",
  "atk-s0510a8:37_3": "Miganti sīghaṁ vātavegena gacchanti dhāvantīti migā,",
  "atk-s0510a8:37_4": "tesaṁ migānaṁ māraṇe luddo dāruṇo lobhīti migaluddo.",
  "atk-s0510a8:37_5": "So ahaṁ pure bhagavato dassanasamaye migaluddo āsiṁ ahosinti attho.",
  "atk-s0510a8:37_6": "Araññe kānaneti arati gacchati migasamūho etthāti araññaṁ,",
  "atk-s0510a8:37_7": "atha vā ā samantato rajjanti tattha vivekābhiratā buddhapaccekabuddhādayo mahāsārappattā sappurisāti araññaṁ.",
  "atk-s0510a8:37_8": "Kā kucchitākārena vā bhayānakākārena vā nadanti saddaṁ karonti,",
  "atk-s0510a8:37_9": "ānanti vindantīti vā kānanaṁ,",
  "atk-s0510a8:37_10": "tasmiṁ araññe kānane migaluddo pure āsinti sambandho.",
  "atk-s0510a8:37_11": "Tattha addasaṁ sambuddhanti tattha tasmiṁ araññe upagataṁ sambuddhaṁ addasaṁ addakkhinti attho.",
  "atk-s0510a8:37_12": "Dassanaṁ pure ahosi avidūre,",
  "atk-s0510a8:37_13": "tasmā manodvārānusārena cakkhuviññāṇaṁ purecārikaṁ kāyaviññāṇasamaṅgiṁ pāpeti appetīti attho.",
  "atk-s0510a8:38_0": "44.Tato me asanīpātoti ā samantato sananto gajjanto patatīti asani,",
  "atk-s0510a8:38_1": "asaniyā pāto patanaṁ asanīpāto,",
  "atk-s0510a8:38_2": "devadaṇḍoti attho.",
  "atk-s0510a8:38_3": "Sesaṁ sabbattha uttānatthamevāti.",
  "atk-s0510a8:39_0": "Ṭhitañjaliyattheraapadānavaṇṇanā samattā.",
  "atk-s0510a8:40_0": "10. Tipadumiyattheraapadānavaṇṇanā",
  "atk-s0510a8:41_0": "Padumuttaro nāma jinotiādikaṁ āyasmato tipadumiyattherassa apadānaṁ.",
  "atk-s0510a8:41_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto padumuttarassa",
  "atk-s0510a8:41_2": "bhagavato kāle haṁsavatiyaṁ mālākārakulagehe nibbatto vuddhippatto mālākārakammaṁ katvā vasanto ekadivasaṁ",
  "atk-s0510a8:41_3": "anekavidhāni jalajathalajapupphāni gahetvā rañño santikaṁ gantukāmo evaṁ cintesi –",
  "atk-s0510a8:41_4": "“rājā imāni tāva pupphāni disvā pasanno sahassaṁ vā dhanaṁ gāmādikaṁ vā dadeyya,",
  "atk-s0510a8:41_5": "lokanāthaṁ pana pūjetvā nibbānāmatadhanaṁ labhāmi,",
  "atk-s0510a8:41_6": "kiṁ me etesu sundara”nti tena “bhagavantaṁ pūjetvā saggamokkhasampattiyo nipphādetuṁ vaṭṭatī”ti cintetvā",
  "atk-s0510a8:41_7": "vaṇṇavantaṁ atīva rattapupphattayaṁ gahetvā pūjesi.",
  "atk-s0510a8:41_8": "Tāni gantvā ākāsaṁ chādetvā pattharitvā aṭṭhaṁsu.",
  "atk-s0510a8:41_9": "Nagaravāsino acchariyabbhutacittajātā celukkhepasahassāni pavattayiṁsu.",
  "atk-s0510a8:41_10": "Taṁ disvā bhagavā anumodanaṁ akāsi.",
  "atk-s0510a8:41_11": "So tena puññena devamanussesu sampattiyo anubhavitvā imasmiṁ buddhuppāde gahapatikule nibbatto vuddhimanvāya",
  "atk-s0510a8:41_12": "satthari pasīditvā dhammaṁ sutvā paṭiladdhasaddho pabbajitvā nacirasseva arahā ahosi.",
  "atk-s0510a8:42_0": "48.",
  "atk-s0510a8:42_1": "So attano pubbakammaṁ saritvā somanassajāto pubbacaritāpadānaṁ pakāsento padumuttaronāma jinotiādimāha.",
  "atk-s0510a8:42_2": "Tassattho heṭṭhā vuttova.",
  "atk-s0510a8:42_3": "Sabbadhammāna pāragūti sabbesaṁ navalokuttaradhammānaṁ pāraṁ nibbānaṁ gato paccakkhaṁ katoti attho.",
  "atk-s0510a8:42_4": "Danto dantaparivutoti sayaṁ kāyavācādīhi danto etadagge ṭhapitehi sāvakehi parivutoti attho.",
  "atk-s0510a8:42_5": "Sesaṁ sabbattha sambandhavasena uttānatthamevāti.",
  "atk-s0510a8:43_0": "Tipadumiyattheraapadānavaṇṇanā samattā.",
  "atk-s0510a8:44_0": "Aṭṭhamavaggavaṇṇanā samattā."
}