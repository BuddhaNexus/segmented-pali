{
  "atk-s0501a1:0_0": "1. Saraṇattayavaṇṇanā",
  "atk-s0501a1:1_0": "Buddhavibhāvanā",
  "atk-s0501a1:2_0": "Idāni yaṁ vuttaṁ ‘‘buddhaṁ saraṇagamanaṁ,",
  "atk-s0501a1:2_1": "gamakañca vibhāvaye’’ti,",
  "atk-s0501a1:2_2": "tattha sabbadhammesu appaṭihatañāṇanimittānuttaravimokkhādhigamaparibhāvitaṁ khandhasantānamupādāya,",
  "atk-s0501a1:2_3": "paññattito sabbaññutaññāṇapadaṭṭhānaṁ vā saccābhisambodhimupādāya paññattito sattaviseso buddho. Yathāha –",
  "atk-s0501a1:3_0": "‘‘Buddhoti yo so bhagavā sayambhū anācariyako pubbe ananussutesu dhammesu sāmaṁ saccāni abhisambujjhi,",
  "atk-s0501a1:3_1": "tattha ca sabbaññutaṁ patto,",
  "atk-s0501a1:3_2": "balesu ca vasībhāva’’nti (mahāni. 192; cūḷani.",
  "atk-s0501a1:3_3": "pārāyanatthutigāthāniddesa 97; paṭi. ma. 1.161).",
  "atk-s0501a1:4_0": "Ayaṁ tāva atthato buddhavibhāvanā.",
  "atk-s0501a1:5_0": "Byañjanato pana ‘‘bujjhitāti buddho, bodhetāti buddho’’ti evamādinā nayena veditabbo. Vuttañcetaṁ –",
  "atk-s0501a1:6_0": "‘‘Buddhoti kenaṭṭhena buddho?",
  "atk-s0501a1:6_1": "Bujjhitā saccānīti buddho,",
  "atk-s0501a1:6_2": "bodhetā pajāyāti buddho,",
  "atk-s0501a1:6_3": "sabbaññutāya buddho,",
  "atk-s0501a1:6_4": "sabbadassāvitāya buddho,",
  "atk-s0501a1:6_5": "anaññaneyyatāya buddho,",
  "atk-s0501a1:6_6": "vikasitāya buddho,",
  "atk-s0501a1:6_7": "khīṇāsavasaṅkhātena buddho,",
  "atk-s0501a1:6_8": "nirupakkilesasaṅkhātena buddho,",
  "atk-s0501a1:6_9": "ekantavītarāgoti buddho,",
  "atk-s0501a1:6_10": "ekantavītadosoti buddho,",
  "atk-s0501a1:6_11": "ekantavītamohoti buddho,",
  "atk-s0501a1:6_12": "ekantanikkilesoti buddho,",
  "atk-s0501a1:6_13": "ekāyanamaggaṁ gatoti buddho,",
  "atk-s0501a1:6_14": "eko anuttaraṁ sammāsambodhiṁ abhisambuddhoti buddho,",
  "atk-s0501a1:6_15": "abuddhivihatattā buddhipaṭilābhā buddho.",
  "atk-s0501a1:6_16": "Buddhoti netaṁ nāmaṁ mātarā kataṁ,",
  "atk-s0501a1:6_17": "na pitarā kataṁ,",
  "atk-s0501a1:6_18": "na bhātarā kataṁ,",
  "atk-s0501a1:6_19": "na bhaginiyā kataṁ,",
  "atk-s0501a1:6_20": "na mittāmaccehi kataṁ,",
  "atk-s0501a1:6_21": "na ñātisālohitehi kataṁ,",
  "atk-s0501a1:6_22": "na samaṇabrāhmaṇehi kataṁ,",
  "atk-s0501a1:6_23": "na devatāhi kataṁ,",
  "atk-s0501a1:6_24": "vimokkhantikametaṁ buddhānaṁ bhagavantānaṁ bodhiyā mūle saha sabbaññutaññāṇassa paṭilābhā sacchikā paññatti yadidaṁ buddho’’ti (mahāni. 192; cūḷani.",
  "atk-s0501a1:6_25": "pārāyanatthutigāthāniddesa 97; paṭi. ma. 1.162).",
  "atk-s0501a1:7_0": "Ettha ca yathā loke avagantā avagatoti vuccati,",
  "atk-s0501a1:7_1": "evaṁ bujjhitā saccānīti buddho.",
  "atk-s0501a1:7_2": "Yathā paṇṇasosā vātā paṇṇasusāti vuccanti,",
  "atk-s0501a1:7_3": "evaṁ bodhetā pajāyāti buddho.",
  "atk-s0501a1:7_4": "Sabbaññutāya buddhoti sabbadhammabujjhanasamatthāya buddhiyā buddhoti vuttaṁ hoti.",
  "atk-s0501a1:7_5": "Sabbadassāvitāya buddhoti sabbadhammabodhanasamatthāya buddhiyā buddhoti vuttaṁ hoti.",
  "atk-s0501a1:7_6": "Anaññaneyyatāya buddhoti aññena abodhito sayameva buddhattā buddhoti vuttaṁ hoti.",
  "atk-s0501a1:7_7": "Vikasitāya buddhoti nānāguṇavikasanato padumamiva vikasanaṭṭhena buddhoti vuttaṁ hoti.",
  "atk-s0501a1:7_8": "Khīṇāsavasaṅkhātena buddhoti evamādīhi cittasaṅkocakaradhammapahānato niddākkhayavibuddho puriso viya",
  "atk-s0501a1:7_9": "sabbakilesaniddākkhayavibuddhattā buddhoti vuttaṁ hoti.",
  "atk-s0501a1:7_10": "Ekāyanamaggaṁ gatoti buddhoti buddhiyatthānaṁ gamanatthapariyāyato yathā maggaṁ gatopi puriso gatoti vuccati,",
  "atk-s0501a1:7_11": "evaṁ ekāyanamaggaṁ gatattāpi buddhoti vuccatīti dassetuṁ vuttaṁ.",
  "atk-s0501a1:7_12": "Eko anuttaraṁ sammāsambodhiṁ abhisambuddhoti buddhoti na parehi buddhattā buddho,",
  "atk-s0501a1:7_13": "kintu sayameva anuttaraṁ sammāsambodhiṁ abhisambuddhattā buddhoti vuttaṁ hoti .",
  "atk-s0501a1:7_14": "Abuddhivihatattā buddhipaṭilābhā buddhoti buddhi buddhaṁ bodhoti pariyāyavacanametaṁ.",
  "atk-s0501a1:7_15": "Tattha yathā nīlarattaguṇayogato ‘‘nīlo paṭo,",
  "atk-s0501a1:7_16": "ratto paṭo’’ti vuccati,",
  "atk-s0501a1:7_17": "evaṁ buddhiguṇayogato buddhoti ñāpetuṁ vuttaṁ hoti.",
  "atk-s0501a1:7_18": "Tato paraṁ buddhoti netaṁ nāmanti evamādi atthamanugatā ayaṁ paññattīti bodhanatthaṁ vuttanti evarūpena",
  "atk-s0501a1:7_19": "nayena sabbesaṁ padānaṁ buddhasaddassa sādhanasamattho attho veditabbo.",
  "atk-s0501a1:8_0": "Ayaṁ byañjanatopi buddhavibhāvanā.",
  "atk-s0501a1:9_0": "Saraṇagamanagamakavibhāvanā",
  "atk-s0501a1:10_0": "Idāni saraṇagamanādīsu hiṁsatīti saraṇaṁ,",
  "atk-s0501a1:10_1": "saraṇagatānaṁ teneva saraṇagamanena bhayaṁ santāsaṁ dukkhaṁ duggatiṁ parikkilesaṁ hiṁsati vidhamati nīharati nirodhetīti attho.",
  "atk-s0501a1:10_2": "Atha vā hite pavattanena ahitā ca nivattanena sattānaṁ bhayaṁ hiṁsatīti buddho,",
  "atk-s0501a1:10_3": "bhavakantārā uttaraṇena assāsadānena ca dhammo,",
  "atk-s0501a1:10_4": "appakānampi kārānaṁ vipulaphalapaṭilābhakaraṇena saṅgho.",
  "atk-s0501a1:10_5": "Tasmā imināpi pariyāyena taṁ ratanattayaṁ saraṇaṁ.",
  "atk-s0501a1:10_6": "Tappasādataggarutāhi vihataviddhaṁsitakileso tapparāyaṇatākārappavatto aparappaccayo vā cittuppādo saraṇagamanaṁ.",
  "atk-s0501a1:10_7": "Taṁsamaṅgī satto taṁ saraṇaṁ gacchati,",
  "atk-s0501a1:10_8": "vuttappakārena cittuppādena ‘‘esa me saraṇaṁ,",
  "atk-s0501a1:10_9": "esa me parāyaṇa’’nti evametaṁ upetīti attho .",
  "atk-s0501a1:10_10": "Upento ca ‘‘ete mayaṁ, bhante,",
  "atk-s0501a1:10_11": "bhagavantaṁ saraṇaṁ gacchāma,",
  "atk-s0501a1:10_12": "dhammañca,",
  "atk-s0501a1:10_13": "upāsake no bhagavā dhāretū’’ti tapussabhallikādayo viya samādānena vā,",
  "atk-s0501a1:10_14": "‘‘satthā me, bhante, bhagavā,",
  "atk-s0501a1:10_15": "sāvakohamasmī’’ti (saṁ. ni.",
  "atk-s0501a1:10_16": "2.154) mahākassapādayo viya sissabhāvūpagamanena vā,",
  "atk-s0501a1:10_17": "‘‘evaṁ vutte brahmāyu brāhmaṇo uṭṭhāyāsanā ekaṁsaṁ uttarāsaṅgaṁ karitvā yena bhagavā tenañjaliṁ paṇāmetvā",
  "atk-s0501a1:10_18": "tikkhattuṁ udānaṁ udānesi ‘namo tassa bhagavato arahato sammāsambuddhassa.",
  "atk-s0501a1:10_19": "Namo tassa…pe…",
  "atk-s0501a1:10_20": "sammāsambuddhassā’’’ti (ma. ni.",
  "atk-s0501a1:10_21": "2.388) brahmāyuādayo viya tappoṇattena vā,",
  "atk-s0501a1:10_22": "kammaṭṭhānānuyogino viya attasanniyyātanena vā,",
  "atk-s0501a1:10_23": "ariyapuggalā viya saraṇagamanupakkilesasamucchedena vāti anekappakāraṁ visayato kiccato ca upeti.",
  "atk-s0501a1:11_0": "Ayaṁ saraṇagamanassa gamakassa ca vibhāvanā.",
  "atk-s0501a1:12_0": "Bhedābhedaphaladīpanā",
  "atk-s0501a1:13_0": "Idāni ‘‘bhedābhedaṁ phalañcāpi,",
  "atk-s0501a1:13_1": "gamanīyañca dīpaye’’ti vuttānaṁ bhedādīnaṁ ayaṁ dīpanā,",
  "atk-s0501a1:13_2": "evaṁ saraṇagatassa puggalassa duvidho saraṇagamanabhedo –",
  "atk-s0501a1:13_3": "sāvajjo ca anavajjo ca.",
  "atk-s0501a1:13_4": "Anavajjo kālakiriyāya,",
  "atk-s0501a1:13_5": "sāvajjo aññasatthari vuttappakārappavattiyā,",
  "atk-s0501a1:13_6": "tasmiñca vuttappakāraviparītappavattiyā.",
  "atk-s0501a1:13_7": "So duvidhopi puthujjanānameva.",
  "atk-s0501a1:13_8": "Buddhaguṇesu aññāṇasaṁsayamicchāñāṇappavattiyā anādarādippavattiyā ca tesaṁ saraṇaṁ saṁkiliṭṭhaṁ hoti.",
  "atk-s0501a1:13_9": "Ariyapuggalā pana abhinnasaraṇā ceva asaṁkiliṭṭhasaraṇā ca honti.",
  "atk-s0501a1:13_10": "Yathāha ‘‘aṭṭhānametaṁ,",
  "atk-s0501a1:13_11": "bhikkhave,",
  "atk-s0501a1:13_12": "anavakāso,",
  "atk-s0501a1:13_13": "yaṁ diṭṭhisampanno puggalo aññaṁ satthāraṁ uddiseyyā’’ti (a. ni. 1.276; ma. ni. 3.128; vibha. 809).",
  "atk-s0501a1:13_14": "Puthujjanā tu yāvadeva saraṇabhedaṁ na pāpuṇanti,",
  "atk-s0501a1:13_15": "tāvadeva abhinnasaraṇā.",
  "atk-s0501a1:13_16": "Sāvajjova nesaṁ saraṇabhedo,",
  "atk-s0501a1:13_17": "saṁkileso ca aniṭṭhaphalado hoti.",
  "atk-s0501a1:13_18": "Anavajjo avipākattā aphalo,",
  "atk-s0501a1:13_19": "abhedo pana phalato iṭṭhameva phalaṁ deti.",
  "atk-s0501a1:14_0": "Yathāha –",
  "atk-s0501a1:15_0": "‘‘Yekeci buddhaṁ saraṇaṁ gatāse, na te gamissanti apāyabhūmiṁ;",
  "atk-s0501a1:16_0": "Pahāya mānusaṁ dehaṁ, devakāyaṁ paripūressantī’’ti. (dī. ni. 2.332; saṁ. ni. 1.37);",
  "atk-s0501a1:17_0": "Tatra ca ye saraṇagamanupakkilesasamucchedena saraṇaṁ gatā,",
  "atk-s0501a1:17_1": "te apāyaṁ na gamissanti.",
  "atk-s0501a1:17_2": "Itare pana saraṇagamanena na gamissantīti evaṁ gāthāya adhippāyo veditabbo.",
  "atk-s0501a1:18_0": "Ayaṁ tāva bhedābhedaphaladīpanā.",
  "atk-s0501a1:19_0": "Gamanīyadīpanā",
  "atk-s0501a1:20_0": "Gamanīyadīpanāyaṁ codako āha –",
  "atk-s0501a1:20_1": "‘‘buddhaṁ saraṇaṁ gacchāmī’’ti ettha yo buddhaṁ saraṇaṁ gacchati,",
  "atk-s0501a1:20_2": "esa buddhaṁ vā gaccheyya saraṇaṁ vā,",
  "atk-s0501a1:20_3": "ubhayathāpi ca ekassa vacanaṁ niratthakaṁ. Kasmā?",
  "atk-s0501a1:20_4": "Gamanakiriyāya kammadvayābhāvato.",
  "atk-s0501a1:20_5": "Na hettha ‘‘ajaṁ gāmaṁ netī’’tiādīsu viya dvikammakattaṁ akkharacintakā icchanti.",
  "atk-s0501a1:21_0": "‘‘Gacchateva pubbaṁ disaṁ,",
  "atk-s0501a1:21_1": "gacchati pacchimaṁ disa’’ntiādīsu (saṁ. ni. 1.159;",
  "atk-s0501a1:21_2": "3.87) viya sātthakamevāti ce? Na,",
  "atk-s0501a1:21_3": "buddhasaraṇānaṁ samānādhikaraṇabhāvassānadhippetato.",
  "atk-s0501a1:21_4": "Etesañhi samānādhikaraṇabhāve adhippete paṭihatacittopi buddhaṁ upasaṅkamanto buddhaṁ saraṇaṁ gato siyā.",
  "atk-s0501a1:21_5": "Yañhi taṁ buddhoti visesitaṁ saraṇaṁ,",
  "atk-s0501a1:21_6": "tamevesa gatoti.",
  "atk-s0501a1:21_7": "‘‘Etaṁ kho saraṇaṁ khemaṁ,",
  "atk-s0501a1:21_8": "etaṁ saraṇamuttama’’nti (dha. pa.",
  "atk-s0501a1:21_9": "192) vacanato samānādhikaraṇattamevāti ce? Na,",
  "atk-s0501a1:21_10": "tattheva tabbhāvato.",
  "atk-s0501a1:21_11": "Tattheva hi gāthāpade etaṁ buddhādiratanattayaṁ saraṇagatānaṁ bhayaharaṇattasaṅkhāte saraṇabhāve abyabhicaraṇato",
  "atk-s0501a1:21_12": "‘‘khemamuttamañca saraṇa’’nti ayaṁ samānādhikaraṇabhāvo adhippeto,",
  "atk-s0501a1:21_13": "aññattha tu gamisambandhe sati saraṇagamanassa appasiddhito anadhippetoti asādhakametaṁ.",
  "atk-s0501a1:21_14": "‘‘Etaṁ saraṇamāgamma,",
  "atk-s0501a1:21_15": "sabbadukkhā pamuccatī’’ti ettha gamisambandhepi saraṇagamanapasiddhito samānādhikaraṇattamevāti ce?",
  "atk-s0501a1:21_16": "Na pubbe vuttadosappasaṅgato.",
  "atk-s0501a1:21_17": "Tatrāpi hi samānādhikaraṇabhāve sati etaṁ buddhadhammasaṅghasaraṇaṁ paṭihatacittopi āgamma sabbadukkhā",
  "atk-s0501a1:21_18": "pamucceyyāti evaṁ pubbe vuttadosappasaṅgo eva siyā,",
  "atk-s0501a1:21_19": "na ca no dosena atthi atthoti asādhakametaṁ.",
  "atk-s0501a1:21_20": "Yathā ‘‘mamañhi, ānanda,",
  "atk-s0501a1:21_21": "kalyāṇamittaṁ āgamma jātidhammā sattā jātiyā parimuccantī’’ti (saṁ. ni.",
  "atk-s0501a1:21_22": "1.129) ettha bhagavato kalyāṇamittassa ānubhāvena parimuccamānā sattā ‘‘kalyāṇamittaṁ āgamma parimuccantī’’ti vuttā.",
  "atk-s0501a1:21_23": "Evamidhāpi buddhadhammasaṅghassa saraṇassānubhāvena muccamāno ‘‘etaṁ saraṇamāgamma,",
  "atk-s0501a1:21_24": "sabbadukkhā pamuccatī’’ti vuttoti evamettha adhippāyo veditabbo.",
  "atk-s0501a1:22_0": "Evaṁ sabbathāpi na buddhassa gamanīyattaṁ yujjati,",
  "atk-s0501a1:22_1": "na saraṇassa,",
  "atk-s0501a1:22_2": "na ubhayesaṁ,",
  "atk-s0501a1:22_3": "icchitabbañca gacchāmīti niddiṭṭhassa gamakassa gamanīyaṁ,",
  "atk-s0501a1:22_4": "tato vattabbā ettha yuttīti. Vuccate –",
  "atk-s0501a1:23_0": "Buddhoyevettha gamanīyo,",
  "atk-s0501a1:23_1": "gamanākāradassanatthaṁ tu taṁ saraṇavacanaṁ,",
  "atk-s0501a1:23_2": "buddhaṁ saraṇanti gacchāmi.",
  "atk-s0501a1:23_3": "Esa me saraṇaṁ,",
  "atk-s0501a1:23_4": "esa me parāyaṇaṁ, aghassa, tātā,",
  "atk-s0501a1:23_5": "hitassa ca vidhātāti iminā adhippāyena etaṁ gacchāmi bhajāmi sevāmi payirupāsāmi,",
  "atk-s0501a1:23_6": "evaṁ vā jānāmi bujjhāmīti.",
  "atk-s0501a1:23_7": "Yesañhi dhātūnaṁ gatiattho buddhipi tesaṁ atthoti.",
  "atk-s0501a1:23_8": "Iti-saddassa appayogā ayuttamiti ce? Taṁ na.",
  "atk-s0501a1:23_9": "Tattha siyā –",
  "atk-s0501a1:23_10": "yadi cettha evamattho bhaveyya,",
  "atk-s0501a1:23_11": "tato ‘‘aniccaṁ rūpaṁ aniccaṁ rūpanti yathābhūtaṁ pajānātī’’ti evamādīsu (saṁ. ni. 3.55,",
  "atk-s0501a1:23_12": "85) viya iti-saddo payutto siyā,",
  "atk-s0501a1:23_13": "na ca payutto,",
  "atk-s0501a1:23_14": "tasmā ayuttametanti. Tañca na, kasmā?",
  "atk-s0501a1:23_15": "Tadatthasambhavā.",
  "atk-s0501a1:23_16": "‘‘Yo ca buddhañca dhammañca saṅghañca saraṇaṁ gato’’ti evamādīsu (dha. pa.",
  "atk-s0501a1:23_17": "190) viya idhāpi iti-saddassa attho sambhavati,",
  "atk-s0501a1:23_18": "na ca vijjamānatthasambhavā iti-saddā sabbattha payujjanti,",
  "atk-s0501a1:23_19": "appayuttassāpettha payuttassa viya iti-saddassa attho viññātabbo aññesu ca evaṁjātikesu,",
  "atk-s0501a1:23_20": "tasmā adoso eva soti.",
  "atk-s0501a1:23_21": "‘‘Anujānāmi,",
  "atk-s0501a1:23_22": "bhikkhave,",
  "atk-s0501a1:23_23": "tīhi saraṇagamanehi pabbajja’’ntiādīsu (mahāva.",
  "atk-s0501a1:23_24": "34) saraṇasseva gamanīyato yaṁ vuttaṁ ‘‘gamanākāradassanatthaṁ tu saraṇavacana’’nti,",
  "atk-s0501a1:23_25": "taṁ na yuttamiti ce.",
  "atk-s0501a1:23_26": "Taṁ nāyuttaṁ. Kasmā?",
  "atk-s0501a1:23_27": "Tadatthasambhavā eva.",
  "atk-s0501a1:23_28": "Tatrāpi hi tassa attho sambhavati,",
  "atk-s0501a1:23_29": "yato pubbasadisameva appayuttopi payutto viya veditabbo.",
  "atk-s0501a1:23_30": "Itarathā hi pubbe vuttadosappasaṅgo eva siyā,",
  "atk-s0501a1:23_31": "tasmā yathānusiṭṭhameva gahetabbaṁ.",
  "atk-s0501a1:24_0": "Ayaṁ gamanīyadīpanā.",
  "atk-s0501a1:25_0": "Dhammasaṅghasaraṇavibhāvanā",
  "atk-s0501a1:26_0": "Idāni yaṁ vuttaṁ ‘‘dhammaṁ saraṇamiccādi,",
  "atk-s0501a1:26_1": "dvayepesa nayo mato’’ti ettha vuccate –",
  "atk-s0501a1:26_2": "yvāyaṁ ‘‘buddhaṁ saraṇaṁ gacchāmī’’ti ettha atthavaṇṇanānayo vutto,",
  "atk-s0501a1:26_3": "‘‘dhammaṁ saraṇaṁ gacchāmi,",
  "atk-s0501a1:26_4": "saṅghaṁ saraṇaṁ gacchāmī’’ti etasmimpi padadvaye esova veditabbo.",
  "atk-s0501a1:26_5": "Tatrāpi hi dhammasaṅghānaṁ atthato byañjanato ca vibhāvanamattameva asadisaṁ,",
  "atk-s0501a1:26_6": "sesaṁ vuttasadisameva.",
  "atk-s0501a1:26_7": "Yato yadevettha asadisaṁ,",
  "atk-s0501a1:26_8": "taṁ vuccate –",
  "atk-s0501a1:26_9": "maggaphalanibbānāni dhammoti eke.",
  "atk-s0501a1:26_10": "Bhāvitamaggānaṁ sacchikatanibbānānañca apāyesu apatanabhāvena dhāraṇato paramassāsavidhānato ca maggavirāgā",
  "atk-s0501a1:26_11": "eva imasmiṁ atthe dhammoti amhākaṁ khanti,",
  "atk-s0501a1:26_12": "aggappasādasuttañceva sādhakaṁ.",
  "atk-s0501a1:26_13": "Vuttañcettha ‘‘yāvatā,",
  "atk-s0501a1:26_14": "bhikkhave,",
  "atk-s0501a1:26_15": "dhammā saṅkhatā ,",
  "atk-s0501a1:26_16": "ariyo aṭṭhaṅgiko maggo tesaṁ aggamakkhāyatī’’ti evamādi (a. ni. 4.34; itivu. 90).",
  "atk-s0501a1:27_0": "Catubbidhaariyamaggasamaṅgīnaṁ catusāmaññaphalasamadhivāsitakhandhasantānānañca puggalānaṁ samūho diṭṭhisīlasaṅghātena saṁhatattā saṅgho.",
  "atk-s0501a1:27_1": "Vuttañcetaṁ bhagavatā –",
  "atk-s0501a1:28_0": "‘‘Taṁ kiṁ maññasi, ānanda,",
  "atk-s0501a1:28_1": "ye vo mayā dhammā abhiññā desitā,",
  "atk-s0501a1:28_2": "seyyathidaṁ,",
  "atk-s0501a1:28_3": "cattāro satipaṭṭhānā,",
  "atk-s0501a1:28_4": "cattāro sammappadhānā,",
  "atk-s0501a1:28_5": "cattāro iddhipādā,",
  "atk-s0501a1:28_6": "pañcindriyāni,",
  "atk-s0501a1:28_7": "pañca balāni,",
  "atk-s0501a1:28_8": "satta bojjhaṅgā,",
  "atk-s0501a1:28_9": "ariyo aṭṭhaṅgiko maggo,",
  "atk-s0501a1:28_10": "passasi no tvaṁ, ānanda,",
  "atk-s0501a1:28_11": "imesu dhammesu dvepi bhikkhū nānāvāde’’ti (ma. ni. 3.43).",
  "atk-s0501a1:29_0": "Ayañhi paramatthasaṅgho saraṇanti gamanīyo.",
  "atk-s0501a1:29_1": "Sutte ca ‘‘āhuneyyo pāhuneyyo dakkhiṇeyyo añjalikaraṇīyo anuttaraṁ puññakkhettaṁ lokassā’’ti (itivu. 90; a. ni. 4.34,",
  "atk-s0501a1:29_2": "181) vutto.",
  "atk-s0501a1:29_3": "Etaṁ pana saraṇaṁ gatassa aññasmimpi bhikkhusaṅghe vā bhikkhunisaṅghe vā buddhappamukhe vā saṅghe sammutisaṅghe",
  "atk-s0501a1:29_4": "vā catuvaggādibhede ekapuggalepi vā bhagavantaṁ uddissa pabbajite vandanādikiriyāya saraṇagamanaṁ neva",
  "atk-s0501a1:29_5": "bhijjati na saṁkilissati,",
  "atk-s0501a1:29_6": "ayamettha viseso.",
  "atk-s0501a1:29_7": "Vuttāvasesantu imassa dutiyassa ca saraṇagamanassa bhedābhedādividhānaṁ pubbe vuttanayeneva veditabbaṁ.",
  "atk-s0501a1:29_8": "Ayaṁ tāva ‘‘dhammaṁ saraṇamiccādi,",
  "atk-s0501a1:29_9": "dvayepesa nayo mato’’ti etassa vaṇṇanā.",
  "atk-s0501a1:30_0": "Anupubbavavatthānakāraṇaniddeso",
  "atk-s0501a1:31_0": "Idāni anupubbavavatthāne,",
  "atk-s0501a1:31_1": "kāraṇañca viniddiseti ettha etesu ca tīsu saraṇavacanesu sabbasattānaṁ aggoti katvā paṭhamaṁ buddho,",
  "atk-s0501a1:31_2": "tappabhavato tadupadesitato ca anantaraṁ dhammo,",
  "atk-s0501a1:31_3": "tassa dhammassa ādhārakato tadāsevanato ca ante saṅgho.",
  "atk-s0501a1:31_4": "Sabbasattānaṁ vā hite niyojakoti katvā paṭhamaṁ buddho,",
  "atk-s0501a1:31_5": "tappabhavato sabbasattahitattā anantaraṁ dhammo,",
  "atk-s0501a1:31_6": "hitādhigamāya paṭipanno adhigatahito cāti katvā ante saṅgho saraṇabhāvena vavatthapetvā pakāsitoti evaṁ anupubbavavatthāne kāraṇañca viniddise.",
  "atk-s0501a1:32_0": "Upamāpakāsanā",
  "atk-s0501a1:33_0": "Idāni yampi vuttaṁ ‘‘saraṇattayametañca,",
  "atk-s0501a1:33_1": "upamāhi pakāsaye’’ti ,",
  "atk-s0501a1:33_2": "tampi vuccate –",
  "atk-s0501a1:33_3": "ettha pana puṇṇacando viya buddho,",
  "atk-s0501a1:33_4": "candakiraṇanikaro viya tena desito dhammo,",
  "atk-s0501a1:33_5": "puṇṇacandakiraṇasamuppāditapīṇito loko viya saṅgho.",
  "atk-s0501a1:33_6": "Bālasūriyo viya buddho,",
  "atk-s0501a1:33_7": "tassa rasmijālamiva vuttappakāro dhammo,",
  "atk-s0501a1:33_8": "tena vihatandhakāro loko viya saṅgho.",
  "atk-s0501a1:33_9": "Vanadāhakapuriso viya buddho,",
  "atk-s0501a1:33_10": "vanadahanaggi viya kilesavanadahano dhammo,",
  "atk-s0501a1:33_11": "daḍḍhavanattā khettabhūto viya bhūmibhāgo daḍḍhakilesattā puññakkhettabhūto saṅgho.",
  "atk-s0501a1:33_12": "Mahāmegho viya buddho,",
  "atk-s0501a1:33_13": "salilavuṭṭhi viya dhammo,",
  "atk-s0501a1:33_14": "vuṭṭhinipātūpasamitareṇu viya janapado upasamitakilesareṇu saṅgho.",
  "atk-s0501a1:33_15": "Susārathi viya buddho,",
  "atk-s0501a1:33_16": "assājānīyavinayūpāyo viya dhammo,",
  "atk-s0501a1:33_17": "suvinītassājānīyasamūho viya saṅgho.",
  "atk-s0501a1:33_18": "Sabbadiṭṭhisalluddharaṇato sallakatto viya buddho,",
  "atk-s0501a1:33_19": "salluddharaṇūpāyo viya dhammo,",
  "atk-s0501a1:33_20": "samuddhaṭasallo viya jano samuddhaṭadiṭṭhisallo saṅgho.",
  "atk-s0501a1:33_21": "Mohapaṭalasamuppāṭanato vā sālākiyo viya buddho,",
  "atk-s0501a1:33_22": "paṭalasamuppāṭanupāyo viya dhammo,",
  "atk-s0501a1:33_23": "samuppāṭitapaṭalo vippasannalocano viya jano samuppāṭitamohapaṭalo vippasannañāṇalocano saṅgho.",
  "atk-s0501a1:33_24": "Sānusayakilesabyādhiharaṇasamatthatāya vā kusalo vejjo viya buddho,",
  "atk-s0501a1:33_25": "sammā payuttabhesajjamiva dhammo,",
  "atk-s0501a1:33_26": "bhesajjapayogena samupasantabyādhi viya janasamudāyo samupasantakilesabyādhānusayo saṅgho.",
  "atk-s0501a1:34_0": "Atha vā sudesako viya buddho,",
  "atk-s0501a1:34_1": "sumaggo viya khemantabhūmi viya ca dhammo,",
  "atk-s0501a1:34_2": "maggappaṭipanno khemantabhūmippatto viya saṅgho.",
  "atk-s0501a1:34_3": "Sunāviko viya buddho,",
  "atk-s0501a1:34_4": "nāvā viya dhammo,",
  "atk-s0501a1:34_5": "pārappatto sampattiko viya jano saṅgho.",
  "atk-s0501a1:34_6": "Himavā viya buddho,",
  "atk-s0501a1:34_7": "tappabhavosadhamiva dhammo,",
  "atk-s0501a1:34_8": "osadhūpabhogena nirāmayo viya jano saṅgho.",
  "atk-s0501a1:34_9": "Dhanado viya buddho,",
  "atk-s0501a1:34_10": "dhanaṁ viya dhammo,",
  "atk-s0501a1:34_11": "yathādhippāyaṁ laddhadhano viya jano sammāladdhaariyadhano saṅgho.",
  "atk-s0501a1:34_12": "Nidhidassanako viya buddho,",
  "atk-s0501a1:34_13": "nidhi viya dhammo,",
  "atk-s0501a1:34_14": "nidhippatto viya jano saṅgho.",
  "atk-s0501a1:35_0": "Apica abhayado viya vīrapuriso buddho,",
  "atk-s0501a1:35_1": "abhayamiva dhammo,",
  "atk-s0501a1:35_2": "sampattābhayo viya jano accantasabbabhayo saṅgho.",
  "atk-s0501a1:35_3": "Assāsako viya buddho,",
  "atk-s0501a1:35_4": "assāso viya dhammo,",
  "atk-s0501a1:35_5": "assatthajano viya saṅgho.",
  "atk-s0501a1:35_6": "Sumitto viya buddho,",
  "atk-s0501a1:35_7": "hitūpadeso viya dhammo,",
  "atk-s0501a1:35_8": "hitūpayogena pattasadattho viya jano saṅgho.",
  "atk-s0501a1:35_9": "Dhanākaro viya buddho,",
  "atk-s0501a1:35_10": "dhanasāro viya dhammo,",
  "atk-s0501a1:35_11": "dhanasārūpabhogo viya jano saṅgho.",
  "atk-s0501a1:35_12": "Rājakumāranhāpako viya buddho,",
  "atk-s0501a1:35_13": "sīsanhānasalilaṁ viya dhammo,",
  "atk-s0501a1:35_14": "sunhātarājakumāravaggo viya saddhammasalilasunhāto saṅgho.",
  "atk-s0501a1:35_15": "Alaṅkārakārako viya buddho,",
  "atk-s0501a1:35_16": "alaṅkāro viya dhammo,",
  "atk-s0501a1:35_17": "alaṅkatarājaputtagaṇo viya saddhammālaṅkato saṅgho.",
  "atk-s0501a1:35_18": "Candanarukkho viya buddho,",
  "atk-s0501a1:35_19": "tappabhavagandho viya dhammo,",
  "atk-s0501a1:35_20": "candanupabhogena santapariḷāho viya jano saddhammūpabhogena santapariḷāho saṅgho.",
  "atk-s0501a1:35_21": "Dāyajjasampadānako viya pitā buddho,",
  "atk-s0501a1:35_22": "dāyajjaṁ viya dhammo,",
  "atk-s0501a1:35_23": "dāyajjaharo puttavaggo viya saddhammadāyajjaharo saṅgho.",
  "atk-s0501a1:35_24": "Vikasitapadumaṁ viya buddho,",
  "atk-s0501a1:35_25": "tappabhavamadhu viya dhammo,",
  "atk-s0501a1:35_26": "tadupabhogībhamaragaṇo viya saṅgho.",
  "atk-s0501a1:35_27": "Evaṁ saraṇattayametañca,",
  "atk-s0501a1:35_28": "upamāhi pakāsaye.",
  "atk-s0501a1:36_0": "Ettāvatā ca yā pubbe ‘‘kena kattha kadā kasmā,",
  "atk-s0501a1:36_1": "bhāsitaṁ saraṇattaya’’ntiādīhi catūhi gāthāhi atthavaṇṇanāya mātikā nikkhittā,",
  "atk-s0501a1:36_2": "sā atthato pakāsitā hotīti.",
  "atk-s0501a1:37_0": "Paramatthajotikāya khuddakapāṭha-aṭṭhakathāya",
  "atk-s0501a1:38_0": "Saraṇattayavaṇṇanā niṭṭhitā."
}