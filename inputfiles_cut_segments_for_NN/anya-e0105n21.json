{
  "anya-e0105n21:0_0": "Ācariyabuddhaghosattherassa aṭṭhuppatti",
  "anya-e0105n21:1_0": "Ācariyabuddhaghoso dasame buddhavassasatake (901-1000-bu-va) dakkhiṇaindiyaraṭṭhe moraṇḍagāme brāhmaṇakule jāto,",
  "anya-e0105n21:1_1": "so tīsu vedesu ceva sabbavijjāsippaganthesu ca pāraṅgato hutvā buddhasāsanadhammaṁ sutvā tampi uggaṇhitukāmo",
  "anya-e0105n21:1_2": "tasmiṁyeva dakkhiṇaindiyaraṭṭhe ekasmiṁ theravādikavihāre mahāvihāravāsīnaṁ revatattherappamukhānaṁ bhikkhūnaṁ",
  "anya-e0105n21:1_3": "santike pabbajjañceva upasampadañca gaṇhitvā piṭakattayapāḷimuggaṇhi.",
  "anya-e0105n21:1_4": "So evaṁ piṭakattayapāḷimuggaṇhantoyeva aññāsi ‘‘ayamekāyanamaggo dassanavisuddhiyā nibbānasacchikiriyāyā’’ti.",
  "anya-e0105n21:1_5": "Ācariyupajjhāyā ca tassa visiṭṭhañāṇappabhāvasampannabhāvaṁ ñatvā ‘‘imassa buddhasāsane kittighoso buddhassa",
  "anya-e0105n21:1_6": "viya pavattissatī’’ti sampassamānā ‘‘buddhaghoso’’ti nāmamakaṁsu.",
  "anya-e0105n21:1_7": "Tena vuttaṁ ‘‘buddhaghosoti garūhi gahitanāmadheyyenā’’ti.",
  "anya-e0105n21:2_0": "So evaṁ piṭakattayapāḷimuggaṇhitvā madarasa nagarasamīpaṭṭhānabhūte mayūradūtapaṭṭanamhi ca kañcipurādīsu",
  "anya-e0105n21:2_1": "ca vasanto andhakaṭṭhakathāya paricayaṁ katvā tāya asantuṭṭhacitto sīhaḷaṭṭhakathāsupi paricayaṁ kātukāmo",
  "anya-e0105n21:2_2": "tā ca pāḷibhāsamāropetvā abhinavīkātumāsīsanto sīhaḷadīpamagamāsi.",
  "anya-e0105n21:2_3": "Tasmiñca kāle sīhaḷadīpe mahānāmo nāma rājā rajjaṁ kāreti,",
  "anya-e0105n21:2_4": "so ca rājā abhayagirivāsīsu pasanno teyeva visesato paggaṇhāti.",
  "anya-e0105n21:3_0": "Ekacce pana ādhunikā vicakkhaṇā evaṁ vadanti ‘‘ācariyabuddhaghosassa sīhaḷadīpāgamanena sirimeghavaṇṇarājakālato",
  "anya-e0105n21:3_1": "(846-bu-va) puretaraṁyeva bhavitabba’’nti.",
  "anya-e0105n21:3_2": "Idañca nesaṁ kāraṇaṁ,",
  "anya-e0105n21:3_3": "tassa rañño navavassakāle (855-bu-va) buddhassa dāṭhādhātukaliṅgaraṭṭhato sīhaḷadīpamānītā,",
  "anya-e0105n21:3_4": "tato paṭṭhāya sīhaḷarājāno anusaṁvaccharaṁ mahantaṁ dhātupūjāussavaṁ karonti.",
  "anya-e0105n21:3_5": "Yadi ca ācariyabuddhaghoso tato pacchā sīhaḷadīpamāgaccheyya,",
  "anya-e0105n21:3_6": "tampi pāsādikaṁ mahussavaṁ disvā attano ganthesu pakāseyya yathā phāhiyaṁ nāma cinabhikkhu mahānāmarājakāle",
  "anya-e0105n21:3_7": "(953-975-bu-va) taṁ disvā attano addhānakkamakathāyaṁ pakāsesi,",
  "anya-e0105n21:3_8": "na pana ācariyassa ganthesu taṁpakāsanā dissati,",
  "anya-e0105n21:3_9": "tenetaṁ ñāyati ‘‘ācariyabuddhaghoso dāṭhādhātusampattakālato (855-bu-va) puretaraṁyeva sīhaḷadīpamāgantvā aṭṭhakathāyo akāsī’’ti.",
  "anya-e0105n21:3_10": "Taṁ pana na daḷhakāraṇaṁ hoti,",
  "anya-e0105n21:3_11": "tipiṭakapāḷiyā hi atthasaṁvaṇṇanāya yaṁ vā taṁ vā attano paccakkhadiṭṭhaṁ pakāsetabbaṁ na hoti,",
  "anya-e0105n21:3_12": "na ca atthasaṁvaṇṇanā addhānakkamakathāsadisā.",
  "anya-e0105n21:3_13": "Kiñca bhiyyo,",
  "anya-e0105n21:3_14": "samantapāsādikāya vinayaṭṭhakathāyaṁ dīpavaṁsatopi kiñci ānetvā pakāsitaṁ,",
  "anya-e0105n21:3_15": "dīpavaṁse ca yāva mahāsenarājakālā (819-845-bu-va) pavatti pakāsitāti sirimeghavaṇṇarājakālato (845-873-bu-va)",
  "anya-e0105n21:3_16": "pubbe dīpavaṁsoyeva likhito na bhaveyya.",
  "anya-e0105n21:3_17": "Yadi ca aṭṭhakathāyo tato pubbeyeva katā bhaveyyuṁ,",
  "anya-e0105n21:3_18": "kathaṁ tattha dīpavaṁso sakkā pakāsetunti.",
  "anya-e0105n21:4_0": "Ācariyabuddhaghoso pana sīhaḷadīpaṁ pattakāle (965-bu-va) mahāvihārameva gantvā tattha sīhaḷamahātherānaṁ santike sīhaḷaṭṭhakathāyo suṇi.",
  "anya-e0105n21:4_1": "Vuttañhi samantapāsādikāyaṁ –",
  "anya-e0105n21:5_0": "‘‘Mahāaṭṭhakathañceva, mahāpaccarimeva ca;",
  "anya-e0105n21:6_0": "Kurundiñcāti tissopi, sīhaḷaṭṭhakathā imā.",
  "anya-e0105n21:7_0": "Buddhamittoti nāmena, vissutassa yasassino;",
  "anya-e0105n21:8_0": "Vinayaññussa dhīrassa, sutvā therassa santike’’ti pari. aṭṭha. nigamanakathā.",
  "anya-e0105n21:9_0": "Iminā pana aṭṭhakathāvacanena mahāaṭṭhakathādīnaṁ tissannaṁyeva aṭṭhakathānaṁ sutabhāvo dassito.",
  "anya-e0105n21:9_1": "Samantapāsādikāyaṁ pana saṅkhepaandhakaṭṭhakathānampi vinicchayo dassitoyeva,",
  "anya-e0105n21:9_2": "kasmā pana tā ācariyena sīhaḷattherānaṁ santike na sutāti?",
  "anya-e0105n21:9_3": "Tāsu hi andhakaṭṭhakathā tāva andhakaraṭṭhikabhāvato,",
  "anya-e0105n21:9_4": "kataparicayabhāvato ca na sutāti pākaṭoyevāyamattho.",
  "anya-e0105n21:9_5": "Saṅkhepaṭṭhakathā pana mahāpaccariṭṭhakathāya saṁkhittamattabhāvato na sutāti veditabbā.",
  "anya-e0105n21:9_6": "Tathā hi vajirabuddhiṭīkāyaṁ ganthārambhasaṁvaṇṇanāyaṁ vijira. ṭī.",
  "anya-e0105n21:9_7": "ganthārambhakathāvaṇṇanā cūḷapaccariṭṭhakathāandhakaṭṭhakathānampi ādi-saddena saṅgahitabhāvo vutto,",
  "anya-e0105n21:9_8": "sāratthadīpanī-vimativinodanīṭīkāsu sārattha. ṭī.",
  "anya-e0105n21:9_9": "1.92 pācittiyakaṇḍa; vi. vi. ṭī.",
  "anya-e0105n21:9_10": "1.ganthārambhakathāvaṇṇanā pana andhakasaṅkhepaṭṭhakathānaṁ saṅgahitabhāvo vutto,",
  "anya-e0105n21:9_11": "samantapāsādikāyañca cūḷapaccarīti nāmaṁ kuhiñcipi na dissati,",
  "anya-e0105n21:9_12": "mahāṭṭhakathā mahāpaccarī kurundī andhakasaṅkhepaṭṭhakathāti imāniyeva nāmāni dissanti,",
  "anya-e0105n21:9_13": "bahūsu ca ṭhānesu ‘‘saṅkhepaṭṭhakathāyaṁ pana mahāpaccariyañca vutta’’ntiādinā pārā. aṭṭha.",
  "anya-e0105n21:9_14": "1.94 dvinnampi samānavinicchayo dassito.",
  "anya-e0105n21:9_15": "Tasmā vajirabuddhiyaṁ cūḷapaccarīti vuttaṭṭhakathā mahāpaccarito uddharitvā saṅkhepena kataṭṭhakathā bhaveyya,",
  "anya-e0105n21:9_16": "sā ca saṅkhepena katattā saṅkhepaṭṭhakathā nāma jātā bhaveyya.",
  "anya-e0105n21:9_17": "Evañca sati mahāpaccariyā sutāya sāpi sutāyeva hotīti na sā ācariyena sutāti veditabbā.",
  "anya-e0105n21:10_0": "Evaṁ sīhaḷaṭṭhakathāyo suṇantasseva ācariyabuddhaghosassa tikkhagambhīrajavanañāṇappabhāvavisesasampannabhāvañca",
  "anya-e0105n21:10_1": "paramavisuddhasaddhābuddhivīriyapaṭimaṇḍitasīlācārajjavamaddavādiguṇasamudaya- samuditabhāvañca sakasamayasamayantaragahanajjhogāhaṇasamatthapaññāveyyatti-",
  "anya-e0105n21:10_2": "yasamannāgatabhāvañca anekasatthantarocitasaṁvaṇṇanānayasukovidabhāvañca ñatvā taṁsavanakiccapariniṭṭhitakāle",
  "anya-e0105n21:10_3": "saṅghapālādayo therā taṁ visuddhimaggādiganthānaṁ karaṇatthāya visuṁ visuṁ āyāciṁsu.",
  "anya-e0105n21:10_4": "Ettha ca ācariyassa yathāvuttaguṇehi sampannabhāvo attano vacaneneva pākaṭo.",
  "anya-e0105n21:10_5": "Vuttañhi attano ganthanigamanesu –",
  "anya-e0105n21:11_0": "‘‘Paramavisuddhasaddhābuddhivīriyapaṭimaṇḍitena sīlācārajjavamaddavādiguṇasamudayasamuditena sakasamayasamayantaragahanajjhogāhaṇasamatthena",
  "anya-e0105n21:11_1": "paññāveyyattiyasamannāgatenā’’tiādi.",
  "anya-e0105n21:12_0": "Tattha sakasamayasamayantaragahanajjhogāhaṇasamatthenāti padena ācariyabuddhaghosatthero mahāvihāravāsīnaṁ",
  "anya-e0105n21:12_1": "visuddhattheravādīnaṁ desanānayasaṅkhāte sakasamaye ca mahāsaṅghikādimahāyānikapariyosānānaṁ nikāyantarabhūtānaṁ",
  "anya-e0105n21:12_2": "paresaṁ piṭakaganthantaravādanayasaṅkhāte parasamaye ca tathā taṁkālikaaññatitthiyasamaṇabrāhmaṇānaṁ",
  "anya-e0105n21:12_3": "vedattayādisaṅkhāte parasamaye ca kovido,",
  "anya-e0105n21:12_4": "tesaṁ sakasamayaparasamayānaṁ durogāhadubbodhatthasaṅkhāte gahanaṭṭhānepi ca ogāhituṁ samatthoti dīpeti.",
  "anya-e0105n21:12_5": "Paññāveyyattiyasamannāgatoti padena ācariyabuddhaghosatthero porāṇaṭṭhakathāyo saṅkhipituñca paṭisaṅkharituñca samatthoti dīpetīti veditabbo."
}