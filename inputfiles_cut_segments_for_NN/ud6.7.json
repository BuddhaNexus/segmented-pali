{
  "ud6.7:0.1_0": "Udāna 6.7",
  "ud6.7:0.2_0": "Subhūtisutta",
  "ud6.7:1.1_0": "Evaṁ me sutaṁ—",
  "ud6.7:1.2_0": " ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.",
  "ud6.7:1.3_0": "Tena kho pana samayena āyasmā subhūti bhagavato avidūre nisinno hoti pallaṅkaṁ ābhujitvā ujuṁ kāyaṁ paṇidhāya avitakkaṁ samādhiṁ samāpajjitvā.",
  "ud6.7:2.1_0": "Addasā kho bhagavā āyasmantaṁ subhūtiṁ avidūre nisinnaṁ pallaṅkaṁ ābhujitvā ujuṁ kāyaṁ paṇidhāya avitakkaṁ samādhiṁ samāpannaṁ.",
  "ud6.7:3.1_0": "Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi:",
  "ud6.7:4.1_0": "“Yassa vitakkā vidhūpitā,",
  "ud6.7:4.2_0": "Ajjhattaṁ suvikappitā asesā;",
  "ud6.7:4.3_0": "Taṁ saṅgamaticca arūpasaññī,",
  "ud6.7:4.4_0": "Catuyogātigato na jātu metī”ti.",
  "ud6.7:4.5_0": "Sattamaṁ."
}