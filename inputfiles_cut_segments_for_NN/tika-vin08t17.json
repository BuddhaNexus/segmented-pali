{
  "tika-vin08t17:0_0": "17. Mañcapīṭhādisaṅghikasenāsanesupaṭipajjitabbavinicchayakathā",
  "tika-vin08t17:1_0": "82.",
  "tika-vin08t17:1_1": "Evaṁ sahaseyyavinicchayaṁ kathetvā idāni saṅghike vihāre seyyāsu kattabbavinicchayaṁ kathetuṁ ‘‘vihāre saṅghike seyya’’ntyādimāha.",
  "tika-vin08t17:1_2": "Tattha samaggaṁ kammaṁ samupagacchatīti saṅgho,",
  "tika-vin08t17:1_3": "ayameva vacanattho sabbasaṅghasādhāraṇo.",
  "tika-vin08t17:1_4": "Saṅghassa dinno saṅghiko,",
  "tika-vin08t17:1_5": "viharati etthāti vihāro, tasmiṁ.",
  "tika-vin08t17:1_6": "Sayanti etthāti seyyā, taṁ.",
  "tika-vin08t17:1_7": "Asantharīti santharitvāna.",
  "tika-vin08t17:1_8": "Pakkamanaṁ pakkamo,",
  "tika-vin08t17:1_9": "gamananti attho.",
  "tika-vin08t17:1_10": "‘‘Vihāre saṅghike seyyaṁ,",
  "tika-vin08t17:1_11": "santharitvāna pakkamo’’ti imassa uddesapāṭhassa saṅghike vihāre…pe…",
  "tika-vin08t17:1_12": "pakkamananti attho daṭṭhabboti yojanā.",
  "tika-vin08t17:1_13": "Tatrāti tasmiṁ pakkamane ayaṁ īdiso mayā vuccamāno vinicchayo veditabboti attho.",
  "tika-vin08t17:1_14": "Katamo so vinicchayoti āha ‘‘saṅghike…pe…",
  "tika-vin08t17:1_15": "pācittiya’’nti.",
  "tika-vin08t17:1_16": "Aparikkhittassa upacāro nāma senāsanato dve leḍḍupātā.",
  "tika-vin08t17:1_17": "Pācittiyanti paṭhamaṁ pādaṁ atikkāmentassa dukkaṭaṁ,",
  "tika-vin08t17:1_18": "dutiyātikkame pācittiyaṁ.",
  "tika-vin08t17:1_19": "Kathaṁ viññāyaticcāha ‘‘yo pana bhikkhu…pe…",
  "tika-vin08t17:1_20": "vacanato’’ti.",
  "tika-vin08t17:2_0": "Tattha saṅghiko vihāro pākaṭo,",
  "tika-vin08t17:2_1": "seyyā apākaṭā,",
  "tika-vin08t17:2_2": "sā katividhāiccāha ‘‘seyyā nāma…pe…",
  "tika-vin08t17:2_3": "dasavidhā’’ti.",
  "tika-vin08t17:2_4": "Tatthāpi katamā bhisi,",
  "tika-vin08t17:2_5": "katamā cimilikādayoti āha ‘‘tattha bhisīti…pe…",
  "tika-vin08t17:2_6": "esa nayo paṇṇasanthāre’’ti.",
  "tika-vin08t17:2_7": "Tattha mañce attharitabbāti mañcakabhisi,",
  "tika-vin08t17:2_8": "evaṁ itaratra,",
  "tika-vin08t17:2_9": "vaṇṇānurakkhaṇatthaṁ katāti paṭakhaṇḍādīhi sibbitvā katā.",
  "tika-vin08t17:2_10": "Bhūmiyaṁ attharitabbāti cimilikāya sati tassā upari,",
  "tika-vin08t17:2_11": "asati suddhabhūmiyaṁ attharitabbā.",
  "tika-vin08t17:2_12": "Sīhadhammādīnaṁ pariharaṇe evapaṭikkhepoti iminā mañcapīṭhādīsu attharitvā puna saṁharitvā ṭhapanādivasena attano atthāya pariharaṇameva na vaṭṭati,",
  "tika-vin08t17:2_13": "bhūmattharaṇādivasena paribhogo pana attano pariharaṇaṁ na hotīti dasseti.",
  "tika-vin08t17:2_14": "Khandhake hi ‘‘antopi mañce paññattāni honti,",
  "tika-vin08t17:2_15": "bahipi mañce paññattāni hontī’’ti evaṁ attano atthāya mañcādīsu paññapetvā pariharaṇavatthusmiṁ ‘‘na,",
  "tika-vin08t17:2_16": "bhikkhave,",
  "tika-vin08t17:2_17": "mahācammāni dhāretabbāni sīhacammaṁ byagghacammaṁ dīpicammaṁ,",
  "tika-vin08t17:2_18": "yo dhāreyya,",
  "tika-vin08t17:2_19": "āpatti dukkaṭassā’’ti (mahāva.",
  "tika-vin08t17:2_20": "255) paṭikkhepo kato,",
  "tika-vin08t17:2_21": "tasmā vuttanayenevettha adhippāyo daṭṭhabbo.",
  "tika-vin08t17:2_22": "Sāratthadīpaniyaṁ (sārattha. ṭī.",
  "tika-vin08t17:2_23": "pācittiya 3.112) pana ‘‘yadi evaṁ ‘pariharaṇeyeva paṭikkhepo’ti idaṁ kasmā vuttanti codanaṁ katvā ‘anujānāmi,",
  "tika-vin08t17:2_24": "bhikkhave,",
  "tika-vin08t17:2_25": "sabbaṁ pāsādaparibhoga’nti (cūḷava.",
  "tika-vin08t17:2_26": "320) vacanato puggalikepi senāsane senāsanaparibhogavasena niyamitaṁ suvaṇṇaghaṭādikaṁ paribhuñjituṁ",
  "tika-vin08t17:2_27": "vaṭṭamānampi kevalaṁ attano santakaṁ katvā paribhuñjituṁ na vaṭṭati.",
  "tika-vin08t17:2_28": "Evamidaṁ bhūmattharaṇavasena paribhuñjituṁ vaṭṭamānampi attano santakaṁ katvā taṁ taṁ vihāraṁ haritvā",
  "tika-vin08t17:2_29": "paribhuñjituṁ na vaṭṭatīti dassanatthaṁ pariharaṇeyeva paṭikkhepo veditabbo’’ti vuttaṁ.",
  "tika-vin08t17:3_0": "Pāvāro kojavoti paccattharaṇatthāyeva ṭhapitā uggatalomā attharaṇavisesā.",
  "tika-vin08t17:3_1": "Ettakameva vuttanti aṭṭhakathāsu (pāci. aṭṭha.",
  "tika-vin08t17:3_2": "116) vuttaṁ.",
  "tika-vin08t17:3_3": "‘‘Idaṁ aṭṭhakathāsu tathāvuttabhāvadassanatthaṁ vuttaṁ,",
  "tika-vin08t17:3_4": "aññampi tādisaṁ mañcapīṭhesu attharitabbaṁ attharaṇamevā’’ti tīsupi gaṇṭhipadesu vuttaṁ.",
  "tika-vin08t17:3_5": "Mātikāṭṭhakathāyaṁ (kaṅkhā. aṭṭha.",
  "tika-vin08t17:3_6": "dutiyasenāsanasikkhāpadavaṇṇanā) pana ‘‘paccattharaṇaṁ nāma pāvāro kojavo’’ti niyametvā vuttaṁ,",
  "tika-vin08t17:3_7": "tasmā gaṇṭhipadesu vuttaṁ iminā na sameti,",
  "tika-vin08t17:3_8": "‘‘vīmaṁsitvā gahetabba’’nti sāratthadīpaniyaṁ (sārattha. ṭī.",
  "tika-vin08t17:3_9": "pācittiya 3.116) vuttaṁ.",
  "tika-vin08t17:3_10": "Vīmaṁsite pana evamadhippāyo paññāyati –",
  "tika-vin08t17:3_11": "mātikāṭṭhakathāpi aṭṭhakathāyeva,",
  "tika-vin08t17:3_12": "tasmā mahāaṭṭhakathādīsu vuttanayena ‘‘pāvāro kojavo’’ti niyametvā vuttaṁ,",
  "tika-vin08t17:3_13": "evaṁ niyamane satipi yathā ‘‘laddhātapatto rājakumāro’’ti ātapattassa laddhabhāveyeva niyametvā vuttepi",
  "tika-vin08t17:3_14": "nidassananayavasena rājakakudhabhaṇḍasāmaññena samānā vālabījanādayopi vuttāyeva honti,",
  "tika-vin08t17:3_15": "evaṁ ‘‘pāvāro kojavo’’ti niyametvā vuttepi nidassananayavasena tehi mañcapīṭhesu attharitabbabhāvasāmaññena samānā aññe attharaṇāpi vuttāyeva honti,",
  "tika-vin08t17:3_16": "tasmā gaṇṭhipadesu vuttavacanaṁ aṭṭhakathāvacanassa paṭilomaṁ na hoti,",
  "tika-vin08t17:3_17": "anulomamevāti daṭṭhabbaṁ.",
  "tika-vin08t17:4_0": "Imasmiṁ pana ṭhāne ‘‘yena vihāro kārito,",
  "tika-vin08t17:4_1": "so vihārassāmiko’’ti pāṭhaṁ nissāya ekacce vinayadharā ‘‘saṅghikavihārassa vā puggalikavihārassa vā vihāradāyakoyeva sāmiko,",
  "tika-vin08t17:4_2": "soyeva issaro,",
  "tika-vin08t17:4_3": "tassa ruciyā eva vasituṁ labhati,",
  "tika-vin08t17:4_4": "na saṅghagaṇapuggalānaṁ ruciyā’’ti vinicchayaṁ karonti,",
  "tika-vin08t17:4_5": "so vīmaṁsitabbo,",
  "tika-vin08t17:4_6": "kathaṁ ayaṁ pāṭho kimatthaṁ sādheti issaratthaṁ vā āpucchitabbatthaṁ vāti?",
  "tika-vin08t17:4_7": "Evaṁ vīmaṁsite ‘‘bhikkhumhi sati bhikkhu āpucchitabbo’’tiādivacanato āpucchitabbatthameva sādheti,",
  "tika-vin08t17:4_8": "na issaratthanti viññāyati.",
  "tika-vin08t17:5_0": "Atha siyā ‘‘āpucchitabbatthe siddhe issarattho siddhoyeva hoti.",
  "tika-vin08t17:5_1": "Issarabhāvatoyeva hi so āpucchitabbo’’ti.",
  "tika-vin08t17:5_2": "Tatthevaṁ vattabbaṁ –",
  "tika-vin08t17:5_3": "‘‘āpucchantena ca bhikkhumhi sati bhikkhu āpucchitabbo,",
  "tika-vin08t17:5_4": "tasmiṁ asati sāmaṇero,",
  "tika-vin08t17:5_5": "tasmiṁ asati ārāmiko’’tiādivacanato āyasmantānaṁ matena bhikkhupi sāmaṇeropi ārāmikopi vihārakārakopi",
  "tika-vin08t17:5_6": "tassa kule yo koci puggalopi issaroti āpajjeyya,",
  "tika-vin08t17:5_7": "evaṁ viññāyamānepi bhikkhumhi vā sāmaṇere vā ārāmike vā sati teyeva issarā,",
  "tika-vin08t17:5_8": "na vihārakārako.",
  "tika-vin08t17:5_9": "Tesu ekasmimpi asatiyeva vihārakārako issaro siyāti.",
  "tika-vin08t17:5_10": "Imasmiṁ pana adhikāre saṅghikaṁ senāsanaṁ rakkhaṇatthāya āpucchitabbaṁyeva vadati,",
  "tika-vin08t17:5_11": "na issarabhāvato āpucchitabbaṁ.",
  "tika-vin08t17:5_12": "Vuttañhi aṭṭhakathāyaṁ (pāci. aṭṭha.",
  "tika-vin08t17:5_13": "116) ‘‘anāpucchaṁ vā gaccheyyāti ettha bhikkhumhi sati bhikkhu āpucchitabbo’’tiādi.",
  "tika-vin08t17:6_0": "Athāpi evaṁ vadeyya ‘‘na sakalassa vākyapāṭhassa adhippāyatthaṁ sandhāya amhehi vuttaṁ,",
  "tika-vin08t17:6_1": "atha kho ‘vihārassāmiko’ti etassa padatthaṁyeva sandhāya vuttaṁ. Kathaṁ?",
  "tika-vin08t17:6_2": "Saṁ etassa atthīti sāmiko,",
  "tika-vin08t17:6_3": "vihārassa sāmiko vihārassāmiko.",
  "tika-vin08t17:6_4": "‘Ko vihārassāmiko nāmā’ti vutte ‘yena vihāro kārito,",
  "tika-vin08t17:6_5": "so vihārassāmiko nāmā’ti vattabbo,",
  "tika-vin08t17:6_6": "tasmā vihārakārako dāyako vihārassāmiko nāmāti viññāyati,",
  "tika-vin08t17:6_7": "evaṁ viññāyamāne sati sāmiko nāma sassa dhanassa issaro,",
  "tika-vin08t17:6_8": "tassa ruciyā eva aññe labhanti,",
  "tika-vin08t17:6_9": "tasmā vihārassāmikabhūtassa dāyakassa ruciyā eva bhikkhū vasituṁ labhanti,",
  "tika-vin08t17:6_10": "na saṅghagaṇapuggalānaṁ ruciyāti imamatthaṁ sandhāya vutta’’nti.",
  "tika-vin08t17:6_11": "Te evaṁ vattabbā –",
  "tika-vin08t17:6_12": "mā āyasmanto evaṁ avacuttha,",
  "tika-vin08t17:6_13": "yathā nāma ‘‘ghaṭikāro brahmā’’ti vutto so brahmā idāni ghaṭaṁ na karoti,",
  "tika-vin08t17:6_14": "purimattabhāve pana karoti,",
  "tika-vin08t17:6_15": "tasmā ‘‘ghaṭaṁ karotī’’ti vacanatthena ‘‘ghaṭikāro’’ti nāmaṁ labhati.",
  "tika-vin08t17:6_16": "Iti pubbe laddhanāmattā pubbavohāravasena brahmabhūtopi ‘‘ghaṭikāro’’icceva vuccati,",
  "tika-vin08t17:6_17": "evaṁ so vihārakārako bhikkhūnaṁ pariccattakālato paṭṭhāya vihārassāmiko na hoti vatthupariccāgalakkhaṇattā dānassa,",
  "tika-vin08t17:6_18": "pubbe pana apariccattakāle vihārassa kārakattā vihārassāmiko nāma hoti,",
  "tika-vin08t17:6_19": "so evaṁ pubbe laddhanāmattā pubbavohāravasena ‘‘vihārassāmiko’’ti vuccati, na,",
  "tika-vin08t17:6_20": "pariccattassa vihārassa issarabhāvato.",
  "tika-vin08t17:6_21": "Teneva sammāsambuddhena ‘‘vihāradāyakānaṁ ruciyā bhikkhū vasantū’’ti avatvā senāsanapaññāpako anuññātoti daṭṭhabbo.",
  "tika-vin08t17:6_22": "Tathā hi vuttaṁ vimativinodaniyaṁ (vi. vi. ṭī.",
  "tika-vin08t17:6_23": "mahāvagga 2.295) ‘‘tesaṁ gehānīti ettha bhikkhūnaṁ vāsatthāya katampi yāva na denti,",
  "tika-vin08t17:6_24": "tāva tesaṁ santakaṁyeva bhavissatīti daṭṭhabba’’nti,",
  "tika-vin08t17:6_25": "tena dinnakālato paṭṭhāya tesaṁ santakāni na hontīti dasseti.",
  "tika-vin08t17:6_26": "Ayaṁ pana kathā pāṭhassa sammukhībhūtattā imasmiṁ ṭhāne kathitā.",
  "tika-vin08t17:6_27": "Vihāravinicchayo pana catupaccayabhājanavinicchaye (vi. saṅga. aṭṭha.",
  "tika-vin08t17:6_28": "194 ādayo) āvi bhavissati.",
  "tika-vin08t17:6_29": "Yo kocīti ñātako vā aññātako vā yo koci.",
  "tika-vin08t17:6_30": "Yena mañcaṁ pīṭhaṁ vā vinanti,",
  "tika-vin08t17:6_31": "taṁ mañcapīṭhakavānaṁ.",
  "tika-vin08t17:7_0": "83.Siluccayaleṇanti siluccaye leṇaṁ,",
  "tika-vin08t17:7_1": "pabbataguhāti attho.",
  "tika-vin08t17:7_2": "‘‘Senāsanaṁ upacikāhi khāyita’’nti imasmiṁ vatthusmiṁ paññattattā vatthuanurūpavasena aṭṭhakathāyaṁ upacikāsaṅkāya abhāvena anāpatti vuttā.",
  "tika-vin08t17:7_3": "Vattakkhandhake (cūḷava.",
  "tika-vin08t17:7_4": "360 ādayo) gamikavattaṁ paññāpentena ‘‘senāsanaṁ āpucchitabba’’nti vuttattā kevalaṁ itikattabbatāmattadassanatthaṁ",
  "tika-vin08t17:7_5": "‘‘āpucchanaṁ pana vatta’’nti vuttaṁ ,",
  "tika-vin08t17:7_6": "na pana vattabhede dukkaṭanti dassanatthaṁ,",
  "tika-vin08t17:7_7": "teneva andhakaṭṭhakathāyaṁ ‘‘senāsanaṁ āpucchitabba’’nti ettha ‘‘yaṁ pāsāṇapiṭṭhiyaṁ vā pāsāṇatthambhesu vā katasenāsanaṁ yattha upacikā nārohanti,",
  "tika-vin08t17:7_8": "taṁ anāpucchantassapi anāpattī’’ti vuttaṁ.",
  "tika-vin08t17:7_9": "Tasmā yaṁ vuttaṁ gaṇṭhipade ‘‘tādise senāsane anāpucchā gacchantassa pācittiyaṁ natthi,",
  "tika-vin08t17:7_10": "gamikavatte senāsanaṁ anāpucchā gacchanto vattabhedo hoti,",
  "tika-vin08t17:7_11": "tasmā dukkaṭaṁ āpajjatī’’ti,",
  "tika-vin08t17:7_12": "taṁ na gahetabbaṁ.",
  "tika-vin08t17:8_0": "Pacchimassa ābhogena mutti natthīti tassa pacchato gacchantassa aññassa abhāvato vuttaṁ.",
  "tika-vin08t17:8_1": "Ekaṁ vā pesetvā āpucchitabbanti ettha gamanacittassa uppannaṭṭhānato anāpucchitvā gacchante dutiyapāduddhāre pācittiyaṁ.",
  "tika-vin08t17:8_2": "Maṇḍape vāti sākhāmaṇḍape vā padaramaṇḍape vā.",
  "tika-vin08t17:8_3": "Rukkhamūleti yassa kassaci rukkhassa heṭṭhā.",
  "tika-vin08t17:8_4": "Palujjatīti vinassati.",
  "tika-vin08t17:9_0": "84.Majjhesaṁkhittaṁ paṇavasaṇṭhānaṁ katvā baddhanti erakapattādīhi veṇiṁ katvā tāya veṇiyā ubhosu passesu",
  "tika-vin08t17:9_1": "vitthataṭṭhāne bahuṁ veṭhetvā tato paṭṭhāya yāva majjhaṭṭhānaṁ,",
  "tika-vin08t17:9_2": "tāva antoākaḍḍhanavasena veṭhetvā majjhe saṁkhipitvā tattha tattha bandhitvā kataṁ.",
  "tika-vin08t17:9_3": "Yattha kākā vā kulalā vā na ūhadantīti yattha dhuvanivāsena kulāvake katvā vasamānā ete kākakulalā,",
  "tika-vin08t17:9_4": "aññe vā sakuṇā taṁ senāsanaṁ na ūhadanti,",
  "tika-vin08t17:9_5": "tādise rukkhamūle nikkhipituṁ anujānāmīti attho.",
  "tika-vin08t17:10_0": "85.Navavāyimoti adhunā suttena vītakacchena paliveṭhitamañco.",
  "tika-vin08t17:10_1": "Onaddhoti kappiyacammena onaddho,",
  "tika-vin08t17:10_2": "sova onaddhako sakatthe ka-paccayavasena.",
  "tika-vin08t17:10_3": "Tena hi vassena sīghaṁ na nassati.",
  "tika-vin08t17:10_4": "Ukkaṭṭhaabbhokāsikoti idaṁ tassa sukhapaṭipattidassanamattaṁ ,",
  "tika-vin08t17:10_5": "ukkaṭṭhassāpi pana cīvarakuṭi vaṭṭateva.",
  "tika-vin08t17:10_6": "Kāyānugatikattāti bhikkhuno tattheva nisinnabhāvaṁ dīpeti,",
  "tika-vin08t17:10_7": "tena ca vassabhayena sayaṁ aññattha gacchantassa āpattiṁ dasseti.",
  "tika-vin08t17:10_8": "Abbhokāsikānaṁ atemanatthāya niyametvā dāyakehi dinnampi attānaṁ rakkhantena rakkhitabbameva.",
  "tika-vin08t17:10_9": "‘‘Yasmā pana dāyakehi dānakāleyeva satasahassagghanakampi kambalaṁ ‘pādapuñchaniṁ katvā paribhuñjathā’ti dinnaṁ tatheva paribhuñjituṁ vaṭṭati,",
  "tika-vin08t17:10_10": "tasmā idampi mañcapīṭhādisenāsanaṁ ‘ajjhokāsepi yathāsukhaṁ paribhuñjathā’ti dāyakehi dinnaṁ ce,",
  "tika-vin08t17:10_11": "sabbasmimpi kāle ajjhokāse nikkhipituṁ vaṭṭatīti vadantī’’ti sāratthadīpaniyaṁ (sārattha. ṭī.",
  "tika-vin08t17:10_12": "pācittiya 3.108-110) vuttaṁ.",
  "tika-vin08t17:10_13": "Pesetvā gantabbanti ettha ‘‘yo bhikkhu imaṁ ṭhānaṁ āgantvā vasati,",
  "tika-vin08t17:10_14": "tassa dethā’’ti vatvā pesetabbaṁ.",
  "tika-vin08t17:11_0": "Valāhakānaṁ anuṭṭhitabhāvaṁ sallakkhetvāti iminā gimhānepi meghe uṭṭhite abbhokāse nikkhipituṁ na vaṭṭatīti dīpeti.",
  "tika-vin08t17:11_1": "Tatra tatrāti cetiyaṅgaṇādike tasmiṁ tasmiṁ abbhokāse niyametvā nikkhittā.",
  "tika-vin08t17:11_2": "Majjhato paṭṭhāya pādaṭṭhānābhimukhāti yattha samantato sammajjitvā aṅgaṇamajjhe sabbadā kacavarassa saṅkaḍḍhanena majjhe vālikā sañcitā hoti,",
  "tika-vin08t17:11_3": "tattha kattabbavidhidassanatthaṁ vuttaṁ,",
  "tika-vin08t17:11_4": "uccavatthupādaṭṭhānābhimukhaṁ,",
  "tika-vin08t17:11_5": "bhittipādaṭṭhānābhimukhaṁ vā vālikā haritabbāti attho.",
  "tika-vin08t17:11_6": "‘‘Yattha vā pana koṇesu vālikā sañcitā,",
  "tika-vin08t17:11_7": "tattha tato paṭṭhāya aparadisābhimukhā haritabbā’’ti keci atthaṁ vadanti.",
  "tika-vin08t17:11_8": "Keci pana ‘‘sammaṭṭhaṭṭhānassa padavalañjena avikopanatthāya sayaṁ asammaṭṭhaṭṭhāne ṭhatvā attano pādābhimukhaṁ vālikā haritabbāti vutta’’nti vadanti.",
  "tika-vin08t17:11_9": "Tattha ‘‘majjhato paṭṭhāyā’’ti vacanassa payojanaṁ na dissati.",
  "tika-vin08t17:11_10": "Sāratthadīpaniyaṁ pana ‘‘pādaṭṭhānābhimukhāti nisīdantānaṁ pādaṭṭhānābhimukhanti keci,",
  "tika-vin08t17:11_11": "sammajjantassa pādaṭṭhānābhimukhanti apare,",
  "tika-vin08t17:11_12": "bahivālikāya agamananimittaṁ pādaṭṭhānābhimukhā haritabbāti vuttanti eke’’ti vuttaṁ.",
  "tika-vin08t17:11_13": "Kacavaraṁ hatthehi gahetvā bahi chaḍḍetabbanti iminā ‘‘kacavaraṁ chaḍḍessāmī’’ti vālikā na chaḍḍetabbāti dīpeti.",
  "tika-vin08t17:12_0": "86.Kappaṁ labhitvāti ‘‘gacchā’’ti vuttavacanena kappaṁ labhitvā.",
  "tika-vin08t17:12_1": "Therassa hi āṇattiyā gacchantassa anāpatti.",
  "tika-vin08t17:12_2": "Purimanayenevāti ‘‘nisīditvā sayaṁ gacchanto’’tiādinā pubbe vuttanayeneva.",
  "tika-vin08t17:13_0": "Aññattha gacchatīti taṁ maggaṁ atikkamitvā aññattha gacchati.",
  "tika-vin08t17:13_1": "Leḍḍupātupacārato bahi ṭhitattā ‘‘pāduddhārena kāretabbo’’ti vuttaṁ,",
  "tika-vin08t17:13_2": "aññattha gacchantassa paṭhamapāduddhāre dukkaṭaṁ,",
  "tika-vin08t17:13_3": "dutiyapāduddhāre pācittiyanti attho.",
  "tika-vin08t17:13_4": "Pākatikaṁ akatvāti apaṭisāmetvā.",
  "tika-vin08t17:13_5": "Antarasannipāteti antarantarā sannipāte.",
  "tika-vin08t17:14_0": "87.Āvāsikānaṁyeva palibodhoti ettha āgantukesu āgantvā kiñci avatvā tattha nisinnesupi nisīditvā ‘‘āvāsikāyeva",
  "tika-vin08t17:14_1": "uddharissantī’’ti gatesupi āvāsikānameva palibodho.",
  "tika-vin08t17:14_2": "Mahāpaccarivāde pana ‘‘idaṁ amhāka’’nti vatvāpi avatvāpi nisinnānamevāti adhippāyo.",
  "tika-vin08t17:14_3": "Mahāaṭṭhakathāvāde ‘‘āpattī’’ti pācittiyameva vuttaṁ.",
  "tika-vin08t17:14_4": "Mahāpaccariyaṁ pana santharāpane pācittiyena bhavitabbanti anāṇattiyā paññattattā dukkaṭaṁ vuttaṁ.",
  "tika-vin08t17:14_5": "Ussārakoti sarabhāṇako.",
  "tika-vin08t17:14_6": "So hi uddhaṁuddhaṁ pāḷipāṭhaṁ sāreti pavattetīti ‘‘ussārako’’ti vuccati.",
  "tika-vin08t17:14_7": "‘‘Idaṁ ussārakassa,",
  "tika-vin08t17:14_8": "idaṁ dhammakathikassā’’ti visuṁ paññattattā anāṇattiyā paññattepi pācittiyeneva bhavitabbanti adhippāyena",
  "tika-vin08t17:14_9": "‘‘tasmiṁ āgantvā nisinne tassa palibodho’’ti vuttaṁ.",
  "tika-vin08t17:14_10": "Keci pana vadanti ‘‘anāṇattiyā paññattepi dhammakathikassa anuṭṭhāpanīyattā pācittiyena bhavitabbaṁ,",
  "tika-vin08t17:14_11": "āgantukassa pana pacchā āgatehi vuḍḍhatarehi uṭṭhāpanīyattā dukkaṭaṁ vutta’’nti.",
  "tika-vin08t17:15_0": "88.Pādapuñchanī nāma rajjukehi vā pilotikāya vā pādapuñchanatthaṁ katā.",
  "tika-vin08t17:15_1": "Phalakapīṭhaṁ nāma phalakamayaṁ pīṭhaṁ.",
  "tika-vin08t17:15_2": "Atha vā phalakañceva dārumayapīṭhañca.",
  "tika-vin08t17:15_3": "Dārumayapīṭhanti ca phalakamayameva pīṭhaṁ veditabbaṁ.",
  "tika-vin08t17:15_4": "Pādakaṭhalikanti adhotapādaṭṭhāpanakaṁ.",
  "tika-vin08t17:15_5": "Ajjhokāse rajanaṁ pacitvā …pe…",
  "tika-vin08t17:15_6": "paṭisāmetabbanti ettha theve asati rajanakamme niṭṭhite paṭisāmetabbaṁ.",
  "tika-vin08t17:15_7": "‘‘Bhikkhu vā sāmaṇero vā ārāmiko vā lajjī hotīti vuttattā alajjiṁ āpucchitvā gantuṁ na vaṭṭatī’’ti vadanti.",
  "tika-vin08t17:15_8": "Otāpento…pe…",
  "tika-vin08t17:15_9": "gacchatīti ettha ‘‘kiñcāpi ‘ettakaṁ dūraṁ gantabba’nti paricchedo natthi,",
  "tika-vin08t17:15_10": "tathāpi leḍḍupātaṁ atikkamma nātidūraṁ gantabba’’nti vadanti.",
  "tika-vin08t17:16_0": "Iti vinayasaṅgahasaṁvaṇṇanābhūte vinayālaṅkāre",
  "tika-vin08t17:17_0": "Mañcapīṭhādisaṅghikasenāsanesupaṭipajjitabba-",
  "tika-vin08t17:18_0": "Vinicchayakathālaṅkāro nāma",
  "tika-vin08t17:19_0": "Sattarasamo paricchedo."
}