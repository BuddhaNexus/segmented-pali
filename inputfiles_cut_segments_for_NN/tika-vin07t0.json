{
  "tika-vin07t0:0_0": " Namo tassa bhagavato arahato sammāsambuddhassa",
  "tika-vin07t0:1_0": "Vinayapiṭake",
  "tika-vin07t0:2_0": "Vimativinodanī-ṭīkā (paṭhamo bhāgo)",
  "tika-vin07t0:3_0": "Ganthārambhakathā",
  "tika-vin07t0:4_0": "Karuṇāpuṇṇahadayaṁ , sugataṁ hitadāyakaṁ;",
  "tika-vin07t0:5_0": "Natvā dhammañca vimalaṁ, saṅghañca guṇasampadaṁ.",
  "tika-vin07t0:6_0": "Vaṇṇanā nipuṇāhesuṁ, vinayaṭṭhakathāya yā;",
  "tika-vin07t0:7_0": "Pubbakehi katā nekā, nānānayasamākulā.",
  "tika-vin07t0:8_0": "Tattha kāci suvitthiṇṇā, dukkhogāhā ca ganthato;",
  "tika-vin07t0:9_0": "Viraddhā atthato cāpi, saddato cāpi katthaci.",
  "tika-vin07t0:10_0": "Kāci katthaci apuṇṇā, kāci sammohakārinī;",
  "tika-vin07t0:11_0": "Tasmā tāhi samādāya, sāraṁ saṅkheparūpato.",
  "tika-vin07t0:12_0": "Līnatthañca pakāsento, viraddhañca visodhayaṁ;",
  "tika-vin07t0:13_0": "Upaṭṭhitanayañcāpi, tattha tattha pakāsayaṁ.",
  "tika-vin07t0:14_0": "Vinaye vimatiṁ chetuṁ, bhikkhūnaṁ lahuvuttinaṁ;",
  "tika-vin07t0:15_0": "Saṅkhepena likhissāmi, tassā līnatthavaṇṇanaṁ.",
  "tika-vin07t0:16_0": "Ganthārambhakathāvaṇṇanā",
  "tika-vin07t0:17_0": "Vinayasaṁvaṇṇanārambhe ratanattayaṁ namassitukāmo tassa visiṭṭhaguṇayogasandassanatthaṁ yo kappakoṭīhipītiādimāha.",
  "tika-vin07t0:17_1": "Visiṭṭhaguṇayogena hi vandanārahabhāvo,",
  "tika-vin07t0:17_2": "vandanārahe ca katā vandanā yathādhippetamatthaṁ sādheti .",
  "tika-vin07t0:17_3": "Ettha ca saṁvaṇṇanārambhe ratanattayapaṇāmakaraṇappayojanaṁ tattha tattha bahudhā papañcenti ācariyā,",
  "tika-vin07t0:17_4": "mayaṁ pana idhādhippetameva payojanaṁ dassayissāma.",
  "tika-vin07t0:17_5": "Tasmā saṁvaṇṇanārambhe ratanattayapaṇāmakaraṇaṁ yathāpaṭiññātasaṁvaṇṇanāya anantarāyena parisamāpanatthanti veditabbaṁ.",
  "tika-vin07t0:17_6": "Tathā hi vuttaṁ ‘‘tassānubhāvena hatantarāyo’’ti.",
  "tika-vin07t0:17_7": "Ratanattayapaṇāmakaraṇena hi rāgādidosavigamato paññādiguṇapāṭavato āyuādivaḍḍhanato puññātisayabhāvādito ca hoteva yathāpaṭiññātasaṁvaṇṇanāya anantarāyena parisamāpanaṁ.",
  "tika-vin07t0:18_0": "Tattha paṭhamaṁ tāva bhagavato vandanaṁ kattukāmo ‘‘yo kappakoṭīhipi…pe… tassā’’ti āha.",
  "tika-vin07t0:18_1": "Imissā pana vinayadesanāya karuṇāppadhānañāṇasamuṭṭhitatāya karuṇāppadhānameva thomanaṁ āraddhaṁ. Esā hi ācariyassa pakati, yadidaṁ ārambhānurūpathomanā.",
  "tika-vin07t0:18_2": "Karuṇāggahaṇena cettha aparimeyyappabhāvā sabbepi buddhaguṇā nayato saṅgahitāti daṭṭhabbā taṁmūlakattā sesabuddhaguṇānaṁ.",
  "tika-vin07t0:18_3": "Tattha yoti imassa aniyamavacanassa nāthoti iminā sambandho.",
  "tika-vin07t0:18_4": "Kappakoṭīhipi appameyyaṁ kālanti kappakoṭigaṇanāvasenapi ‘‘ettakā kappakoṭiyo’’ti pametuṁ asakkuṇeyyaṁ kālaṁ.",
  "tika-vin07t0:18_5": "Api-saddena pageva vassagaṇanāyāti dasseti.",
  "tika-vin07t0:18_6": "Appameyyaṁ kālanti ca accantasaṁyoge upayogavacanaṁ,",
  "tika-vin07t0:18_7": "tena kappakoṭigaṇanāvasena paricchinditumasakkuṇeyyamapi,",
  "tika-vin07t0:18_8": "asaṅkhyeyyavasena pana paricchinditabbato salakkhaṁ caturasaṅkhyeyyakappakālaṁ accantameva nirantaraṁ pañcamahāpaaccāgādiatidukkarāni karonto khedaṁ kāyikaṁ parissamaṁ pattoti dasseti.",
  "tika-vin07t0:19_0": "Lokahitāyāti sattalokassa hitāya. Nāthatīti nātho,",
  "tika-vin07t0:19_1": "veneyyānaṁ hitasukhaṁ āsīsatīti attho.",
  "tika-vin07t0:19_2": "Atha vā nāthati veneyyagate kilese upatāpeti,",
  "tika-vin07t0:19_3": "nāthati vā yācati veneyye attano hitakaraṇe yācitvāpi niyojetīti nātho,",
  "tika-vin07t0:19_4": "lokapaṭisaraṇo lokasāmī lokanāyakoti vuttaṁ hoti.",
  "tika-vin07t0:19_5": "Mahākāruṇikassāti yo karuṇāya kampitahadayattā lokahitatthaṁ atidukkarakiriyāya anekappakāraṁ tādisaṁ dukkhaṁ anubhavitvā āgato,",
  "tika-vin07t0:19_6": "tassa mahākāruṇikassāti attho. Tattha kiratīti karuṇā,",
  "tika-vin07t0:19_7": "paradukkhaṁ vikkhipati apanetīti attho.",
  "tika-vin07t0:19_8": "Dukkhitesu vā kiriyati pasāriyatīti karuṇā. Atha vā kiṇātīti karuṇā,",
  "tika-vin07t0:19_9": "paradukkhe sati kāruṇikaṁ hiṁsati vibādheti,",
  "tika-vin07t0:19_10": "vināseti vā parassa dukkhanti attho.",
  "tika-vin07t0:19_11": "Paradukkhe sati sādhūnaṁ kampanaṁ hadayakhedaṁ karotīti vā karuṇā. Atha vā kamiti sukhaṁ, taṁ rundhatīti karuṇā.",
  "tika-vin07t0:19_12": "Esā hi paradukkhāpanayanakāmatālakkhaṇā attasukhanirapekkhatāya kāruṇikānaṁ sukhaṁ rundhati vibādheti. Karuṇāya niyutto kāruṇiko,",
  "tika-vin07t0:19_13": "mahanto kāruṇiko mahākāruṇiko, tassa namo atthūti pāṭhaseso.",
  "tika-vin07t0:20_0": "Evaṁ karuṇāmukhena saṅkhepato sakalasabbaññuguṇehi bhagavantaṁ thometvā idāni saddhammaṁ thometuṁ asambudhantiādimāha.",
  "tika-vin07t0:20_1": "Tattha buddhanisevitaṁ yaṁ asambudhaṁ jīvaloko bhavā bhavaṁ gacchati,",
  "tika-vin07t0:20_2": "tassa dhammavarassa namoti sambandho.",
  "tika-vin07t0:20_3": "Tattha asambudhanti asambujjhanto,",
  "tika-vin07t0:20_4": "yathāsabhāvaṁ appaṭivijjhanatoti vuttaṁ hoti. Hetuattho hettha antapaccayo.",
  "tika-vin07t0:20_5": "Yanti aniyamato sapariyattiko navalokuttaradhammo kammabhāvena niddiṭṭho.",
  "tika-vin07t0:20_6": "Buddhanisevitanti tasseva visesanaṁ, sammāsambuddhena,",
  "tika-vin07t0:20_7": "paccekabuddhasāvakabuddhehipi vā gocarāsevanabhāvanāsevanāhi yathārahaṁ nisevitaṁ, ajahitanti attho.",
  "tika-vin07t0:20_8": "Tattha pariyattiphalanibbānāni gocarāsevanavaseneva nisevitāni,",
  "tika-vin07t0:20_9": "maggo pana bhāvanāsevanavasenāpi paccavekkhaṇañāṇādivasena gocarāsevanavasenāpi nisevito. Bhavābhavanti bhavato bhavaṁ.",
  "tika-vin07t0:20_10": "Atha vā hīnapaṇītādivasena khuddakaṁ mahantañca bhavanti attho.",
  "tika-vin07t0:20_11": "Vuḍḍhatthopi hi a-kāro dissati asekkhā dhammātiādīsu (dha. sa. tikamātikā 11) viya. Atha vā bhavoti vuḍḍhi, abhavoti hāni. Bhavoti vā sassatadiṭṭhi, abhavoti ucchedadiṭṭhi .",
  "tika-vin07t0:20_12": "Vuttappakāro bhavo ca abhavo ca bhavābhavo, taṁ bhavābhavaṁ. Gacchatīti upagacchati. Jīvalokoti sattaloko.",
  "tika-vin07t0:20_13": "Avijjādikilesajālaviddhaṁsinoti dhammavisesanaṁ.",
  "tika-vin07t0:20_14": "Tattha na vidati dhammānaṁ yathāsabhāvaṁ na vijānātīti avijjā, aññāṇaṁ. Sā ādi yesaṁ taṇhādīnaṁ,",
  "tika-vin07t0:20_15": "teyeva kilissanti etehi sattāti kilesā,",
  "tika-vin07t0:20_16": "teyeva ca sattānaṁ vibādhanaṭṭhena jālasadisāti jālaṁ,",
  "tika-vin07t0:20_17": "taṁ viddhaṁseti sabbaso vināseti sīlenāti avijjādikilesajālaviddhaṁsī, tassa.",
  "tika-vin07t0:21_0": "Nanu cettha sapariyattiko navalokuttaradhammo adhippeto,",
  "tika-vin07t0:21_1": "tattha ca maggoyeva kilese viddhaṁseti, netareti ce?",
  "tika-vin07t0:21_2": "Vuccate – maggassāpi nibbānamāgamma kilesaviddhaṁsanato nibbānampi kilese viddhaṁseti nāma,",
  "tika-vin07t0:21_3": "maggassa kilesaviddhaṁsanakiccaṁ phalena niṭṭhitanti phalampi ‘‘kilesaviddhaṁsī’’ti vuccati,",
  "tika-vin07t0:21_4": "pariyattidhammopi kilesaviddhaṁsanassa upanissayapaccayattā ‘‘kilesaviddhaṁsī’’ti vattuṁ arahatīti na koci doso.",
  "tika-vin07t0:21_5": "Dhammavarassa tassāti pubbe aniyamitassa niyāmakavacanaṁ.",
  "tika-vin07t0:21_6": "Tattha yathānusiṭṭhaṁ paṭipajjamāne catūsu apāyesu saṁsāradukkhe ca apatamāne dhāretīti dhammo.",
  "tika-vin07t0:21_7": "Vuttappakāro dhammo eva attano uttaritarābhāvena varo pavaro anuttaroti dhammavaro,",
  "tika-vin07t0:21_8": "tassa dhammavarassa namo atthūti attho.",
  "tika-vin07t0:22_0": "Evaṁ saṅkhepanayeneva sabbadhammaguṇehi saddhammaṁ thometvā idāni ariyasaṅghaṁ thometuṁ guṇehītiādimāha. Tattha guṇehi yo yutto,",
  "tika-vin07t0:22_1": "tamariyasaṅghaṁ namāmīti sambandho.",
  "tika-vin07t0:22_2": "Sīlādayo guṇā cettha lokiyalokuttarā adhippetā.",
  "tika-vin07t0:22_3": "‘‘Vimuttivimuttiñāṇa’’nti vattabbe ekadesasarūpekasesanayena ‘‘vimuttiñāṇa’’nti vuttaṁ,",
  "tika-vin07t0:22_4": "ādisaddapariyāyena pabhutisaddena vā vimuttiggahaṇaṁ veditabbaṁ. Tattha vimuttīti phalaṁ.",
  "tika-vin07t0:22_5": "Vimuttiñāṇanti paccavekkhaṇañāṇaṁ.",
  "tika-vin07t0:22_6": "Pabhuti-saddena chaḷabhiññācatupaṭisambhidādayo guṇā saṅgahitāti daṭṭhabbā.",
  "tika-vin07t0:22_7": "Kusalatthikānaṁ janānaṁ puññātisayavuḍḍhiyā khettasadisattā khettanti āha ‘‘khettaṁ janānaṁ kusalatthikāna’’nti.",
  "tika-vin07t0:22_8": "Khittaṁ bījaṁ mahapphalabhāvakaraṇena tāyatīti hi khettaṁ.",
  "tika-vin07t0:22_9": "Ariyasaṅghanti ettha ārakattā kilesehi, anaye na iriyanato, aye ca iriyanato,",
  "tika-vin07t0:22_10": "sadevakena lokena ‘‘saraṇa’’nti araṇīyato upagantabbato,",
  "tika-vin07t0:22_11": "upagatānañca tadatthasiddhito ariyā, aṭṭha ariyapuggalā,",
  "tika-vin07t0:22_12": "ariyānaṁ saṅgho samūhoti ariyasaṅgho, taṁ ariyasaṅghaṁ.",
  "tika-vin07t0:23_0": "Idāni ratanattayapaṇāmajanitaṁ kusalābhisandaṁ yathādhippete payojane niyojetvā attanā saṁvaṇṇiyamānassa vinayassa sakalasāsanamūlabhāvadassanamukhena saṁvaṇṇanākaraṇassāpi sāsanamūlataṁ dassetuṁ iccevamiccādigāthādvayamāha. Puññābhisandanti puññoghaṁ,",
  "tika-vin07t0:23_1": "puññappavāhaṁ puññarāsinti attho.",
  "tika-vin07t0:23_2": "Tassānubhāvenāti tassa yathāvuttassa puññappavāhassa ānubhāvena balena hatantarāyo vinayaṁ vaṇṇayissanti sambandho.",
  "tika-vin07t0:24_0": "Aṭṭhitassa susaṇṭhitassa bhagavato sāsanaṁ yasmiṁ ṭhite patiṭṭhitaṁ hotīti yojetabbaṁ.",
  "tika-vin07t0:24_1": "Tattha yasminti yasmiṁ vinayapiṭake.",
  "tika-vin07t0:24_2": "Ṭhiteti pāḷito ca atthato ca anūnaṁ hutvā lajjīpuggalesu pavattanaṭṭhena ṭhite.",
  "tika-vin07t0:24_3": "Sāsananti sikkhattayasaṅgahitaṁ sāsanaṁ.",
  "tika-vin07t0:24_4": "Aṭṭhitassāti kāmasukhallikattakilamathānuyogasaṅkhāte antadvaye aṭṭhitassa,",
  "tika-vin07t0:24_5": "‘‘parinibbutassapi bhagavato’’tipi vadanti.",
  "tika-vin07t0:24_6": "Susaṇṭhitassāti antadvayavirahitāya majjhimāya paṭipadāya suṭṭhu ṭhitassa.",
  "tika-vin07t0:24_7": "Amissanti bhāvanapuṁsakaniddeso,",
  "tika-vin07t0:24_8": "nikāyantaraladdhīhi asammissaṁ katvā anākulaṁ katvā vaṇṇayissanti vuttaṁ hoti.",
  "tika-vin07t0:24_9": "Nissāya pubbācariyānubhāvanti pubbācariyehi saṁvaṇṇitaṁ aṭṭhakathaṁ nissāya, na attano balenāti adhippāyo.",
  "tika-vin07t0:25_0": "Atha porāṇaṭṭhakathāsu vijjamānāsu puna vinayasaṁvaṇṇanā kiṁpayojanāti? Āha kāmañcātiādi. Tattha kāmanti ekantena, yathicchakaṁ vā, sabbasoti vuttaṁ hoti,",
  "tika-vin07t0:25_1": "tassa saṁvaṇṇitoyaṁ vinayoti iminā sambandho.",
  "tika-vin07t0:25_2": "Pubbācariyāsabhehīti mahākassapattherādayo pubbācariyā eva akampiyaṭṭhena uttamaṭṭhena ca āsabhā,",
  "tika-vin07t0:25_3": "tehi pubbācariyavarehīti vuttaṁ hoti. Kīdisā pana te pubbācariyāti? Āha ñāṇambūtiādi.",
  "tika-vin07t0:25_4": "Aggamaggañāṇasaṅkhātena ambunā salilena niddhotāni nissesato āyatiṁ anuppattidhammatāpādanena dhotāni visodhitāni rāgādīni tīṇi malāni kāmāsavādayo ca cattāro āsavā yehi te ñāṇambuniddhotamalāsavā, tehi khīṇāsavehīti attho.",
  "tika-vin07t0:25_5": "Khīṇāsavabhāvepi na ete sukkhavipassakāti āha ‘‘visuddhavijjāpaṭisambhidehī’’ti. Tattha vijjāti tisso vijjā, aṭṭha vijjā vā.",
  "tika-vin07t0:25_6": "Paṭisambhidāppattesupi mahākassapattherādīnaṁ uccinitvā gahitatāya tesaṁ saddhammasaṁvaṇṇane sāmatthiyaṁ sātisayanti dassento āha ‘‘saddhammasaṁvaṇṇanakovidehī’’ti.",
  "tika-vin07t0:26_0": "Kilesajātaṁ,",
  "tika-vin07t0:26_1": "parikkhārabāhullaṁ vā sallikhati tanuṁ karotīti sallekho, appicchatādiguṇasamūho,",
  "tika-vin07t0:26_2": "idha pana khīṇāsavādhikārattā parikkhārabāhullassa sallikhanavaseneva attho gahetabbo.",
  "tika-vin07t0:26_3": "Sallekhena nibbattaṁ sallekhiyaṁ, tasmiṁ sallekhiye,",
  "tika-vin07t0:26_4": "dhutaṅgapariharaṇādisallekhapaapattiyanti vuttaṁ hoti.",
  "tika-vin07t0:26_5": "Nosulabhūpamehīti sallekhapaṭipattiyā ‘‘asukasadisā’’ti natthi sulabhā upamā etesanti nosulabhūpamā, tehi.",
  "tika-vin07t0:26_6": "Mahāvihārassāti iminā nikāyantaraṁ paṭikkhipati .",
  "tika-vin07t0:26_7": "Vihārasīsena hettha tattha nivāsīnañceva tehi samaladdhikānañca sabbesaṁ bhikkhūnaṁ gahaṇaṁ daṭṭhabbaṁ.",
  "tika-vin07t0:26_8": "Tasmā tesaṁ mahāvihāravāsīnaṁ diṭṭhisīlavisuddhiyā pabhavattena saññāṇabhūtattā dhammasaṅgāhakā mahākassapattherādayo ‘‘mahāvihārassa dhajūpamā’’ti vuttā,",
  "tika-vin07t0:26_9": "tehi ayaṁ vinayo saṁvaṇṇito sammā anūnaṁ katvā vaṇṇito.",
  "tika-vin07t0:26_10": "Kathanti āha ‘‘cittehi nayehī’’ti.",
  "tika-vin07t0:26_11": "Vicittehi nayehi sambuddhavaranvayehi sabbaññubuddhavaraṁ anugatehi,",
  "tika-vin07t0:26_12": "bhagavato adhippāyānugatehi nayehīti vuttaṁ hoti.",
  "tika-vin07t0:27_0": "Evaṁ porāṇaṭṭhakathāya anūnabhāvaṁ dassetvā idāni attano saṁvaṇṇanāya payojanavisesaṁ ajjhesakañca dassetuṁ saṁvaṇṇanātiādimāha.",
  "tika-vin07t0:27_1": "Tattha saṅkhatattāti racitattā.",
  "tika-vin07t0:27_2": "Na kañci atthaṁ abhisambhuṇātīti na kañci atthaṁ sādheti.",
  "tika-vin07t0:28_0": "Saṁvaṇṇanaṁ tañcātiādinā attano saṁvaṇṇanāya karaṇappakāraṁ dasseti.",
  "tika-vin07t0:28_1": "Tattha tañca idāni vuccamānaṁ saṁvaṇṇanaṁ samārabhanto sakalāyapi mahāaṭṭhakathāya idha gahetabbato mahāaṭṭhakathaṁ tassā idāni vuccamānāya saṁvaṇṇanāya sarīraṁ katvā mahāpaccariyaṁ yo vinicchayo vutto,",
  "tika-vin07t0:28_2": "tatheva kurundīnāmādīsu vissutāsu aṭṭhakathāsu yo vinicchayo vutto,",
  "tika-vin07t0:28_3": "tatopi vinicchayato yuttamatthaṁ apariccajanto antogadhattheravādaṁ katvā saṁvaṇṇanaṁ sammā samārabhissanti padatthasambandho veditabbo.",
  "tika-vin07t0:28_4": "Ettha ca attho kathīyati etāyāti aṭṭhakathā ttha-kārassa ṭṭha-kāraṁ katvā.",
  "tika-vin07t0:28_5": "Mahāpaccariyanti mahāpaccarīnāmikaṁ.",
  "tika-vin07t0:28_6": "Ettha ca paccarīti uḷumpaṁ vuccati,",
  "tika-vin07t0:28_7": "tasmiṁ nisīditvā katattā tameva nāmaṁ jātaṁ.",
  "tika-vin07t0:28_8": "‘‘Kurundīvallivihāro nāma atthi,",
  "tika-vin07t0:28_9": "tattha katattā ‘kurundī’ti nāmaṁ jāta’’nti vadanti.",
  "tika-vin07t0:28_10": "Ādisaddena andhakaṭṭhakathaṁ saṅkhepaṭṭhakathañca saṅgaṇhāti.",
  "tika-vin07t0:29_0": "Yuttamatthanti mahāaṭṭhakathānayena,",
  "tika-vin07t0:29_1": "catubbidhavinayayuttiyā vā yuttamatthaṁ.",
  "tika-vin07t0:29_2": "‘‘Aṭṭhakathaṁyeva gahetvā saṁvaṇṇanaṁ karissāmī’’ti vutte aṭṭhakathāsu vuttattheravādānaṁ bāhirabhāvo siyāti tepi antokattukāmo ‘‘antogadhatheravāda’’nti āha,",
  "tika-vin07t0:29_3": "theravādepi antokatvāti vuttaṁ hoti.",
  "tika-vin07t0:30_0": "Taṁ meti gāthāya sotūhi paṭipajjitabbavidhiṁ dasseti.",
  "tika-vin07t0:30_1": "Tattha dhammappadīpassāti dhammo eva mohandhakāraviddhaṁsanato padīpasadisattā padīpo assāti dhammappadīpo, bhagavā, tassa.",
  "tika-vin07t0:30_2": "Patimānayantāti pūjentā manasā garuṁ karontā nisāmentu suṇantu.",
  "tika-vin07t0:31_0": "Buddhenātiādinā attano saṁvaṇṇanāya āgamanasuddhidassanamukhena pamāṇabhāvaṁ dassetvā anusikkhitabbataṁ dasseti.",
  "tika-vin07t0:31_1": "Tattha yatheva buddhena yo dhammo vinayo ca vutto,",
  "tika-vin07t0:31_2": "so tassa buddhassa yehi puttehi mahākassapattherādīhi tatheva ñāto,",
  "tika-vin07t0:31_3": "tesaṁ buddhaputtānaṁ matimaccajantā sīhaḷaṭṭhakathācariyā yasmā pure aṭṭhakathā akaṁsūti sambandho veditabbo.",
  "tika-vin07t0:31_4": "Tattha dhammoti suttābhidhamme saṅgaṇhāti.",
  "tika-vin07t0:31_5": "Vinayoti sakalaṁ vinayapiṭakaṁ.",
  "tika-vin07t0:31_6": "Vuttoti pāḷito ca atthato ca buddhena bhagavatā vutto.",
  "tika-vin07t0:31_7": "Na hi bhagavatā abyākataṁ nāma tantipadaṁ atthi,",
  "tika-vin07t0:31_8": "tattha tattha bhagavatā pavattitapakiṇṇakadesanāyeva hi aṭṭhakathā.",
  "tika-vin07t0:31_9": "Tatheva ñātoti yatheva buddhena vutto,",
  "tika-vin07t0:31_10": "tatheva ekapadampi ekakkharampi avināsetvā adhippāyañca avikopetvā ñāto viditoti attho.",
  "tika-vin07t0:31_11": "Tesaṁ matimaccajantāti tesaṁ buddhaputtānaṁ matisaṅkhātaṁ theraparamparāya uggahetvā ābhataṁ abbocchinnaṁ pāḷivaṇṇanāvasena ceva pāḷimuttakavasena ca pavattaṁ sabbaṁ aṭṭhakathāvinicchayaṁ apariccajantā.",
  "tika-vin07t0:31_12": "Aṭṭhakathā akaṁsūti mahāaṭṭhakathāmahāpaccariādikā sīhaḷaṭṭhakathāyo akaṁsu.",
  "tika-vin07t0:31_13": "‘‘Aṭṭhakathāmakaṁsū’’tipi pāṭho, tatthāpi soyevattho.",
  "tika-vin07t0:32_0": "Tasmāti yasmā tesaṁ buddhaputtānaṁ adhippāyaṁ avikopetvā pure aṭṭhakathā akaṁsu, tasmā. Yaṁ aṭṭhakathāsu vuttaṁ,",
  "tika-vin07t0:32_1": "taṁ sabbampi pamāṇanti yojanā.",
  "tika-vin07t0:32_2": "Hīti nipātamattaṁ hetuatthassa tasmāti imināyeva pakāsitattā, avadhāraṇattho vā, pamāṇamevāti.",
  "tika-vin07t0:32_3": "Yadi aṭṭhakathāsu vuttaṁ sabbampi pamāṇaṁ,",
  "tika-vin07t0:32_4": "evaṁ sati tattha pamādalekhāpi pamāṇaṁ siyāti āha ‘‘vajjayitvāna pamādalekha’’nti,",
  "tika-vin07t0:32_5": "aparāparaṁ likhantehi pamādena satiṁ apaccupaṭṭhapetvā aññattha likhitabbaṁ aññattha likhanādivasena pavattitā pamādalekhā nāma,",
  "tika-vin07t0:32_6": "sā ca samantapāsādikāyaṁ tattha tattha sayameva āvibhavissati.",
  "tika-vin07t0:32_7": "Puna yasmāti padassa sambandhadassanavasena ayaṁ atthayojanā – yasmā aṭṭhakathāsu vuttaṁ idha imasmiṁ sāsane sikkhāsu sagāravānaṁ paṇḍitānaṁ pamāṇameva,",
  "tika-vin07t0:32_8": "yasmā ca ayaṁ vaṇṇanāpi bhāsantarapariccāgādimattavisiṭṭhatāya atthato abhinnā,",
  "tika-vin07t0:32_9": "tato eva pamāṇabhūtāva hessati, tasmā anusikkhitabbāti.",
  "tika-vin07t0:33_0": "Tatoti tāhi aṭṭhakathāhi.",
  "tika-vin07t0:33_1": "Bhāsantarameva hitvāti sīhaḷabhāsaṁyeva apanetvā.",
  "tika-vin07t0:33_2": "Vitthāramaggañca samāsayitvāti porāṇaṭṭhakathāsu yathāṭhāne vattabbampi padatthavinicchayādikaṁ ativitthiṇṇena vacanakkamena ceva vuttameva atthanayaṁ appamattakavisesena punappunaṁ kathanena ca tattha tattha papañcitaṁ tādisaṁ vitthāramaggaṁ pahāya sallahukena atthaviññāpakena padakkamena ceva vuttanayasadisaṁ vattabbaṁ atidisitvā ca saṅkhepanayeneva vaṇṇayissāmāti adhippāyo.",
  "tika-vin07t0:33_3": "Sāratthadīpaniyaṁ pana vinayaṭīkāyaṁ ‘‘porāṇaṭṭhakathāsu upari vuccamānampi ānetvā tattha tattha papañcitaṁ ñatticatutthena kammena…pe… upasampannoti bhikkhūti ettha apalokanādīnaṁ catunnampi kammānaṁ vitthārakathā viya tādisaṁ vitthāramaggaṁ saṅkhipitvā’’ti vuttaṁ,",
  "tika-vin07t0:33_4": "taṁ tantikkamaṁ kañci avokkamitvāti ettheva vattuṁ yuttaṁ.",
  "tika-vin07t0:33_5": "Aññattha pāḷiyā vattabbaṁ aññattha kathanañhi tantikkamaṁ vokkamitvā kathanaṁ nāma.",
  "tika-vin07t0:33_6": "Tathā hi vuttaṁ ‘‘tatheva vaṇṇituṁ yuttarūpaṁ hutvā anukkamena āgataṁ pāḷiṁ pariccajitvā saṁvaṇṇanato sīhaḷaṭṭhakathāsu ayuttaṭṭhāne vaṇṇitaṁ yathāṭhāneyeva vaṇṇanato ca vuttaṁ ‘tantikkamaṁ kañci avokkamitvā’’’ti.",
  "tika-vin07t0:33_7": "Tasmā yathāvuttanayeneva attho gahetabbo.",
  "tika-vin07t0:33_8": "Kathaṁ pana vitthāramaggassa saṅkhipane vinicchayo na hīyatīti?",
  "tika-vin07t0:33_9": "Āha ‘‘vinicchayaṁ sabbamasesayitvā’’ti.",
  "tika-vin07t0:33_10": "Saṅkhipantopi punappunaṁ vacanādimeva saṅkhipanto,",
  "tika-vin07t0:33_11": "vinicchayaṁ pana aṭṭhakathāsu sabbāsupi vuttaṁ sabbampi asesayitvā,",
  "tika-vin07t0:33_12": "kiñcimattampi aparihāpetvāti vuttaṁ hoti.",
  "tika-vin07t0:33_13": "Tantikkamaṁ kañci avokkamitvāti kañci pāḷikkamaṁ anatikkamitvā,",
  "tika-vin07t0:33_14": "anukkameneva pāḷiṁ vaṇṇayissāmāti attho.",
  "tika-vin07t0:34_0": "Suttantikānaṁ vacanānamatthanti verañjakaṇḍādīsu āgatānaṁ jhānakathādīnaṁ suttantavacanānaṁ sīhaḷaṭṭhakathāsu ‘‘suttantikānaṁ bhāro’’ti vatvā avaṇṇitabbaṭṭhānaṁ atthaṁ taṁtaṁsuttānurūpaṁ sabbaso paridīpayissāmāti adhippāyo. Hessatīti bhavissati, karīyissatīti vā attho.",
  "tika-vin07t0:34_1": "Ettha ca paṭhamasmiṁ atthavikappe ‘‘bhāsantarapariccāgādikaṁ catubbidhaṁ kiccaṁ nipphādetvā suttantikānaṁ vacanānamatthaṁ paridīpayantī ayaṁ vaṇṇanā bhavissatī’’ti vaṇṇanāvasena samānakattukatā veditabbā.",
  "tika-vin07t0:34_2": "Pacchimasmiṁ atthavikappe pana ‘‘heṭṭhā vuttabhāsantarapariccāgādikaṁ katvā suttantikānaṁ vacanānamatthaṁ paridīpayantī ayaṁ vaṇṇanā amhehi karīyissatī’’ti evaṁ ācariyavasena samānakattukatā veditabbā.",
  "tika-vin07t0:35_0": "Ganthārambhakathāvaṇṇanānayo niṭṭhito.",
  "tika-vin07t0:36_0": "Bāhiranidānakathā",
  "tika-vin07t0:37_0": "Idāni saṁvaravinayapahānavinayādīsu bahūsu vinayesu attanā ‘‘taṁ vaṇṇayissaṁ vinaya’’nti evaṁ saṁvaṇṇetabbabhāvena paṭiññātaṁ vinayaṁ dassento āha tatthātiādi.",
  "tika-vin07t0:37_1": "Tattha tatthāti yathāvuttāsu gāthāsu.",
  "tika-vin07t0:37_2": "Tāva-saddo paṭhamanti imasmiṁ atthe daṭṭhabbo,",
  "tika-vin07t0:37_3": "tena paṭhamaṁ vinayaṁ vavatthapetvā pacchā tassa vaṇṇanaṁ karissāmāti dīpeti.",
  "tika-vin07t0:37_4": "Vavatthapetabboti niyametabbo.",
  "tika-vin07t0:37_5": "Tenetaṁ vuccatīti yasmā vavatthapetabbo,",
  "tika-vin07t0:37_6": "tena hetunā etaṁ vinayo nāmātiādikaṁ niyāmakavacanaṁ vuccatīti attho. Assāti vinayassa. Mātikāti uddeso.",
  "tika-vin07t0:37_7": "So hi niddesapadānaṁ jananīṭhāne ṭhitattā mātā viyāti ‘‘mātikā’’ti vuccati.",
  "tika-vin07t0:38_0": "Idāni saṁvaṇṇetabbamatthaṁ mātikaṁ paṭṭhapetvā dassento āha vuttaṁ yenātiādi.",
  "tika-vin07t0:38_1": "Idaṁ vuttaṁ hoti – etaṁ tena samayena buddho bhagavā verañjāyaṁ viharatītiādinidānavacanapaṭimaṇḍitaṁ vinayapiṭakaṁ yena puggalena vuttaṁ, yasmiṁ kāle vuttaṁ, yasmā kāraṇā vuttaṁ, yena dhāritaṁ, yena ca ābhataṁ, yesu patiṭṭhitaṁ,",
  "tika-vin07t0:38_2": "etaṁ yathāvuttavidhānaṁ vatvā tato tena samayenātiādipāṭhassa atthaṁ anekappakārato dassento vinayassa atthavaṇṇanaṁ karissāmīti.",
  "tika-vin07t0:39_0": "Ettha ca vuttaṁ yena yadā yasmāti idaṁ vacanaṁ tena samayena buddho bhagavātiādinidānavacanamattaṁ apekkhitvā vattukāmopi visuṁ avatvā ‘‘nidānena ādikalyāṇaṁ,",
  "tika-vin07t0:39_1": "idamavocāti nigamanena pariyosānakalyāṇa’’nti vacanato nidānanigamanānipi satthudesanāya anuvidhānattā tadantogadhānevāti nidānassāpi vinayapāḷiyaṁyeva antogadhattā vuttaṁ yena yadā yasmāti idampi vinayapiṭakasambandhaṁyeva katvā mātikaṁ ṭhapeti.",
  "tika-vin07t0:39_2": "Mātikāya hi etanti vuttaṁ vinayapiṭakaṁyeva sāmaññato sabbattha sambandhamupagacchati.",
  "tika-vin07t0:40_0": "Idāni pana taṁ visuṁ nīharitvā dassento tattha vuttaṁ yenātiādimāha. Tatthāti tesu mātikāpadesu.",
  "tika-vin07t0:40_1": "Idanti tena samayenātiādinidānavacanaṁ.",
  "tika-vin07t0:40_2": "Hi-saddo yasmāti attho daṭṭhabbo,",
  "tika-vin07t0:40_3": "yasmā buddhassa bhagavato attapaccakkhavacanaṁ na hoti, tasmāti vuttaṁ hoti.",
  "tika-vin07t0:40_4": "Attapaccakkhavacanaṁ na hotīti attanā paccakkhaṁ katvā vuttavacanaṁ na hoti.",
  "tika-vin07t0:40_5": "Atha vā attano paccakkhakāle dharamānakāle vuttavacanaṁ na hoti.",
  "tika-vin07t0:40_6": "Tadubhayenāpi bhagavato vuttavacanaṁ na hotīti attho.",
  "tika-vin07t0:41_0": "Paṭhamamahāsaṅgītikathāvaṇṇanā",
  "tika-vin07t0:42_0": "Paṭhamamahāsaṅgīti nāma cesāti ettha ca-saddo vattabbasampiṇḍanattho, upaññāsattho vā,",
  "tika-vin07t0:42_1": "upaññāsoti ca vākyārambho vuccati. Esā hi ganthakārānaṁ pakati,",
  "tika-vin07t0:42_2": "yadidaṁ kiñci vatvā puna aparaṁ vattumārabhantānaṁ ca-saddappayogo.",
  "tika-vin07t0:42_3": "Yathāpaccayaṁ tattha tattha desitattā vippakiṇṇānaṁ dhammavinayānaṁ sabhāgatthavasena saṅgahetvā gāyanaṁ kathanaṁ saṅgīti,",
  "tika-vin07t0:42_4": "mahāvisayattā pūjanīyattā ca mahatī saṅgīti mahāsaṅgīti.",
  "tika-vin07t0:42_5": "Dutiyādiṁ upādāya cesā ‘‘paṭhamamahāsaṅgītī’’ti vuttā.",
  "tika-vin07t0:42_6": "Nidadāti desanaṁ desakālādivasena aviditaṁ viditaṁ katvā nidassetīti nidānaṁ, tattha kosallatthaṁ.",
  "tika-vin07t0:43_0": "Veneyyānaṁ maggaphaluppattihetubhūtāva kiriyā nippariyāyena buddhakiccanti āha ‘‘dhammacakkappavattanañhi ādiṁ katvā’’ti.",
  "tika-vin07t0:43_1": "Tattha satipaṭṭhānādidhammo eva pavattanaṭṭhena cakkanti dhammacakkaṁ, cakkanti vā āṇā,",
  "tika-vin07t0:43_2": "taṁ dhammato anapetattā dhammacakkaṁ,",
  "tika-vin07t0:43_3": "dhammena ñāyena cakkantipi dhammacakkaṁ.",
  "tika-vin07t0:43_4": "Katabuddhakicceti niṭṭhitabuddhakicce bhagavati lokanātheti sambandho.",
  "tika-vin07t0:43_5": "Kusinārāyanti samīpatthe etaṁ bhummavacanaṁ.",
  "tika-vin07t0:43_6": "Upavattane mallānaṁ sālavaneti tassa nagarassa upavattanabhūtaṁ mallarājūnaṁ sālavanuyyānaṁ dasseti.",
  "tika-vin07t0:43_7": "Tattha nagaraṁ pavisantā uyyānato upecca vattanti gacchanti etenāti ‘‘upavattana’’nti uyyānassa ca nagarassa ca majjhe sālavanaṁ vuccati.",
  "tika-vin07t0:43_8": "Kusinārāya hi dakkhiṇapacchimadisāya taṁ uyyānaṁ hoti,",
  "tika-vin07t0:43_9": "tato uyyānato sālavanarājivirājito maggo pācīnābhimukho gantvā nagarassa dakkhiṇadvārābhimukho uttarena nivatto,",
  "tika-vin07t0:43_10": "tena maggena manussā nagaraṁ pavisanti,",
  "tika-vin07t0:43_11": "tasmā taṁ ‘‘upavattana’’nti vuccati.",
  "tika-vin07t0:43_12": "Tattha kira upavattane aññamaññasaṁsaṭṭhaviṭapānaṁ sampannachāyānaṁ sālapantīnamantare bhagavato parinibbānamañco paññatto,",
  "tika-vin07t0:43_13": "taṁ sandhāya vuttaṁ ‘‘yamakasālānamantare’’ti.",
  "tika-vin07t0:43_14": "Upādīyati kammakilesehīti upādi,",
  "tika-vin07t0:43_15": "vipākakkhandhā kaṭattā ca rūpaṁ.",
  "tika-vin07t0:43_16": "Tadeva kammakilesehi sammā appahīnatāya seso,",
  "tika-vin07t0:43_17": "natthi ettha upādisesoti anupādisesā, nibbānadhātu, tāya.",
  "tika-vin07t0:43_18": "Itthambhūtalakkhaṇe cāyaṁ karaṇaniddeso.",
  "tika-vin07t0:43_19": "Parinibbāneti nimittatthe bhummaṁ,",
  "tika-vin07t0:43_20": "parinibbānahetu tasmiṁ ṭhāne sannipatitānanti attho.",
  "tika-vin07t0:43_21": "Saṅghassa thero jeṭṭho saṅghatthero.",
  "tika-vin07t0:43_22": "Ettha ca saṅghasaddassa bhikkhusatasahassasaddasāpekkhattepi gamakattā therasaddena samāso yathā devadattassa garukulanti.",
  "tika-vin07t0:43_23": "Āyasmā mahākassapo dhammavinayasaṅgāyanatthaṁ bhikkhūnaṁ ussāhaṁ janesīti sambandho.",
  "tika-vin07t0:44_0": "Tathā ussāhaṁ jananassa kāraṇamāha sattāhaparinibbutetiādi.",
  "tika-vin07t0:44_1": "Satta ahāni samāhaṭāni sattāhaṁ,",
  "tika-vin07t0:44_2": "sattāhaṁ parinibbutassa assāti sattāhaparinibbuto,",
  "tika-vin07t0:44_3": "sattāhaparinibbute subhaddena vuḍḍhapabbajitena vuttavacanamanussarantoti sambandho. Alaṁ,",
  "tika-vin07t0:44_4": "āvusotiādinā tena vuttavacanaṁ dasseti.",
  "tika-vin07t0:44_5": "Tattha alanti paṭikkhepavacanaṁ.",
  "tika-vin07t0:44_6": "Tena mahāsamaṇenāti nissakke karaṇavacanaṁ,",
  "tika-vin07t0:44_7": "tato mahāsamaṇato suṭṭhu muttā mayanti attho,",
  "tika-vin07t0:44_8": "upaddutā ca homa tadāti adhippāyo,",
  "tika-vin07t0:44_9": "homāti vā atītatthe vattamānavacanaṁ, ahumhāti attho.",
  "tika-vin07t0:44_10": "Ṭhānaṁ kho panetaṁ vijjatīti tiṭṭhati ettha phalaṁ tadāyattavuttitāyāti ṭhānaṁ, hetu. Khoti avadhāraṇe, etaṁ kāraṇaṁ vijjateva, no na vijjatīti attho. Kiṁ taṁ kāraṇanti? Āha yaṁ pāpabhikkhūtiādi. Ettha yanti nipātamattaṁ, kāraṇaniddeso vā,",
  "tika-vin07t0:44_11": "yena kāraṇena antaradhāpeyyuṁ,",
  "tika-vin07t0:44_12": "tadetaṁ kāraṇaṁ vijjatīti attho.",
  "tika-vin07t0:44_13": "Atīto atikkanto satthā ettha, etassāti vā atītasatthukaṁ, pāvacanaṁ. Padhānaṁ vacanaṁ pāvacanaṁ, dhammavinayanti vuttaṁ hoti.",
  "tika-vin07t0:44_14": "Pakkhaṁ labhitvāti alajjīpakkhaṁ labhitvā. Na cirassevāti na cireneva.",
  "tika-vin07t0:44_15": "Yāva ca dhammavinayo tiṭṭhatīti yattakaṁ kālaṁ dhammo ca vinayo ca lajjīpuggalesu tiṭṭhati.",
  "tika-vin07t0:45_0": "Vuttañhetaṁ bhagavatāti parinibbānamañce nipannena bhagavatā vuttanti attho.",
  "tika-vin07t0:45_1": "Desito paññattoti suttābhidhammapiṭakasaṅgahitassa dhammassa ceva vinayapiṭakasaṅgahitassa vinayassa ca atisajjanaṁ pabodhanaṁ desanā.",
  "tika-vin07t0:45_2": "Tasseva pakārato ñāpanaṁ asaṅkarato ṭhapanaṁ paññāpanaṁ.",
  "tika-vin07t0:45_3": "So vo mamaccayena satthāti so dhammavinayo tumhākaṁ mamaccayena satthā mayi parinibbute satthukiccaṁ sādhessati.",
  "tika-vin07t0:45_4": "Sāsananti pariyattipaṭipattipaṭivedhavasena tividhaṁ sāsanaṁ,",
  "tika-vin07t0:45_5": "nippariyāyato pana sattattiṁsa bodhipakkhiyadhammā. Addhaniyanti addhānakkhamaṁ,",
  "tika-vin07t0:45_6": "tadeva ciraṭṭhitikaṁ assa bhaveyyāti sambandho.",
  "tika-vin07t0:46_0": "Idāni sammāsambuddhena attano kataṁ anuggahavisesaṁ vibhāvento āha yañcāhaṁ bhagavatātiādi.",
  "tika-vin07t0:46_1": "Tattha yañcāhanti etassa anuggahitoti etena sambandho. Tattha yanti yasmā, yena kāraṇenāti vuttaṁ hoti. Kiriyāparāmasanaṁ vā etaṁ,",
  "tika-vin07t0:46_2": "tena anuggahitoti ettha anuggahaṇaṁ parāmasati.",
  "tika-vin07t0:46_3": "Dhāressasītiādikaṁ bhagavatā mahākassapattherena saddhiṁ cīvaraparivattanaṁ kātukāmena vuttavacanaṁ.",
  "tika-vin07t0:46_4": "Dhāressasi pana me tvaṁ kassapāti ‘‘kassapa,",
  "tika-vin07t0:46_5": "tvaṁ imāni paribhogajiṇṇāni paṁsukūlāni pārupituṁ sakkhissasī’’ti vadati,",
  "tika-vin07t0:46_6": "tañca kho na kāyabalaṁ sandhāya,",
  "tika-vin07t0:46_7": "paṭipattipūraṇaṁ pana sandhāya evamāha.",
  "tika-vin07t0:46_8": "Sāṇāni paṁsukūlānīti matakaḷevaraṁ paliveṭhetvā chaḍḍitāni tumbamatte kimayo papphoṭetvā gahitāni sāṇavākamayāni paṁsukūlacīvarāni.",
  "tika-vin07t0:46_9": "Rathikādīnaṁ yattha katthaci paṁsūnaṁ upari ṭhitattā abbhuggataṭṭhena tesu kūlamivāti paṁsukūlaṁ.",
  "tika-vin07t0:46_10": "Atha vā paṁsu viya kucchitabhāvaṁ ulati gacchatīti paṁsukūlanti paṁsukūlasaddassa attho daṭṭhabbo.",
  "tika-vin07t0:46_11": "Nibbasanānīti niṭṭhitavasanakiccāni, paribhogajiṇṇānīti attho.",
  "tika-vin07t0:46_12": "Ekameva taṁ cīvaraṁ anekāvayavattā bahuvacanaṁ kataṁ.",
  "tika-vin07t0:46_13": "Sādhāraṇaparibhogenāti attanā samānaparibhogena,",
  "tika-vin07t0:46_14": "sādhāraṇaparibhogena ca samasamaṭṭhapanena ca anuggahitoti sambandho.",
  "tika-vin07t0:47_0": "Idāni navānupubbavihārachaḷabhiññāppabhede uttarimanussadhamme attanā samasamaṭṭhapanatthāya bhagavatā vuttaṁ kassapasaṁyutte (saṁ. ni.",
  "tika-vin07t0:47_1": "2.152) āgataṁ pāḷiṁ peyyālamukhena ādiggahaṇena ca saṅkhipitvā dassento āha ahaṁ, bhikkhavetiādi.",
  "tika-vin07t0:47_2": "Tattha yāvade ākaṅkhāmīti yāvadeva ākaṅkhāmi,",
  "tika-vin07t0:47_3": "yattakaṁ kālaṁ icchāmīti attho, ‘‘yāvadevā’’tipi pāṭho.",
  "tika-vin07t0:47_4": "Navānupubbavihārachaḷabhiññāppabhedeti ettha navānupubbavihāro nāma anupaṭipāṭiyā samāpajjitabbabhāvato evaṁsaññitā nirodhasamāpattiyā saha aṭṭha rūpārūpasamāpattiyo.",
  "tika-vin07t0:47_5": "Chaḷabhiññā nāma āsavakkhayañāṇena saddhiṁ pañcābhiññāyo.",
  "tika-vin07t0:47_6": "Attanā samasamaṭṭhapanenāti ‘‘ahaṁ yattakaṁ kālaṁ yattake samāpattivihāre abhiññāyo ca vaḷañjemi,",
  "tika-vin07t0:47_7": "tathā kassapopī’’ti evaṁ yathāvuttauttarimanussadhamme attanā samasamaṁ katvā ṭhapanena,",
  "tika-vin07t0:47_8": "idañca uttarimanussadhammasāmaññena therassa pasaṁsāmattena vuttaṁ,",
  "tika-vin07t0:47_9": "na bhagavatā saddhiṁ sabbathā samatāya.",
  "tika-vin07t0:47_10": "Bhagavato hi guṇavisesaṁ upādāya sāvakā paccekabuddhā ca kalampi kalabhāgampi na upenti,",
  "tika-vin07t0:47_11": "tassa kimaññaṁ āṇaṇyaṁ bhavissati aññatra dhammavinayasaṅgāyanāti adhippāyo.",
  "tika-vin07t0:47_12": "Tattha tassāti tassa anuggahassa,",
  "tika-vin07t0:47_13": "tassa meti vā attho gahetabbo.",
  "tika-vin07t0:47_14": "Potthakesu hi kesuci ‘‘tassa me’’ti pāṭho dissati. Āṇaṇyaṁ aṇaṇabhāvo.",
  "tika-vin07t0:47_15": "Sakakavacaissariyānuppadānenāti ettha cīvarassa nidassanavasena kavacasseva gahaṇaṁ kataṁ,",
  "tika-vin07t0:47_16": "samāpattiyā nidassanavasena issariyaṁ gahitaṁ.",
  "tika-vin07t0:48_0": "Idāni yathāvuttamatthaṁ pāḷiyā vibhāvento āha yathāhātiādi.",
  "tika-vin07t0:48_1": "Tattha ekamidāhanti ettha idanti nipātamattaṁ.",
  "tika-vin07t0:48_2": "Ekaṁ samayanti ekasmiṁ samayeti attho. Pāvāyāti pāvānagarato.",
  "tika-vin07t0:48_3": "Addhānamaggappaṭipannoti dīghamaggappaṭipanno.",
  "tika-vin07t0:48_4": "Dīghapariyāyo hettha addhānasaddo.",
  "tika-vin07t0:48_5": "Sabbaṁ subhaddakaṇḍaṁ vitthārato veditabbanti pañcasatikakkhandhake āgataṁ subhaddakaṇḍaṁ idha ānetvā vitthāretabbaṁ.",
  "tika-vin07t0:49_0": "Tato paranti subhaddakaṇḍato paraṁ.",
  "tika-vin07t0:49_1": "Sabbaṁ subhaddakaṇḍaṁ vitthārato veditabbanti iminā ‘‘yaṁ na icchissāma,",
  "tika-vin07t0:49_2": "na taṁ karissāmā’’ti etaṁ pariyantaṁ subhaddakaṇḍapāḷiṁ dassetvā idāni avasesaṁ ussāhajananappakārappavattaṁ pāḷimeva dassento handa mayaṁ āvusotiādimāha.",
  "tika-vin07t0:49_3": "Tattha pure adhammo dippatīti ettha ‘‘adhammo nāma dasakusalakammapathapaṭipakkhabhūto adhammo’’ti sāratthadīpaniyaṁ (sārattha. ṭī.",
  "tika-vin07t0:49_4": "1.paṭhamamahāsaṅgītikathāvaṇṇanā) vuttaṁ.",
  "tika-vin07t0:49_5": "Dhammasaṅgahaṇatthaṁ ussāhajananappasaṅgattā pana dhammavinayānaṁ asaṅgāyanahetudosagaṇo sambhavati,",
  "tika-vin07t0:49_6": "so eva ettha adhammo dippati tappaṭipakkho dhammo ca paṭibāhīyatīti vattabbaṁ.",
  "tika-vin07t0:49_7": "Api ca ‘‘adhammavādino balavanto honti dhammavādino dubbalā hontī’’ti vuccamānattā yena adhammena te subhaddavajjiputtakādayo adhammavādino,",
  "tika-vin07t0:49_8": "yena ca dhammena itare dhammavādinova honti.",
  "tika-vin07t0:49_9": "Teyeva idha ‘‘adhammo’’ ‘‘dhammo’’ti ca vattabbā.",
  "tika-vin07t0:49_10": "Tasmā sīlavipattiādihetuko pāpicchatādidosagaṇo adhammo,",
  "tika-vin07t0:49_11": "tappaṭipakkho sīlasampadādihetuko appicchatādiguṇasamūho dhammoti ca gahetabbaṁ.",
  "tika-vin07t0:49_12": "Pure dippatīti api nāma dippati.",
  "tika-vin07t0:49_13": "Atha vā yāva adhammo dhammaṁ paṭibāhituṁ samattho hoti, tato puretaramevāti attho. Dippatīti dippissati.",
  "tika-vin07t0:49_14": "Puresaddayogena hi anāgatatthe ayaṁ vattamānappayogo, yathā purā vassati devoti.",
  "tika-vin07t0:49_15": "Avinayoti pahānavinayādīnaṁ paṭipakkhabhūto avinayo.",
  "tika-vin07t0:50_0": "Tena hīti uyyojanatthe nipāto.",
  "tika-vin07t0:50_1": "Sakalanavaṅgasatthusāsanapariyattidhareti sakalaṁ suttageyyādinavaṅgaṁ ettha,",
  "tika-vin07t0:50_2": "etassa vā atthīti sakalanavaṅgaṁ, satthusāsanaṁ.",
  "tika-vin07t0:50_3": "Atthakāmena pariyāpuṇitabbato diṭṭhadhammikādipurisatthapariyattibhāvato ca ‘‘pariyattī’’ti tīṇi piṭakāni vuccanti,",
  "tika-vin07t0:50_4": "taṁ sakalanavaṅgasatthusāsanasaṅkhātaṁ pariyattiṁ dhārentīti sakalanavaṅgasatthusāsanapaayattidharā, tādiseti attho.",
  "tika-vin07t0:50_5": "Samathabhāvanāsinehābhāvena sukkhā lūkhā asiniddhā vipassanā etesanti sukkhavipassakā.",
  "tika-vin07t0:50_6": "Tipiṭakasabbapariyattippabhedadhareti tiṇṇaṁ piṭakānaṁ samāhāro tipiṭakaṁ,",
  "tika-vin07t0:50_7": "tadeva navaṅgādivasena anekabhedabhinnaṁ sabbaṁ pariyattippabhedaṁ dhārentīti tipiṭakasabbapariyattippabhedadharā.",
  "tika-vin07t0:51_0": "Kissa panāti kasmā pana. Sikkhatīti sekkho. Tamevāha ‘‘sakaraṇīyo’’ti.",
  "tika-vin07t0:51_1": "Uparimaggattayakiccassa apariyositattā sakiccoti attho. Assāti anena. Bahukārattāti bahupakārattā. Assāti bhaveyya.",
  "tika-vin07t0:51_2": "Ativiya vissatthoti ativiya vissāsiko.",
  "tika-vin07t0:51_3": "Nanti ānandattheraṁ ovadatīti sambandho.",
  "tika-vin07t0:51_4": "Ānandattherassa kadāci asaññatāya navakāya saddhivihārikaparisāya janapadacārikācaraṇaṁ,",
  "tika-vin07t0:51_5": "tesañca saddhivihārikānaṁ ekakkhaṇe uppabbajjanañca paṭicca mahākassapatthero taṁ niggaṇhanto evamāha ‘‘na vāyaṁ kumārako mattamaññāsī’’ti.",
  "tika-vin07t0:51_6": "Ettha ca vā-saddo padapūraṇo,",
  "tika-vin07t0:51_7": "ayaṁ kumāro attano pamāṇaṁ na paṭijānātīti theraṁ tajjento āha. Tatrāti evaṁ sati.",
  "tika-vin07t0:52_0": "Kiñcāpi sekkhoti idaṁ na sekkhānaṁ agatigamanasabbhāvena vuttaṁ,",
  "tika-vin07t0:52_1": "asekkhānaññeva pana uccinitvā gahitattāti daṭṭhabbaṁ. Tasmā ‘‘kiñcāpi sekkho,",
  "tika-vin07t0:52_2": "tathāpi thero āyasmantampi ānandaṁ uccinatū’’ti evamettha sambandho veditabbo, na pana kiñcāpi sekkho,",
  "tika-vin07t0:52_3": "tathāpi abhabbo agatiṁ gantunti yojetabbaṁ.",
  "tika-vin07t0:52_4": "Abhabbotiādi panassa sabhāvakathanaṁ.",
  "tika-vin07t0:52_5": "Tattha chandāti chandena sinehena.",
  "tika-vin07t0:52_6": "Agatiṁ gantunti akattabbaṁ kātuṁ. Pariyattoti adhīto uggahito.",
  "tika-vin07t0:53_0": "Rājagahaṁkho mahāgocaranti ettha gāvo caranti etthāti gocaro, gunnaṁ gocaraṭṭhānaṁ. Gocaro viyāti gocaro, bhikkhācaraṇaṭṭhānaṁ.",
  "tika-vin07t0:53_1": "So mahanto assāti mahāgocaraṁ, rājagahaṁ. Ukkoṭeyyāti nivāreyya.",
  "tika-vin07t0:54_0": "Sattasu sādhukīḷanadivasesūti ettha saṁvegavatthuṁ kittetvā kittetvā sādhukaṁ eva pūjāvasena kīḷanato sādhukīḷanaṁ. Upakaṭṭhāti āsannā.",
  "tika-vin07t0:54_1": "Vassaṁ upaneti upagacchati etthāti vassūpanāyikā.",
  "tika-vin07t0:55_0": "Tatra sudanti tassaṁ sāvatthiyaṁ, sudanti nipātamattaṁ.",
  "tika-vin07t0:55_1": "Ussannadhātukanti upacitapittasemhādidhātukaṁ. Samassāsetunti santappetuṁ.",
  "tika-vin07t0:55_2": "Dutiyadivaseti jetavanavihāraṁ paviṭṭhadivasato dutiyadivaseti vadanti. Viriccati etenāti virecanaṁ.",
  "tika-vin07t0:55_3": "Osadhaparibhāvitaṁ khīrameva virecananti khīravirecanaṁ.",
  "tika-vin07t0:55_4": "Yaṁ sandhāyāti yaṁ bhesajjapānaṁ sandhāya vuttaṁ.",
  "tika-vin07t0:55_5": "Bhesajjamattāti appamattakaṁ bhesajjaṁ.",
  "tika-vin07t0:55_6": "Appattho hi ayaṁ mattā-saddo mattā sukhapariccāgātiādīsu (dha. pa. 290) viya.",
  "tika-vin07t0:56_0": "Khaṇḍaphullappaṭisaṅkharaṇanti ettha khaṇḍanti chinnaṁ, phullanti bhinnaṁ,",
  "tika-vin07t0:56_1": "tesaṁ paṭisaṅkharaṇaṁ abhinavakaraṇaṁ.",
  "tika-vin07t0:57_0": "Paricchedavasena vediyati dissatīti pariveṇaṁ.",
  "tika-vin07t0:57_1": "Tatthāti tesu vihāresu khaṇḍaphullappaṭisaṅkharaṇanti sambandho.",
  "tika-vin07t0:57_2": "Paṭhamaṁ māsanti vassānassa paṭhamaṁ māsaṁ,",
  "tika-vin07t0:57_3": "accantasaṁyoge cetaṁ upayogavacanaṁ.",
  "tika-vin07t0:57_4": "Senāsanavattānaṁ bahūnaṁ paññattattā, senāsanakkhandhake (cūḷava.",
  "tika-vin07t0:57_5": "294 ādayo) senāsanapaṭibaddhānaṁ bahūnaṁ kammānaṁ vihitattā ‘‘bhagavatā…pe… vaṇṇita’’nti vuttaṁ.",
  "tika-vin07t0:58_0": "Dutiyadivaseti ‘‘khaṇḍaphullappaṭisaṅkharaṇaṁ karomā’’ti cintitadivasato dutiyadivase.",
  "tika-vin07t0:58_1": "Vassūpanāyikadivaseyeva te evaṁ cintesuṁ.",
  "tika-vin07t0:58_2": "Siriyā niketanamivāti siriyā nivāsanaṭṭhānaṁ viya.",
  "tika-vin07t0:58_3": "Ekasmiṁ pānīyatitthe sannipatantā pakkhino viya sabbesaṁ janānaṁ cakkhūni maṇḍapeyeva nipatantīti vuttaṁ ‘ekanipātatitthamiva ca devamanussanayanavihaṅgāna’’nti.",
  "tika-vin07t0:58_4": "Lokarāmaṇeyyakanti loke ramaṇīyabhāvaṁ,",
  "tika-vin07t0:58_5": "ramaṇaṁ arahatīti vā lokarāmaṇeyyakaṁ .",
  "tika-vin07t0:58_6": "Daṭṭhabbasāramaṇḍanti daṭṭhabbesu sāraṁ daṭṭhabbasāraṁ,",
  "tika-vin07t0:58_7": "tato vippasannanti daṭṭhabbasāramaṇḍaṁ.",
  "tika-vin07t0:58_8": "Atha vā daṭṭhabbo sārabhūto visiṭṭhataro maṇḍo maṇḍanaṁ alaṅkāro etassāti daṭṭhabbasāramaṇḍo, maṇḍapo.",
  "tika-vin07t0:58_9": "Maṇḍaṁ sūriyarasmiṁ pāti nivāretīti maṇḍapo.",
  "tika-vin07t0:58_10": "Vividhāni kusumadāmāni ceva muttolambakāni ca viniggalantaṁ vamentaṁ nikkhāmentamiva cāru sobhanaṁ vitānaṁ etthāti vividhakusumadāmolambakaviniggalantacāruvitāno.",
  "tika-vin07t0:58_11": "Nānāpupphūpahāravicittasupariniṭṭhitabhūmikammattā eva ‘‘ratanavicittamaṇikoṭṭimatalamivā’’ti vuttaṁ.",
  "tika-vin07t0:58_12": "Ettha ca maṇiyo koṭṭetvā katatalaṁ maṇikoṭṭimatalaṁ nāma, tamivāti vuttaṁ hoti. Āsanārahanti nisīdanārahaṁ.",
  "tika-vin07t0:58_13": "Dantakhacitanti dantehi khacitaṁ.",
  "tika-vin07t0:59_0": "Āvajjesīti upanāmesi.",
  "tika-vin07t0:59_1": "Anupādāyāti taṇhādiṭṭhivasena kañci dhammaṁ aggahetvā.",
  "tika-vin07t0:59_2": "Kathādosoti kathāya asaccaṁ nāma natthi.",
  "tika-vin07t0:60_0": "Yathāvuḍḍhanti vuḍḍhapaṭipāṭiṁ anatikkamitvā.",
  "tika-vin07t0:60_1": "Eketi majjhimabhāṇakānaṁyeva eke.",
  "tika-vin07t0:60_2": "Pubbe vuttampi hi sabbaṁ majjhimabhāṇakā vadantiyevāti veditabbaṁ.",
  "tika-vin07t0:60_3": "Dīghabhāṇakā pana ‘‘padasāva thero sannipātamāgato’’ti vadanti. Tesu keci ‘‘ākāsenā’’ti,",
  "tika-vin07t0:60_4": "‘‘te sabbepi tathā tathā āgatadivasānampi atthitāya ekamekaṁ gahetvā tathā tathā vadiṁsū’’ti vadanti.",
  "tika-vin07t0:61_0": "Kaṁ dhuraṁ katvāti kaṁ jeṭṭhakaṁ katvā.",
  "tika-vin07t0:61_1": "Bījaniṁ gahetvāti ettha bījanīgahaṇaṁ parisāya dhammakathikānaṁ hatthakukkuccavinodanamukhavikārapaṭicchādanatthaṁ dhammatāvasena āciṇṇanti veditabbaṁ.",
  "tika-vin07t0:61_2": "Teneva hi accantasaññatappattā buddhāpi sāvakāpi dhammakathikānaṁ dhammatādassanatthameva cittabījaniṁ gaṇhanti. Paṭhamaṁ, āvuso upāli,",
  "tika-vin07t0:61_3": "pārājikaṁ kattha paññattanti ettha kathaṁ saṅgītiyā pubbe paṭhamabhāvo siddhoti?",
  "tika-vin07t0:61_4": "Pātimokkhuddesānukkamādinā pubbe paṭhamabhāvassa siddhattā.",
  "tika-vin07t0:61_5": "Yebhuyyena hi tīṇi piṭakāni bhagavato dharamānakāleyeva iminā anukkamena sajjhāyitāni,",
  "tika-vin07t0:61_6": "teneva kamena pacchāpi saṅgītāni visesato vinayābhidhammapiṭakānīti daṭṭhabbaṁ.",
  "tika-vin07t0:61_7": "Kismiṁ vatthusminti nimittatthe bhummaṁ. Antarā ca, bhante,",
  "tika-vin07t0:61_8": "rājagahaṁ antarā ca nāḷandanti rājagahassa ca nāḷandāya ca antarā, vivare majjheti attho.",
  "tika-vin07t0:61_9": "Antarā-saddena pana yuttattā upayogavacanaṁ kataṁ.",
  "tika-vin07t0:61_10": "Rājāgāraketi rañño kīḷanatthāya kate agārake.",
  "tika-vin07t0:61_11": "Ambalaṭṭhikāyanti rañño evaṁnāmakaṁ uyyānaṁ.",
  "tika-vin07t0:61_12": "Kena saddhinti idha kasmā vuttanti?",
  "tika-vin07t0:61_13": "Yasmā panetaṁ na bhagavatā eva vuttaṁ,",
  "tika-vin07t0:61_14": "raññāpi kiñci kiñci vuttamatthi,",
  "tika-vin07t0:61_15": "tasmā ‘‘kamārabbhā’’ti avatvā evaṁ vuttanti daṭṭhabbaṁ.",
  "tika-vin07t0:61_16": "Vedehiputtenāti ayaṁ kosalarañño dhītāya putto, na videharañño dhītāya. Yasmā mātā panassa paṇḍitā,",
  "tika-vin07t0:61_17": "tasmā sā vedena ñāṇena īhati ghaṭati vāyamatīti ‘‘vedehī’’ti pākaṭanāmā jātāti veditabbā.",
  "tika-vin07t0:62_0": "Evaṁ nimittapayojanakāladesadesakakārakakaraṇappakārehi paṭhamamahāsaṅgītiṁ dassetvā idāni tattha vavatthāpitesu dhammavinayesu nānappakārakosallatthaṁ ekavidhādibhede dassetuṁ tadetaṁ sabbampītiādimāha.",
  "tika-vin07t0:62_1": "Tattha anuttaraṁ sammāsambodhinti ettha anāvaraṇañāṇapadaṭṭhānaṁ maggañāṇaṁ,",
  "tika-vin07t0:62_2": "maggañāṇapadaṭṭhānañca anāvaraṇañāṇaṁ ‘‘sammāsambodhī’’ti vuccati.",
  "tika-vin07t0:62_3": "Paccavekkhantena vāti udānādivasena pavattadhammaṁ sandhāyāha.",
  "tika-vin07t0:62_4": "Vimuttirasanti arahattaphalassādaṁ,",
  "tika-vin07t0:62_5": "vimuttisampattikaṁ vā aggaphalanipphādanato,",
  "tika-vin07t0:62_6": "vimuttikiccaṁ vā kilesānaṁ accantavimuttisampādanato.",
  "tika-vin07t0:62_7": "Avasesaṁ buddhavacanaṁ dhammoti ettha yadipi dhammo eva vinayopi pariyattiyādibhāvato,",
  "tika-vin07t0:62_8": "tathāpi vinayasaddasannidhānena bhinnādhikaraṇabhāvena payutto dhamma-saddo vinayatantivirahitaṁ tantiṁ dīpeti,",
  "tika-vin07t0:62_9": "yathā puññañāṇasambhāro gobalibaddantiādi.",
  "tika-vin07t0:63_0": "Anekajātisaṁsāranti imissā gāthāya ayaṁ saṅkhepattho – ahaṁ imassa attabhāvagehassa kārakaṁ taṇhāvaḍḍhakiṁ gavesanto yena ñāṇena taṁ daṭṭhuṁ sakkā,",
  "tika-vin07t0:63_1": "taṁ bodhiñāṇaṁ anibbisaṁ alabhanto eva abhinīhārato pabhuti ettakaṁ kālaṁ anekajātisatasahassasaṅkhyaṁ imaṁ saṁsāravaṭṭaṁ sandhāvissaṁ saṁsariṁ,",
  "tika-vin07t0:63_2": "yasmā jarābyādhimaraṇamissatāya jāti nāmesā punappunaṁ upagantuṁ dukkhā,",
  "tika-vin07t0:63_3": "na ca sā tasmiṁ adiṭṭhe nivattati,",
  "tika-vin07t0:63_4": "tasmā taṁ gavesanto sandhāvissanti attho.",
  "tika-vin07t0:63_5": "Diṭṭhosīti idāni mayā sabbaññutaññāṇaṁ paṭivijjhantena diṭṭho asi.",
  "tika-vin07t0:63_6": "Puna gehanti puna imaṁ attabhāvasaṅkhātaṁ mama gehaṁ. Na kāhasīti na karissasi. Kāraṇamāha sabbā tetiādi.",
  "tika-vin07t0:63_7": "Tava sabbā avasesakilesaphāsukā mayā bhaggā.",
  "tika-vin07t0:63_8": "Imassa tayā katassa attabhāvagehassa avijjāsaṅkhātaṁ kūṭaṁ kaṇṇikamaṇḍalaṁ visaṅkhataṁ viddhaṁsitaṁ.",
  "tika-vin07t0:63_9": "Visaṅkhāraṁ nibbānaṁ ārammaṇakaraṇavasena gataṁ mama cittaṁ.",
  "tika-vin07t0:63_10": "Ahañca taṇhānaṁ khayasaṅkhātaṁ arahattamaggaphalaṁ ajjhagā pattosmīti attho.",
  "tika-vin07t0:63_11": "Keci pana ‘‘visaṅkhāragataṁ cittameva taṇhānaṁ khayaṁ ajjhagā’’ti evampi atthaṁ vadanti.",
  "tika-vin07t0:64_0": "Kecīti khandhakabhāṇakā.",
  "tika-vin07t0:64_1": "Pāṭipadadivaseti idaṁ paccavekkhantassa uppannāti etena sambandhitabbaṁ,",
  "tika-vin07t0:64_2": "na sabbaññubhāvappattassāti etena.",
  "tika-vin07t0:64_3": "Somanassamayañāṇenāti somanassasampayuttañāṇena. Āmantayāmīti nivedayāmi, bodhemīti attho. Antareti antarāḷe, vemajjheti attho.",
  "tika-vin07t0:65_0": "Suttantapiṭakanti yathā kammameva kammantaṁ,",
  "tika-vin07t0:65_1": "evaṁ suttameva suttantanti veditabbaṁ.",
  "tika-vin07t0:65_2": "Asaṅgītanti saṅgītikkhandhaka (cūḷava.",
  "tika-vin07t0:65_3": "437 ādayo) kathāvatthuppakaraṇādikaṁ.",
  "tika-vin07t0:65_4": "Soḷasahi vārehi upalakkhitattā ‘‘soḷasa parivārā’’ti vuttaṁ.",
  "tika-vin07t0:65_5": "Tathā hi parivārapāḷiyaṁ (pari.",
  "tika-vin07t0:65_6": "1 ādayo) paṭhamaṁ pārājikaṁ kattha paññattantiādinā vuttaṁ.",
  "tika-vin07t0:65_7": "Paññattivāro kathāpattivāro vipattivāro saṅgahavāro samuṭṭhānavāro adhikaraṇavāro samathavāro samuccayavāroti ime aṭṭha vārā,",
  "tika-vin07t0:65_8": "tadanantaraṁ ‘‘methunaṁ dhammaṁ paṭisevanapaccayā pārājikaṁ kattha paññatta’’nti (pari.",
  "tika-vin07t0:65_9": "188) evaṁ paccayamattavisesena puna vuttā teyeva aṭṭha vārā cāti imesaṁ soḷasannaṁ vārānaṁ vasena bhikkhuvibhaṅgassa ca bhikkhunīvibhaṅgassa ca pakāsitattā soḷasahi vārehi upalakkhito parivāro ‘‘soḷasaparivāro’’ti vuttoti veditabbo.",
  "tika-vin07t0:66_0": "Daḷhīkammasithilakaraṇappayojanāti idaṁ lokavajjapaṇṇattivajjesu yathākkamaṁ yojetabbaṁ.",
  "tika-vin07t0:66_1": "Saññamavelaṁ abhibhavitvā pavatto ācāro ajjhācāro, vītikkamo.",
  "tika-vin07t0:66_2": "Tenāti vividhanayattādihetunā.",
  "tika-vin07t0:66_3": "Etanti vividhavisesanayattātiādigāthāvacanaṁ. Etassāti vinayassa.",
  "tika-vin07t0:67_0": "Itaraṁ panāti suttaṁ.",
  "tika-vin07t0:67_1": "Attatthaparatthādibhedeti ettha ādi-saddena diṭṭhadhammikasamparāyikatthe lokiyalokuttarādiatthe ca saṅgaṇhāti.",
  "tika-vin07t0:67_2": "Veneyajjhāsayānulomena vuttattāti vinayaṁ viya issarabhāvato āṇāpatiṭṭhāpanavasena adesetvā veneyyānaṁ ajjhāsayānulomena caritānurūpaṁ vuttattā.",
  "tika-vin07t0:67_3": "Anupubbasikkhādivasena adesetvā veneyyānaṁ kālantare abhinibbattiṁ dassento āha ‘‘sassamiva phala’’nti.",
  "tika-vin07t0:67_4": "Upāyasamaṅgīnaṁyeva nippajjanabhāvaṁ dassento ‘‘dhenu viya khīra’’nti āha. Na hi dhenuṁ visāṇādīsu,",
  "tika-vin07t0:67_5": "akāle vā avijātaṁ vā dohanto khīraṁ paṭilabhati.",
  "tika-vin07t0:68_0": "Yanti yasmā. Etthāti abhidhamme.",
  "tika-vin07t0:68_1": "Abhidhammeti supinantena sukkavissaṭṭhiyā anāpattibhāvepi akusalacetanā upalabbhatītiādinā vinayapaññattiyā saṅkaravirahite dhamme,",
  "tika-vin07t0:68_2": "‘‘pubbāparavirodhābhāvato saṅkaravirahite dhamme’’tipi vadanti.",
  "tika-vin07t0:68_3": "Ārammaṇādīhīti ārammaṇasampayuttakammadvārapaṭipadādīhi.",
  "tika-vin07t0:68_4": "Lakkhaṇīyattāti sañjānitabbattā.",
  "tika-vin07t0:68_5": "Yaṁ panettha avisiṭṭhanti ettha vinayapiṭakantiādīsu tīsu saddesu yaṁ avisiṭṭhaṁ samānaṁ, taṁ piṭakasaddanti attho.",
  "tika-vin07t0:68_6": "Mā piṭakasampadānenāti pāḷisampadānavasena mā gaṇhitthāti vuttaṁ hoti.",
  "tika-vin07t0:68_7": "Yathāvuttenāti evaṁ duvidhatthenātiādinā vuttappakārena.",
  "tika-vin07t0:69_0": "Desanāsāsanakathābhedanti ettha desanābhedaṁ sāsanabhedaṁ kathābhedanti bhedasaddo paccekaṁ yojetabbo. Bhedanti ca nānattanti attho. Tesūti piṭakesu.",
  "tika-vin07t0:69_1": "Sikkhā ca pahānāni ca gambhīrabhāvo ca sikkhāpahānagambhīrabhāvo,",
  "tika-vin07t0:69_2": "tañca yathārahaṁ paridīpayeti attho.",
  "tika-vin07t0:69_3": "Pariyattibhedanti pariyāpuṇanabhedaṁ vibhāvayeti sambandho.",
  "tika-vin07t0:69_4": "Yahiṁ yasmiṁ vinayādike yaṁ sampattiñca vipattiñca yathā pāpuṇāti,",
  "tika-vin07t0:69_5": "tampi sabbaṁ vibhāvayeti sambandho.",
  "tika-vin07t0:69_6": "Atha vā yaṁ pariyattibhedaṁ sampattiṁ vipattiñca yahiṁ yathā pāpuṇāti,",
  "tika-vin07t0:69_7": "tampi sabbaṁ vibhāvayeti yojetabbaṁ.",
  "tika-vin07t0:69_8": "Paridīpanā vibhāvanā cāti heṭṭhā gāthāsu vuttassa anurūpato vuttaṁ, atthato pana ekameva.",
  "tika-vin07t0:70_0": "Āṇārahenāti āṇaṁ paṇetuṁ arahatīti āṇāraho, bhagavā sammāsambuddhattā.",
  "tika-vin07t0:70_1": "So hi mahākāruṇikatāya ca aviparītato desakabhāvena pamāṇavacanattā ca āṇaṁ paṇetuṁ arahati.",
  "tika-vin07t0:70_2": "Vohāraparamatthānampi sambhavato āha ‘‘āṇābāhullato’’ti. Ito paresupi eseva nayo. Paṭhamanti vinayapiṭakaṁ.",
  "tika-vin07t0:70_3": "Pacurāparādhā seyyasakattherādayo.",
  "tika-vin07t0:70_4": "Te hi dosabāhullato ‘‘pacurāparādhā’’ti vuttā .",
  "tika-vin07t0:70_5": "Pacuro bahuko bahulo aparādho doso vītikkamo yesante pacurāparādhā.",
  "tika-vin07t0:70_6": "Anekajjhāsayātiādīsu āsayova ajjhāsayo, so ca atthato diṭṭhi ñāṇañca.",
  "tika-vin07t0:70_7": "Cariyāti rāgacariyādikā cha mūlacariyā. Atha vā cariyāti caritaṁ,",
  "tika-vin07t0:70_8": "taṁ sucaritaduccaritavasena duvidhaṁ.",
  "tika-vin07t0:70_9": "Adhimutti nāma sattānaṁ pubbaparicayavasena abhiruci, sā duvidhā hīnapaṇītabhedena.",
  "tika-vin07t0:70_10": "Yathānulomanti ajjhāsayādīnaṁ anurūpaṁ.",
  "tika-vin07t0:70_11": "Yathādhammanti dhammasabhāvānurūpaṁ.",
  "tika-vin07t0:71_0": "Saṁvarāsaṁvaroti ettha khuddako mahanto ca saṁvaroti attho. Vuḍḍhiattho hettha a-kāro.",
  "tika-vin07t0:71_1": "Diṭṭhiviniveṭhanāti diṭṭhiyā vimocanaṁ.",
  "tika-vin07t0:71_2": "Suttantapāḷiyaṁ vivicceva kāmehītiādinā (dī. ni. 1.226; saṁ. ni.",
  "tika-vin07t0:71_3": "2.152) samādhidesanābāhullato suttantapiṭake ‘‘adhicittasikkhā’’ti vuttaṁ.",
  "tika-vin07t0:71_4": "Vītikkamappahānaṁ kilesānanti saṁkilesadhammānaṁ,",
  "tika-vin07t0:71_5": "kammakilesānaṁ vā yo kāyavacīdvārehi vītikkamo, tassa pahānaṁ.",
  "tika-vin07t0:71_6": "Anusayavasena santānamanuvattantā kilesā pariyuṭṭhitāpi sīlabhedavasena vītikkamituṁ na labhantīti āha ‘‘vītikkamapaṭipakkhattā sīlassā’’ti.",
  "tika-vin07t0:71_7": "Pariyuṭṭhānappahānanti okāsadānavasena citte kusalappavattiṁ pariyādiyitvā samuppattivasena ṭhānaṁ pariyuṭṭhānaṁ, tassa pahānaṁ.",
  "tika-vin07t0:71_8": "Anusayappahānanti ariyamaggena appahīnabhāvena santāne kāraṇalābhe uppajjanārahā thāmagatā kāmarāgādayo satta kilesā santāne anu anu sayanato anusayā nāma, tesaṁ pahānaṁ.",
  "tika-vin07t0:72_0": "Tadaṅgappahānanti tena tena dānasīlādikusalaṅgena tassa tassa akusalaṅgassa pahānaṁ tadaṅgappahānaṁ.",
  "tika-vin07t0:72_1": "Duccaritasaṁkilesassa pahānanti kāyavacīduccaritameva yattha uppajjati,",
  "tika-vin07t0:72_2": "taṁ santānaṁ sammā kileseti upatāpetīti saṁkileso, tassa tadaṅgavasena pahānaṁ.",
  "tika-vin07t0:72_3": "Samādhissa kāmacchandapaṭipakkhattā suttantapiṭake taṇhāsaṁkilesassa pahānaṁ vuttaṁ.",
  "tika-vin07t0:72_4": "Attādisuññasabhāvadhammappakāsanato abhidhammapiṭake diṭṭhisaṁkilesassa pahānaṁ vuttaṁ.",
  "tika-vin07t0:73_0": "Ekamekasmiñcetthāti ettha etesu tīsu piṭakesu ekekasmiṁ piṭaketi attho.",
  "tika-vin07t0:73_1": "Dhammoti pāḷīti ettha dhammassa sīlādivisiṭṭhatthayogato,",
  "tika-vin07t0:73_2": "buddhānaṁ sabhāvaniruttibhāvato ca pakaṭṭhānaṁ ukkaṭṭhānaṁ vacanappabandhānaṁ āḷi pantīti pāḷi, pariyattidhammo.",
  "tika-vin07t0:73_3": "Sammutiparamatthabhedassa atthassa anurūpavācakabhāvena paramatthasaddesu ekantena bhagavatā manasā vavatthāpito nāmapaññattippabandho pāḷidhammo nāma.",
  "tika-vin07t0:73_4": "Desanāya dhammassa ca ko visesoti ce?",
  "tika-vin07t0:73_5": "Yathāvuttanayena manasā vavatthāpitadhammassa paresaṁ bodhanabhāvena atisajjanā vācāya pakāsanā ‘‘desanā’’ti veditabbā.",
  "tika-vin07t0:73_6": "Tenāha – ‘‘desanāti tassā manasā vavatthāpitāya pāḷiyā desanā’’ti.",
  "tika-vin07t0:73_7": "Tadubhayampi pana paramatthato saddo eva paramatthavinimuttāya sammutiyā abhāvā.",
  "tika-vin07t0:73_8": "Imameva nayaṁ gahetvā keci ācariyā ‘‘dhammo ca desanā ca paramatthato saddo evā’’ti voharanti, tepi anupavajjāyeva.",
  "tika-vin07t0:73_9": "Yathā ‘‘kāmāvacarapaṭisandhivipākā parittārammaṇā’’ti vuccanti, evaṁsampadamidaṁ daṭṭhabbaṁ.",
  "tika-vin07t0:73_10": "Na hi ‘‘kāmāvacarapaṭisandhivipākā nibbattitaparamatthavisayāyevā’’ti sakkā vattuṁ itthipurisādiākāraparivitakkapubbakānaṁ rāgādiakusalānaṁ mettādikusalānañca ārammaṇaṁ gahetvāpi samuppajjanato.",
  "tika-vin07t0:73_11": "Paramatthadhammamūlakattā panassa parikappassa paramatthavisayatā sakkā paññapetuṁ, evamidhāpīti daṭṭhabbaṁ.",
  "tika-vin07t0:73_12": "Tīsupi cetesu ete dhammatthadesanāpaṭivedhā gambhīrāti sambandho.",
  "tika-vin07t0:73_13": "Ettha ca piṭakāvayavānaṁ dhammādīnaṁ vuccamāno gambhīrabhāvo taṁsamudāyassa piṭakassāpi vutto yevāti daṭṭhabbo. Dukkhena ogayhanti,",
  "tika-vin07t0:73_14": "dukkho vā ogāho ogāhanaṁ antopavisanametesūti dukkhogāhā. Etthāti etesu piṭakesu,",
  "tika-vin07t0:73_15": "niddhāraṇe cetaṁ bhummavacanaṁ.",
  "tika-vin07t0:74_0": "Hetuno phalaṁ hetuphalaṁ.",
  "tika-vin07t0:74_1": "Dhammābhilāpoti atthabyañjanako aviparītābhilāpo.",
  "tika-vin07t0:74_2": "Visayato asammohato cāti lokiyalokuttarānaṁ yathākkamaṁ avabodhappakāradassanaṁ,",
  "tika-vin07t0:74_3": "etassa avabodhoti iminā sambandho.",
  "tika-vin07t0:74_4": "Lokiyo hi dhammatthādiṁ ālambitvāva pavattanato visayato avabodhoti vuccati.",
  "tika-vin07t0:74_5": "Lokuttaro pana nibbānārammaṇatāya taṁ anālambamānopi tabbisayamohaviddhaṁsanena dhammādīsu pavattanato asammohato avabodhoti vuccati.",
  "tika-vin07t0:74_6": "Atthānurūpaṁ dhammesūti kāriyānurūpaṁ kāraṇesūti attho.",
  "tika-vin07t0:74_7": "Paññattipathānurūpaṁ paññattīsūti chabbidhanāmapaññattiyā patho paññattipatho,",
  "tika-vin07t0:74_8": "tassa anurūpaṁ paññattīsūti attho.",
  "tika-vin07t0:75_0": "Dhammajātanti kāraṇappabhedo kāraṇameva vā. Atthajātanti kāriyappabhedo, kāriyameva vā. Yā cāyaṁ desanāti sambandho.",
  "tika-vin07t0:75_1": "Yo cetthāti etāsu dhammatthadesanāsu yo paṭivedhoti attho. Etthāti etesu tīsu piṭakesu.",
  "tika-vin07t0:76_0": "Alagaddūpamāti ettha alagaddasaddena alagaddaggahaṇaṁ vuccati vīṇāvādanaṁ vīṇātiādīsu viya, gahaṇañcettha yathā ḍaṁsati, tathā duggahaṇaṁ daṭṭhabbaṁ, itaraggahaṇe virodhābhāvā.",
  "tika-vin07t0:76_1": "Tasmā alagaddassa gahaṇaṁ upamā etissāti alagaddūpamā.",
  "tika-vin07t0:76_2": "Alagaddoti cettha āsiviso vuccati. So hi alaṁ pariyatto,",
  "tika-vin07t0:76_3": "jīvitaharaṇasamattho vā visasaṅkhāto gado assāti ‘‘alaṁgado’’ti vattabbe ‘‘alagaddo’’ti vuccati.",
  "tika-vin07t0:77_0": "Vaṭṭato nissaraṇaṁ attho payojanaṁ etissāti nissaraṇatthā.",
  "tika-vin07t0:77_1": "Bhaṇḍāgāriko viyāti bhaṇḍāgāriko, dhammaratanānupālako,",
  "tika-vin07t0:77_2": "tassa atthanirapekkhassa pariyatti bhaṇḍāgārikapariyatti.",
  "tika-vin07t0:77_3": "Duggahitānīti duṭṭhu gahitāni.",
  "tika-vin07t0:77_4": "Tenāha ‘‘upārambhādihetu pariyāpuṭā’’ti.",
  "tika-vin07t0:77_5": "Ettha ca upārambho nāma pariyattiṁ nissāya paravambhanaṁ.",
  "tika-vin07t0:77_6": "Ādi-saddena itivādappamokkhalābhasakkārādiṁ saṅgaṇhāti.",
  "tika-vin07t0:77_7": "Yaṁ sandhāyāti yaṁ pariyattiduggahaṇaṁ sandhāya.",
  "tika-vin07t0:77_8": "Vuttanti alagaddūpamasutte (ma. ni. 1.238) vuttaṁ.",
  "tika-vin07t0:77_9": "Tañcassa atthaṁ nānubhontīti tañca assa dhammassa sīlaparipūraṇādisaṅkhātaṁ atthaṁ ete duggahitagāhino nānubhonti na vindanti.",
  "tika-vin07t0:77_10": "Paṭividdhākuppoti paṭividdhaarahattaphalo.",
  "tika-vin07t0:78_0": "Idāni tīsu piṭakesu yathārahaṁ sampattivipattiyo niddhāretvā dassento āha vinaye panātiādi.",
  "tika-vin07t0:78_1": "Tattha tāsaṁyevāti avadhāraṇaṁ chaḷabhiññācatupaṭisambhidānaṁ vinaye pabhedavacanābhāvaṁ sandhāya vuttaṁ. Verañjakaṇḍe (pārā.",
  "tika-vin07t0:78_2": "12) hi tisso vijjāva vibhattā.",
  "tika-vin07t0:78_3": "Dutiye tāsaṁyevāti avadhāraṇaṁ catasso paṭisambhidā apekkhitvā kataṁ tissannampi vijjānaṁ chasu abhiññāsu antopaviṭṭhattā.",
  "tika-vin07t0:78_4": "Tāsañcāti ettha ca-saddena sesānampi tattha atthibhāvaṁ dīpeti.",
  "tika-vin07t0:78_5": "Abhidhammapiṭake hi tisso vijjā cha abhiññā catasso paṭisambhidā ca vuttā eva.",
  "tika-vin07t0:78_6": "Paṭisambhidānaṁ tattheva sammā vibhattabhāvaṁ dīpetuṁ tatthevāti avadhāraṇaṁ kataṁ.",
  "tika-vin07t0:78_7": "Upādinnaphassoti maggena maggapaṭipādanaphasso. Tesanti tesaṁ piṭakānaṁ. Etanti etaṁ buddhavacanaṁ.",
  "tika-vin07t0:79_0": "Catuttiṁsevasuttantāti gāthāya ayamatthayojanā – yassa nikāyassa suttagaṇanato catuttiṁseva suttantā vaggasaṅgahavasena tayo vaggā yassa saṅgahassāti tivaggo saṅgaho,",
  "tika-vin07t0:79_1": "esa paṭhamo nikāyo idha dīghanikāyoti. Anulomikoti apaccanīko,",
  "tika-vin07t0:79_2": "atthānulomanato anvatthanāmoti vuttaṁ hoti. Ekanikāyampīti ekasamūhampi. Evaṁ cittanti evaṁ vicittaṁ. Yathayidanti yathā ime. Poṇikacikkhallikā khattiyā,",
  "tika-vin07t0:79_3": "tesaṁ nivāso ‘‘poṇikanikāyo cikkhallikanikāyo’’ti vuccati.",
  "tika-vin07t0:79_4": "Pañcadasavaggapariggahoti pañcadasahi vaggehi pariggahito.",
  "tika-vin07t0:79_5": "Suttantānaṁ sahassāni satta suttasatāni cāti pāṭhe suttantānaṁ sattasahassāni satta suttasatāni cāti yojetabbaṁ.",
  "tika-vin07t0:79_6": "Katthaci pana ‘‘satta suttasahassāni,",
  "tika-vin07t0:79_7": "satta suttasatāni cā’’ti pāṭho.",
  "tika-vin07t0:79_8": "Pubbe nidassitāti suttantapiṭakaniddese nidassitā.",
  "tika-vin07t0:80_0": "Vedanti ñāṇaṁ. Tuṭṭhinti pītiṁ.",
  "tika-vin07t0:80_1": "Dhammakkhandhavasenāti dhammarāsivasena.",
  "tika-vin07t0:80_2": "Dvāsītisahassāni buddhato gaṇhinti sambandho.",
  "tika-vin07t0:80_3": "Dve sahassāni bhikkhutoti dhammasenāpatiādīnaṁ bhikkhūnaṁ santikā tehiyeva desitāni dve sahassāni gaṇhiṁ. Meti mama hadaye,",
  "tika-vin07t0:80_4": "iti ānandatthero attānaṁ niddisati.",
  "tika-vin07t0:80_5": "Ye dhammā mama hadaye pavattino,",
  "tika-vin07t0:80_6": "te caturāsītisahassānīti yojanā.",
  "tika-vin07t0:80_7": "Idañca bhagavato dharamānakāle uggahitadhammakkhandhavasena vuttaṁ,",
  "tika-vin07t0:80_8": "parinibbute pana bhagavati ānandattherena desitānaṁ subhasutta(daī. ni.",
  "tika-vin07t0:80_9": "1.444 ādayo) gopakamoggallānasuttānaṁ (ma. ni. 3.79 ādayo),",
  "tika-vin07t0:80_10": "tatiyasaṅgītiyaṁ moggaliputtatissattherena kathitakathāvatthuppakaraṇassa ca vasena dhammakkhandhānaṁ caturāsītisahassatopi adhikatā veditabbā.",
  "tika-vin07t0:81_0": "Ekānusandhikaṁ suttanti satipaṭṭhānādi (dī. ni. 2.372 ādayo; ma. ni. 1.105 ādayo).",
  "tika-vin07t0:81_1": "Anekānusandhikanti parinibbānasuttādi (dī. ni. 2.134 ādayo).",
  "tika-vin07t0:81_2": "Tañhi nānāṭhānesu nānādhammadesanānaṁ vasena pavattaṁ.",
  "tika-vin07t0:81_3": "Tikadukabhājanaṁ dhammasaṅgaṇiyaṁ nikkhepakaṇḍa(dha. sa.",
  "tika-vin07t0:81_4": "985 ādayo) aṭṭhakathākaṇḍavasena (dha. sa. 1384 ādayo) gahetabbaṁ.",
  "tika-vin07t0:81_5": "Cittavārabhājananti idaṁ cittuppādakaṇḍavasena (dha. sa. 1 ādayo) vuttaṁ.",
  "tika-vin07t0:81_6": "Atthi vatthūtiādīsu vatthu nāma sudinnakaṇḍādi (pārā. 24 ādayo). Mātikāti sikkhāpadaṁ.",
  "tika-vin07t0:81_7": "Antarāpattīti sikkhāpadantaresu aññasmiṁ vatthusmiṁ paññattā āpatti.",
  "tika-vin07t0:81_8": "Tikacchedoti tikapācittiyāditikaparicchedo .",
  "tika-vin07t0:81_9": "Buddhavacanaṁ saṅgahitanti sambandho. Assāti buddhavacanassa.",
  "tika-vin07t0:81_10": "Saṅgītipariyosāne sādhukāraṁ dadamānā viyāti sambandho.",
  "tika-vin07t0:81_11": "Accharaṁ paharituṁ yuttāni acchariyāni, pupphavassacelukkhepādīni.",
  "tika-vin07t0:81_12": "Yā ‘‘pañcasatā’’ti ca ‘‘therikā’’ti ca pavuccati,",
  "tika-vin07t0:81_13": "ayaṁ paṭhamamahāsaṅgīti nāmāti sambandho.",
  "tika-vin07t0:82_0": "Iti samantapāsādikāya vinayaṭṭhakathāya vimativinodaniyaṁ",
  "tika-vin07t0:83_0": "Paṭhamamahāsaṅgītikathāvaṇṇanānayo niṭṭhito.",
  "tika-vin07t0:84_0": "Dutiyasaṅgītikathāvaṇṇanā",
  "tika-vin07t0:85_0": "Evaṁ paṭhamamahāsaṅgītiṁ dassetvā yadatthaṁ sā idha dassitā,",
  "tika-vin07t0:85_1": "taṁ nigamanavasena dassento imissātiādimāha.",
  "tika-vin07t0:85_2": "Tatrāyaṁ ācariyaparamparāti tasmiṁ jambudīpe ayaṁ ācariyānaṁ paveṇī paṭipāṭi.",
  "tika-vin07t0:85_3": "Vijitāvinoti vijitasabbakilesapaṭipakkhattā vijitavanto.",
  "tika-vin07t0:85_4": "Jambusirivhayeti jambusadiso sirimanto avhayo nāmaṁ yassa dīpassa,",
  "tika-vin07t0:85_5": "tasmiṁ jambudīpeti vuttaṁ hoti.",
  "tika-vin07t0:85_6": "Mahantena hi jamburukkhena abhilakkhitattā dīpopi ‘‘jambū’’ti vuccati.",
  "tika-vin07t0:85_7": "Acchijjamānaṁ avinassamānaṁ katvā.",
  "tika-vin07t0:85_8": "Vinayavaṁsantiādīhi tīhi vinayapāḷiyeva kathitā pariyāyavacanattā tesaṁ. Pakataññutanti veyyattiyaṁ, paṭubhāvanti vuttaṁ hoti. Dhuraggāhoti padhānaggāhī,",
  "tika-vin07t0:85_9": "sabbesaṁ pāmokkho hutvā gaṇhīti vuttaṁ hoti.",
  "tika-vin07t0:85_10": "Bhikkhūnaṁ samudāyo samūho bhikkhusamudāyo.",
  "tika-vin07t0:86_0": "Yadāti nibbāyiṁsūti sambandho.",
  "tika-vin07t0:86_1": "Jotayitvā ca sabbadhīti tameva saddhammaṁ sabbattha pakāsayitvā.",
  "tika-vin07t0:86_2": "Jutimantoti paññājutiyā yuttā, tejavanto vā, mahānubhāvāti attho.",
  "tika-vin07t0:86_3": "Nibbāyiṁsūti anupādisesāya nibbānadhātuyā nibbāyiṁsu. Anālayāti asaṅgā.",
  "tika-vin07t0:87_0": "Athāti pacchā, yadā parinibbāyiṁsu, tato paranti attho.",
  "tika-vin07t0:87_1": "Kappati siṅgīloṇakappoti ettha kappa-saddo vikappattho,",
  "tika-vin07t0:87_2": "tena siṅgīloṇavikappopi kappati.",
  "tika-vin07t0:87_3": "Idampi pakkhantaraṁ kappatīti attho, evaṁ sabbattha.",
  "tika-vin07t0:87_4": "Tattha siṅgena loṇaṁ pariharitvā aloṇakapiṇḍapātena saddhiṁ bhuñjituṁ kappati ,",
  "tika-vin07t0:87_5": "sannidhiṁ na karotīti adhippāyo.",
  "tika-vin07t0:87_6": "Kappati dvaṅgulakappoti dvaṅgulaṁ atikkantāya chāyāya vikāle bhojanaṁ bhuñjituṁ kappatīti attho.",
  "tika-vin07t0:87_7": "Kappati gāmantarakappoti ‘‘gāmantaraṁ gamissāmī’’ti pavāritena anatirittabhojanaṁ bhuñjituṁ kappatīti attho.",
  "tika-vin07t0:87_8": "Kappati āvāsakappoti ekasīmāya nānāsenāsanesu visuṁ visuṁ uposathādīni saṅghakammāni kātuṁ vaṭṭatīti attho.",
  "tika-vin07t0:87_9": "Kappati anumatikappoti ‘‘anāgatānaṁ āgatakāle anumatiṁ gahessāmā’’ti tesu anāgatesuyeva vaggena saṅghena kammaṁ katvā pacchā anumatiṁ gahetuṁ kappati,",
  "tika-vin07t0:87_10": "vaggakammaṁ na hotīti adhippāyo.",
  "tika-vin07t0:87_11": "Kappati āciṇṇakappoti ācariyupajjhāyehi āciṇṇo kappatīti attho.",
  "tika-vin07t0:87_12": "So pana ekacco kappati dhammiko,",
  "tika-vin07t0:87_13": "ekacco na kappati adhammikoti veditabbo.",
  "tika-vin07t0:87_14": "Kappati amathitakappoti yaṁ khīraṁ khīrabhāvaṁ vijahitaṁ dadhibhāvaṁ asampattaṁ,",
  "tika-vin07t0:87_15": "taṁ bhuttāvinā pavāritena anatirittaṁ bhuñjituṁ kappatīti attho.",
  "tika-vin07t0:87_16": "Kappati jaḷogiṁ pātunti ettha jaḷogīti taruṇasurā,",
  "tika-vin07t0:87_17": "yaṁ majjasambhāraṁ ekato kataṁ majjabhāvamasampattaṁ,",
  "tika-vin07t0:87_18": "taṁ pātuṁ vaṭṭatīti adhippāyo.",
  "tika-vin07t0:87_19": "Jātarūparajatanti ettha sarasato vikāraṁ anāpajjitvā sabbadā jātarūpameva hotīti jātaṁ rūpaṁ etassāti jātarūpaṁ, suvaṇṇaṁ.",
  "tika-vin07t0:87_20": "Dhavalasabhāvatāya rājatīti rajataṁ, rūpiyaṁ.",
  "tika-vin07t0:87_21": "Susunāgaputtoti susunāgassa putto.",
  "tika-vin07t0:87_22": "Kākaṇḍakaputtoti kākaṇḍakassa brāhmaṇassa putto.",
  "tika-vin07t0:87_23": "Vajjīsūti janapadanāmattā bahuvacanaṁ kataṁ.",
  "tika-vin07t0:88_0": "Tadahuposatheti ettha tadahūti tasmiṁ ahani. Upavasanti etthāti uposatho,",
  "tika-vin07t0:88_1": "upavasantīti ca sīlasamādānena vā anasanādinā vā upetā hutvā vasantīti attho. Kaṁsapātinti suvaṇṇapātiṁ. Māsakarūpanti māsako eva.",
  "tika-vin07t0:88_2": "Sabbaṁ tāva vattabbanti iminā sattasatikakkhandhake (cūḷava.",
  "tika-vin07t0:88_3": "446 ādayo) āgatā sabbāpi pāḷi idha ānetvā vattabbāti dasseti.",
  "tika-vin07t0:88_4": "Saṅgāyitasadisameva saṅgāyiṁsūti sambandho.",
  "tika-vin07t0:89_0": "Sā panāyaṁ saṅgītīti sambandho.",
  "tika-vin07t0:89_1": "Tesūti tesu saṅgītikārakesu theresu.",
  "tika-vin07t0:89_2": "Vissutā ete saddhivihārikā ñeyyāti sambandho.",
  "tika-vin07t0:89_3": "Sāṇasambhūtoti sāṇadesavāsī sambhūtatthero.",
  "tika-vin07t0:89_4": "Dutiyo saṅgahoti sambandhitabbaṁ.",
  "tika-vin07t0:89_5": "Pannabhārāti patitakkhandhabhārā.",
  "tika-vin07t0:90_0": "Abbudanti upaddavaṁ vadanti.",
  "tika-vin07t0:90_1": "‘‘Bhagavato vacanaṁ thenetvā attano vacanassa dīpanato abbudanti corakamma’’nti eke. Idanti vakkhamānanidassanaṁ. Sandissamānā mukhā sammukhā.",
  "tika-vin07t0:90_2": "Bhāvitamagganti uppāditajjhānaṁ.",
  "tika-vin07t0:90_3": "Sādhu sappurisāti ettha sādhūti āyācanatthe nipāto, taṁ yācāmīti attho.",
  "tika-vin07t0:90_4": "Haṭṭhapahaṭṭhoti punappunaṁ santuṭṭho.",
  "tika-vin07t0:90_5": "Udaggudaggoti sarīravikāruppādanapītivasena udaggudaggo,",
  "tika-vin07t0:90_6": "pītimā hi puggalo kāyacittānaṁ uggatattā ‘‘udaggudaggo’’ti vuccati.",
  "tika-vin07t0:91_0": "Tena kho pana samayenāti yasmiṁ samaye dutiyaṁ saṅgītiṁ akariṁsu, tasmiṁ samayeti attho.",
  "tika-vin07t0:91_1": "Taṁ adhikaraṇaṁ na sampāpuṇiṁsūti taṁ vajjiputtakehi uppāditaṁ adhikaraṇaṁ vinicchinituṁ na sampāpuṇiṁsu nāgamiṁsu. No ahuvatthāti sambandho.",
  "tika-vin07t0:91_2": "Yāvatāyukaṁ ṭhatvā parinibbutāti sambandho.",
  "tika-vin07t0:91_3": "Kiṁ pana katvā therā parinibbutāti?",
  "tika-vin07t0:91_4": "Āha dutiyaṁ saṅgahaṁ katvātiādi.",
  "tika-vin07t0:91_5": "Aniccatāvasanti aniccatādhīnataṁ. Jamminti lāmakaṁ.",
  "tika-vin07t0:91_6": "Durabhisambhavaṁ anabhibhavanīyaṁ atikkamituṁ asakkuṇeyyaṁ aniccataṁ evaṁ ñatvāti sambandho.",
  "tika-vin07t0:92_0": "Dutiyasaṅgītikathāvaṇṇanānayo niṭṭhito.",
  "tika-vin07t0:93_0": "Tatiyasaṅgītikathāvaṇṇanā",
  "tika-vin07t0:94_0": "Sattavassānīti accantasaṁyoge upayogavacanaṁ.",
  "tika-vin07t0:94_1": "Aticchathāti atikkamitvā icchatha,",
  "tika-vin07t0:94_2": "ito aññattha gantvā bhikkhaṁ pariyesathāti attho.",
  "tika-vin07t0:94_3": "Bhattavissaggakaraṇatthāyāti bhattassa ajjhoharaṇakiccatthāya, bhuñjanatthāyāti attho.",
  "tika-vin07t0:94_4": "‘‘Soḷasavasso’’ti uddeso kathanaṁ assa atthīti soḷasavassuddesiko, ‘‘soḷasavassiko’’ti attho.",
  "tika-vin07t0:95_0": "Tīsu vedesūtiādīsu iruvedayajuvedasāmavedasaṅkhātesu tīsu vedesu.",
  "tika-vin07t0:95_1": "Tayo eva kira vedā aṭṭhakādīhi dhammikehi isīhi lokassa saggamaggavibhāvanatthāya katā. Teneva hi te tehi vuccanti.",
  "tika-vin07t0:95_2": "Āthabbaṇavedo pana pacchā adhammikehi brāhmaṇehi pāṇavadhādiatthāya kato.",
  "tika-vin07t0:95_3": "Purimesu ca tīsu vedesu teheva dhammikasākhāyo apanetvā yāgavadhādidīpikā adhammikasākhā pakkhittāti veditabbā.",
  "tika-vin07t0:95_4": "Nighaṇḍūti rukkhādīnaṁ vevacanappakāsakaṁ pariyāyanāmānurūpaṁ satthaṁ.",
  "tika-vin07t0:95_5": "Tañhi loke ‘‘nighaṇḍū’’ti vuccati.",
  "tika-vin07t0:95_6": "Keṭubhanti kiṭati gameti kiriyādivibhāganti keṭubhaṁ,",
  "tika-vin07t0:95_7": "kiriyākappavikappo kavīnaṁ upakārasatthaṁ.",
  "tika-vin07t0:95_8": "Ettha ca kiriyākappavikappoti vacībhedādilakkhaṇā kiriyā kappīyati vikappīyati etenāti kiriyākappo,",
  "tika-vin07t0:95_9": "so pana vaṇṇapadabandhapadatthādivibhāgato bahuvikappoti ‘‘kiriyākappavikappo’’ti vuccati.",
  "tika-vin07t0:95_10": "Idañca mūlakiriyākappaganthaṁ sandhāya vuttaṁ.",
  "tika-vin07t0:95_11": "Saha nighaṇḍunā keṭubhena ca sanighaṇḍukeṭubhā, tayo vedā, tesu sanighaṇḍukeṭubhesu.",
  "tika-vin07t0:95_12": "Ṭhānakaraṇādivibhāgato ca nibbacanavibhāgato ca akkharā pabhedīyanti etenāti akkharappabhedo, sikkhā ca nirutti ca.",
  "tika-vin07t0:95_13": "Saha akkharappabhedenāti sākkharappabhedā, tesu sākkharappabhedesu.",
  "tika-vin07t0:95_14": "Āthabbaṇavedaṁ catutthaṁ katvā ‘‘itiha āsa itiha āsā’’ti īdisavacanapaṭisaṁyutto porāṇakathāsaṅkhāto itihāso pañcamo etesanti itihāsapañcamā, tayo vedā, tesu itihāsapañcamesu.",
  "tika-vin07t0:96_0": "Yassa cittantiādi pañhadvayaṁ khīṇāsavānaṁ cuticittassa uppādakkhaṇaṁ sandhāya vuttaṁ.",
  "tika-vin07t0:96_1": "Tattha paṭhamapañhe uppajjatīti uppādakkhaṇasamaṅgitāya uppajjati.",
  "tika-vin07t0:96_2": "Na nirujjhatīti nirodhakkhaṇaṁ appattatāya na nirujjhati.",
  "tika-vin07t0:96_3": "Tassa cittanti tassa puggalassa taṁ cittaṁ kiṁ nirujjhissati āyatiñca nuppajjissatīti pucchā,",
  "tika-vin07t0:96_4": "tassā ca vibhajjabyākaraṇīyatāya evamettha vissajjanaṁ veditabbaṁ.",
  "tika-vin07t0:96_5": "Arahato pacchimacittassa uppādakkhaṇe tassa cittaṁ uppajjati, na nirujjhati, āyatiñca nuppajjissati,",
  "tika-vin07t0:96_6": "avassameva nirodhakkhaṇaṁ patvā nirujjhissati,",
  "tika-vin07t0:96_7": "tato appaṭisandhikattā aññaṁ nuppajjissati.",
  "tika-vin07t0:96_8": "Ṭhapetvā pana pacchimacittasamaṅgiṁ khīṇāsavaṁ itaresaṁ uppādakkhaṇasamaṅgicittaṁ uppādakkhaṇasamaṅgitāya uppajjati bhaṅgaṁ appattatāya na nirujjhati,",
  "tika-vin07t0:96_9": "bhaṅgaṁ pana patvā nirujjhissateva,",
  "tika-vin07t0:96_10": "aññaṁ pana tasmiṁ vā aññasmiṁ vā attabhāve uppajjissati ceva nirujjhissati cāti.",
  "tika-vin07t0:96_11": "Yassa vā panātiādi dutiyapañhe pana nirujjhissati nuppajjissatīti yassa cittaṁ uppādakkhaṇasamaṅgitāya bhaṅgakkhaṇaṁ patvā nirujjhissati appaṭisandhikatāya nuppajjissati,",
  "tika-vin07t0:96_12": "tassa khīṇāsavassa taṁ cittaṁ kiṁ uppajjati na nirujjhatīti pucchā,",
  "tika-vin07t0:96_13": "tassā ekaṁsabyākaraṇīyatāya ‘‘āmantā’’ti vissajjanaṁ veditabbaṁ.",
  "tika-vin07t0:96_14": "Uddhaṁ vā adho vā harituṁ asakkontoti uparimapade vā heṭṭhimapadaṁ heṭṭhimapade vā uparimapadaṁ atthato samannāharituṁ ghaṭetuṁ pubbenāparaṁ yojetvā atthaṁ paricchindituṁ asakkontoti attho.",
  "tika-vin07t0:97_0": "Sotāpannānaṁ sīlesu paripūrakāritāya samādinnasīlato natthi parihānīti āha ‘‘abhabbo dāni sāsanato nivattitu’’nti.",
  "tika-vin07t0:97_1": "Vaḍḍhetvāti uparimaggatthāya kammaṭṭhānaṁ vaḍḍhetvā.",
  "tika-vin07t0:97_2": "Dante punanti visodhenti etenāti dantaponaṁ vuccati dantakaṭṭhaṁ.",
  "tika-vin07t0:97_3": "Abhinavānaṁ āgantukānaṁ lajjīsabhāvaṁ khantimettādiguṇasamaṅgitañca katipāhaṁ suṭṭhu vīmaṁsitvāva hatthakammādisampaṭicchanaṁ saṅgahakaraṇañca yuttanti sāmaṇerassa ceva aññesañca bhikkhūnaṁ diṭṭhānugatiṁ āpajjantānaṁ ñāpanatthaṁ thero tassa bhabbarūpataṁ abhiññāya ñatvāpi puna sammajjanādiṁ akāsi.",
  "tika-vin07t0:97_4": "‘‘Tassa cittadamanattha’’ntipi vadanti.",
  "tika-vin07t0:97_5": "Buddhavacanaṁ paṭṭhapesīti buddhavacanaṁ uggaṇhāpetuṁ ārabhi.",
  "tika-vin07t0:97_6": "Sakalavinayācārapaṭipatti upasampannānameva vihitāti tappariyāpuṇanamapi tesaññeva anurūpanti āha ‘‘ṭhapetvā vinayapiṭaka’’nti.",
  "tika-vin07t0:97_7": "Tassa citte ṭhapitampi buddhavacanaṁ saṅgopanatthāya niyyātitabhāvaṁ dassetuṁ ‘‘hatthe patiṭṭhāpetvā’’ti vuttaṁ.",
  "tika-vin07t0:98_0": "Ekarajjābhisekanti sakalajambudīpe ekādhipaccavasena kariyamānaṁ abhisekaṁ.",
  "tika-vin07t0:98_1": "Rājiddhiyoti rājānubhāvānugatappabhāvā. Yatoti yato soḷasaghaṭato.",
  "tika-vin07t0:98_2": "Devatā eva divase divase āharantīti sambandho. Devasikanti divase divase.",
  "tika-vin07t0:98_3": "Agadāmalakanti appakeneva sarīrasodhanādisamatthaṁ sabbadosaharaṁ osadhāmalakaṁ.",
  "tika-vin07t0:98_4": "Chaddantadahatoti chaddantadahasamīpe ṭhitadevavimānato, kapparukkhato vā,",
  "tika-vin07t0:98_5": "tattha tādisā kapparukkhavisesā santi, tato vā āharantīti attho.",
  "tika-vin07t0:98_6": "Asuttamayikanti suttehi abaddhaṁ dibbasumanapuppheheva kataṁ sumanapupphapaṭaṁ.",
  "tika-vin07t0:98_7": "Uṭṭhitassa sālinoti sayaṁjātasālino,",
  "tika-vin07t0:98_8": "samudāyāpekkhañcettha ekavacanaṁ, sālīnanti attho.",
  "tika-vin07t0:98_9": "Nava vāhasahassānīti ettha catasso muṭṭhiyo eko kuḍuvo, cattāro kuḍuvā eko pattho, cattāro patthā eko āḷhako, cattāro āḷhakā ekaṁ doṇaṁ, cattāri doṇāni ekā mānikā , catasso mānikā ekā khārī, vīsati khārikā eko vāho,",
  "tika-vin07t0:98_10": "tadeva ‘‘ekaṁ sakaṭa’’nti suttanipātaṭṭhakathādīsu (su. ni. aṭṭha.",
  "tika-vin07t0:98_11": "2.kokālikasuttavaṇṇanā) vuttaṁ.",
  "tika-vin07t0:98_12": "Nitthusakaṇe karontīti thusakuṇḍakarahite karonti.",
  "tika-vin07t0:98_13": "Tena nimmitaṁ buddharūpaṁ passantoti sambandho.",
  "tika-vin07t0:98_14": "Puññappabhāvanibbattaggahaṇaṁ nāgarājanimmitānaṁ puññappabhāvanibbattehi sadisatāya kataṁ.",
  "tika-vin07t0:98_15": "Vimalaketumālāti ettha ketumālā nāma sīsato nikkhamitvā uparimuddhani puñjo hutvā dissamānarasmirāsīti vadanti.",
  "tika-vin07t0:99_0": "Bāhirakapāsaṇḍanti bāhirakappaveditaṁ samayavādaṁ.",
  "tika-vin07t0:99_1": "Pariggaṇhīti vīmaṁsamāno pariggahesi.",
  "tika-vin07t0:99_2": "Bhaddapīṭhakesūti vettamayapīṭhesu. Sāroti guṇasāro.",
  "tika-vin07t0:99_3": "Sīhapañjareti mahāvātapānasamīpe.",
  "tika-vin07t0:99_4": "Kilesavipphandarahitacittatāya dantaṁ.",
  "tika-vin07t0:99_5": "Niccaṁ paccupaṭṭhitasatārakkhatāya guttaṁ.",
  "tika-vin07t0:99_6": "Khuraggeyevāti kesoropanāvasāne. Ativiya sobhatīti sambandho.",
  "tika-vin07t0:99_7": "Vāṇijako ahosīti madhuvāṇijako ahosi.",
  "tika-vin07t0:100_0": "Pubbe va sannivāsenāti pubbe vā pubbajātiyaṁ vā sahavāsenāti attho.",
  "tika-vin07t0:100_1": "Paccuppannahitena vāti vattamānabhave hitacaraṇena vā.",
  "tika-vin07t0:100_2": "Evaṁ imehi dvīhi kāraṇehi taṁ sinehasaṅkhātaṁ pemaṁ jāyate. Kiṁ viyāti?",
  "tika-vin07t0:100_3": "Āha ‘‘uppalaṁ va yathodake’’ti.",
  "tika-vin07t0:100_4": "Uppalaṁ vāti rassakato vā-saddo avuttasampiṇḍanattho. Yathā-saddo upamāyaṁ.",
  "tika-vin07t0:100_5": "Idaṁ vuttaṁ hoti – yathā uppalañca sesañca padumādi udake jāyamānaṁ dve kāraṇāni nissāya jāyati udakañceva kalalañca, evaṁ pemampīti (jā. aṭṭha. 2.2.174).",
  "tika-vin07t0:101_0": "Dhuvabhattānīti niccabhattāni.",
  "tika-vin07t0:101_1": "Vajjāvajjanti khuddakaṁ mahantañca vajjaṁ.",
  "tika-vin07t0:101_2": "Moggaliputtatissattherassa bhāramakāsīti therassa mahānubhāvataṁ,",
  "tika-vin07t0:101_3": "tadā sāsanakiccassa nāyakabhāvena saṅghapariṇāyakatañca rañño ñāpetuṁ saṅgho tassa bhāramakāsīti veditabbaṁ, na aññesaṁ ajānanatāya.",
  "tika-vin07t0:101_4": "Sāsanassa dāyādoti sāsanassa abbhantaro ñātako homi na homīti attho.",
  "tika-vin07t0:101_5": "Ye sāsane pabbajituṁ puttadhītaro pariccajanti,",
  "tika-vin07t0:101_6": "te buddhasāsane sālohitañātakā nāma honti,",
  "tika-vin07t0:101_7": "sakalasāsanadhāraṇe samatthānaṁ attano orasaputtānaṁ pariccattattā na paccayamattadāyakāti imamatthaṁ sandhāya thero ‘‘na kho, mahārāja,",
  "tika-vin07t0:101_8": "ettāvatā sāsanassa dāyādo hotī’’ti āha.",
  "tika-vin07t0:101_9": "Kathañcarahīti ettha carahīti nipāto akkhantiṁ dīpeti.",
  "tika-vin07t0:101_10": "Tissakumārassāti rañño ekamātukassa kaniṭṭhassa. Sakkhasīti sakkhissasi.",
  "tika-vin07t0:101_11": "Sikkhāya patiṭṭhāpesunti pāṇātipātā veramaṇiādīsu vikālabhojanā veramaṇipariyosānāsu chasu sikkhāsu pāṇātipātā veramaṇiṁ dve vassāni avītikkamma samādānaṁ samādiyāmītiādinā (pāci.",
  "tika-vin07t0:101_12": "1079) samādānavasena sikkhāsammutidānānantaraṁ sikkhāya patiṭṭhāpesuṁ.",
  "tika-vin07t0:101_13": "Cha vassāni abhisekassa assāti chavassābhiseko.",
  "tika-vin07t0:102_0": "Sabbaṁtheravādanti dve saṅgītiyo āruḷhā pāḷi.",
  "tika-vin07t0:102_1": "Sā hi mahāsaṅghikādibhinnaladdhikāhi vivecetuṁ ‘‘theravādo’’ti vuttā.",
  "tika-vin07t0:102_2": "Ayañhi vibhajjavādo mahākassapattherādīhi asaṅkarato rakkhito ānīto cāti ‘‘theravādo’’ti vuccati,",
  "tika-vin07t0:102_3": "‘‘satheravāda’’ntipi likhanti.",
  "tika-vin07t0:102_4": "Tattha ‘‘aṭṭhakathāsu āgatatheravādasahitaṁ sāṭṭhakathaṁ tipiṭakasaṅgahitaṁ buddhavacana’’nti ānetvā yojetabbaṁ.",
  "tika-vin07t0:102_5": "Tejodhātuṁ samāpajjitvāti tejokasiṇārammaṇaṁ jhānaṁ samāpajjitvā.",
  "tika-vin07t0:103_0": "Sabhāyanti nagaramajjhe vinicchayasālāyaṁ. Diṭṭhigatānīti diṭṭhiyova.",
  "tika-vin07t0:103_1": "Na kho panetaṁ sakkā imesaṁ majjhe vasantena vūpasametunti tesañhi majjhe vasanto tesuyeva antogadhattā ādeyyavacano na hoti, tasmā evaṁ cintesi.",
  "tika-vin07t0:103_2": "Ahogaṅgapabbatanti evaṁnāmakaṁ pabbataṁ.",
  "tika-vin07t0:103_3": "‘‘Adhogaṅgāpabbata’’ntipi likhanti, taṁ na sundaraṁ.",
  "tika-vin07t0:103_4": "Pañcātapena tappentīti catūsu ṭhānesu aggiṁ jāletvā majjhe ṭhatvā sūriyamaṇḍalaṁ ullokentā sūriyātapena tappenti.",
  "tika-vin07t0:103_5": "Ādiccaṁ anuparivattantīti udayakālato pabhuti sūriyaṁ olokayamānā yāva atthaṅgamanā sūriyābhimukhāva parivattanti.",
  "tika-vin07t0:103_6": "Vobhindissāmāti paggaṇhiṁsūti vināsessāmāti ussāhamakaṁsu.",
  "tika-vin07t0:104_0": "Vissaṭṭhoti maraṇasaṅkārahito, nibbhayoti attho.",
  "tika-vin07t0:104_1": "Migavaṁ nikkhamitvāti araññe vicaritvā migamāraṇakīḷā migavaṁ,",
  "tika-vin07t0:104_2": "taṁ uddissa nikkhamitvā migavadhatthaṁ nikkhamitvāti attho.",
  "tika-vin07t0:104_3": "Ahināgādito visesanatthaṁ ‘‘hatthināgenā’’ti vuttaṁ.",
  "tika-vin07t0:104_4": "Tassa passantassevāti anādare sāmivacanaṁ, tasmiṁ passanteyevāti attho.",
  "tika-vin07t0:104_5": "Ākāse uppatitvāti ettha ayaṁ vikubbaniddhi na hotīti gihissāpi imaṁ iddhiṁ dassesi adhiṭṭhāniddhiyā appaṭikkhittattā.",
  "tika-vin07t0:104_6": "Pakativaṇṇañhi vijahitvā nāgavaṇṇādidassanaṁ vikubbaniddhi. Chaṇavesanti ussavavesaṁ.",
  "tika-vin07t0:104_7": "Padhānagharanti bhāvanānuyogavasena vīriyārambhassa anurūpaṁ vivittasenāsanaṁ.",
  "tika-vin07t0:104_8": "Sopīti rañño bhāgineyyaṁ sandhāya vuttaṁ.",
  "tika-vin07t0:105_0": "Kusalādhippāyoti manāpajjhāsayo.",
  "tika-vin07t0:105_1": "Dveḷhakajātoti saṁsayamāpanno.",
  "tika-vin07t0:105_2": "Ekekaṁ bhikkhusahassaparivāranti ettha ‘‘gaṇhitvā āgacchathā’’ti āṇākārena vuttepi therā bhikkhū sāsanahitattā gatā. Kappiyasāsanañhetaṁ,",
  "tika-vin07t0:105_3": "na gihīnaṁ gihikammapaṭisaṁyuttaṁ.",
  "tika-vin07t0:105_4": "Thero nāgacchīti kiñcāpi ‘‘rājā pakkosatī’’ti vuttepi dhammakammatthāya āgantuṁ vaṭṭati,",
  "tika-vin07t0:105_5": "dvikkhattuṁ pana pesitepi ‘‘ananurūpā yācanā’’ti nāgato,",
  "tika-vin07t0:105_6": "‘‘mahānubhāvo thero yathānusiṭṭhaṁ paṭipattiko pamāṇabhūto’’ti rañño ceva ubhayapakkhikānañca attani bahumānuppādanavasena uddhaṁ kattabbakammasiddhiṁ ākaṅkhanto asāruppavacanalesena nāgacchi.",
  "tika-vin07t0:105_7": "Ekato saṅghaṭitā nāvā nāvāsaṅghāṭaṁ.",
  "tika-vin07t0:105_8": "Sāsanapaccatthikānaṁ bahubhāvato āha ‘‘ārakkhaṁ saṁvidhāyā’’ti. Yanti yasmā. Abbāhiṁsūti ākaḍḍhiṁsu.",
  "tika-vin07t0:105_9": "Bāhiratoti uyyānassa bāhirato.",
  "tika-vin07t0:105_10": "Passantānaṁ atidukkarabhāvena upaṭṭhānaṁ sandhāya ‘‘padesapathavīkampanaṁ dukkara’’nti āha.",
  "tika-vin07t0:105_11": "Adhiṭṭhāne panettha visuṁ dukkaratā nāma natthi.",
  "tika-vin07t0:106_0": "Dīpakatittiroti sākuṇikehi samajātikānaṁ gahaṇatthāya posetvā sikkhetvā pāsaṭṭhāne ṭhapanakatittiro.",
  "tika-vin07t0:106_1": "Na paṭicca kammaṁ phusatīti gāthāya yadi tava pāpakiriyāya mano nappadussati,",
  "tika-vin07t0:106_2": "luddena taṁ nissāya katampi pāpakammaṁ taṁ na phusati.",
  "tika-vin07t0:106_3": "Pāpakiriyāya hi appossukkassa nirālayassa bhadrassa sato tava taṁ pāpaṁ na upalimpati,",
  "tika-vin07t0:106_4": "tava cittaṁ na allīyatīti attho.",
  "tika-vin07t0:107_0": "Kiṁ vadati sīlenāti kiṁvādī.",
  "tika-vin07t0:107_1": "Atha vā ko katamo vādo kiṁvādo, so etassa atthīti kiṁvādī.",
  "tika-vin07t0:107_2": "Attānañca lokañca sassatoti vādo etesanti sassatavādino.",
  "tika-vin07t0:107_3": "Sattesu saṅkhāresu vā ekaccaṁ sassatanti pavatto vādo ekaccasassato,",
  "tika-vin07t0:107_4": "tasmiṁ niyuttā ekaccasassatikā. ‘‘Anto, ananto, antānanto,",
  "tika-vin07t0:107_5": "nevanto nānanto’’ti evaṁ antānantaṁ ārabbha pavattā cattāro vādā antānantā, tesu niyuttā antānantikā.",
  "tika-vin07t0:107_6": "Na marati na upacchijjatīti amarā, evantipi me no, tathātipi me notiādinā (dī. ni.",
  "tika-vin07t0:107_7": "1.62) pavattā diṭṭhi ceva vācā ca,",
  "tika-vin07t0:107_8": "tassā vikkhepo etesanti amarāvikkhepikā.",
  "tika-vin07t0:107_9": "Atha vā amarā nāma macchajāti duggahā hoti,",
  "tika-vin07t0:107_10": "tassā amarāya viya vikkhepo etesanti amarāvikkhepikā.",
  "tika-vin07t0:107_11": "Adhicca yadicchakaṁ yaṁ kiñci kāraṇaṁ anapekkhitvā samuppanno attā ca loko cāti vāde niyuttā adhiccasamuppannikā.",
  "tika-vin07t0:107_12": "Saññī attāti vādo yesante saññīvādā.",
  "tika-vin07t0:107_13": "Evaṁ asaññīvādā nevasaññīnāsaññīvādāti etthāpi.",
  "tika-vin07t0:107_14": "‘‘Kāyassa bhedā satto ucchijjatī’’ti (dī. ni.",
  "tika-vin07t0:107_15": "1.85-86) evaṁ ucchedaṁ vadantīti ucchedavādā.",
  "tika-vin07t0:107_16": "Diṭṭhadhammoti paccakkho yathāsakaṁ attabhāvo,",
  "tika-vin07t0:107_17": "tasmiṁyeva yathākāmaṁ pañcakāmaguṇaparibhogena nibbānaṁ dukkhūpasamaṁ vadantīti diṭṭhadhammanibbānavādā.",
  "tika-vin07t0:107_18": "Vibhajitvā vādo etassāti vibhajjavādī, bhagavā.",
  "tika-vin07t0:107_19": "Sabbaṁ ekarūpena avatvā yathādhammaṁ vibhajitvā nijjaṭaṁ nigumbaṁ katvā yathā diṭṭhisandehādayo vigacchanti,",
  "tika-vin07t0:107_20": "sammutiparamatthā ca dhammā asaṅkarā paṭibhanti,",
  "tika-vin07t0:107_21": "evaṁ ekantavibhajanasīloti vuttaṁ hoti.",
  "tika-vin07t0:107_22": "Parappavādaṁ maddamānoti tasmiṁ kāle uppannaṁ,",
  "tika-vin07t0:107_23": "āyatiṁ uppajjanakañca sabbaṁ paravādaṁ kathāvatthumātikāvivaraṇamukhena nimmaddanaṁ karontoti attho.",
  "tika-vin07t0:108_0": "Tatiyasaṅgītikathāvaṇṇanānayo niṭṭhito.",
  "tika-vin07t0:109_0": "Ācariyaparamparakathāvaṇṇanā",
  "tika-vin07t0:110_0": "Kenābhatanti imaṁ pañhaṁ vissajjentena jambudīpe tāva yāva tatiyasaṅgīti,",
  "tika-vin07t0:110_1": "tāva dassetvā idāni sīhaḷadīpe ācariyaparamparaṁ dassetuṁ tatiyasaṅgahato pana uddhantiādi āraddhaṁ. Imaṁ dīpanti tambapaṇṇidīpaṁ.",
  "tika-vin07t0:110_2": "Tasmiṁ dīpe nisīditvā ācariyena aṭṭhakathāya katattā ‘‘imaṁ dīpa’’nti vuttaṁ.",
  "tika-vin07t0:110_3": "Kañci kālanti accantasaṁyoge upayogavacanaṁ, kismiñci kāleti attho.",
  "tika-vin07t0:110_4": "Porāṇāti sīhaḷadīpe sīhaḷaṭṭhakathākārakā.",
  "tika-vin07t0:110_5": "Bhaddanāmoti bhaddasālatthero. Āguṁ pāpaṁ na karontīti nāgā.",
  "tika-vin07t0:110_6": "Vinayapiṭakaṁ vācayiṁsūti sambandho. Tambapaṇṇiyāti bhummavacanaṁ.",
  "tika-vin07t0:110_7": "Nikāye pañcāti vinayābhidhammānaṁ visuṁ gahitattā tabbinimuttā pañca nikāyā gahetabbā.",
  "tika-vin07t0:110_8": "Pakaraṇeti abhidhammapakaraṇe vācesunti yojanā.",
  "tika-vin07t0:110_9": "Tīṇi piṭakāni svāgatāni assāti ‘‘tepiṭako’’ti vattabbe ‘‘tipeṭako’’ti chandānurakkhaṇatthaṁ vuttaṁ. Tārakarājāti candimā.",
  "tika-vin07t0:110_10": "Pupphanāmoti ettha mahāpadumatthero sumanatthero ca ñātabboti dvikkhattuṁ ‘‘pupphanāmo’’ti vuttaṁ.",
  "tika-vin07t0:111_0": "Vanavāsinti vanavāsīraṭṭhaṁ.",
  "tika-vin07t0:111_1": "Karakavassanti himapātanakavassaṁ, karakadhārāsadisaṁ vā vassaṁ.",
  "tika-vin07t0:111_2": "Harāpetvāti udakoghena harāpetvā.",
  "tika-vin07t0:111_3": "Chinnabhinnapaṭadharoti satthakena chinnaṁ raṅgena bhinnaṁ paṭaṁ dhāraṇako. Bhaṇḍūti muṇḍako.",
  "tika-vin07t0:111_4": "Makkhaṁ asahamānoti therassa ānubhāvaṁ paṭicca attano uppannaṁ paresaṁ guṇamakkhanalakkhaṇaṁ makkhaṁ tathā pavattaṁ kodhaṁ asahamāno.",
  "tika-vin07t0:111_5": "Asaniyo phalantīti gajjantā patanti.",
  "tika-vin07t0:111_6": "Me mama bhayabheravaṁ janetuṁ paṭibalo na assa na bhaveyyāti yojanā. Aññadatthūti ekaṁsena.",
  "tika-vin07t0:111_7": "Kasmīragandhārāti kasmīragandhāraraṭṭhavāsino.",
  "tika-vin07t0:111_8": "Isivātapaṭivātāti bhikkhūnaṁ cīvaracalanakāyacalanehi sañjanitavātehi parito samantato bījayamānā ahesuṁ.",
  "tika-vin07t0:111_9": "Dhammacakkhunti heṭṭhāmaggattaye ñāṇaṁ.",
  "tika-vin07t0:111_10": "Anamataggiyanti anamataggasaṁyuttaṁ (saṁ. ni. 2.124 ādayo). Samadhikānīti sādhikāni.",
  "tika-vin07t0:111_11": "Pañca raṭṭhānīti pañca cinaraṭṭhāni. Vegasāti vegena.",
  "tika-vin07t0:111_12": "Samantato rakkhaṁ ṭhapesīti tesaṁ appavesanatthāya adhiṭṭhānavasena rakkhaṁ ṭhapesi.",
  "tika-vin07t0:111_13": "Aḍḍhuḍḍhāni sahassānīti aḍḍhena catutthāni aḍḍhuḍḍhāni,",
  "tika-vin07t0:111_14": "atirekapañcasatāni tīṇi sahassānīti attho.",
  "tika-vin07t0:111_15": "Diyaḍḍhasahassanti aḍḍhena dutiyaṁ diyaḍḍhaṁ,",
  "tika-vin07t0:111_16": "atirekapañcasatikaṁ sahassanti attho. Niddhametvānāti palāpetvā.",
  "tika-vin07t0:112_0": "Rājagahanagaraparivattakenāti rājagahanagaraṁ parivattetvā tato bahi taṁ padakkhiṇaṁ katvā gatamaggena, gamanena vā. Āropesīti paṭipādesi. Paḷināti ākāsaṁ pakkhandiṁsu. Naguttameti cetiyagirimāha. Puratoti pācīnadisābhāge.",
  "tika-vin07t0:112_1": "Puraseṭṭhassāti seṭṭhassa anurādhapurassa.",
  "tika-vin07t0:112_2": "Silakūṭamhīti evaṁnāmake pabbatakūṭe.",
  "tika-vin07t0:112_3": "Sīhakumārassa puttoti ettha ‘‘kaliṅgarājadhītu kucchismiṁ sīhassa jāto sīhakumāro’’ti vadanti.",
  "tika-vin07t0:112_4": "Jeṭṭhamāsassa puṇṇamiyaṁ jeṭṭhanakkhattaṁ vā mūlanakkhattaṁ vā hotīti āha ‘‘jeṭṭhamūlanakkhattaṁ nāma hotī’’ti.",
  "tika-vin07t0:112_5": "Migānaṁ vānato hiṁsanato bādhanato migavaṁ, migavijjhanakīḷā.",
  "tika-vin07t0:112_6": "Rohitamigarūpanti gokaṇṇamigavesaṁ.",
  "tika-vin07t0:112_7": "Rathayaṭṭhippamāṇāti rathapatodappamāṇā.",
  "tika-vin07t0:112_8": "Ekā latāyaṭṭhi nāmāti ekā rajatamayā kañcanalatāya paṭimaṇḍitattā evaṁ laddhanāmā.",
  "tika-vin07t0:112_9": "Pupphayaṭṭhiyaṁ nīlādīni pupphāni,",
  "tika-vin07t0:112_10": "sakuṇayaṭṭhiyaṁ nānappakārā migapakkhino vicittakammakatā viya khāyantīti daṭṭhabbaṁ.",
  "tika-vin07t0:112_11": "Rājakakudhabhaṇḍānīti rājārahauttamabhaṇḍāni.",
  "tika-vin07t0:112_12": "Saṅkhanti dakkhiṇāvaṭṭaṁ abhisekasaṅkhaṁ.",
  "tika-vin07t0:112_13": "Vaḍḍhamānanti alaṅkāracuṇṇaṁ, ‘‘nahānacuṇṇa’’nti keci.",
  "tika-vin07t0:112_14": "Vaṭaṁsakanti kaṇṇapiḷandhanaṁ vaṭaṁsakanti vuttaṁ hoti.",
  "tika-vin07t0:112_15": "Nandiyāvaṭṭanti nandiyāvaṭṭapupphākārena maṅgalatthaṁ suvaṇṇena kataṁ. Kaññanti khattiyakumāriṁ.",
  "tika-vin07t0:112_16": "Hatthapuñchananti pītavaṇṇaṁ mahagghahatthapuñchanavatthaṁ.",
  "tika-vin07t0:112_17": "Aruṇavaṇṇamattikanti nāgabhavanasambhavaṁ.",
  "tika-vin07t0:112_18": "Vatthakoṭikanti vatthayugameva. Nāgamāhaṭanti nāgehi āhaṭaṁ.",
  "tika-vin07t0:112_19": "Amatosadhanti evaṁnāmikā guḷikajāti.",
  "tika-vin07t0:112_20": "Amatasadisakiccattā evaṁ vuccati.",
  "tika-vin07t0:112_21": "Bhūmattharaṇasaṅkhepenāti bhūmattharaṇākārena.",
  "tika-vin07t0:112_22": "Uppātapāṭhakāti nimittapāṭhakā.",
  "tika-vin07t0:112_23": "Alaṁ gacchāmāti ‘‘purassa accāsannattā sāruppaṁ na hotī’’ti paṭikkhipanto āha.",
  "tika-vin07t0:112_24": "Aḍḍhanavamānaṁ pāṇasahassānanti (a. ni.",
  "tika-vin07t0:112_25": "6.53) pañcasatādhikānaṁ aṭṭhannaṁ pāṇasahassānaṁ.",
  "tika-vin07t0:112_26": "Appamādasuttanti aṅguttaranikāye mahāappamādasuttaṁ, rājovādasuttanti vuttaṁ hoti.",
  "tika-vin07t0:113_0": "Mahaccāti mahatā.",
  "tika-vin07t0:113_1": "Upasaṅkamantoti ativiya kilantarūpo hutvā upasaṅkamīti attho.",
  "tika-vin07t0:113_2": "Tumhe jānanatthanti sambandho.",
  "tika-vin07t0:113_3": "Pañcapaṇṇāsāyāti ettha ‘‘catupaññāsāyāti vattabbaṁ.",
  "tika-vin07t0:113_4": "Evañhi sati upari vuccamānaṁ dvāsaṭṭhi arahantoti vacanaṁ sametī’’ti sāratthadīpaniyaṁ (sārattha. ṭī.",
  "tika-vin07t0:113_5": "1.ācariyaparamparakathāvaṇṇanā) vuttaṁ.",
  "tika-vin07t0:113_6": "Dasabhātikasamākulanti muṭasivassa puttehi devānaṁpiyatissādīhi dasahi bhātikehi samākiṇṇaṁ.",
  "tika-vin07t0:113_7": "Ciradiṭṭho sammāsambuddhoti dhātuyo sandhāyāha.",
  "tika-vin07t0:113_8": "Sabbatāḷāvacareti sabbāni turiyabhaṇḍāni, taṁsahacarite vā vādake.",
  "tika-vin07t0:113_9": "Upaṭṭhāpetvāti upahārakārāpanavasena sannipātetvā.",
  "tika-vin07t0:113_10": "Vaḍḍhamānakacchāyāyāti pacchābhattaṁ.",
  "tika-vin07t0:113_11": "Pokkharavassanti pokkharapatte viya atemitukāmānaṁ upari atemetvā pavattanakavassaṁ.",
  "tika-vin07t0:113_12": "Mahāvīroti satthuvohārena dhātu eva vuttā.",
  "tika-vin07t0:113_13": "Pacchimadisābhimukhova hutvā apasakkantoti ettha puratthābhimukho ṭhitova piṭṭhito apasakkanena pacchimadisāya gacchanto tādisopasaṅkamanaṁ sandhāya ‘‘pacchimadisābhimukho’’ti vutto.",
  "tika-vin07t0:113_14": "‘‘Mahejavatthu nāma evaṁnāmakaṁ devaṭṭhāna’’nti vadanti.",
  "tika-vin07t0:114_0": "Pajjarakenāti amanussasamuṭṭhāpitena pajjarakarogena. Devoti megho. Anuppavecchīti vimucci.",
  "tika-vin07t0:114_1": "Vivādo hotīti ettha kiriyākālamapekkhitvā vattamānappayogo daṭṭhabbo. Evaṁ īdisesu sabbattha.",
  "tika-vin07t0:114_2": "Tadetanti ṭhānaṁ tiṭṭhatīti sambandho.",
  "tika-vin07t0:114_3": "‘‘Channaṁ vaṇṇānaṁ sambandhabhūtānaṁ raṁsiyo cā’’ti ajjhāharitabbaṁ,",
  "tika-vin07t0:114_4": "‘‘channaṁ vaṇṇānaṁ udakadhārā cā’’ti evampettha sambandhaṁ vadanti.",
  "tika-vin07t0:114_5": "Parinibbutepi bhagavati tassānubhāvena evarūpaṁ pāṭihāriyaṁ ahosi evāti dassetuṁ evaṁ acintiyātiādigāthamāha.",
  "tika-vin07t0:114_6": "Rakkhaṁ karontoti attanā upāyena palāpitānaṁ yakkhānaṁ puna appavisanatthāya parittānaṁ karonto. Āvijjīti pariyāyi.",
  "tika-vin07t0:115_0": "Raññobhātāti rañño kaniṭṭhabhātā.",
  "tika-vin07t0:115_1": "Anuḷādevī nāma rañño jeṭṭhabhātu jāyā.",
  "tika-vin07t0:115_2": "Sarasaraṁsijālavissajjanakenāti siniddhatāya rasavantaṁ ojavantaṁ raṁsijālaṁ vissajjentena.",
  "tika-vin07t0:115_3": "Ekadivasena agamāsīti sambandho.",
  "tika-vin07t0:115_4": "Appesīti lekhasāsanaṁ patiṭṭhāpesi.",
  "tika-vin07t0:115_5": "Udikkhatīti apekkhati pattheti. Bhāriyanti garukaṁ, anatikkamanīyanti attho.",
  "tika-vin07t0:115_6": "Maṁ paṭimānetīti maṁ udikkhati.",
  "tika-vin07t0:115_7": "Kammāravaṇṇanti rañño pakatisuvaṇṇakāravaṇṇaṁ.",
  "tika-vin07t0:115_8": "Tihatthavikkhambhanti tihatthavitthāraṁ.",
  "tika-vin07t0:115_9": "Sakalajambudīparajjenāti ettha rañño idanti rajjaṁ,",
  "tika-vin07t0:115_10": "sakalajambudīpato uppajjanakaāyo ceva āṇādayo ca, tena pūjemīti attho,",
  "tika-vin07t0:115_11": "na sakalapathavīpāsādādivatthunā tassa sattāhaṁ demītiādinā kālaparicchedaṁ katvā dātuṁ ayuttattā.",
  "tika-vin07t0:115_12": "Evañhi dento tāvakālikaṁ deti nāma vatthupariccāgalakkhaṇattā dānassa,",
  "tika-vin07t0:115_13": "pathavādivatthupariccāgena ca puna gahaṇassa ayuttattā.",
  "tika-vin07t0:115_14": "Niyamitakāle pana āyādayo pariccattā evāti tato paraṁ apariccattattā gahetuṁ vaṭṭati.",
  "tika-vin07t0:115_15": "Tasmā vuttanayenettha ito parampi āyādidānavaseneva rajjadānaṁ veditabbaṁ.",
  "tika-vin07t0:115_16": "Pupphuḷakā hutvāti ketakīpārohaṅkurā viya udakapupphuḷakākārā hutvā.",
  "tika-vin07t0:115_17": "Gavakkhajālasadisanti bhāvanapuṁsakaṁ,",
  "tika-vin07t0:115_18": "vātapānesu jālākārena ṭhapitadārupaṭasadisanti attho,",
  "tika-vin07t0:115_19": "gavakkhena ca suttādimayajālena ca sadisanti vā attho.",
  "tika-vin07t0:116_0": "Devadundubhiyoti ettha devoti megho,",
  "tika-vin07t0:116_1": "tassa acchasukkhatāya ākāsamiva khāyamānassa animittagajjitaṁ devadundubhi nāma,",
  "tika-vin07t0:116_2": "yaṁ ‘‘ākāsadundubhī’’tipi vadanti. Phaliṁsūti thaniṁsu.",
  "tika-vin07t0:116_3": "Pabbatānaṁnaccehīti pathavīkampena ito cito ca bhamantānaṁ pabbatānaṁ naccehi.",
  "tika-vin07t0:116_4": "Vimhayajātā yakkhā ‘‘hi’’ntisaddaṁ nicchārentīti āha ‘‘yakkhānaṁ hiṅkārehī’’ti.",
  "tika-vin07t0:116_5": "Sakasakapaṭibhānehīti attano attano sippakosallehi.",
  "tika-vin07t0:116_6": "Abhisekaṁ datvāti anotattadahodakena abhisekaṁ datvā.",
  "tika-vin07t0:117_0": "Devatākulānīti mahābodhiṁ parivāretvā ṭhitanāgayakkhādidevatākulāni datvāti sambandho.",
  "tika-vin07t0:117_1": "Gopakarājakammino tathā ‘‘taracchā’’ti vadanti.",
  "tika-vin07t0:117_2": "Iminā parivārenāti sahatthe karaṇavacanaṁ,",
  "tika-vin07t0:117_3": "iminā parivārena sahāti attho.",
  "tika-vin07t0:117_4": "Tāmalittinti evaṁnāmakaṁ samuddatīre paṭṭanaṁ.",
  "tika-vin07t0:117_5": "Idamassa tatiyanti suvaṇṇakaṭāhe patiṭṭhitasākhābodhiyā rajjasampadānaṁ sandhāya vuttaṁ.",
  "tika-vin07t0:117_6": "Tato pana pubbe ekavāraṁ rajjasampadānaṁ acchinnāya sākhāya mahābodhiyā eva kataṁ,",
  "tika-vin07t0:117_7": "tena saddhiṁ catukkhattuṁ rājā rajjena pūjesi.",
  "tika-vin07t0:117_8": "Rajjena pūjitadivasesu kira sakaladīpato uppannaṁ āyaṁ gahetvā mahābodhimeva pūjesi.",
  "tika-vin07t0:118_0": "Paṭhamapāṭipadadivaseti sukkapakkhapāṭipadadivase.",
  "tika-vin07t0:118_1": "Tañhi kaṇhapakkhapāṭipadadivasaṁ apekkhitvā ‘‘paṭhamapāṭipadadivasa’’nti vuttaṁ,",
  "tika-vin07t0:118_2": "idañca tasmiṁ tambapaṇṇidīpe vohāraṁ gahetvā vuttaṁ,",
  "tika-vin07t0:118_3": "idha pana puṇṇamito paṭṭhāya yāva aparā puṇṇamī, tāva eko māsoti vohāro.",
  "tika-vin07t0:118_4": "Tasmā iminā vohārena ‘‘dutiyapāṭipadadivase’’ti vattabbaṁ siyā kaṇhapakkhapāṭipadassa idha paṭhamapāṭipadattā.",
  "tika-vin07t0:118_5": "Gacchati vatareti ettha areti khede.",
  "tika-vin07t0:118_6": "Samantāyojananti accantasaṁyoge upayogavacanaṁ,",
  "tika-vin07t0:118_7": "yojanappamāṇe padese sabbatthāti attho.",
  "tika-vin07t0:118_8": "Supaṇṇarūpenāti mahābodhiṁ balakkārena gahetvā nāgabhavanaṁ netukāmāni nāgarājakulāni iddhiyā gahitena garuḷarūpena santāseti.",
  "tika-vin07t0:118_9": "Taṁ vibhūtiṁ passitvāti devatādīhi karīyamānaṁ pūjāmahattaṁ,",
  "tika-vin07t0:118_10": "mahābodhiyā ca ānubhāvamahattaṁ disvā sayampi tathā pūjetukāmā theriṁ yācitvāti yojanā.",
  "tika-vin07t0:118_11": "Samuddasālavatthusminti yasmiṁ padese ṭhatvā rājā samudde āgacchantaṁ bodhiṁ therānubhāvena addasa,",
  "tika-vin07t0:118_12": "yattha ca pacchā samuddassa diṭṭhaṭṭhānanti pakāsetuṁ samuddasālaṁ nāma sālaṁ akaṁsu,",
  "tika-vin07t0:118_13": "tasmiṁ samuddasālāya vatthubhūte padese.",
  "tika-vin07t0:118_14": "Therassāti mahāmahindattherassa.",
  "tika-vin07t0:118_15": "Pupphaagghiyānīti kūṭāgārasadisāni pupphacetiyāni.",
  "tika-vin07t0:118_16": "Āgato vatareti ettha areti pamode.",
  "tika-vin07t0:118_17": "Aṭṭhahi amaccakulehi aṭṭhahi brāhmaṇakulehi cāti soḷasahi jātisampannakulehi.",
  "tika-vin07t0:118_18": "Rajjaṁ vicāresīti rajjaṁ vicāretuṁ vissajjesi.",
  "tika-vin07t0:118_19": "Rājavatthudvārakoṭṭhakaṭṭhāneti rājuyyānassa dvārakoṭṭhakaṭṭhāne.",
  "tika-vin07t0:118_20": "Anupubbavipassananti udayabbayādianupubbavipassanaṁ.",
  "tika-vin07t0:118_21": "‘‘Saha bodhipatiṭṭhānenā’’ti karaṇavacanena vattabbe vibhattipariṇāmena ‘‘saha bodhipatiṭṭhānā’’ti nissakkavacanaṁ kataṁ.",
  "tika-vin07t0:118_22": "Sati hi sahasaddappayoge karaṇavacaneneva bhavitabbaṁ. Dassiṁsūti paññāyiṁsu.",
  "tika-vin07t0:118_23": "Mahāāsanaṭṭhāneti pubbapasse mahāsilāsanena patiṭṭhitaṭṭhāne.",
  "tika-vin07t0:118_24": "Pūjetvā vandīti āgāminaṁ mahācetiyaṁ vandi.",
  "tika-vin07t0:118_25": "Purime pana mahāvihāraṭṭhāne pūjāmattasseva katattā anāgate saṅghassapi navakatā avanditabbatā ca pakāsitāti veditabbā.",
  "tika-vin07t0:118_26": "Anāgate pana metteyyādibuddhā paccekabuddhā ca buddhabhāvakkhaṇaṁ uddissa vanditabbāva sabhāvena visiṭṭhapuggalattāti gahetabbaṁ.",
  "tika-vin07t0:119_0": "Mahāariṭṭhoti pañcapaññāsāya bhātukehi saddhiṁ cetiyagirimhi pabbajitaṁ sandhāya vuttaṁ.",
  "tika-vin07t0:119_1": "Meghavaṇṇābhayaamaccassa pariveṇaṭṭhāneti meghavaṇṇaabhayassa rañño amaccena kattabbassa pariveṇassa vatthubhūte ṭhāne.",
  "tika-vin07t0:119_2": "Maṅgalanimittabhāvena ākāse samuppanno manoharasaddo ākāsassa ravo viya hotīti vuttaṁ ‘‘ākāsaṁ mahāviravaṁ ravī’’ti.",
  "tika-vin07t0:119_3": "Na hi ākāso nāma koci dhammo atthi, yo saddaṁ samuṭṭhāpeyya,",
  "tika-vin07t0:119_4": "ākāsagatautuvisesasamuṭṭhitova so saddoti gahetabbo.",
  "tika-vin07t0:119_5": "Paṭhamakattikapavāraṇadivase…pe… vinayapiṭakaṁ pakāsesīti idaṁ vinayaṁ vācetuṁ āraddhadivasaṁ sandhāya vuttaṁ.",
  "tika-vin07t0:119_6": "Anusiṭṭhikarānanti anusāsanīkarānaṁ.",
  "tika-vin07t0:119_7": "Rājinoti upayogatthe sāmivacanaṁ,",
  "tika-vin07t0:119_8": "devānaṁpiyatissarājānanti attho.",
  "tika-vin07t0:119_9": "Aññepīti mahindādīhi aṭṭhasaṭṭhimahātherehi aññepi,",
  "tika-vin07t0:119_10": "tesaṁ sarūpaṁ dassento āha tesaṁ therānantiādi.",
  "tika-vin07t0:119_11": "Tattha tesaṁ therānaṁ antevāsikāti mahindattherādīnaṁ aṭṭhasaṭṭhimahātherānaṁ ariṭṭhādayo antevāsikā ca mahāariṭṭhattherassa antevāsikā tissadattakāḷasumanādayo cāti yojetabbaṁ.",
  "tika-vin07t0:119_12": "Antevāsikānaṁ antevāsikāti ubhayattha vuttaantevāsikānaṁ antevāsikaparamparā cāti attho.",
  "tika-vin07t0:119_13": "Pubbe vuttappakārāti mahindo iṭṭiyo uttiyotiādigāthāhi (pārā. aṭṭha.",
  "tika-vin07t0:119_14": "1.tatiyasaṅgītikathā) pakāsitā ācariyaparamparā.",
  "tika-vin07t0:120_0": "Na paggharatīti na gaḷati, na pamussatīti attho.",
  "tika-vin07t0:120_1": "Satigatidhitimantesūti ettha satīti uggahadhāraṇe sati.",
  "tika-vin07t0:120_2": "Gatīti saddatthavibhāgaggahaṇe ñāṇaṁ.",
  "tika-vin07t0:120_3": "Dhitīti uggahapariharaṇādīsu vīriyaṁ.",
  "tika-vin07t0:120_4": "Kukkuccakesūti ‘‘kappati na kappatī’’ti vīmaṁsakukkuccakārīsu.",
  "tika-vin07t0:120_5": "Mātāpituṭṭhāniyoti vatvā tamevatthaṁ samatthetuṁ āha tadāyattāhītiādi.",
  "tika-vin07t0:120_6": "Vinayapariyattiṁ nissāyāti vinayapiṭakapariyāpuṇanaṁ nissāya.",
  "tika-vin07t0:120_7": "Attano sīlakkhandho suguttoti lajjino vinayadhāraṇassa alajjiaññāṇatādīhi chahi ākārehi āpattiyā anāpajjanato attano sīlakkhandho khaṇḍādidosavirahito sugutto surakkhito hoti.",
  "tika-vin07t0:120_8": "Kukkuccapakatānanti kappiyākappiyaṁ nissāya uppannena kukkuccena pakatānaṁ upaddutānaṁ abhibhūtānaṁ yathāvinayaṁ kukkuccaṁ vinodetvā suddhante patiṭṭhāpanena paṭisaraṇaṁ hoti.",
  "tika-vin07t0:120_9": "Vigato sārado bhayametassāti visārado.",
  "tika-vin07t0:120_10": "‘‘Evaṁ kathentassa doso evaṁ na doso’’ti ñatvāva kathanato nibbhayova saṅghamajjhe voharati.",
  "tika-vin07t0:120_11": "Paccatthiketi attapaccatthike ceva vajjiputtakādisāsanapaccatthike ca.",
  "tika-vin07t0:120_12": "Sahadhammenāti sakāraṇena vacanena sikkhāpadaṁ dassetvā yathā te asaddhammaṁ patiṭṭhāpetuṁ na sakkonti,",
  "tika-vin07t0:120_13": "evaṁ suniggahitaṁ katvā niggaṇhāti.",
  "tika-vin07t0:120_14": "Saddhammaṭṭhitiyāti pariyattipaṭipattipaṭivedhasaṅkhātassa tividhassāpi saddhammassa ṭhitiyā, pavattiyāti attho.",
  "tika-vin07t0:121_0": "Vinayo saṁvaratthāyātiādīsu vinayapariyāpuṇanaṁ vinayo,",
  "tika-vin07t0:121_1": "vinayapaññatti vā kāyavacīdvārasaṁvaratthāya.",
  "tika-vin07t0:121_2": "Avippaṭisāroti katākataṁ nissāya vippaṭisārābhāvo santāpābhāvo. Pāmojjaṁ taruṇapīti. Pīti nāma balavapīti.",
  "tika-vin07t0:121_3": "Passaddhīti kāyacittapassaddhi.",
  "tika-vin07t0:121_4": "Yathābhūtañāṇadassananti sappaccayanāmarūpapariggaho. Nibbidāti vipassanā. Virāgoti ariyamaggo. Vimuttīti aggaphalaṁ.",
  "tika-vin07t0:121_5": "Vimuttiñāṇadassananti paccavekkhaṇañāṇaṁ.",
  "tika-vin07t0:121_6": "Anupādāti kañci dhammaṁ anupādiyitvā pariccajitvā.",
  "tika-vin07t0:121_7": "Parinibbānatthāyāti paccavekkhaṇañāṇe anuppanne antarā parinibbānābhāvena taṁparinibbānatthāyāti paccayattena vuttaṁ anantarādipaccayattā.",
  "tika-vin07t0:121_8": "Etadatthā kathāti ayaṁ vinayakathā nāma etassa anupādāparinibbānassa atthāyāti attho. Mantanāti vinayamantanāyeva, bhikkhūnaṁ ‘‘evaṁ karissāma,",
  "tika-vin07t0:121_9": "evaṁ na karissāmā’’ti vinayapaṭibaddhamantanā.",
  "tika-vin07t0:121_10": "Upanisāti upanisīdati ettha phalanti upanisā, kāraṇaṁ.",
  "tika-vin07t0:121_11": "Vinayo saṁvaratthāyātiādikāraṇaparamparāpi etadatthāti attho.",
  "tika-vin07t0:121_12": "Sotāvadhānanti imissā paramparapaccayakathāya attānaṁ samanatthāya sotāvadhānaṁ, tampi etamatthaṁ. Yadidanti nipāto.",
  "tika-vin07t0:121_13": "Yo ayaṁ catūhi upādānehi anupādiyitvā cittassa arahattamaggasaṅkhāto,",
  "tika-vin07t0:121_14": "tapphalasaṅkhāto vā vimokkho,",
  "tika-vin07t0:121_15": "sopi etadatthāya anupādāparinibbānatthāya.",
  "tika-vin07t0:121_16": "Atha vā yo ayaṁ kañci dhammaṁ anupādācittassa vimokkho vimuccanaṁ vigamo parinibbānaṁ etadatthā kathāti evaṁ upasaṁharaṇavasena yojetumpi vaṭṭati maggaphalavimokkhassa pubbe vuttattā.",
  "tika-vin07t0:121_17": "Āyogoti uggahaṇādivasena punappunaṁ abhiyogo.",
  "tika-vin07t0:122_0": "Ācariyaparamparakathāvaṇṇanānayo niṭṭhito.",
  "tika-vin07t0:123_0": "Iti samantapāsādikāya vinayaṭṭhakathāya vimativinodaniyaṁ",
  "tika-vin07t0:124_0": "Bāhiranidānakathāvaṇṇanānayo niṭṭhito."
}