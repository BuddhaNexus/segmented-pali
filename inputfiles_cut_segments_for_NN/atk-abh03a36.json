{
  "atk-abh03a36:0_0": "21. Ekavīsatimavaggo",
  "atk-abh03a36:1_0": "1. Sāsanakathāvaṇṇanā",
  "atk-abh03a36:2_0": "878.",
  "atk-abh03a36:2_1": "Idāni sāsanakathā nāma hoti.",
  "atk-abh03a36:2_2": "Tattha tisso saṅgītiyo sandhāya “sāsanaṁ navaṁ kata”nti ca “atthi koci tathāgatassa sāsanaṁ navaṁ karotī”ti",
  "atk-abh03a36:2_3": "ca “labbhā tathāgatassa sāsanaṁ navaṁ kātu”nti ca yesaṁ laddhi,",
  "atk-abh03a36:2_4": "seyyathāpi ekaccānaṁ uttarāpathakānaṁ;",
  "atk-abh03a36:2_5": "te sandhāya tīsupi kathāsu pucchā sakavādissa,",
  "atk-abh03a36:2_6": "paṭiññā itarassa.",
  "atk-abh03a36:2_7": "Satipaṭṭhānātiādi sāsanaṁ nāma satipaṭṭhānādayo ceva ariyadhammā,",
  "atk-abh03a36:2_8": "kusalādīnañca desanā.",
  "atk-abh03a36:2_9": "Tattha yesaṁ bhagavatā desitā satipaṭṭhānādayo,",
  "atk-abh03a36:2_10": "ṭhapetvā te aññesaṁ vā satipaṭṭhānādīnaṁ karaṇena akusalādīnaṁ vā kusalādibhāvakaraṇena sāsanaṁ navaṁkataṁ nāma bhaveyya,",
  "atk-abh03a36:2_11": "kiṁ taṁ evaṁ kataṁ kenaci,",
  "atk-abh03a36:2_12": "atthi vā koci evaṁ karoti,",
  "atk-abh03a36:2_13": "labbhā vā evaṁ kātunti tīsupi pucchāsu codanatthaṁ vuttaṁ.",
  "atk-abh03a36:2_14": "Sesaṁ sabbattha yathāpāḷimeva niyyātīti.",
  "atk-abh03a36:3_0": "Sāsanakathāvaṇṇanā.",
  "atk-abh03a36:4_0": "2. Avivittakathāvaṇṇanā",
  "atk-abh03a36:5_0": "879-880.",
  "atk-abh03a36:5_1": "Idāni avivittakathā nāma hoti.",
  "atk-abh03a36:5_2": "Tattha yassa puggalassa yo dhammo paccuppanno,",
  "atk-abh03a36:5_3": "so tena avivitto nāmāti idaṁ sakasamaye sanniṭṭhānaṁ.",
  "atk-abh03a36:5_4": "Yasmā pana puthujjanena tedhātukā dhammā apariññātā,",
  "atk-abh03a36:5_5": "tasmā so ekakkhaṇeyeva sabbehipi tedhātukehi dhammehi avivittoti yesaṁ laddhi,",
  "atk-abh03a36:5_6": "seyyathāpi tesaññeva,",
  "atk-abh03a36:5_7": "te sandhāya pucchā sakavādissa,",
  "atk-abh03a36:5_8": "paṭiññā itarassa.",
  "atk-abh03a36:5_9": "Phassehītiādi sabbesaṁ phassādīnaṁ ekakkhaṇe pavattidosadassanatthaṁ vuttaṁ.",
  "atk-abh03a36:5_10": "Sesaṁ sabbattha uttānatthamevāti.",
  "atk-abh03a36:6_0": "Avivittakathāvaṇṇanā.",
  "atk-abh03a36:7_0": "3. Saññojanakathāvaṇṇanā",
  "atk-abh03a36:8_0": "881-882.",
  "atk-abh03a36:8_1": "Idāni saññojanakathā nāma hoti.",
  "atk-abh03a36:8_2": "Tattha yasmā arahā sabbaṁ buddhavisayaṁ na jānāti,",
  "atk-abh03a36:8_3": "tasmā tassa tattha avijjāvicikicchāhi appahīnāhi bhavitabbanti saññāya “atthi kiñci saññojanaṁ appahāya arahattappattī”ti yesaṁ laddhi,",
  "atk-abh03a36:8_4": "seyyathāpi mahāsaṅghikānaṁ,",
  "atk-abh03a36:8_5": "te sandhāya pucchā sakavādissa,",
  "atk-abh03a36:8_6": "paṭiññā itarassa.",
  "atk-abh03a36:8_7": "Atthi kiñci sakkāyadiṭṭhītiādi arahato sabbasaṁyojanappahānadassanatthaṁ vuttaṁ.",
  "atk-abh03a36:8_8": "Sabbaṁ buddhavisayanti pañhadvaye arahato sabbaññutaññāṇābhāvena paṭisedho kato,",
  "atk-abh03a36:8_9": "na avijjāvicikicchānaṁ appahānena.",
  "atk-abh03a36:8_10": "Itaro pana tesaṁ appahīnataṁ sandhāya tena hīti laddhiṁ patiṭṭhapeti.",
  "atk-abh03a36:8_11": "Sā ayoniso patiṭṭhāpitattā appatiṭṭhitāva hotīti.",
  "atk-abh03a36:9_0": "Saññojanakathāvaṇṇanā.",
  "atk-abh03a36:10_0": "4. Iddhikathāvaṇṇanā",
  "atk-abh03a36:11_0": "883-884.",
  "atk-abh03a36:11_1": "Idāni iddhikathā nāma hoti.",
  "atk-abh03a36:11_2": "Tattha iddhi nāmesā katthaci ijjhati,",
  "atk-abh03a36:11_3": "katthaci na ijjhati,",
  "atk-abh03a36:11_4": "aniccādīnaṁ niccādikaraṇe ekanteneva na ijjhati.",
  "atk-abh03a36:11_5": "Sabhāgasantatiṁ pana parivattetvā visabhāgasantatikaraṇe vā sabhāgasantativaseneva ciratarappavattane vā yesaṁ atthāya kariyati,",
  "atk-abh03a36:11_6": "tesaṁ puññādīni kāraṇāni nissāya katthaci ijjhati,",
  "atk-abh03a36:11_7": "bhikkhūnaṁ atthāya pānīyassa sappikhīrādikaraṇe viya mahādhātunidhāne dīpādīnaṁ cirasantānappavattane viya cāti idaṁ sakasamaye sanniṭṭhānaṁ.",
  "atk-abh03a36:11_8": "Yaṁ pana āyasmā pilindavaccho rañño pāsādaṁ suvaṇṇantveva adhimucci,",
  "atk-abh03a36:11_9": "taṁ nissāya yesaṁ “atthi adhippāyaiddhī”ti laddhi,",
  "atk-abh03a36:11_10": "seyyathāpi andhakānaṁ;",
  "atk-abh03a36:11_11": "te sandhāya atthi adhippāyaiddhīti pucchā sakavādissa.",
  "atk-abh03a36:11_12": "Tattha adhippāyaiddhīti adhippāyaiddhi,",
  "atk-abh03a36:11_13": "yathādhippāyaṁ ijjhanaiddhīti attho.",
  "atk-abh03a36:11_14": "Āmantāti laddhimatte ṭhatvā paṭiññā paravādissa.",
  "atk-abh03a36:11_15": "Atha naṁ aniccādīnaṁ niccāditāya anuyuñjituṁ niccapaṇṇā rukkhā hontūtiādimāha.",
  "atk-abh03a36:11_16": "Sesamettha uttānatthameva.",
  "atk-abh03a36:11_17": "Laddhipatiṭṭhāpane suvaṇṇo ca panāsīti rañño puññūpanissayena āsi,",
  "atk-abh03a36:11_18": "na kevalaṁ therassa adhippāyeneva.",
  "atk-abh03a36:11_19": "Tasmā asādhakametanti.",
  "atk-abh03a36:12_0": "Iddhikathāvaṇṇanā.",
  "atk-abh03a36:13_0": "5. Buddhakathāvaṇṇanā",
  "atk-abh03a36:14_0": "885.",
  "atk-abh03a36:14_1": "Idāni buddhakathā nāma hoti.",
  "atk-abh03a36:14_2": "Tattha ṭhapetvā tasmiṁ tasmiṁ kāle sarīravemattataṁ āyuvemattataṁ pabhāvemattatañca sesehi buddhadhammehi buddhānaṁ buddhehi hīnātirekatā nāma natthi.",
  "atk-abh03a36:14_3": "Yesaṁ pana aviseseneva atthīti laddhi,",
  "atk-abh03a36:14_4": "seyyathāpi andhakānaṁ;",
  "atk-abh03a36:14_5": "te sandhāya atthi buddhānanti pucchā sakavādissa,",
  "atk-abh03a36:14_6": "paṭiññā itarassa.",
  "atk-abh03a36:14_7": "Atha naṁ buddhadhammehi anuyuñjituṁ satipaṭṭhānatotiādimāha.",
  "atk-abh03a36:14_8": "Itaro tesaṁ vasena hīnātirekataṁ apassanto paṭikkhipatiyevāti.",
  "atk-abh03a36:15_0": "Buddhakathāvaṇṇanā.",
  "atk-abh03a36:16_0": "6. Sabbadisākathāvaṇṇanā",
  "atk-abh03a36:17_0": "886.",
  "atk-abh03a36:17_1": "Idāni sabbadisākathā nāma hoti.",
  "atk-abh03a36:17_2": "Tattha catūsu disāsu heṭṭhā uparīti samantato lokadhātusannivāsaṁ,",
  "atk-abh03a36:17_3": "sabbalokadhātūsu ca buddhā atthīti attano vikappasippaṁ uppādetvā “sabbadisāsu buddhā tiṭṭhantī”ti yesaṁ laddhi,",
  "atk-abh03a36:17_4": "seyyathāpi mahāsaṅghikānaṁ;",
  "atk-abh03a36:17_5": "te sandhāya pucchā sakavādissa,",
  "atk-abh03a36:17_6": "paṭiññā itarassa.",
  "atk-abh03a36:17_7": "Puratthimāyāti puṭṭho sakyamuniṁ sandhāya paṭikkhipati.",
  "atk-abh03a36:17_8": "Puna puṭṭho laddhivasena aññalokadhātuyaṁ ṭhitaṁ sandhāya paṭijānāti.",
  "atk-abh03a36:17_9": "Kinnāmo so bhagavātiādi “sace tvaṁ jānāsi,",
  "atk-abh03a36:17_10": "nāmādivasena naṁ kathehī”ti codanatthaṁ vuttaṁ.",
  "atk-abh03a36:17_11": "Iminā upāyena sabbattha attho veditabboti.",
  "atk-abh03a36:18_0": "Sabbadisākathāvaṇṇanā.",
  "atk-abh03a36:19_0": "7. Dhammakathāvaṇṇanā",
  "atk-abh03a36:20_0": "887-888.",
  "atk-abh03a36:20_1": "Idāni dhammakathā nāma hoti.",
  "atk-abh03a36:20_2": "Tattha yasmā rūpādayo rūpādisabhāvena niyatā na taṁ sabhāvaṁ vijahanti,",
  "atk-abh03a36:20_3": "tasmā sabbadhammā niyatāti yesaṁ laddhi,",
  "atk-abh03a36:20_4": "seyyathāpi andhakānañceva ekaccānañca uttarāpathakānaṁ;",
  "atk-abh03a36:20_5": "te sandhāya sabbe dhammāti pucchā sakavādissa,",
  "atk-abh03a36:20_6": "paṭiññā itarassa.",
  "atk-abh03a36:20_7": "Atha naṁ “sace te niyatā,",
  "atk-abh03a36:20_8": "micchattaniyatā vā siyuṁ sammattaniyatā vā,",
  "atk-abh03a36:20_9": "ito añño niyāmo nāma natthī”ti codetuṁ micchattaniyatātiādimāha.",
  "atk-abh03a36:20_10": "Tattha paṭikkhepo ca paṭiññā ca paravādissa.",
  "atk-abh03a36:20_11": "Rūpaṁ rūpaṭṭhenātiādi yenatthena niyatāti vadati,",
  "atk-abh03a36:20_12": "tassa vasena codetuṁ vuttaṁ.",
  "atk-abh03a36:20_13": "Tatrāyaṁ adhippāyo –",
  "atk-abh03a36:20_14": "rūpañhi rūpaṭṭhena niyatanti rūpaṁ rūpameva,",
  "atk-abh03a36:20_15": "na vedanādisabhāvanti adhippāyena vattabbaṁ,",
  "atk-abh03a36:20_16": "ito aññathā na vattabbaṁ. Kasmā?",
  "atk-abh03a36:20_17": "Rūpaṭṭhato aññassa rūpassa abhāvā.",
  "atk-abh03a36:20_18": "Rūpasabhāvo hi rūpaṭṭho,",
  "atk-abh03a36:20_19": "rūpasabhāvo ca rūpameva,",
  "atk-abh03a36:20_20": "na rūpato añño.",
  "atk-abh03a36:20_21": "Vedanādīhi panassa nānattapaññāpanatthaṁ esa vohāro hotīti.",
  "atk-abh03a36:20_22": "Tasmā “rūpaṁ rūpaṭṭhena niyata”nti vadantena rūpaṁ niyatanti vuttaṁ hoti.",
  "atk-abh03a36:20_23": "Niyatañca nāma micchattaniyataṁ vā siyā sammattaniyataṁ vā,",
  "atk-abh03a36:20_24": "ito añño niyāmo nāma natthīti.",
  "atk-abh03a36:20_25": "Atha kasmā paṭijānātīti?",
  "atk-abh03a36:20_26": "Atthantaravasena.",
  "atk-abh03a36:20_27": "Rūpaṁ rūpaṭṭhena niyatanti ettha hi rūpaṁ rūpameva,",
  "atk-abh03a36:20_28": "na vedanādisabhāvanti ayamattho.",
  "atk-abh03a36:20_29": "Tasmā paṭijānāti.",
  "atk-abh03a36:20_30": "Ito aññathā panassa niyatattaṁ natthīti puna teneva nayena codetuṁ micchattaniyatantiādimāha.",
  "atk-abh03a36:20_31": "Taṁ sabbaṁ uttānatthameva.",
  "atk-abh03a36:20_32": "Tena hi rūpanti laddhipi ayoniso patiṭṭhāpitattā appatiṭṭhitāva hotīti.",
  "atk-abh03a36:21_0": "Dhammakathāvaṇṇanā.",
  "atk-abh03a36:22_0": "8. Kammakathāvaṇṇanā",
  "atk-abh03a36:23_0": "889-891.",
  "atk-abh03a36:23_1": "Idāni kammakathā nāma hoti.",
  "atk-abh03a36:23_2": "Tattha “yasmā diṭṭhadhammavedanīyādīni diṭṭhadhammavedanīyaṭṭhādīhi niyatāni,",
  "atk-abh03a36:23_3": "tasmā sabbe kammā niyatā”ti yesaṁ laddhi,",
  "atk-abh03a36:23_4": "seyyathāpi tesaññeva;",
  "atk-abh03a36:23_5": "te sandhāya pucchā sakavādissa,",
  "atk-abh03a36:23_6": "paṭiññā itarassa.",
  "atk-abh03a36:23_7": "Diṭṭhadhammavedanīyaṭṭhena niyatanti ettha diṭṭhadhammavedanīyaṁ diṭṭhadhammavedanīyaṭṭhameva.",
  "atk-abh03a36:23_8": "Sace diṭṭheva dhamme vipākaṁ dātuṁ sakkoti deti,",
  "atk-abh03a36:23_9": "no ce ahosikammaṁ nāma hotīti imamatthaṁ sandhāya paṭiññā sakavādissa.",
  "atk-abh03a36:23_10": "Micchattasammattaniyāmavasena panetaṁ aniyatamevāti sabbaṁ heṭṭhā vuttanayeneva veditabbanti.",
  "atk-abh03a36:24_0": "Kammakathāvaṇṇanā.",
  "atk-abh03a36:25_0": "Ekavīsatimo vaggo."
}