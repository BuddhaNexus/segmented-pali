{
  "tika-s0105t4:0_0": "6. Mahālisuttavaṇṇanā",
  "tika-s0105t4:1_0": "Brāhmaṇadūtavatthuvaṇṇanā",
  "tika-s0105t4:2_0": "359.",
  "tika-s0105t4:2_1": "Evaṁ kūṭadantasuttaṁ saṁvaṇṇetvā idāni mahālisuttaṁ saṁvaṇṇento yathānupubbaṁ saṁvaṇṇanokāsassa pattabhāvaṁ vibhāvetuṁ,",
  "tika-s0105t4:2_2": "kūṭadantasuttassānantaraṁ saṅgītassa suttassa mahālisuttabhāvaṁ vā pakāsetuṁ “evaṁ me sutaṁ…pe…",
  "tika-s0105t4:2_3": "vesāliyanti mahālisutta”nti āha.",
  "tika-s0105t4:2_4": "Punappunaṁ visālabhāvūpagamanatoti etthāyaṁ saṅkhepo –",
  "tika-s0105t4:2_5": "bārāṇasirañño kira aggamahesiyā maṁsapesigabbhena dve dārakā nibbattā dhītā ca putto ca,",
  "tika-s0105t4:2_6": "tesaṁ aññamaññaṁ vivāhena soḷasakkhattuṁ puttadhītuvasena dve dve dārakā vijātā.",
  "tika-s0105t4:2_7": "Tato tesaṁ dārakānaṁ yathākkamaṁ vaḍḍhentānaṁ paccekaṁ saparivārānaṁ ārāmuyyānanivāsaṭṭhānaparivārasampattiṁ",
  "tika-s0105t4:2_8": "gahetuṁ appahonakatāya nagaraṁ tikkhattuṁ gāvutantarena gāvutantarena parikkhipiṁsu,",
  "tika-s0105t4:2_9": "evaṁ tassa punappunaṁ tipākāraparikkhepena visālabhāvamupagatattā “vesālī”tveva nāmaṁ jātaṁ.",
  "tika-s0105t4:2_10": "Tena vuttaṁ “punappunaṁ visālabhāvūpagamanato vesālīti laddhanāmake nagare”ti.",
  "tika-s0105t4:2_11": "Vitthārakathā cettha mahāsīhanādasuttavaṇṇanāya,",
  "tika-s0105t4:2_12": "ratanasuttavaṇṇanāya ca gahetabbā.",
  "tika-s0105t4:2_13": "Bahinagareti nagarato bahi,",
  "tika-s0105t4:2_14": "na ambapālivanaṁ viya antonagarasmiṁ.",
  "tika-s0105t4:2_15": "Sayaṁjātanti sayameva jātaṁ aropimaṁ.",
  "tika-s0105t4:2_16": "Mahantabhāvenāti rukkhagacchānaṁ,",
  "tika-s0105t4:2_17": "ṭhitokāsassa ca mahantabhāvena.",
  "tika-s0105t4:2_18": "Tenevāha “himavantena saddhiṁ ekābaddhaṁ hutvā”ti.",
  "tika-s0105t4:2_19": "Yaṁ pana venayikānaṁ matena vinayaṭṭhakathāyaṁ vuttaṁ –",
  "tika-s0105t4:3_0": "“Tattha mahāvanaṁ nāma sayaṁjātaṁ aropimaṁ saparicchedaṁ mahantaṁ vanaṁ.",
  "tika-s0105t4:3_1": "Kapilavatthusāmantā pana mahāvanaṁ himavantena saha ekābaddhaṁ aparicchedaṁ hutvā mahāsamuddaṁ āhacca ṭhitaṁ,",
  "tika-s0105t4:3_2": "idaṁ tādisaṁ na hotī”ti.",
  "tika-s0105t4:4_0": "Taṁ majjhimabhāṇakasaṁyuttabhāṇakānampi samānakathā.",
  "tika-s0105t4:4_1": "Majjhimaṭṭhakathāyañhi saṁyuttaṭṭhakathāyañca tatheva vuttaṁ.",
  "tika-s0105t4:4_2": "Idha pana dīghabhāṇakānaṁ matena evaṁ vuttanti daṭṭhabbaṁ.",
  "tika-s0105t4:4_3": "Yadi ca “ahutvā”ti katthaci pāṭho dissati,",
  "tika-s0105t4:4_4": "evaṁ sati sabbesampi samānavādo siyāti.",
  "tika-s0105t4:4_5": "Kūṭāgārasālāsaṅkhepenāti haṁsamaṇḍalākārasaṅkhātahaṁsavaṭṭakacchannena kūṭāgārasālāniyāmena,",
  "tika-s0105t4:4_6": "tathā katattā pāsādoyeva “kūṭāgārasālā”ti vutto,",
  "tika-s0105t4:4_7": "tabbohārena pana sakalopi saṅghārāmoti vuttaṁ hoti.",
  "tika-s0105t4:4_8": "Vinayaṭṭhakathāyaṁ tu evaṁ vuttaṁ –",
  "tika-s0105t4:5_0": "“Kūṭāgārasālā pana mahāvanaṁ nissāya kate ārāme kūṭāgāraṁ antokatvā haṁsavaṭṭakacchadanena katā sabbākārasampannā",
  "tika-s0105t4:5_1": "buddhassa bhagavato gandhakuṭi veditabbā”ti.",
  "tika-s0105t4:6_0": "Kosalesu jātā, bhavā,",
  "tika-s0105t4:6_1": "te vā nivāso etesanti kosalakā.",
  "tika-s0105t4:6_2": "Evaṁ māgadhakā.",
  "tika-s0105t4:6_3": "Janapadavācino hi pāyato pulliṅgaputhuvacanā.",
  "tika-s0105t4:6_4": "Yassa akaraṇe puggalo mahājāniyo hoti,",
  "tika-s0105t4:6_5": "taṁ karaṇaṁ arahatīti karaṇīyanti vuccati.",
  "tika-s0105t4:6_6": "Tenāha “avassaṁ kattabbakammenā”ti.",
  "tika-s0105t4:6_7": "Akātumpi vaṭṭati asati samavāye,",
  "tika-s0105t4:6_8": "tasmā samavāye sati kattabbato taṁ kiccanti vuccatīti adhippāyo.",
  "tika-s0105t4:7_0": "360.",
  "tika-s0105t4:7_1": "Yā buddhānaṁ uppajjanārahā nānattasaññā,",
  "tika-s0105t4:7_2": "tāsaṁ vasena “nānārammaṇacārato”ti vuttaṁ,",
  "tika-s0105t4:7_3": "nānārammaṇappavattitoti attho.",
  "tika-s0105t4:7_4": "Sambhavantasseva hi paṭisedho,",
  "tika-s0105t4:7_5": "na asambhavantassa.",
  "tika-s0105t4:7_6": "Paṭikkammāti nivattetvā tathā cittaṁ anuppādetvā.",
  "tika-s0105t4:7_7": "Sallīnoti jhānasamāpattiyā ekattārammaṇaṁ allīno.",
  "tika-s0105t4:7_8": "Nilīnoti tasseva vevacanaṁ.",
  "tika-s0105t4:7_9": "Tena vuttaṁ “ekībhāva”ntiādi.",
  "tika-s0105t4:7_10": "Saparivārattā anekopi tadā eko viya bhavatīti ekībhāvo,",
  "tika-s0105t4:7_11": "taṁ ekībhāvaṁ.",
  "tika-s0105t4:7_12": "Yenāyasmā nāgito,",
  "tika-s0105t4:7_13": "taṁ sandhāya “tasmā ṭhānā”ti vuttaṁ.",
  "tika-s0105t4:8_0": "Oṭṭhaddhalicchavivatthuvaṇṇanā",
  "tika-s0105t4:9_0": "361.Addhoṭṭhatāyāti upaḍḍhoṭṭhatāya.",
  "tika-s0105t4:9_1": "Tassa kira uttaroṭṭhassa appakatāya tiriyaṁ phāletvā addhamapanītaṁ viya khāyati cattāro dante,",
  "tika-s0105t4:9_2": "dve ca dāṭhā na chādeti,",
  "tika-s0105t4:9_3": "tena naṁ “oṭṭhaddho”ti voharati.",
  "tika-s0105t4:9_4": "Keci pana “adho-saddena pāṭhaṁ parikappetvā heṭṭhā oṭṭhassa olambakatāya “oṭṭhādho”ti atthaṁ vadanti,",
  "tika-s0105t4:9_5": "tadayuttameva tathā pāṭhassa adissanato,",
  "tika-s0105t4:9_6": "ācariyena ca avaṇṇitattā.",
  "tika-s0105t4:9_7": "Ayaṁ kira uposathiko dāyako dānapati saddho pasanno buddhamāmako dhammasaṅghamāmako.",
  "tika-s0105t4:9_8": "Tenāha “purebhatta”ntiādi.",
  "tika-s0105t4:9_9": "Khandhake,",
  "tika-s0105t4:9_10": "mahāparinibbānasutte ca āgatanayena “nīlapītādi…pe…",
  "tika-s0105t4:9_11": "tāvatiṁsaparisasappaṭibhāgāyā”ti vuttaṁ.",
  "tika-s0105t4:9_12": "Ayaṁ pana vesālī bhagavato kāle iddhā ceva vepullappattā ca ahosi.",
  "tika-s0105t4:9_13": "Tattha hi rājūnameva satta sahassāni,",
  "tika-s0105t4:9_14": "satta satāni,",
  "tika-s0105t4:9_15": "satta ca rājāno ahesuṁ,",
  "tika-s0105t4:9_16": "tathā yuvarājasenāpatibhaṇḍāgārikapabhutīnampi,",
  "tika-s0105t4:9_17": "pāsādakūṭāgāraārāmapokkharaṇiādayopi tapparimāṇāyeva, bahujanā,",
  "tika-s0105t4:9_18": "ākiṇṇamanussā,",
  "tika-s0105t4:9_19": "subhikkhā ca.",
  "tika-s0105t4:9_20": "Tena vuttaṁ “mahatiyā licchaviparisāyā”ti.",
  "tika-s0105t4:9_21": "Tassa pana kulassa ādibhūtānaṁ yathāvuttānaṁ maṁsapesiyā nibbattadārakānaṁ tāpasena pāyitaṁ yaṁ khīraṁ udaraṁ pavisati,",
  "tika-s0105t4:9_22": "sabbaṁ taṁ maṇibhājanagataṁ viya dissati,",
  "tika-s0105t4:9_23": "carimakabhave bodhisatte kucchigate bodhisattamātu viya udaracchaviyā ativippasannatāya te nicchavī ahesuṁ.",
  "tika-s0105t4:9_24": "Apare panāhu “sibbetvā ṭhapitā viya nesaṁ aññamaññaṁ līnā chavi ahosī”ti.",
  "tika-s0105t4:9_25": "Evaṁ te nicchavitāya vā līnacchavitāya vā licchavīti paññāyiṁsu,",
  "tika-s0105t4:9_26": "niruttinayena cettha padasiddhi,",
  "tika-s0105t4:9_27": "tabbaṁse uppannā sabbepi licchavayo nāma jātā.",
  "tika-s0105t4:9_28": "Tenāha “licchaviparisāyā”ti,",
  "tika-s0105t4:9_29": "licchavirājūnaṁ,",
  "tika-s0105t4:9_30": "licchavivaṁsabhūtāya vā parisāyāti attho.",
  "tika-s0105t4:9_31": "Mahantaṁ yasaṁ lāti gaṇhātīti mahāli yathā “bhaddālī”ti.",
  "tika-s0105t4:9_32": "Mūlanāmanti mātāpitūhi katanāmaṁ.",
  "tika-s0105t4:10_0": "362.Sāsane yuttapayuttoti bhāvanamanuyutto.",
  "tika-s0105t4:10_1": "Sabbattha sīhasamānavuttinopi bhagavato parisāya mahatte sati tadajjhāsayānurūpaṁ pavattiyamānāya dhammadesanāya",
  "tika-s0105t4:10_2": "viseso hotīti āha “mahantena ussāhena dhammaṁ desessatī”ti.",
  "tika-s0105t4:11_0": "“Vissāsiko”ti vatvā tamassa vissāsikabhāvaṁ vibhāvetuṁ “ayañhī”tiādi vuttaṁ.",
  "tika-s0105t4:11_1": "Thūlasarīroti vaṭharasarīro.",
  "tika-s0105t4:11_2": "Therassa khīṇāsavabhāvato “ālasiyabhāvo appahīno”ti na vattabbo,",
  "tika-s0105t4:11_3": "vāsanālesaṁ pana upādāya “īsakaṁ appahīno viya hotī”ti vuttaṁ.",
  "tika-s0105t4:11_4": "Na hi sāvakānaṁ buddhānamiva savāsanā kilesā pahīyanti.",
  "tika-s0105t4:11_5": "Yathāvuttaṁ pāsādameva sandhāya “kūṭāgāramahāgehā”ti vuttaṁ.",
  "tika-s0105t4:11_6": "Pācīnamukhāti pācīnapamukhā.",
  "tika-s0105t4:12_0": "363.",
  "tika-s0105t4:12_1": "Vineyyajanānuparodhena buddhānaṁ bhagavantānaṁ paṭihāriyavijambhanaṁ hotīti āha “atha kho”tiādi.",
  "tika-s0105t4:12_2": "Gandhakuṭito nikkhamanavelāyañhi chabbaṇṇā buddharasmiyo āveḷāveḷā yamalā yamalā hutvā savisesaṁ pabhassarā vinicchariṁsu.",
  "tika-s0105t4:12_3": "Tāhi “bhagavā nikkhamatī”ti samārocitamiva nikkhamanaṁ sañjāniṁsu.",
  "tika-s0105t4:12_4": "Tena vuttaṁ “saṁsūcitanikkhamano”ti.",
  "tika-s0105t4:13_0": "364.",
  "tika-s0105t4:13_1": "“Ajjā”ti vuttadivasato atītamanantaraṁ hiyyodivasaṁ purimaṁ nāma,",
  "tika-s0105t4:13_2": "tathā “hiyyo”ti vuttadivasato paraṁ purimataraṁ atisayena purimattā.",
  "tika-s0105t4:13_3": "Iti imesu dvīsu divasesu vavatthito yathākkamaṁ purimapurimatarabhāvo.",
  "tika-s0105t4:13_4": "Evaṁ santepi yadettha “purimatara”nti vuttaṁ,",
  "tika-s0105t4:13_5": "tato pabhuti yaṁ yaṁ oraṁ,",
  "tika-s0105t4:13_6": "taṁ taṁ purimaṁ.",
  "tika-s0105t4:13_7": "Yaṁ yaṁ paraṁ,",
  "tika-s0105t4:13_8": "taṁ taṁ purimataranti dassento “tato paṭṭhāyā”tiādimāha.",
  "tika-s0105t4:13_9": "Orapārabhāvassa viya,",
  "tika-s0105t4:13_10": "hi disāvidisābhāvassa viya ca purimapurimatarabhāvassa apekkhāsiddhi.",
  "tika-s0105t4:13_11": "Mūladivasatotiādidivasato.",
  "tika-s0105t4:13_12": "Aggeti upayogatthe bhummavacanaṁ,",
  "tika-s0105t4:13_13": "upayogavacanassa vā e-kārādesoti dasseti “agga”nti iminā,",
  "tika-s0105t4:13_14": "paṭhamanti attho.",
  "tika-s0105t4:13_15": "Taṁ panettha parā atītā koṭiyevāti āha “parakoṭiṁ katvā”ti.",
  "tika-s0105t4:13_16": "Yaṁ-saddo paricchede nipāto,",
  "tika-s0105t4:13_17": "tappayogena cāyaṁ “viharāmī”ti vattamānapayogo,",
  "tika-s0105t4:13_18": "attho pana atītavasena veditabboti dassetuṁ “yāva vihāsi”nti vuttaṁ.",
  "tika-s0105t4:13_19": "Tassāti divasassa.",
  "tika-s0105t4:13_20": "Paṭhamavikappe “viharāmī”ti imassa “yadagge”ti iminā ujukaṁ tāva sambandhitvā pacchā “naciraṁ tīṇi vassānī”ti pamāṇavacanaṁ yojetabbaṁ.",
  "tika-s0105t4:13_21": "Dutiyavikappe pana “naciraṁ tīṇi vassānī”ti imehipi kuṭilaṁ sambandho kattabbo.",
  "tika-s0105t4:13_22": "Naciranti cetaṁ bhāvanapuṁsakaṁ,",
  "tika-s0105t4:13_23": "accantasaññogaṁ vā.",
  "tika-s0105t4:13_24": "Tañhi pamāṇato visesetuṁ “tīṇi vassānī”ti vadati.",
  "tika-s0105t4:13_25": "Tenāha “naciraṁ vihāsiṁ tīṇiyeva vassānī”ti.",
  "tika-s0105t4:14_0": "Ayanti sunakkhatto.",
  "tika-s0105t4:14_1": "Piyajātikānīti iṭṭhasabhāvāni.",
  "tika-s0105t4:14_2": "Sātajātikānīti madhurasabhāvāni.",
  "tika-s0105t4:14_3": "Madhurasadisatāya hi “madhura”nti manoramaṁ vuccati.",
  "tika-s0105t4:14_4": "Ārammaṇaṁ karontena kāmena upasaṁhitānīti kāmūpasaṁhitāni,",
  "tika-s0105t4:14_5": "kāmanīyāni.",
  "tika-s0105t4:14_6": "Tenāha “kāmassādayuttānī”ti,",
  "tika-s0105t4:14_7": "ārammaṇikena kāmasaṅkhātena assādena saññuttāni,",
  "tika-s0105t4:14_8": "kāmasaṅkhātassa vā assādassa yogyānīti attho.",
  "tika-s0105t4:14_9": "Sarīrasaṇṭhāneti sarīrabimbe,",
  "tika-s0105t4:14_10": "ādhāre cetaṁ bhummaṁ.",
  "tika-s0105t4:14_11": "Tasmā saddenāti taṁ nissāya tato uppannena saddenāti attho.",
  "tika-s0105t4:14_12": "Apica vinā pāṭhasesaṁ bhavitabbapadeneva sambandhitabbaṁ.",
  "tika-s0105t4:14_13": "Madhurenāti iṭṭhena sātena.",
  "tika-s0105t4:14_14": "Kaṇṇasakkhaliyanti kaṇṇapaṭṭikāyaṁ.",
  "tika-s0105t4:15_0": "Ettāvatāti dibbasotañāṇaparikammassa akathanamattena.",
  "tika-s0105t4:15_1": "“Attanā ñātampi na katheti,",
  "tika-s0105t4:15_2": "kiṁ imassa sāsane adhiṭṭhānenā”ti kujjhanto bhagavati āghātaṁ bandhitvā,",
  "tika-s0105t4:15_3": "saha kujjhaneneva cesa jhānābhiññā parihāyi.",
  "tika-s0105t4:15_4": "Cintesīti “kasmā nu kho so mayhaṁ taṁ parikammaṁ na kathesī”ti parivicārento ayoniso ummujjanavasena cintesi.",
  "tika-s0105t4:15_5": "Anukkamenāti pāthikasutte,",
  "tika-s0105t4:15_6": "mahāsīhanādasutte ca āgatanayena taṁ taṁ ayuttameva cintento, bhāsanto,",
  "tika-s0105t4:15_7": "karonto ca anukkamena bhagavati baddhāghātatāya sāsane patiṭṭhaṁ alabhanto gihibhāvaṁ patvā tamatthaṁ katheti.",
  "tika-s0105t4:16_0": "Ekaṁsabhāvitasamādhivaṇṇanā",
  "tika-s0105t4:17_0": "366-371.Ekaṁsāyāti tadatthe catutthīvacanaṁ,",
  "tika-s0105t4:17_1": "ekaṁsatthanti attho.",
  "tika-s0105t4:17_2": "Aṁsasaddo cettha koṭṭhāsapariyāyo,",
  "tika-s0105t4:17_3": "so ca adhikārato dibbarūpadassanadibbasaddasavanavasena veditabboti āha “ekakoṭṭhāsāyā”tiādi.",
  "tika-s0105t4:17_4": "Vā-saddo cettha vikappane ekaṁsassevādhippetattā.",
  "tika-s0105t4:17_5": "Anudisāyāti puratthimadakkhiṇādibhedāya catubbidhāya anudisāya.",
  "tika-s0105t4:17_6": "Ubhayakoṭṭhāsāyāti dibbarūpadassanatthaṁ,",
  "tika-s0105t4:17_7": "dibbasaddasavanatthañca.",
  "tika-s0105t4:17_8": "Bhāvitoti yathā dibbacakkhuñāṇaṁ,",
  "tika-s0105t4:17_9": "dibbasotañāṇañca samadhigataṁ hoti,",
  "tika-s0105t4:17_10": "evaṁ bhāvito.",
  "tika-s0105t4:17_11": "Tayidaṁ visuṁ visuṁ parikammakaraṇena ijjhantīsu vattabbaṁ natthi,",
  "tika-s0105t4:17_12": "ekajjhaṁ ijjhantīsupi kameneva kiccasiddhi bhavati ekajjhaṁ kiccasiddhiyā asambhavato.",
  "tika-s0105t4:17_13": "Pāḷiyampi hi “dibbānañca rūpānaṁ dassanāya,",
  "tika-s0105t4:17_14": "dibbānañca saddānaṁ savanāyā”ti idaṁ ekassa ubhayasamatthatāsandassanameva,",
  "tika-s0105t4:17_15": "na ekajjhaṁ kiccasiddhisambhavasandassanaṁ.",
  "tika-s0105t4:17_16": "“Ekaṁsabhāvito samādhi hetū”ti iminā sunakkhatto dibbacakkhuñāṇāya eva parikammassa katattā vijjamānampi dibbasaddaṁ nāssosīti dasseti.",
  "tika-s0105t4:18_0": "372.",
  "tika-s0105t4:18_1": "Dibbacakkhuñāṇato dibbasotañāṇameva seṭṭhanti maññamāno mahāli etamatthaṁ pucchatīti āha “idaṁ dibbasotena…pe… maññe”ti.",
  "tika-s0105t4:18_2": "Apaṇṇakanti avirajjhanakaṁ,",
  "tika-s0105t4:18_3": "anavajjaṁ vā.",
  "tika-s0105t4:18_4": "Samādhiyeva bhāvetabbaṭṭhena samādhibhāvanā.",
  "tika-s0105t4:18_5": "“Dibbasotañāṇaṁ seṭṭha”nti maññamānena ca tena dibbacakkhuñāṇampi dibbasoteneva saha gahetvā “etāsaṁ",
  "tika-s0105t4:18_6": "nūna bhante”tiādinā puthuvacanena pucchitanti dassetuṁ “ubhayaṁsabhāvitānaṁ samādhīna”nti vuttaṁ.",
  "tika-s0105t4:18_7": "Bāhirā etā samādhibhāvanā aniyyānikattā.",
  "tika-s0105t4:18_8": "Tā hi ito bāhirakānampi ijjhanti.",
  "tika-s0105t4:18_9": "Na ajjhattikā bhagavatā sāmukkaṁsikabhāvena appaveditattā.",
  "tika-s0105t4:18_10": "Na hi te saccāni viya sāmukkaṁsikā.",
  "tika-s0105t4:18_11": "Yadatthanti yesaṁ atthāya,",
  "tika-s0105t4:18_12": "abhedepi bhedavacanametaṁ,",
  "tika-s0105t4:18_13": "yassa vā visesanabhūtassa atthāya.",
  "tika-s0105t4:18_14": "Teti ariyaphaladhamme.",
  "tika-s0105t4:18_15": "“Ta”ntipi adhunā pāṭho.",
  "tika-s0105t4:18_16": "Te hi sacchikātabbā,",
  "tika-s0105t4:18_17": "“atthi kho mahāli aññeva dhammā…pe…",
  "tika-s0105t4:18_18": "yesaṁ sacchikiriyāhetu bhikkhū mayi brahmacariyaṁ carantī”ti sacchikātabbadhammā ca idha vuttā.",
  "tika-s0105t4:19_0": "Catuariyaphalavaṇṇanā",
  "tika-s0105t4:20_0": "373.Saṁyojentīti bandhenti.",
  "tika-s0105t4:20_1": "Tasmāti yasmā vaṭṭadukkhabhaye saṁyojanato tattha satte saṁyojenti nāma, tasmā.",
  "tika-s0105t4:20_2": "Katthaci “vaṭṭadukkhamaye rathe”ti pāṭho,",
  "tika-s0105t4:20_3": "na porāṇo tathā ācariyena avaṇṇitattā.",
  "tika-s0105t4:20_4": "Maggasotaṁ āpanno,",
  "tika-s0105t4:20_5": "na pasādādisotaṁ.",
  "tika-s0105t4:20_6": "“Sototi bhikkhave ariyamaggassetaṁ adhivacana”nti hi vuttaṁ.",
  "tika-s0105t4:20_7": "Āpannoti ca ādito pattoti attho ā-upasaggassa ādikammani pavattanato,",
  "tika-s0105t4:20_8": "idaṁ pana phalaṭṭhavasena vadati.",
  "tika-s0105t4:20_9": "Atītakālavacanañhetaṁ,",
  "tika-s0105t4:20_10": "maggakkhaṇe pana maggasotaṁ āpajjati nāma.",
  "tika-s0105t4:20_11": "Tenevāha dakkhiṇavibhaṅge “sotāpanne dānaṁ deti,",
  "tika-s0105t4:20_12": "sotāpattiphalasacchikiriyāya paṭipanne dānaṁ detī”ti apatanadhammoti anupapajjanasabhāvo.",
  "tika-s0105t4:20_13": "Dhammaniyāmenāti uparimaggadhammaniyāmena.",
  "tika-s0105t4:20_14": "Heṭṭhimantena sattamabhavato upari anupapajjanadhammatāya vā niyatoti aṭṭhakathāmuttakanayo.",
  "tika-s0105t4:20_15": "Paraṁ ayanaṁ parāgati assa atthīti attho.",
  "tika-s0105t4:20_16": "Anenāti puna tatiyasamāsavacanaṁ,",
  "tika-s0105t4:20_17": "vā-saddo cettha luttaniddiṭṭho.",
  "tika-s0105t4:21_0": "Tanuttaṁ nāma pavattiyā mandatā,",
  "tika-s0105t4:21_1": "viraḷatā cāti vuttaṁ “tanuttā”tiādi.",
  "tika-s0105t4:21_2": "Karahacīti nipātamattaṁ,",
  "tika-s0105t4:21_3": "pariyāyavacanaṁ vā.",
  "tika-s0105t4:21_4": "“Orena ce māso seso gimhānanti vassikasāṭikacīvaraṁ pariyeseyyā”tiādīsu viya ora-saddo na atirekatthoti āha “heṭṭhābhāgiyāna”nti,",
  "tika-s0105t4:21_5": "heṭṭhābhāgassa kāmabhavassa paccayabhāvena hitānanti attho.",
  "tika-s0105t4:21_6": "“Suddhāvāsabhūmiya”nti tesaṁ upapattiṭṭhānadassanaṁ.",
  "tika-s0105t4:21_7": "Opapātikoti upapātiko upapātane sādhukārī.",
  "tika-s0105t4:21_8": "Tenāha “sesayonipaṭikkhepavacanameta”nti parinibbānadhammoti anupādisesāya nibbānadhātuyā parinibbānasabhāvo.",
  "tika-s0105t4:21_9": "Vimuccatīti vimutti,",
  "tika-s0105t4:21_10": "cittameva vimutti cetovimuttīti vuttaṁ “cittavisuddhi”ntiādi.",
  "tika-s0105t4:21_11": "Cittasīsena cettha samādhi gahito “sīle patiṭṭhāya naro sapañño,",
  "tika-s0105t4:21_12": "cittaṁ paññañca bhāvaya”ntiādīsu viya.",
  "tika-s0105t4:21_13": "Paññāvimuttinti etthāpi eseva nayo.",
  "tika-s0105t4:21_14": "Tenāha “arahattaphalapaññāva paññāvimuttī”ti.",
  "tika-s0105t4:21_15": "Sāmanti attanāva,",
  "tika-s0105t4:21_16": "aparappaccayenāti attho.",
  "tika-s0105t4:21_17": "“Abhijānitvā”ti iminā tvādipaccayakāriyassa ya-kārassa lopo dassito.",
  "tika-s0105t4:21_18": "“Abhiññāyā”ti iminā pana nā-vacanakāriyassāti daṭṭhabbaṁ.",
  "tika-s0105t4:21_19": "Sacchīti paccakkhatthe nepātikaṁ.",
  "tika-s0105t4:21_20": "Paccakkhakaraṇaṁ nāma anussavākāraparivitakkādike muñcitvā sarūpato ārammaṇakaraṇaṁ.",
  "tika-s0105t4:22_0": "Ariyaaṭṭhaṅgikamaggavaṇṇanā",
  "tika-s0105t4:23_0": "374-5.Uppatitvāti ākāsamaggena ḍetvā.",
  "tika-s0105t4:23_1": "Paṭipajjati ariyāsāvako nibbānaṁ,",
  "tika-s0105t4:23_2": "ariyaphalañca etāyāti paṭipadā,",
  "tika-s0105t4:23_3": "sā ca tassa pubbabhāgo evāti ariyamaggo pubbabhāgapaṭipadānāmena idha vutto.",
  "tika-s0105t4:23_4": "Ātatavitatādivasena pañcaṅgikaṁ.",
  "tika-s0105t4:23_5": "Disāvidisāniviṭṭhapadesena aṭṭhaṅgiko.",
  "tika-s0105t4:23_6": "Aṭṭhaṅgato mutto añño koci aṭṭhaṅgiko nāma maggo natthīti āha “aṭṭhaṅgamattoyevā”tiādinā.",
  "tika-s0105t4:23_7": "Na hi avayavavinimutto samudāyo nāma koci atthīti.",
  "tika-s0105t4:23_8": "Tasmā “aṭṭha aṅgāni assāti aññapadatthasamāsaṁ akatvā ‘aṭṭha aṅgāni aṭṭhaṅgāni,",
  "tika-s0105t4:23_9": "tāni assa santīti aṭṭhaṅgiko’ti samāsagabbhataddhitavasena padasiddhi kātabbā”ti ācariyena vuttaṁ,",
  "tika-s0105t4:23_10": "adhippāyo cettha cintetabbo.",
  "tika-s0105t4:23_11": "Aññapadatthasamāse hi kate na sakkā aṭṭhaṅgaaṭṭhaṅgikānaṁ bhedo aññamaññaṁ vipariyāyaṁ katvāpi niyametuṁ",
  "tika-s0105t4:23_12": "byāse ubhayapadatthaparabhāvena saheva saṅkhyāparicchedena atthāpattito.",
  "tika-s0105t4:23_13": "Samāsagabbhe pana taddhite kate sakkā eva tesaṁ bhedo aññamaññaṁ vipariyāyaṁ katvā niyametuṁ samāse uttarapadatthaparabhāvena",
  "tika-s0105t4:23_14": "vināva saṅkhyāparicchedena atthāpattito.",
  "tika-s0105t4:23_15": "Ekatthibhāvalakkhaṇo hi samāsoti.",
  "tika-s0105t4:23_16": "Dhammadāyādasuttantaṭīkāyaṁ pana ācariyeneva evaṁ vuttaṁ “yasmā maggaṅgasamudāye maggavohāro hoti,",
  "tika-s0105t4:23_17": "samudāyo ca samudāyīhi samannāgato,",
  "tika-s0105t4:23_18": "tasmā attano avayavabhūtāni aṭṭha aṅgāni etassa santīti aṭṭhaṅgiko”ti.",
  "tika-s0105t4:23_19": "Paṭhamanaye cettha aṅginā aṅgassa aṭṭhaṅgikabhāvo vutto,",
  "tika-s0105t4:23_20": "dutiyanaye pana aṅgena aṅginoti ayametesaṁ viseso.",
  "tika-s0105t4:24_0": "Idāni aṭṭhaṅgikamagge lakkhaṇato,",
  "tika-s0105t4:24_1": "kiccakhaṇārammaṇabhedakamato ca vinicchayaṁ dassento “tatthā”tiādimāha.",
  "tika-s0105t4:24_2": "Sammādassanalakkhaṇāti aviparītaṁ yāthāvato catunnamariyasaccānaṁ paccakkhameva dassanasabhāvā.",
  "tika-s0105t4:24_3": "Sammā abhiniropanalakkhaṇoti nibbānārammaṇe cittassa aviparītamabhiniropanasabhāvo.",
  "tika-s0105t4:24_4": "Sammā pariggahaṇalakkhaṇāti caturaṅgasamannāgatā vācā jane saṅgaṇhātīti tabbipakkhato viratisabhāvā sammāvācā bhedakaramicchāvācappahānena jane,",
  "tika-s0105t4:24_5": "sampayuttadhamme ca pariggaṇhanakiccavatī hoti,",
  "tika-s0105t4:24_6": "evaṁ aviparītaṁ pariggahaṇasabhāvā.",
  "tika-s0105t4:24_7": "Sammā samuṭṭhāpanalakkhaṇoti yathā cīvarakammādiko kammanto ekaṁ kātabbaṁ samuṭṭhāpeti,",
  "tika-s0105t4:24_8": "taṁtaṁkiriyānipphādako vā cetanāsaṅkhāto kammanto hatthapādacalanādikaṁ kiriyaṁ samuṭṭhāpeti,",
  "tika-s0105t4:24_9": "evaṁ sāvajjakattabbakiriyāsamuṭṭhāpakamicchākammantappahānena sammākammanto niravajjasamuṭṭhāpanakiccavā hoti,",
  "tika-s0105t4:24_10": "sampayutte ca samuṭṭhāpento eva pavattatīti aviparītaṁ samuṭṭhāpanasabhāvo.",
  "tika-s0105t4:24_11": "Sammā vodāpanalakkhaṇoti kāyavācānaṁ,",
  "tika-s0105t4:24_12": "khandhasantānassa ca saṁkilesabhūtamicchājīvappahānena aviparītaṁ vodāpanasabhāvo.",
  "tika-s0105t4:24_13": "Sammā paggahalakkhaṇoti sasampayuttadhammassa cittassa saṁkilesapakkhe patitumadatvā aviparītaṁ paggahaṇasabhāvo.",
  "tika-s0105t4:24_14": "Sammā upaṭṭhānalakkhaṇāti tādibhāvalakkhaṇena aviparītaṁ tattha upaṭṭhānasabhāvo.",
  "tika-s0105t4:24_15": "Sammā samādhānalakkhaṇoti vikkhepaviddhaṁsanena aviparītaṁ cittassa samādahanasabhāvo.",
  "tika-s0105t4:25_0": "Sahajekaṭṭhatāya diṭṭhekaṭṭhā avijjādayo micchādiṭṭhito aññe attano paccanīkakilesā nāma.",
  "tika-s0105t4:25_1": "Passatīti pakāseti kiccapaṭivedhena paṭivijjhati.",
  "tika-s0105t4:25_2": "Tenāha “tappaṭi…pe…",
  "tika-s0105t4:25_3": "asammohato”ti.",
  "tika-s0105t4:25_4": "Idañhi tassā passanākāradassanaṁ.",
  "tika-s0105t4:25_5": "Teneva hi sammādiṭṭhisaṅkhātena aṅgena tattha paccavekkhaṇā pavattati.",
  "tika-s0105t4:25_6": "Purimāni dve kiccāni sabbesameva sādhāraṇānīti āha “sammāsaṅkappādayopī”tiādi.",
  "tika-s0105t4:25_7": "“Tathevā”ti iminā “attano paccanīkakilesehi saddhi”nti idamanukaḍḍhati.",
  "tika-s0105t4:26_0": "Pubbabhāgeti upacārakkhaṇe.",
  "tika-s0105t4:26_1": "Upacārabhāvanāvasena anekavāraṁ pavattacittakkhaṇikattā nānakkhaṇā.",
  "tika-s0105t4:26_2": "Aniccādilakkhaṇavisayattā nānārammaṇā.",
  "tika-s0105t4:26_3": "Maggassa ekacittakkhaṇikattā ekakkhaṇā.",
  "tika-s0105t4:26_4": "Nibbānārammaṇattā ekārammaṇā.",
  "tika-s0105t4:26_5": "Kiccatoti pubbabhāge dukkhādiñāṇehi kattabbena idha sātisayaṁ nibbattena kiccena,",
  "tika-s0105t4:26_6": "imasseva vā ñāṇassa dukkhādippakāsanakiccena.",
  "tika-s0105t4:26_7": "Cattāri nāmāni labhati catūsu saccesu kātabbakicca nibbattito.Tīṇi nāmāni labhati kāmasaṅkappādippahānanibbattito.",
  "tika-s0105t4:26_8": "Sikkhāpadavibhaṅge “viraticetanā,",
  "tika-s0105t4:26_9": "sabbe sampayuttadhammā ca sikkhāpadānī”ti vuccanti.",
  "tika-s0105t4:26_10": "Tattha pana padhānānaṁ viraticetanānaṁ vasena “viratiyopi honti cetanāyopī”ti vuttaṁ,",
  "tika-s0105t4:26_11": "musāvādādīhi viramaṇakāle vā viratiyo,",
  "tika-s0105t4:26_12": "subhāsitādivācābhāsanādikāle cetanāyo hontīti yojetabbā.",
  "tika-s0105t4:26_13": "Cetanānaṁ amaggaṅgattā “maggakkhaṇe pana viratiyovā”ti āha.",
  "tika-s0105t4:26_14": "Ekasseva ñāṇassa dukkhādiñāṇatā viya,",
  "tika-s0105t4:26_15": "ekāyeva viratiyā musāvādādiviratibhāvo viya ca ekāya eva cetanāya sammāvācādikiccattayasādhanāsambhavena sammāvācādibhāvāsiddhito,",
  "tika-s0105t4:26_16": "taṁsiddhiyañca aṅgattayattāsiddhito ca evaṁ vuttantipi daṭṭhabbaṁ.",
  "tika-s0105t4:26_17": "Iminā cetāsaṁ duvidhataṁ,",
  "tika-s0105t4:26_18": "abhedatañca dasseti.",
  "tika-s0105t4:26_19": "Sammappadhānasatipaṭṭhānavasenāti catusammappadhānacatusatipaṭṭhānabhāvavasena.",
  "tika-s0105t4:27_0": "Yadipi samādhiupakārakānaṁ abhiniropanā numajjanasampiyāyanu pabrūhanasantānaṁ vitakkavicārapītisukhopekkhānaṁ",
  "tika-s0105t4:27_1": "vasena catūhi jhānehi sammāsamādhi vibhatto,",
  "tika-s0105t4:27_2": "tathāpi vāyāmo viya anuppannākusalānuppādanādicatuvāyāmakiccaṁ,",
  "tika-s0105t4:27_3": "sati viya ca asubhāsukhāniccānattabhūtesu kāyādīsu subhādisaññāpahānacatusatikiccaṁ ekova samādhi catukkajjhānasamādhikiccaṁ na sādheti.",
  "tika-s0105t4:27_4": "Tasmā pubbabhāgepi paṭhamajjhānasamādhi paṭhamajjhānasamādhi eva.",
  "tika-s0105t4:27_5": "Tathā maggakkhaṇepi pubbabhāgepi dutiyajjhānasamādhi dutiyajjhānasamādhi eva.",
  "tika-s0105t4:27_6": "Tathā maggakkhaṇepi pubbabhāgepi tatiyajjhānasamādhi tatiyajjhānasamādhi eva.",
  "tika-s0105t4:27_7": "Tathā maggakkhaṇepi pubbabhāgepi catutthajjhānasamādhi catutthajjhānasamādhi eva.",
  "tika-s0105t4:27_8": "Tathā maggakkhaṇepīti āha “pubbabhāgepi maggakkhaṇepi sammāsamādhiyevā”ti.",
  "tika-s0105t4:28_0": "Tasmāti paññāpajjotattā avijjāndhakāraṁ vidhamitvā paññāsatthattā kilesacore ghātentoti yathārahaṁ yojetabbaṁ.",
  "tika-s0105t4:28_1": "Yasmā pana anādimati saṁsāre iminā yoginā kadācipi asamugghāṭitapubbo kilesagaṇo,",
  "tika-s0105t4:28_2": "tassa samugghāṭako ca ariyamaggo.",
  "tika-s0105t4:28_3": "Ayañcettha sammādiṭṭhi pariññābhisamayādivasena pavattiyā pubbaṅgamā hoti bahūpakārā, tasmā.",
  "tika-s0105t4:28_4": "Tadeva bahūpakārataṁ kāraṇabhāvena dassetuṁ “yogino bahūpakārattā”ti vuttaṁ.",
  "tika-s0105t4:29_0": "Tassāti sammādiṭṭhiyā.",
  "tika-s0105t4:29_1": "“Bahūpakāro”ti vatvā taṁ bahūpakārataṁ upamāya vibhāvento “yathā hī”tiādimāha.",
  "tika-s0105t4:29_2": "Ayaṁ tambakaṁsādimayattā kūṭo.",
  "tika-s0105t4:29_3": "Taṁpariharaṇato mahāsāratāya cheko.",
  "tika-s0105t4:29_4": "Evanti yathā heraññikassa cakkhunā disvā kahāpaṇavibhāgajānane kiriyāsādhakatamabhāvena karaṇantaraṁ bahukāraṁ yadidaṁ hattho,",
  "tika-s0105t4:29_5": "evaṁ yogino paññāya oloketvā dhammavibhāgajānane pubbacārībhāvena dhammantaraṁ bahukāraṁ yadidaṁ vitakko vitakketvāva paññāya tadavabodhato.",
  "tika-s0105t4:29_6": "Tasmā sammāsaṅkappo sammādiṭṭhiyā bahukāroti adhippāyo.",
  "tika-s0105t4:29_7": "Dutiyaupamāyaṁ evanti yathā tacchako parena parivattetvā parivattetvā dinnaṁ dabbasambhāraṁ vāsiyā tacchetvā gehādikaraṇakamme upaneti,",
  "tika-s0105t4:29_8": "evaṁ yogī vitakkena lakkhaṇādito vitakketvā dinnadhamme yāthāvato paricchinditvā pariññābhisamayādikamme upanetīti yojanā.",
  "tika-s0105t4:29_9": "Vacībhedassa upakārako vitakko sāvajjānavajjavacībhede nivattanapavattanakarāya sammāvācāyapi upakārakovāti āha “svāya”ntiādi.",
  "tika-s0105t4:29_10": "“Yathāhā”tiādinā dhammadinnāya bhikkhuniyā visākhassa nāma gahapatino vuttaṁ cūḷavedallasuttapadaṁ sādhakabhāvena dasseti.",
  "tika-s0105t4:29_11": "Bhindatīti nicchāreti.",
  "tika-s0105t4:30_0": "Vacībhedaniyāmikā vācā kāyikakiriyāniyāmakassa kammantassa upakārikāti tadatthaṁ lokato pākaṭaṁ kātuṁ “yasmā panā”tiādi vuttaṁ.",
  "tika-s0105t4:30_1": "Ubhayaṁ sucaritanti kāyasucaritaṁ,",
  "tika-s0105t4:30_2": "vacīsucaritañca.",
  "tika-s0105t4:30_3": "Ājīvaṭṭhamakasīlaṁ nāma catubbidhavacīsucaritatividhakāyasucaritehi saddhiṁ sammāājīvaṁ aṭṭhamaṁ katvā vuttaṁ ādibrahmacariyakasīlaṁ.",
  "tika-s0105t4:30_4": "Yañhi sandhāya vuttaṁ “pubbeva kho panassa kāyakammaṁ vacīkammaṁ ājīvo suparisuddho hotī”ti.",
  "tika-s0105t4:30_5": "Tadubhayānantaranti duccaritadvayappahāyakassa sucaritadvayapāripūrihetubhūtassa sammāvācāsammākammantadvayassa anantaraṁ.",
  "tika-s0105t4:30_6": "Suttapamattenāti appossukkaṁ suttena,",
  "tika-s0105t4:30_7": "pamattena ca.",
  "tika-s0105t4:30_8": "Idaṁ vīriyanti catubbidhaṁ sammappadhānavīriyaṁ.",
  "tika-s0105t4:30_9": "Kāyādīsūti kāyavedanācittadhammesu.",
  "tika-s0105t4:30_10": "Indriyasamatādayo samādhissa upakārakā.",
  "tika-s0105t4:30_11": "Tabbidhurā dhammā anupakārakā.",
  "tika-s0105t4:30_12": "Gatiyoti nipphattiyo,",
  "tika-s0105t4:30_13": "kiccādisabhāve vā.",
  "tika-s0105t4:30_14": "Samanvesitvāti upadhāretvā,",
  "tika-s0105t4:30_15": "hetumhi cāyaṁ tvāpaccayo.",
  "tika-s0105t4:31_0": "Dvepabbajitavatthuvaṇṇanā",
  "tika-s0105t4:32_0": "376-7.",
  "tika-s0105t4:32_1": "Kasmā āraddhanti anusandhikāraṇaṁ pucchitvā taṁ vissajjetuṁ “ayaṁ kirā”tiādi vuttaṁ tena ajjhāsayānusandhivasenāyaṁ upari desanā pavattāti dasseti.",
  "tika-s0105t4:32_2": "Tenāti tathāladdhikattā.",
  "tika-s0105t4:32_3": "Assāti licchavirañño.",
  "tika-s0105t4:32_4": "Desanāyanti saṇhasukhumāya suññatapaṭisaññuttāya yathādesitadesanāya.",
  "tika-s0105t4:32_5": "Nādhimuccatīti na saddahati na pasīdati.",
  "tika-s0105t4:32_6": "Tantidhammaṁ nāma kathentoti yesaṁ atthāya dhammo kathīyati,",
  "tika-s0105t4:32_7": "tattha tesaṁ asatipi maggapaṭivedhe kevalaṁ sāsane paveṇībhūtaṁ,",
  "tika-s0105t4:32_8": "pariyattibhūtaṁ vā tantidhammaṁ katvā kathento,",
  "tika-s0105t4:32_9": "tena tadā tesaṁ maggapaṭivedhābhāvaṁ dasseti.",
  "tika-s0105t4:32_10": "Evarūpassāti sammāsambuddhattā aviparītadesanatāya evaṁpākaṭadhammakāyassa satthuno.",
  "tika-s0105t4:32_11": "Assāti paṭhamajjhānādisamadhigamena samāhitacittassa kulaputtassa etaṁ “taṁ jīva”ntiādinā ucchedādigahaṇaṁ api nu yuttanti pucchati,",
  "tika-s0105t4:32_12": "laddhiyā pana jhānādhigamamattena na tāva vivecitattā “yuttamasseta”nti tehi vutte jhānalābhinopetaṁ gahaṇaṁ ayuttamevāti taṁ ucchedavādaṁ,",
  "tika-s0105t4:32_13": "sassatavādaṁ vā “ahaṁ kho…pe…",
  "tika-s0105t4:32_14": "na vadāmī”tiādinā paṭikkhipitvāti sādhippāyattho.",
  "tika-s0105t4:32_15": "Etanti paṭhamajjhānādikaṁ.",
  "tika-s0105t4:32_16": "Evanti yathāvuttanayena.",
  "tika-s0105t4:32_17": "Atha ca panāti evaṁ jānanato,",
  "tika-s0105t4:32_18": "passanato ca.",
  "tika-s0105t4:32_19": "Kāmaṁ vipassakādidassanampi pāḷiyaṁ kataṁ,",
  "tika-s0105t4:32_20": "arahattakūṭena pana desanā niṭṭhāpitāti dassetuṁ “uttari khīṇāsavaṁ dassetvā”ti vuttaṁ.",
  "tika-s0105t4:32_21": "Te hi dve pabbajitā vipassakato paṭṭhāya “na kallaṁ tassetaṁ vacanāyā”ti avocuṁ.",
  "tika-s0105t4:32_22": "Imassāti khīṇāsavassa.",
  "tika-s0105t4:32_23": "Kiñcāpi “attamanā ahesu”nti pāḷiyaṁ na vuttaṁ,",
  "tika-s0105t4:32_24": "“na kalla”ntiādinā pana vissajjanāvacaneneva tesaṁ attamanatā veditabbāti āha “te mamā”tiādi.",
  "tika-s0105t4:32_25": "Tattha yasmā khīṇāsavo vigatasammoho tiṇṇavicikiccho,",
  "tika-s0105t4:32_26": "tasmā tassa tathā vattumayuttanti uppannanicchayatāya taṁ mama vacanaṁ sutvā attamanā ahesunti attho.",
  "tika-s0105t4:32_27": "Sopi kho licchavi rājā te viya tathāsañjātanicchayattā attamano ahosi.",
  "tika-s0105t4:32_28": "Tenāha “evaṁ vutte sopi attamano ahosī”ti.",
  "tika-s0105t4:32_29": "Yaṁ panettha atthato avibhattaṁ,",
  "tika-s0105t4:32_30": "taṁ suviññeyyameva.",
  "tika-s0105t4:33_0": "Iti sumaṅgalavilāsiniyā dīghanikāyaṭṭhakathāya paramasukhumagambhīraduranubodhatthaparidīpanāya suvimalavipulapaññāveyyattiyajananāya",
  "tika-s0105t4:33_1": "sādhuvilāsiniyā nāma līnatthapakāsaniyā mahālisuttavaṇṇanāya līnatthapakāsanā.",
  "tika-s0105t4:34_0": "Mahālisuttavaṇṇanā niṭṭhitā."
}