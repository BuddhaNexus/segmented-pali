{
  "tika-s0301t6:0_0": "6. Brahmasaṁyuttaṁ",
  "tika-s0301t6:1_0": "1. Paṭhamavaggo",
  "tika-s0301t6:2_0": "1. Brahmāyācanasuttavaṇṇanā",
  "tika-s0301t6:3_0": "172.Parivitakkoudapādīti dhammagambhīratāpaccavekkhaṇahetuko dhammadesanāya appossukko uppajji.",
  "tika-s0301t6:3_1": "Ayaṁ parivitakko kasmā udapādi?",
  "tika-s0301t6:3_2": "Kattha ca udapādīti taṁ sabbaṁ vibhāvetuṁ ‘‘sabbabuddhāna’’ntiādi āraddhaṁ.",
  "tika-s0301t6:3_3": "Tattha āciṇṇasamāciṇṇoti ācarito ceva ācarantehi ca sammadeva ācaritoti attho.",
  "tika-s0301t6:3_4": "Etena ayaṁ parivitakko sabbabuddhānaṁ paṭhamābhisambodhiyaṁ uppajjatevāti ayamettha dhammatāti dasseti.",
  "tika-s0301t6:3_5": "Tattha aṭṭhame sattāheti idaṁ sattamasattāhato paraṁ sattāhabbhantare uppannattā vuttaṁ,",
  "tika-s0301t6:3_6": "na pana itaresaṁ viya aṭṭhamassa nāma sattāhassa pavattitassa sabbhāvā. Sapaccaggheti mahagghe. ‘‘Paccagghe’’ti vā pāṭho, abhinaveti attho.",
  "tika-s0301t6:3_7": "Selamayeti muggavaṇṇasilāmaye.",
  "tika-s0301t6:4_0": "Paṭividdhoti sayambhuñāṇena ‘‘idaṁ dukkha’’ntiādinā paṭimukhaṁ nibbijjhanavasena patto, yāthāvato avabuddhoti attho.",
  "tika-s0301t6:4_1": "Dhammoti catusaccadhammo tabbinimuttassa paṭivijjhitabbadhammassa abhāvato.",
  "tika-s0301t6:4_2": "Gambhīroti mahāsamuddo viya makasatuṇḍasūciyā aññatra samupacitaparipakkañāṇasambhārehi aññesaṁ ñāṇena alabbhaneyyapatiṭṭho.",
  "tika-s0301t6:4_3": "Tenāha ‘‘uttānapaṭikkhepavacanameta’’nti. Yo alabbhaneyyapatiṭṭho,",
  "tika-s0301t6:4_4": "so ogāhituṁ asakkuṇeyyatāya sarūpato visesato ca passituṁ na sakkāti āha ‘‘gambhīrattāva duddaso’’ti.",
  "tika-s0301t6:4_5": "Dukkhena daṭṭhabboti kicchena kenaci kadācideva daṭṭhabbo.",
  "tika-s0301t6:4_6": "Yaṁ pana daṭṭhumeva na sakkā,",
  "tika-s0301t6:4_7": "tassa ogāhetvā anu anu bujjhanako kadāci natthīti āha ‘‘duddasattāva duranubodho’’ti.",
  "tika-s0301t6:4_8": "Dukkhena avabujjhitabbo avabodhassa dukkarabhāvato.",
  "tika-s0301t6:4_9": "Imasmiṁ ṭhāne ‘‘taṁ kiṁ maññatha, bhikkhave,",
  "tika-s0301t6:4_10": "katamaṁ nu kho dukkarataraṁ vā durabhisambhavataraṁ vā’’ti (saṁ. ni. 5.1115) suttapadaṁ vattabbaṁ. Santārammaṇatāya vā santo.",
  "tika-s0301t6:4_11": "Nibbutasabbapariḷāhatāya nibbuto.",
  "tika-s0301t6:4_12": "Attano paccayehi padhānabhāvaṁ nītoti vā paṇīto.",
  "tika-s0301t6:4_13": "Atittikaraṇaṭṭhena atappako sādurasabhojanaṁ viya.",
  "tika-s0301t6:4_14": "Tattha ca nirodhasaccaṁ santaṁ ārammaṇanti santārammaṇaṁ,",
  "tika-s0301t6:4_15": "maggasaccaṁ santaṁ santārammaṇañcāti santārammaṇaṁ,",
  "tika-s0301t6:4_16": "anupasantasabhāvānaṁ kilesānaṁ saṅkhārānañca abhāvato santo.",
  "tika-s0301t6:4_17": "Nibbutasabbapariḷāhattā nibbuto.",
  "tika-s0301t6:4_18": "Santapaṇītabhāveneva tadatthāya asecanakatāya atappakatā daṭṭhabbā.",
  "tika-s0301t6:4_19": "Tenāha ‘‘idaṁ dvayaṁ lokuttarameva sandhāya vutta’’nti.",
  "tika-s0301t6:4_20": "Uttamañāṇassa visayattā na takkena avacaritabbo.",
  "tika-s0301t6:4_21": "Tato eva nipuṇañāṇagocaratāya saṇhasukhumasabhāvattā ca nipuṇo.",
  "tika-s0301t6:4_22": "Bālānaṁ avisayattā yathāvuttehi paṇḍitehi eva veditabboti paṇḍitavedanīyo.",
  "tika-s0301t6:4_23": "Ālīyanti abhiramitabbaṭṭhena sevīyantīti ālayā, pañca kāmaguṇā.",
  "tika-s0301t6:4_24": "Ālayanti allīyanti abhiramaṇavasena sevantīti ālayā, taṇhāvicaritāni.",
  "tika-s0301t6:4_25": "Ramantīti ratiṁ vindanti kīḷanti laḷanti. Ālayaratāti ālayaniratā.",
  "tika-s0301t6:5_0": "Ṭhānaṁ sandhāyāti ṭhānasaddaṁ sandhāya,",
  "tika-s0301t6:5_1": "atthako pana ṭhānanti ca paṭiccasamuppādo eva adhippeto.",
  "tika-s0301t6:5_2": "Tiṭṭhati phalaṁ tadāyattavuttitāyāti hi ṭhānaṁ,",
  "tika-s0301t6:5_3": "saṅkhārādīnaṁ paccayabhūtā avijjādayo.",
  "tika-s0301t6:5_4": "Imesaṁ saṅkhārādīnaṁ paccayā idappaccayā, avijjādayo.",
  "tika-s0301t6:5_5": "Idappaccayā eva idappaccayatā yathā ‘‘devo eva devatā’’.",
  "tika-s0301t6:5_6": "Idappaccayānaṁ vā avijjādīnaṁ attano phalaṁ pati paccayabhāvo uppādanasamatthatā idappaccayatā.",
  "tika-s0301t6:5_7": "Tena paramatthapaccayalakkhaṇo paṭiccasamuppādo dassito hoti.",
  "tika-s0301t6:5_8": "Paṭicca samuppajjati phalaṁ etasmāti paṭiccasamuppādo.",
  "tika-s0301t6:5_9": "Padadvayenapi dhammānaṁ paccayaṭṭho eva vibhāvito.",
  "tika-s0301t6:5_10": "Tenāha ‘‘saṅkhārādipaccayānaṁ etaṁ adhivacana’’nti.",
  "tika-s0301t6:5_11": "Saṅkhārādīnaṁ paccayā saṅkhārādipaccayā, avijjādayo. Tesaṁ saṅkhārādipaccayānaṁ. Ayamettha saṅkhepo,",
  "tika-s0301t6:5_12": "vitthāro pana visuddhimaggasaṁvaṇṇanāyaṁ (visuddhi. mahāṭī.",
  "tika-s0301t6:5_13": "2.572-573) vuttanayena veditabbo.",
  "tika-s0301t6:5_14": "Sabbasaṅkhārasamathotiādi sabbanti sabbasaṅkhārasamathādiabhidheyyaṁ sabbaṁ atthato nibbānameva.",
  "tika-s0301t6:5_15": "Idāni assa nibbānabhāvaṁ dassetuṁ ‘‘yasmā hī’’tiādi vuttaṁ. Tanti nibbānaṁ.",
  "tika-s0301t6:5_16": "Āgammāti paṭicca ariyamaggassa ārammaṇapaccayahetu.",
  "tika-s0301t6:5_17": "Sammantīti paṭippassaddhivūpasamavasena sammanti.",
  "tika-s0301t6:5_18": "Tathā santā ca savisesaṁ upasantā nāma hontīti āha ‘‘vūpasammantī’’ti.",
  "tika-s0301t6:5_19": "Etena sabbe saṅkhārā sammanti etthāti sabbasaṅkhārasamatho, nibbānanti dasseti.",
  "tika-s0301t6:5_20": "Sabbasaṅkhāravisaṁyutte hi nibbāne sabbasaṅkhāravūpasamapariyāyo aṭṭhakathāyaṁ vutto eva. Sesapadesupi eseva nayo.",
  "tika-s0301t6:6_0": "Upadhīyati ettha dukkhanti upadhi, khandhādayo.",
  "tika-s0301t6:6_1": "Paṭinissaṭṭhāti samucchedavasena pariccattā honti.",
  "tika-s0301t6:6_2": "Sabbā taṇhāti aṭṭhasatappabhedā sabbāpi taṇhā.",
  "tika-s0301t6:6_3": "Sabbe kilesarāgāti kāmarāgarūparāgādibhedā sabbepi kilesabhūtā rāgā,",
  "tika-s0301t6:6_4": "sabbepi vā kilesā idha ‘‘kilesarāgā’’ti adhippetā,",
  "tika-s0301t6:6_5": "na lobhavisesā eva cittassa pariḷāhabhāvāpādanato.",
  "tika-s0301t6:6_6": "Yathāha ‘‘rattampi cittaṁ vipariṇataṁ ,",
  "tika-s0301t6:6_7": "duṭṭhampi cittaṁ vipariṇataṁ,",
  "tika-s0301t6:6_8": "mūḷhampi cittaṁ vipariṇata’’nti (pārā. 271).",
  "tika-s0301t6:6_9": "Virajjantīti palujjanti vikkhambhanato sabbaso tena visaṁyuttabhāvato.",
  "tika-s0301t6:6_10": "Sabbaṁ dukkhanti jarāmaraṇādibhedaṁ sabbaṁ vaṭṭadukkhaṁ.",
  "tika-s0301t6:6_11": "Bhavena bhavanti tena tena bhavena bhavantaraṁ bhavanikantibhāvena saṁsibbati.",
  "tika-s0301t6:6_12": "Phalena vā saddhiṁ kammaṁ sataṇhasseva āyatiṁ punabbhavabhāvato.",
  "tika-s0301t6:6_13": "Tato vānato nikkhantaṁ tattha tassa sabbaso abhāvato.",
  "tika-s0301t6:6_14": "Ciranisajjācirabhāsanehi piṭṭhiāgilāyanatālugalasosādivasena kāyakilamatho ceva kāyavihesā ca veditabbā.",
  "tika-s0301t6:6_15": "Sā ca kho desanāya atthamajānantānaṁ apaṭipajjantānañca vasena,",
  "tika-s0301t6:6_16": "jānantānaṁ pana paṭipajjantānañca desanāya kāyaparissamopi satthu aparissamoyeva.",
  "tika-s0301t6:6_17": "Tenāha bhagavā – ‘‘na ca maṁ dhammādhikaraṇaṁ vihesesī’’ti (udā. 10).",
  "tika-s0301t6:6_18": "Tenevāha – ‘‘yā ajānantānaṁ desanā nāma, so mama kilamatho assā’’ti.",
  "tika-s0301t6:6_19": "Ubhayanti cittakilamatho cittavihesā cāti ubhayampetaṁ buddhānaṁ natthi bodhimūle eva samucchinnattā. Anubrūhanaṁ sampiṇḍanaṁ. Soti apissūti nipāto.",
  "tika-s0301t6:6_20": "Vuddhippattā vā acchariyā anacchariyā,",
  "tika-s0301t6:6_21": "vuddhiatthopi hi -kāro hoti yathā ‘‘asekkhā dhammā’’ti.",
  "tika-s0301t6:6_22": "Kappānaṁ satasahassaṁ cattāri ca asaṅkhyeyyāni sadevakassa lokassa dhammasaṁvibhāgakaraṇatthameva pāramiyo pūretvā idāni samadhigatadhammarajjassa tattha appossukkatāpattidīpanatā gāthatthassa ca acchariyatā tassa vuddhippattīti veditabbaṁ.",
  "tika-s0301t6:6_23": "Atthadvārena hi gāthānaṁ anacchariyatā. Gocarā ahesunti upaṭṭhahiṁsu.",
  "tika-s0301t6:6_24": "Upaṭṭhānañca vitakketabbatāvāti āha ‘‘parivitakkayitabbataṁ pāpuṇiṁsū’’ti.",
  "tika-s0301t6:7_0": "Yadi sukhāpaṭipadāva,",
  "tika-s0301t6:7_1": "kathaṁ kicchatāti āha ‘‘pāramīpūraṇakāle panā’’tiādi.",
  "tika-s0301t6:7_2": "Evamādīni duppariccajāni dentassa.",
  "tika-s0301t6:7_3": "Ha-iti vā byattanti etasmiṁ atthe nipāto. ‘‘Ekaṁsatthe’’ti keci. Ha byattaṁ,",
  "tika-s0301t6:7_4": "ekaṁsena vā alaṁ nippayojanaṁ evaṁ kicchena adhigatassa pakāsituṁ desitunti yojanā.",
  "tika-s0301t6:7_5": "Halanti vā alanti iminā samānatthapadaṁ ‘‘halanti vadāmī’’tiādīsu viya.",
  "tika-s0301t6:7_6": "Rāgadosaphuṭṭhehīti phuṭṭhavisena viya sappena rāgena dosena ca phuṭṭhehi abhibhūtehi.",
  "tika-s0301t6:7_7": "Rāgadosānugatehīti rāgadosehi anubandhehi.",
  "tika-s0301t6:8_0": "Niccādīnanti niccādīnaṁ catunnaṁ vipallāsānaṁ.",
  "tika-s0301t6:8_1": "Evaṁgatanti evaṁ aniccantiādinā ākārena pavattaṁ bujjhitabbaṁ.",
  "tika-s0301t6:8_2": "Kāmarāgarattā ca bhavarāgarattā ca nīvaraṇehi nivutacittatāya diṭṭhirāgarattā viparītābhinivesena na dakkhanti yāthāvato dhammaṁ na paṭivijjhissanti.",
  "tika-s0301t6:8_3": "Sabhāvenāti aviparītasabhāvena.",
  "tika-s0301t6:8_4": "Evaṁ gāhāpetunti aniccantiādinā sabhāvena yāthāvato dhammaṁ jānāpetuṁ.",
  "tika-s0301t6:8_5": "Rāgadosaparetatāpi nesaṁ sammūḷhabhāvenevāti āha ‘‘tamokhandhena āvuṭā’’ti.",
  "tika-s0301t6:9_0": "Dhammadesanāya appossukkatāpattiyā kāraṇaṁ vibhāvetuṁ ‘‘kasmā panā’’tiādinā sayameva codanaṁ samuṭṭhāpeti.",
  "tika-s0301t6:9_1": "Aññātavesenāti imassa bhagavato sāvakabhāvūpagamanena aññātavesena.",
  "tika-s0301t6:9_2": "‘‘Aññataratāpasavesenā’’ti keci,",
  "tika-s0301t6:9_3": "so panassa arahattādhigamaneneva vigaccheyya.",
  "tika-s0301t6:9_4": "Tividhaṁ kāraṇaṁ appossukkatāpattiyā paṭipakkhassa balavabhāvo, dhammassa gambhīratā,",
  "tika-s0301t6:9_5": "tattha ca bhagavato sātisayaṁ gāravanti taṁ dassetuṁ ‘‘tassa hī’’tiādi āraddhaṁ.",
  "tika-s0301t6:9_6": "Tattha paṭipakkhā nāma rāgādayo kilesā sammāpaṭipattiyā antarāyakarattā.",
  "tika-s0301t6:9_7": "Tesaṁ balavabhāvato ciraparibhāvanāya sattasantānato dubbisodhiyatāya te satte mattahatthino viya dubbalapurisaṁ adhibhavitvā ajjhottharitvā anayabyasanaṁ āpādentā anekasatayojanāyāmavitthāraṁ sunicitaṁ ghanasannivesaṁ kaṇṭakaduggampi adhisenti.",
  "tika-s0301t6:9_8": "Dūrapabhedaducchejjatāhi dubbisodhiyataṁ pana dassetuṁ ‘‘athassā’’tiādi vuttaṁ.",
  "tika-s0301t6:9_9": "Tattha ca anto amaṭṭhatāya kañjiyapuṇṇā lābu,",
  "tika-s0301t6:9_10": "cirapārivāsikatāya takkabharitā cāṭi,",
  "tika-s0301t6:9_11": "snehatintadubbalabhāvena vasāpītapilotikā,",
  "tika-s0301t6:9_12": "telamissitatāya añjanamakkhitahattho dubbisodhanīyā vuttā.",
  "tika-s0301t6:9_13": "Hīnūpamā cetā rūpapabandhabhāvato acirakālikattā ca malīnatāya,",
  "tika-s0301t6:9_14": "kilesasaṁkileso eva pana dubbisodhanīyataro anādikālikattā arūpanissitattā ca. Tenāha ‘‘atisaṁkiliṭṭhā’’ti.",
  "tika-s0301t6:10_0": "Yathā ca dubbisodhanīyataratāya,",
  "tika-s0301t6:10_1": "evaṁ gambhīraduddasaduranubodhānampi vuttaupamā hīnūpamāva.",
  "tika-s0301t6:10_2": "Gambhīropi dhammo paṭipakkhavidhamanena ñāṇena visadabhāvaṁ āpannena supākaṭo bhaveyya,",
  "tika-s0301t6:10_3": "paṭipakkhavidhamanaṁ pana sammāpaṭipattipaṭibaddhaṁ, sā saddhammassavanādhīnā,",
  "tika-s0301t6:10_4": "taṁ satthari dhamme ca pasādāyattaṁ.",
  "tika-s0301t6:10_5": "So garuṭṭhāniyānaṁ ajjhesanahetukoti paṇālikāya sattānaṁ dhammasampaṭipattiyā brahmāyācanānimittanti taṁ dassento ‘‘apicā’’tiādimāha.",
  "tika-s0301t6:11_0": "Upakkilesabhūtaṁ appaṁ rāgādirajaṁ etassāti apparajaṁ,",
  "tika-s0301t6:11_1": "apparajaṁ akkhi paññācakkhu yesaṁ te taṁsabhāvāti katvā apparajakkhajātikāti imamatthaṁ dassento ‘‘paññāmaye’’tiādimāha.",
  "tika-s0301t6:11_2": "Appaṁ rāgādirajaṁ yesaṁ taṁsabhāvā apparajakkhajātikāti evamettha attho veditabbo.",
  "tika-s0301t6:11_3": "Assavanatāti ‘‘sayaṁ abhiññā’’tiādīsu viya karaṇe paccattavacananti āha ‘‘assavanatāyā’’ti.",
  "tika-s0301t6:11_4": "Dasapuññakiriyavasenāti dānādidasavidhapuññakiriyavatthūnaṁ vasena. Tenāha ‘‘katādhikārā’’tiādi. Papañcasūdaniyaṁ (ma. ni. aṭṭha.",
  "tika-s0301t6:11_5": "1.282) pana ‘‘dvādasapuññakiriyavasenā’’ti vuttaṁ,",
  "tika-s0301t6:11_6": "taṁ dānādīsu saraṇagamana-parahitapariṇāmanādipakkhipanavasena vuttaṁ.",
  "tika-s0301t6:12_0": "Rāgādimalena samalehi pūraṇādīhi chahi satthārehi satthupaṭiññehi kabbaracanāvasena cintākaviādibhāve ṭhatvā takkapariyāhataṁ vīmaṁsānucaritaṁ sayaṁpaṭibhānaṁ cintito.",
  "tika-s0301t6:12_1": "Te kira buddhakolāhalānussavena sañjātakutūhalaṁ lokaṁ vañcentā kohaññe ṭhatvā sabbaññutaṁ paṭijānantā yaṁ kañci adhammameva ‘‘dhammo’’ti dīpesuṁ.",
  "tika-s0301t6:12_2": "Tenāha ‘‘te hi puretaraṁ uppajjitvā’’tiādi.",
  "tika-s0301t6:12_3": "Apāpuretanti etaṁ kassapassa bhagavato sāsanantaradhānato pabhuti pihitaṁ nibbānamahādvāraṁ ariyamaggaṁ saddhammadesanāhatthena apāpura vivara.",
  "tika-s0301t6:13_0": "Selo pabbato ucco hoti thiro ca,",
  "tika-s0301t6:13_1": "na paṁsupabbato missakapabbato cāti āha ‘‘sele yathā pabbatamuddhanī’’ti.",
  "tika-s0301t6:13_2": "Dhammamayaṁ pāsādanti lokuttaradhammamāha. So hi sabbaso pasādāvaho,",
  "tika-s0301t6:13_3": "sabbadhamme atikkamma abbhuggataṭṭhena pāsādasadiso ca.",
  "tika-s0301t6:13_4": "Paññāpariyāyo vā idha dhamma-saddoti vuttaṁ ‘‘paññāmaya’’nti.",
  "tika-s0301t6:13_5": "Sā hi abbhuggataṭṭhena pāsādoti abhidhamme āgatā. Tathā cāha –",
  "tika-s0301t6:14_0": "‘‘Paññāpāsādamāruyha, asoko sokiniṁ pajaṁ;",
  "tika-s0301t6:15_0": "Pabbataṭṭhova bhūmaṭṭhe, dhīro bāle avekkhatī’’ti. (dha. pa. 28);",
  "tika-s0301t6:16_0": "Yathā hītiādīsu yathā ca pabbate ṭhatvā andhakāre heṭṭhā olokentassa purisassa khettakedārapāḷikuṭikāyo tattha sayitamanussā ca na paññāyanti anujjalabhāvato,",
  "tika-s0301t6:16_1": "kuṭikāsu pana aggijālā paññāyati samujjalabhāvato,",
  "tika-s0301t6:16_2": "evaṁ dhammapāsādamāruyha sattalokaṁ olokayato bhagavato ñāṇassa āpāthaṁ nāgacchanti akatakalyāṇā sattā,",
  "tika-s0301t6:16_3": "ñāṇagginā anujjalabhāvato anuḷārabhāvato ca rattiṁ khittā sarā viya honti,",
  "tika-s0301t6:16_4": "katakalyāṇā pana bhabbapuggalā dūre ṭhitāpi bhagavato āpāthaṁ āgacchanti paripakkañāṇaggitāya samujjalabhāvato uḷārasantānatāya himavantapabbato viya cāti evaṁ yojanā veditabbā.",
  "tika-s0301t6:17_0": "Garuṭṭhānīyaṁ payirupāsitvā garutaraṁ payojanaṁ uddissa abhipatthanā ajjhesanā,",
  "tika-s0301t6:17_1": "sāpi atthato yācanāva hotīti āha ‘‘ajjhesananti yācana’’nti.",
  "tika-s0301t6:17_2": "Padesavisayaṁ ñāṇadassanaṁ ahutvā buddhānaṁyeva āveṇikabhāvato idaṁ ñāṇadvayaṁ ‘‘buddhacakkhū’’ti vuccatīti āha ‘‘imesañhi dvinnaṁ ñāṇānaṁ ‘buddhacakkhū’ti nāma’’nti.",
  "tika-s0301t6:17_3": "Tiṇṇaṁ magggañāṇānanti heṭṭhimānaṁ tiṇṇaṁ maggañāṇānaṁ ‘‘dhammacakkhū’’ti nāmaṁ catusaccadhammadassanamattabhāvato.",
  "tika-s0301t6:17_4": "Yato tāni ñāṇāni vijjūpamabhāvena vuttāni,",
  "tika-s0301t6:17_5": "aggamaggañāṇaṁ pana ñāṇakiccassa sikhāppattiyā dassanamattaṁ na hotīti ‘‘dhammacakkhū’’ti na vuccati,",
  "tika-s0301t6:17_6": "yato taṁ vajirūpamabhāvena vuttaṁ.",
  "tika-s0301t6:17_7": "Vuttanayenāti ‘‘apparajakkhajātikā’’ti ettha vuttanayena.",
  "tika-s0301t6:17_8": "Yasmā mandakilesā ‘‘apparajakkhā’’ti vuttā,",
  "tika-s0301t6:17_9": "tasmā bahalakilesā ‘‘mahārajakkhā’’ti veditabbā.",
  "tika-s0301t6:17_10": "Paṭipakkhavidhamanasamatthatāya tikkhāni sūrāni visadāni, vuttavipariyāyena mudūni.",
  "tika-s0301t6:17_11": "Saddhādayo ākārāti saddahanādippakāre vadati. Sundarāti kalyāṇā.",
  "tika-s0301t6:17_12": "Sammohavinodaniyaṁ pana ‘‘yesaṁ āsayādayo koṭṭhāsā sundarā, te svākārā’’ti vuttaṁ,",
  "tika-s0301t6:17_13": "taṁ imāya atthavaṇṇanāya aññadatthu saṁsandatīti daṭṭhabbaṁ. Kāraṇaṁ nāma paccayākāro, saccāni vā. Paralokanti samparāyaṁ.",
  "tika-s0301t6:17_14": "Taṁ dukkhāvahaṁ vajjaṁ viya bhayato passitabbanti vuttaṁ ‘‘paralokañceva vajjañca bhayato passantī’’ti.",
  "tika-s0301t6:17_15": "Sampattibhavato vā aññattā vipattibhavo paralokoti vuttaṁ ‘‘para…pe… passantī’’ti.",
  "tika-s0301t6:18_0": "Ayaṁ panettha pāḷīti ettha ‘‘apparajakkhā’’ti padānaṁ atthavibhāvane ayaṁ tassa tathābhāvasādhanapāḷi.",
  "tika-s0301t6:18_1": "Saddhādīnañhi vimuttaparipācakadhammānaṁ balavabhāvo tappaṭipakkhānaṁ pāpadhammānaṁ dubbalabhāve sati hoti.",
  "tika-s0301t6:18_2": "Tesañca balavabhāvo saddhādīnaṁ dubbalabhāveti vimuttiparipācakadhammānaṁ savisesaṁ atthitānatthitāvasena apparajakkhā mahārajakkhātiādayo pāḷiyaṁ (paṭi. ma.",
  "tika-s0301t6:18_3": "1.111) vibhajitvā dassitā ‘‘saddho puggalo apparajakkho’’tiādinā.",
  "tika-s0301t6:18_4": "Khandhādayo eva lujjanapalujjanaṭṭhena loko sampattibhavabhūto loko sampattibhavaloko, sugatisaṅkhāto upapattibhavo.",
  "tika-s0301t6:18_5": "Sampatti bhavati etenāti sampattisambhavaloko,",
  "tika-s0301t6:18_6": "sugatisaṁvattaniyo kammabhavo.",
  "tika-s0301t6:18_7": "Duggatisaṅkhātaupapattibhava-duggatisaṁvattaniyakammabhavā vipattibhavaloka-vipattisambhavalokā.",
  "tika-s0301t6:18_8": "Puna ekakadukādivasena lokaṁ vibhajitvā dassetuṁ ‘‘eko loko’’tiādi vuttaṁ.",
  "tika-s0301t6:18_9": "Āhārādayo viya hi āhāraṭṭhitikā saṅkhārā sabbe lujjanaṭṭhena lokoti.",
  "tika-s0301t6:18_10": "Tattha eko loko sabbe sattā āhāraṭṭhitikāti yāyaṁ puggalādhiṭṭhānāya kathāya sabbesaṁ saṅkhārānaṁ paccayāyattavuttitā vuttā,",
  "tika-s0301t6:18_11": "tāya sabbo saṅkhāraloko eko ekavidho pakārantarassa abhāvato.",
  "tika-s0301t6:18_12": "Dve lokātiādīsupi iminā nayena attho veditabbo.",
  "tika-s0301t6:18_13": "Nāmaggahaṇena cettha nibbānassa aggahaṇaṁ tassa alokasabhāvattā.",
  "tika-s0301t6:19_0": "Nanu ca ‘‘āhāraṭṭhitikā’’ti ettha paccayāyattavuttitāya maggaphalānampi lokatā āpajjatīti? Nāpajjati,",
  "tika-s0301t6:19_1": "pariññeyyānaṁ dukkhasaccadhammānaṁ idha ‘‘loko’’ti adhippetattā.",
  "tika-s0301t6:19_2": "Atha vā na lujjati na palujjatīti yo gahito tathā na hoti,",
  "tika-s0301t6:19_3": "so lokoti taṁgahaṇarahitānaṁ lokuttarānaṁ natthi lokatā.",
  "tika-s0301t6:19_4": "Upādānānaṁ ārammaṇabhūtā khandhā upādānakkhandhā.",
  "tika-s0301t6:19_5": "Anurodhādivatthubhūtā lābhādayo aṭṭhalokadhammā.",
  "tika-s0301t6:19_6": "Dasāyatanānīti dasa rūpāyatanāni. Sesaṁ suviññeyyameva.",
  "tika-s0301t6:19_7": "Vivaṭṭajjhāsayassa adhippetattā tassa ca sabbaṁ tebhūmakakammaṁ garahitabbaṁ vajjitabbañca hutvā upaṭṭhātīti vuttaṁ ‘‘sabbe abhisaṅkhārā vajjā,",
  "tika-s0301t6:19_8": "sabbe bhavagāmikammā vajjā’’ti .",
  "tika-s0301t6:19_9": "Apparajakkhatādīsu pañcasu dukesu ekekasmiṁ dasa dasa katvā ‘‘paññāsāya ākārehi imāni pañcindriyāni jānātī’’ti vuttaṁ.",
  "tika-s0301t6:19_10": "Atha vā anvayato byatirekato ca saddhādīnaṁ indriyānaṁ paropariyattaṁ jānātīti katvā tathā vuttaṁ.",
  "tika-s0301t6:19_11": "Ettha ca apparajakkhādibhabbādivasena āvajjentassa bhagavato te sattā puñjapuñjāva hutvā upaṭṭhahanti, na ekekā.",
  "tika-s0301t6:20_0": "Uppalāni ettha santīti uppalinī. Uppalagacchopi jalāsayopi ca.",
  "tika-s0301t6:20_1": "Idha pana jalāsayo adhippetoti āha ‘‘uppalavane’’ti.",
  "tika-s0301t6:20_2": "Yāni hi udakassa anto nimuggāneva hutvā pusanti vaḍḍhanti, tāni antonimuggaposīni.",
  "tika-s0301t6:20_3": "Dīpitānīti aṭṭhakathāyaṁ pakāsitāni,",
  "tika-s0301t6:20_4": "idheva vā ‘‘aññānipī’’tiādinā dassitāni.",
  "tika-s0301t6:20_5": "Ugghaṭitaññūti ugghaṭanaṁ nāma ñāṇugghaṭanaṁ,",
  "tika-s0301t6:20_6": "ñāṇena ugghaṭitamatteneva jānātīti attho.",
  "tika-s0301t6:20_7": "Vipañcitaṁ vitthāritameva atthaṁ jānātīti vipañcitaññū.",
  "tika-s0301t6:20_8": "Niddesādīhi dhammābhisamayāya netabboti neyyo. Pajjati attho etenāti padaṁ, pajjate ñāyateti vā padaṁ, tadattho. Padaṁ paramaṁ etassa,",
  "tika-s0301t6:20_9": "na saccābhisambodhoti padaparamo.",
  "tika-s0301t6:21_0": "Udāhaṭavelāyāti udāhāre dhammassa uddese udāhaṭamatteyeva.",
  "tika-s0301t6:21_1": "Dhammābhisamayoti catusaccadhammassa ñāṇena saddhiṁ abhisamayo.",
  "tika-s0301t6:21_2": "Ayaṁ vuccatīti ayaṁ ‘‘cattāro satipaṭṭhānā’’tiādinā nayena saṁkhittena mātikāya ṭhapiyamānāya desanānusārena ñāṇaṁ pesetvā arahattaṁ gaṇhituṁ samattho puggalo ‘‘ugghaṭitaññū’’ti vuccati.",
  "tika-s0301t6:21_3": "Ayaṁ vuccatīti saṁkhittena mātikaṁ ṭhapetvā vitthārena atthe vibhajiyamāne arahattaṁ pāpuṇituṁ samattho puggalo ‘‘vipañcitaññū’’ti vuccati. Uddesatoti uddesahetu.",
  "tika-s0301t6:21_4": "Uddisantassa uddisāpentassa vāti attho.",
  "tika-s0301t6:21_5": "Paripucchatoti atthaṁ paripucchantassa.",
  "tika-s0301t6:21_6": "Anupubbena dhammābhisamayo hotīti anukkamena arahattappatti hoti.",
  "tika-s0301t6:21_7": "Na tāya jātiyā dhammābhisamayo hotīti tena attabhāvena maggaṁ vā phalaṁ vā antamaso jhānaṁ vā vipassanaṁ vā nibbattetuṁ na sakkoti.",
  "tika-s0301t6:21_8": "Ayaṁ vuccati padaparamoti ayaṁ puggalo chabbidhaṁ byañjanapadaṁ chabbidhaṁ atthapadanti idaṁ padameva paramaṁ assāti padaparamoti vuccatīti attho.",
  "tika-s0301t6:22_0": "Vāsanāhotīti desanā phalavohārena vāsanā hotīti vuttā.",
  "tika-s0301t6:22_1": "Na hi kāci buddhānaṁ desanā niratthakā. Yeti ye duvidhe puggale.",
  "tika-s0301t6:22_2": "Vibhaṅge kammāvaraṇenāti pañcavidhena ānantariyakammena.",
  "tika-s0301t6:22_3": "Vipākāvaraṇenāti ahetukapaṭisandhiyā.",
  "tika-s0301t6:22_4": "Yasmā pana duhetukānampi ariyamaggapaṭivedho natthi,",
  "tika-s0301t6:22_5": "tasmā duhetukā paṭisandhipi vipākāvaraṇamevāti veditabbā.",
  "tika-s0301t6:22_6": "Kilesāvaraṇenāti niyatamicchādiṭṭhiyā.",
  "tika-s0301t6:22_7": "Assaddhāti buddhādīsu saddhārahitā.",
  "tika-s0301t6:22_8": "Acchandikāti kattukamyatāchandarahitā.",
  "tika-s0301t6:22_9": "Uttarakurukā manussā acchandikaṭṭhānaṁ paviṭṭhā.",
  "tika-s0301t6:22_10": "Duppaññāti bhavaṅgapaññāya parihīnā.",
  "tika-s0301t6:22_11": "Bhavaṅgapaññāya pana paripuṇṇāyapi yassa bhavaṅgacalanaṁ lokuttarassa paccayo na hoti, sopi duppañño eva nāma.",
  "tika-s0301t6:22_12": "Abhabbā niyāmaṁ okkamituṁ kusalesu dhammesu sammattanti kusalesu dhammesu sammattaniyāmasaṅkhātaṁ maggaṁ okkamituṁ adhigantuṁ abhabbā.",
  "tika-s0301t6:22_13": "Na kammāvaraṇenātiādīni vuttavipariyāyena veditabbāni.",
  "tika-s0301t6:22_14": "Rāgacaritādiādīsu yaṁ vattabbaṁ,",
  "tika-s0301t6:22_15": "taṁ paramatthadīpaniyaṁ visuddhimaggasaṁvaṇṇanāyaṁ (visuddhi. mahāṭī. 1.43) vuttanayena veditabbaṁ.",
  "tika-s0301t6:23_0": "Nibbānassa dvāraṁ pavisanamaggo vivaritvā ṭhapito mahākaruṇūpanissayena sayambhuñāṇena adhigatattā.",
  "tika-s0301t6:23_1": "Saddhaṁ pamuñcantūti attano saddhaṁ dhammasampaṭicchanayogyaṁ katvā vissajjentu,",
  "tika-s0301t6:23_2": "saddahanākārena naṁ upaṭṭhapentūti attho.",
  "tika-s0301t6:23_3": "Sukhena akicchena pavattanīyatāya suppavattitaṁ.",
  "tika-s0301t6:23_4": "Na bhāsiṁ na bhāsissāmīti cintesiṁ.",
  "tika-s0301t6:24_0": "Satthu santikaṁ upagatānaṁ devānaṁ brahmānañca tassa purato antaradhānaṁ nāma atiṭṭhananti āha ‘‘sakaṭṭhānameva gato’’ti.",
  "tika-s0301t6:24_1": "Saddhindriyādi sammādiṭṭhiādiko dhammo eva vineyyasantāne pavattanaṭṭhena cakkanti dhammacakkaṁ. Atha vā cakkanti āṇā. Dhammanti desanā.",
  "tika-s0301t6:24_2": "Atha vā atthadhammato anapetattā dhammañca taṁ pavattanaṭṭhena cakkañcāti dhammacakkaṁ.",
  "tika-s0301t6:24_3": "Dhammena ñāyena cakkantipi dhammacakkaṁ.",
  "tika-s0301t6:24_4": "Yathāha ‘‘dhammañca pavatteti cakkañcāti dhammacakkaṁ,",
  "tika-s0301t6:24_5": "cakkañca pavatteti dhammañcāti dhammacakkaṁ,",
  "tika-s0301t6:24_6": "dhammena pavattetīti dhammacakkaṁ,",
  "tika-s0301t6:24_7": "dhammacariyāya pavattetīti dhammacakka’’ntiādi (paṭi. ma. 2.40-41). Pavattesīti paṭṭhapesi.",
  "tika-s0301t6:25_0": "Brahmāyācanasuttavaṇṇanā niṭṭhitā.",
  "tika-s0301t6:26_0": "2. Gāravasuttavaṇṇanā",
  "tika-s0301t6:27_0": "173.Ayaṁvitakkoti ayaṁ ‘‘kintāhaṁ vihareyya’’nti evaṁ pavattitavitakko. Aññasminti parasmiṁ. Attā na hotīti hi añño, paro.",
  "tika-s0301t6:27_1": "So panettha na yo koci adhippeto, atha kho garuṭṭhānīyo.",
  "tika-s0301t6:27_2": "Tenāha ‘‘kañci garuṭṭhāne aṭṭhapetvā’’ti.",
  "tika-s0301t6:27_3": "Patissavati garuno ‘‘āmā’’ti sampaṭicchatīti patisso, na patissoti appatisso.",
  "tika-s0301t6:27_4": "Patissayarahito garupassayarahitoti attho.",
  "tika-s0301t6:28_0": "Sadevaketi avayavena viggaho samudāyo samāsattho.",
  "tika-s0301t6:28_1": "Sadevakaggahaṇena pañcakāmāvacaradevaggahaṇaṁ pārisesañāyena itaresaṁ padantarehi saṅgahitattā,",
  "tika-s0301t6:28_2": "samārakaggahaṇena chaṭṭhakāmāvacaradevaggahaṇaṁ paccāsattiñāyena.",
  "tika-s0301t6:28_3": "Tattha hi māro jāto tannivāsī ca hoti.",
  "tika-s0301t6:28_4": "Sabrahmakavacanena brahmakāyikādibrahmaggahaṇaṁ paccāsattiñāyeneva.",
  "tika-s0301t6:28_5": "‘‘Sassamaṇabrāhmaṇiyā pajāyā’’ti sāsanassa paccatthikasamaṇabrāhmaṇaggahaṇaṁ.",
  "tika-s0301t6:28_6": "Nidassanamattañcetaṁ apaccatthikānaṁ asamitapāpānaṁ abāhitapāpānañca samaṇabrāhmaṇānaṁ teneva vacanena gahitattā.",
  "tika-s0301t6:28_7": "Kāmaṁ ‘‘sadevake’’tiādivisesanānaṁ vasena sattavisayo lokasaddoti viññāyati tulyayogavisayattā tesaṁ.",
  "tika-s0301t6:28_8": "‘‘Salomako sapakkhako’’tiādīsu pana atulyayogepi ayaṁ samāso labbhatīti byabhicāradassanato pajāgahaṇanti pajāvacanena sattalokaggahaṇaṁ.",
  "tika-s0301t6:28_9": "Devabhāvasāmaññena mārabrahmesu gahitesupi itarehi tesaṁ labbhamānavisesadassanatthaṁ visuṁ gahaṇanti dassento ‘‘māro nāmā’’tiādimāha.",
  "tika-s0301t6:28_10": "Māro brahmānampi vicakkhukammāya pahotīti āha ‘‘sabbesa’’nti. Uparīti uparibhāve.",
  "tika-s0301t6:28_11": "Brahmāti dasasahassibrahmānaṁ sandhāyāha.",
  "tika-s0301t6:28_12": "Tathā cāha ‘‘dasahi aṅgulīhī’’tiādi.",
  "tika-s0301t6:28_13": "Idha dīghanikāyādayo viya bāhirakānampi ganthanikāyo labbhatīti āha ‘‘ekanikāyādivasenā’’ti.",
  "tika-s0301t6:29_0": "Vatthuvijjādīti ādi-saddena vijjāṭṭhānāni saṅgahitāni.",
  "tika-s0301t6:29_1": "Yathāsakaṁ kammakilesehi pajātattā nibbattattā pajā, sattanikāyo. Tassā pajāya.",
  "tika-s0301t6:29_2": "Sadevamanussāyāti vā iminā sammutidevaggahaṇaṁ tadavasiṭṭhamanussalokaggahaṇañca daṭṭhabbaṁ.",
  "tika-s0301t6:29_3": "Evaṁ bhāgaso lokaṁ gahetvā yojanaṁ dassetvā idāni abhāgaso lokaṁ gahetvā yojanaṁ dassetuṁ ‘‘apicetthā’’tiādi vuttaṁ.",
  "tika-s0301t6:29_4": "Lokavasena vuttāni ‘‘lokīyanti ettha kammakammaphalānī’’ti katvā,",
  "tika-s0301t6:29_5": "pajāvasena ‘‘hetupaccayehi pajāyatī’’ti katvā.",
  "tika-s0301t6:29_6": "Sīlasampannataranti ettha paripuṇṇasampannatā adhippetā ‘‘sampannaṁ sālikedāra’’ntiādīsu (jā. 1.14.1) viya.",
  "tika-s0301t6:29_7": "Tenāha ‘‘adhikataranti attho’’ti.",
  "tika-s0301t6:29_8": "Paripuṇṇampi ‘‘adhikatara’’nti vattabbatamarahati.",
  "tika-s0301t6:29_9": "Sesesūti ‘‘samādhisampannatara’’ntiādīsu.",
  "tika-s0301t6:30_0": "Kāraṇantiādīsu kāraṇanti yuttiṁ. Atthanti aviparītatthaṁ. Vuḍḍhinti abhivuḍḍhinimittaṁ.",
  "tika-s0301t6:31_0": "Iminā vacanenāti imasmiṁ sutte anantaraṁ vuttavacanena. Na kevalaṁ imināva,",
  "tika-s0301t6:31_1": "suttantarampi ānetvā paṭibāhitabboti dassento ‘‘na me ācariyo atthī’’tiādimāha. Ettha yaṁ vattabbaṁ,",
  "tika-s0301t6:31_2": "taṁ sumaṅgalavilāsiniyā dīghanikāyaṭṭhakathāya (dī. ni. aṭṭha. 3.162) vuttameva.",
  "tika-s0301t6:31_3": "Saranti karaṇe etaṁ paccattavacananti āha ‘‘sarantenā’’ti,",
  "tika-s0301t6:31_4": "saranti vā saraṇahetūti attho.",
  "tika-s0301t6:32_0": "Gāravasuttavaṇṇanā niṭṭhitā.",
  "tika-s0301t6:33_0": "3. Brahmadevasuttavaṇṇanā",
  "tika-s0301t6:34_0": "174.Ekakoti vivekaṭṭhitatāya nissaṭo.",
  "tika-s0301t6:34_1": "Gaṇasaṅgaṇikābhāvo tassānena dīpito,",
  "tika-s0301t6:34_2": "kilesasaṅgaṇikābhāvo pana ‘‘appamatto’’tiādīhi pakāsito.",
  "tika-s0301t6:34_3": "Pesitattoti nibbānaṁ pati pesitacitto. Sammadevāti ñāyeneva.",
  "tika-s0301t6:34_4": "So pana yadi āgamanato paṭṭhāya labbhati, vattabbameva natthi,",
  "tika-s0301t6:34_5": "atha paṭipadārambhato paṭṭhāya labbhati,",
  "tika-s0301t6:34_6": "evampi vaṭṭatevāti dassetuṁ ‘‘yathā vā tathā vā’’tiādi vuttaṁ.",
  "tika-s0301t6:34_7": "Aggamaggādhigamena asammohapaṭivedhassa sikhāppattattā maggadhammesu viya phaladhammesupi sātisayo asammohoti ‘‘sayaṁ abhiññā’’ti vuttanti āha ‘‘sāmaṁ jānitvā’’ti.",
  "tika-s0301t6:34_8": "Yathā jānanā panassa sacchikaraṇaṁ attapaccakkhakiriyāti ‘‘sacchikatvā’’ti vuttanti āha ‘‘paccakkhaṁ katvā’’ti.",
  "tika-s0301t6:34_9": "Tathā sacchikiriyā cassa vipassanāpaṭilābhoti ‘‘upasampajjā’’ti vuttanti āha ‘‘paṭilabhitvā’’ti.",
  "tika-s0301t6:34_10": "Etenāti ‘‘khīṇā jātī’’tiādivacanena.",
  "tika-s0301t6:35_0": "Jātikhīṇāti ettha jātisīsena tabbikāravanto khandhā vuttā.",
  "tika-s0301t6:35_1": "Pubbeva khīṇattāti maggādhigamanato pageva atītabhāveneva khīṇattā. Tattha anāgatesu.",
  "tika-s0301t6:35_2": "Vāyāmābhāvatoti avijjamānattā.",
  "tika-s0301t6:35_3": "Anāgatabhāvasāmaññaṁ gahetvā lesena vuttaṁ.",
  "tika-s0301t6:35_4": "Na paccuppannā vijjamānattāti saṁkiliṭṭhā ca maggabhāvanāti siyāti vacanaseso.",
  "tika-s0301t6:35_5": "Yathā ajātaphalataruṇarukkhamūle chinne āyatiuppajjanārahāni phalāni chedanapaccayā anuppajjamānāni naṭṭhāni nāma honti,",
  "tika-s0301t6:35_6": "evameva bhāvanāya asati uppajjanārahā kilesā tappaccayā jāti ca maggabhāvanāya sati na uppajjamānā pahīnāti vuccantīti imamatthaṁ dasseti ‘‘maggassa panā’’tiādinā.",
  "tika-s0301t6:35_7": "Anuppādadhammataṁ āpajjanena ñāṇena khīṇarāgavasena.",
  "tika-s0301t6:36_0": "Soḷasakiccabhāvāyāti soḷasakiccatāya,",
  "tika-s0301t6:36_1": "soḷasavidhassa vā kiccassa bhāvāya uppādanāya.",
  "tika-s0301t6:36_2": "Pāḷiyaṁ sapadānanti sapadānacāro vutto bhāvanapuṁsakaniddesenāti āha ‘‘sapadānacāra’’nti. Anukkammāti anatikkamitvā.",
  "tika-s0301t6:36_3": "Āhutipiṇḍanti juhitabbapiṇḍaṁ,",
  "tika-s0301t6:36_4": "juhanavasena aggimhi pakkhipitabbapāyāsapiṇḍanti adhippāyo.",
  "tika-s0301t6:36_5": "Bhūtabalikammanti tathā pakkhipitvā balikammakaraṇaṁ.",
  "tika-s0301t6:36_6": "Haritupalittanti allagomayena kataparibhaṇḍaṁ.",
  "tika-s0301t6:36_7": "Vanamālaparikkhittanti manoharāhi vanapupphamālāhi parikkhittaṁ. Dhūmakaṭacchūti dhūmapānaṁ.",
  "tika-s0301t6:36_8": "Sīlagandhanti sīlaṁ paṭicca uppannakittigandhaṁ.",
  "tika-s0301t6:36_9": "Ghāyamānassāti upagataṁ gaṇhantassa.",
  "tika-s0301t6:37_0": "Imamhāṭhānāti imasmā manussānaṁ vasanaṭṭhānā,",
  "tika-s0301t6:37_1": "mahāpathavitalatoti adhippāyo.",
  "tika-s0301t6:37_2": "Sabbaheṭṭhimoti brahmapārisajjānaṁ vāsabrahmalokamāha.",
  "tika-s0301t6:37_3": "Brahmapatho nāma cattāri kusalajjhānāni brahmalokamaggabhāvato.",
  "tika-s0301t6:37_4": "Jīvitapatho nāma jīvitapavattiupāyabhāvato.",
  "tika-s0301t6:37_5": "‘‘Bhuñjatu bhavaṁ mahābrahmā’’ti vacanaṁ sandhāyāha ‘‘kiṁ jappasī’’tiādi. Tiṇabījānīti sālitaṇḍulādīni.",
  "tika-s0301t6:37_6": "Goyūsanti khīraṁ jigucchanto vadati.",
  "tika-s0301t6:37_7": "Ayampi attho ‘‘netādiso brahmabhakkho’’ti vadantena dīpitoti.",
  "tika-s0301t6:38_0": "Atidevapattopi pañcakhandhūpadhīnaṁ atthitāya kilesūpadhiādīnaṁyeva virahitabhāvo gahito.",
  "tika-s0301t6:38_1": "Aññatra hi bhāvapaccayaṁ tadattho viññāyatīti āha ‘‘atidevabhāvaṁ patto’’ti.",
  "tika-s0301t6:38_2": "Yasmā brahmānopi devagatipariyāpannattā devā eva,",
  "tika-s0301t6:38_3": "tasmā vuttaṁ ‘‘atibrahmabhāvaṁ patto’’ti.",
  "tika-s0301t6:39_0": "Attānaṁbhāvetvāti sīlādīhi guṇehi attānaṁ vaḍḍhetvā paribrūhitvā ṭhito.",
  "tika-s0301t6:40_0": "Puthujjanā tasā taṇhāmānadiṭṭhiparittāsavasena tāsanato.",
  "tika-s0301t6:40_1": "Khīṇāsavā thāvarā nāma sabbaso gatīsu sañcaraṇābhāvato.",
  "tika-s0301t6:40_2": "Tathā hi catunnaṁ saccānaṁ sabbaso adiṭṭhattā bhavadāyajjassa taṇhādāsabyassa bhāvato ekaccāsu gatīsu sañcaraṇasabhāvato sekkhā thāvarā na honti. Bhajamānāti bhajāpiyamānā.",
  "tika-s0301t6:40_3": "Thāvarapakkhameva bhajanti sabbaseṭṭhapakkhaṁ ekantapasaṭṭhaṁ bhajamānabhāvaṁ upādāya.",
  "tika-s0301t6:41_0": "Pahīnakileso khīṇāsavo viseno. Sukhaṁ āyati sukhāyati, tassa kārakaṁ sukhāyatikaṁ.",
  "tika-s0301t6:42_0": "Brahmadevasuttavaṇṇanā niṭṭhitā.",
  "tika-s0301t6:43_0": "4. Bakabrahmasuttavaṇṇanā",
  "tika-s0301t6:44_0": "175.",
  "tika-s0301t6:44_1": "‘‘Sassato attā ca loko cā’’ti evaṁ pavattā diṭṭhi sassatadiṭṭhi.",
  "tika-s0301t6:44_2": "Saha kāyenāti saha tena brahmattabhāvena.",
  "tika-s0301t6:44_3": "Brahmaṭṭhānanti attano brahmavatthuṁ.",
  "tika-s0301t6:44_4": "Aniccaṁ ‘‘nicca’’nti vadati aniccatāya attano apaññāyamānattā. Thiranti daḷhaṁ,",
  "tika-s0301t6:44_5": "vināsābhāvato sārabhūtanti attho.",
  "tika-s0301t6:44_6": "Uppādavipariṇāmābhāvato sadā vijjamānaṁ. Kevalanti paripuṇṇaṁ. Tenāha ‘‘akhaṇḍa’’nti.",
  "tika-s0301t6:44_7": "Kevalanti vā jātiādīhi asammissaṁ, virahitanti adhippāyo.",
  "tika-s0301t6:44_8": "Uppādādīnaṁ abhāvato eva acavanadhammaṁ.",
  "tika-s0301t6:44_9": "Koci jāyanako…pe… upapajjanako vā natthi niccabhāvato ṭhānena saddhiṁ tannivāsīnaṁ. Niccabhāvañhi so paṭijānāti.",
  "tika-s0301t6:44_10": "Tisso jhānabhūmiyoti dutiyatatiyacatutthajjhānabhūmiyo.",
  "tika-s0301t6:44_11": "Catutthajjhānabhūmivisesā hi asaññasuddhāvāsāruppabhavā.",
  "tika-s0301t6:44_12": "Nibbānanti vā ettha iti-saddo ādiattho, na parisamāpanattho,",
  "tika-s0301t6:44_13": "tasmā ‘‘sabba’’nti iminā ‘‘asañña…pe… bhavā’’ti vuttaṁ saṅgaṇhāti.",
  "tika-s0301t6:44_14": "Paṭibāhatīti santaṁyeva samānaṁ ajānantova ‘‘natthī’’ti paṭikkhipati. Eke uttaravihāravāsino.",
  "tika-s0301t6:45_0": "Heṭṭhūpapattikoti heṭṭhā bhūmīsu uppannaupapattiko.",
  "tika-s0301t6:45_1": "Idāni tamatthaṁ vivarituṁ ‘‘anuppanne’’tiādi vuttaṁ.",
  "tika-s0301t6:45_2": "Heṭṭhupapattikaṁ katvāti yathāṭhitabhūmito heṭṭhā tatiyajjhānabhūmiyaṁ upapattijhānaṁ katvā,",
  "tika-s0301t6:45_3": "na uparijhānassa viya patthanāmattanti adhippāyo.",
  "tika-s0301t6:45_4": "Paṭhamakāleti tasmiṁ bhave paṭhamakāle. Aññāsi āsannabhāvato.",
  "tika-s0301t6:45_5": "Ubhayanti taṁ taṁ attanā katakammañceva nibbattaṭṭhānañcāti ubhayaṁ.",
  "tika-s0301t6:45_6": "Pamussitvā nibbattiṁ anupadhārento.",
  "tika-s0301t6:46_0": "Avijjāya gatoti avijjāya saha pavatto.",
  "tika-s0301t6:46_1": "Sahayoge hi idaṁ karaṇavacanaṁ. Tenāha ‘‘samannāgato’’ti. Aññāṇīti avidvā.",
  "tika-s0301t6:46_2": "Paññācakkhuvirahato andhībhūto, andhabhāvaṁ āpannoti attho.",
  "tika-s0301t6:46_3": "Anāgate saddo hotāyaṁ ‘‘vakkhatī’’ti yatrasaddapayogena, attho pana vattamānakāliko. Tenāha ‘‘bhaṇatī’’ti. Tenāha ‘‘yatrā’’tiādi.",
  "tika-s0301t6:47_0": "Maggacoroti maggaparibundhakacoro.",
  "tika-s0301t6:47_1": "Santajjiyamānoti ‘‘avijjāgato vata, bho,",
  "tika-s0301t6:47_2": "bako brahmā’’tiādinā santajjiyamāno.",
  "tika-s0301t6:47_3": "Satiṁ labhitvāti teneva santajjanena yoniso ummujjitvā purimajātivisayaṁ satiṁ labhitvā.",
  "tika-s0301t6:47_4": "Nippīḷitukāmoti ghaṁsetukāmo dosaṁ dassetukāmo ‘‘idaṁ passa yāvañca te aparaddha’’nti. Puññakammāti puññakārino.",
  "tika-s0301t6:47_5": "Vedehi ñāṇehi gatattā pavattattā.",
  "tika-s0301t6:47_6": "Antimā brahmupapattīti sabbapacchimā brahmabhāvappatti.",
  "tika-s0301t6:47_7": "Asmābhijappantīti asme abhijappanti.",
  "tika-s0301t6:47_8": "Āyuvaṇṇādivasena brūhitaguṇattā brahmā.",
  "tika-s0301t6:47_9": "Aññehi mahantā brahmā mahābrahmā.",
  "tika-s0301t6:47_10": "Abhibhūti taṁ brahmalokaṁ jeṭṭhakabhāvena abhibhavitvā ṭhito.",
  "tika-s0301t6:47_11": "Anabhibhūtoti aññehi na abhibhūto.",
  "tika-s0301t6:47_12": "Aññadatthūti ekaṁsavacanametaṁ. Dassanavasena daso, sabbaṁ passatīti adhippāyo.",
  "tika-s0301t6:47_13": "Vasavattīti sabbajanaṁ vase vatteti. Issaroti loke issaro.",
  "tika-s0301t6:47_14": "Kattā nimmātāti lokassa kattā nimmātā.",
  "tika-s0301t6:47_15": "Seṭṭho sajitāti ayaṁ lokassa uttamo saṁvibhajitā ca.",
  "tika-s0301t6:47_16": "Vasī pitā bhūtabhabyānanti āciṇṇavasittā vasī,",
  "tika-s0301t6:47_17": "ayaṁ pitā bhūtānaṁ nibbattānaṁ bhabyānaṁ sambhavesīnanti patthenti vikatthenti pihenti mānenti.",
  "tika-s0301t6:48_0": "Etanti viparītasaññāvasena ‘‘idaṁ niccaṁ idaṁ dhuvaṁ idaṁ sassata’’ntiādinā vuttaṁ etaṁ appaṁ parittakanti taṁ bhagavā paricchinditvā dasseti.",
  "tika-s0301t6:48_1": "Taṁ pana ‘‘ekasmiṁ kosalake tilavāhe vassasate vassasate ekekatiluddhāre kayiramāne tilāni parikkhayaṁ gacchanti,",
  "tika-s0301t6:48_2": "na tveva abbude āyū’’ti evaṁ vutto abbudo,",
  "tika-s0301t6:48_3": "taṁvasena vīsatiguṇaṁ nirabbudo,",
  "tika-s0301t6:48_4": "tesaṁ nirabbudānaṁ vasena nirabbudasatasahassaṁ. Ayamettha saṅkhepo,",
  "tika-s0301t6:48_5": "vitthārato pana padume āyuno vassagaṇanā imasmiṁyeva saṁyutte parato āgamissati.",
  "tika-s0301t6:48_6": "Anantadassīti anantassa ñeyyassa anavasesato dassī.",
  "tika-s0301t6:48_7": "Vatasīlavattanti samādānavasena vatabhūtaṁ cārittasīlavasena samāciṇṇattā sīlavattaṁ.",
  "tika-s0301t6:48_8": "Taṁ pana ekamevāti āha ‘‘sīlamevā’’ti.",
  "tika-s0301t6:49_0": "Apāyesīti ettha yadā so pipāsite manusse pānīyaṁ pāyesi,",
  "tika-s0301t6:49_1": "taṁ samudāgamato paṭṭhāya dassetuṁ ‘‘tatrā’’tiādi āraddhaṁ. Pubbeti purimajātiyaṁ.",
  "tika-s0301t6:49_2": "Esa brahmā ‘‘jarāmaraṇassa antaṁ karissāmī’’ti ajjhāsayavasena jhānaṁ nibbattetvā brahmaloke nibbatti, so tattha nibbānasaññī ahosi.",
  "tika-s0301t6:49_3": "Jhānaratiyā vītināmetīti tadā tassā kiriyāya avicchedato pavattiṁ upādāya vattamānapayogo.",
  "tika-s0301t6:49_4": "Rattandhakāre purato purato gacchantassa sakaṭassa anussaraṇavasena gacchantānaṁ sakaṭānaṁ nivattanaṁ hotīti ‘‘sabbasakaṭāni tatheva nivattitvā’’ti vuttaṁ.",
  "tika-s0301t6:50_0": "Kammasajjāti yuddhasajjā. Vilopanti viluttabhaṇḍaṁ.",
  "tika-s0301t6:50_1": "Eṇikūlasminti ettha ‘‘panihatāya niccagaṅgāya nāma’’nti keci.",
  "tika-s0301t6:50_2": "‘‘Eṇimigabahulatāya so gaṅgāya tīrappadeso eṇikūlanti vutta’’nti apare. Gaṅgeyyakoti gaṅgāsannivāsī.",
  "tika-s0301t6:51_0": "Baddhacaroti paṭibaddhacariyo. Tenāha ‘‘antevāsiko’’ti. Yasmā buddho sabbaññū, tasmā aññāsi,",
  "tika-s0301t6:51_1": "idha mayhaṁ pamuṭṭhañca sabbaṁ jānāsīti adhippāyo.",
  "tika-s0301t6:51_2": "Sabbaṁ brahmalokaṁ obhāsayanto sabbampimaṁ brahmalokaṁ bhagavā obhāsaṁ abhibhavitvā anaññasādhāraṇaṁ attano obhāsaṁ obhāsento tiṭṭhati.",
  "tika-s0301t6:52_0": "Bakabrahmasuttavaṇṇanā niṭṭhitā.",
  "tika-s0301t6:53_0": "5. Aññatarabrahmasuttavaṇṇanā",
  "tika-s0301t6:54_0": "176.Tejokasiṇaparikammaṁkatvāti ‘‘tejokasiṇaparikammajjhānaṁ samāpajjissāmī’’ti cittuppādo evettha tejokasiṇaparikammaṁ.",
  "tika-s0301t6:54_1": "Na hi buddhānaṁ aññesaṁ viya tattha jhānasamāpajjanena parikammapapañco atthi sabbattheva ciṇṇavasībhāvassa paramukkaṁsabhāvappattattā.",
  "tika-s0301t6:54_2": "Tassa kira brahmuno ‘‘yathāhaṁ evaṁ mahānubhāvo añño natthī’’ti laddhi,",
  "tika-s0301t6:54_3": "yaṁ sandhāya vuttaṁ – ‘‘natthi so samaṇo vā brāhmaṇo vā, yo idha āgaccheyyā’’ti.",
  "tika-s0301t6:54_4": "Bhagavā tassa taṁ laddhiṁ vissajjetuṁ tejodhātuṁ samāpajjitvā tassa upari ākāse nisīdi.",
  "tika-s0301t6:54_5": "Tena vuttaṁ ‘‘tejodhātuṁ…pe… tathāgataṁ disvā’’ti.",
  "tika-s0301t6:54_6": "Aṭṭhivedhaṁ viyaṁ vijjhitabbo aṭṭhivedhī,",
  "tika-s0301t6:54_7": "yathā aṭṭhiṁ vijjhitvā aṭṭhimiñjaṁ āhacca tiṭṭhati, evaṁ vijjhitabboti attho.",
  "tika-s0301t6:54_8": "Ayaṁ pana aṭṭhivedhī viya aṭṭhivedhī, yathā so laddhiṁ vissajjeti, evaṁ paṭipajjitabboti attho.",
  "tika-s0301t6:54_9": "Sesānanti mahākassapamahākappinaanuruddhattherānaṁ.",
  "tika-s0301t6:55_0": "Aññabrahmasarīravimānālaṅkārādīnaṁ pabhāti brahmānaṁ sarīrappabhā vimānappabhā alaṅkāravatthādīnaṁ pabhāti imasmiṁ brahmaloke imā sabbā pabhā attano pabhassarabhāvena abhibhavantaṁ.",
  "tika-s0301t6:55_1": "Natthi me sāti idāni me sā diṭṭhi natthi,",
  "tika-s0301t6:55_2": "‘‘natthi so samaṇo vā brāhmaṇo vā,",
  "tika-s0301t6:55_3": "yo idha āgaccheyyā’’ti ayaṁ laddhi natthi.",
  "tika-s0301t6:55_4": "Tenāha ‘‘tatrāssa…pe… pahīnā’’ti. Etthāti etasmiṁ samāgame.",
  "tika-s0301t6:55_5": "Yathā tassa brahmuno sabbaso diṭṭhigataṁ vimuccati dhammacakkhu uppajjati,",
  "tika-s0301t6:55_6": "evaṁ mahantaṁ dhammadesanaṁ desesi.",
  "tika-s0301t6:56_0": "‘‘Ajjāpi te,",
  "tika-s0301t6:56_1": "āvuso’’tiādinā vuttena tattakeneva.",
  "tika-s0301t6:56_2": "Sarūpena vuttāti paṭhamena pādena catasso,",
  "tika-s0301t6:56_3": "dutiyena ekanti evaṁ pañca abhiññā sarūpena vuttā.",
  "tika-s0301t6:56_4": "Kasmā ettha dibbasotaṁ nāgatanti?",
  "tika-s0301t6:56_5": "Āha ‘‘tāsaṁ vasena āgatamevā’’ti.",
  "tika-s0301t6:56_6": "Yena imā lokuttarā abhiññā adhigatā,",
  "tika-s0301t6:56_7": "na tassa dibbasotasampādanaṁ bhāriyaṁ paṭipakkhavigamena sukheneva ijjhanato.",
  "tika-s0301t6:57_0": "Aññatarabrahmasuttavaṇṇanā niṭṭhitā.",
  "tika-s0301t6:58_0": "6. Brahmalokasuttavaṇṇanā",
  "tika-s0301t6:59_0": "177.Paccekaṁdvārabāhanti paccekaṁ dvārabāhaṁ.",
  "tika-s0301t6:59_1": "Pacceka-saddo cettha āvuttivasena veditabbo;",
  "tika-s0301t6:59_2": "‘‘paccekaṁ pacceka’’nti āha ‘‘ekeko ekeka’’nti.",
  "tika-s0301t6:59_3": "Tesu hi eko paccekabrahmā gandhakuṭiyā ekadvārabāhaṁ nissāya ṭhito, aparo aññaṁ.",
  "tika-s0301t6:59_4": "Paccekabrahmāti ca ekacārī brahmā, na parisacārī brahmāti attho.",
  "tika-s0301t6:59_5": "Samiddhi nāma sagge sukhupakaraṇehi,",
  "tika-s0301t6:59_6": "brahmānañca jhānaṁ sukhupakaraṇanti jhānasukhena samiddhoti.",
  "tika-s0301t6:59_7": "Sampattiyā vepullappattatā brahmānañca abhiññāguṇehi vepullappattīti āha ‘‘phītoti abhiññāpupphehi supupphito’’ti.",
  "tika-s0301t6:59_8": "Asahantoti nasahanto narocento.",
  "tika-s0301t6:60_0": "Satapadanti satasaddo.",
  "tika-s0301t6:60_1": "Rūpavasenāti rūpasaddavasena, rūpasaddena saddhinti attho. Tathā pantivasenāti etthāpi. Ekacceti eke migārī,",
  "tika-s0301t6:60_2": "tesaṁ byagghīnisārūpakānaṁ pañcasatānīti attho.",
  "tika-s0301t6:60_3": "‘‘Kassa aññassa upaṭṭhānaṁ gamissāmī’’ti vimānasampattiyaṁ vimhayakkhiko ahaṅkāravasena vadati.",
  "tika-s0301t6:60_4": "Raṇanti nindanti etehīti raṇā, dosā.",
  "tika-s0301t6:60_5": "Virodhipaccayasannipāte vikāruppatti ruppanaṁ rūpassa pavedhananti āha ‘‘sītādīhi ca niccaṁ pavedhita’’nti.",
  "tika-s0301t6:60_6": "Sumedho sundarapañño so satthā rūpe na ramati,",
  "tika-s0301t6:60_7": "kiṁ pana mandapañño rūpe saraṇañca pavedhitañca apassanto ramasīti adhippāyo.",
  "tika-s0301t6:61_0": "Brahmalokasuttavaṇṇanā niṭṭhitā.",
  "tika-s0301t6:62_0": "7. Kokālikasuttavaṇṇanā",
  "tika-s0301t6:63_0": "178.",
  "tika-s0301t6:63_1": "Pamāṇakarānaṁ rāgādīnaṁ abhāvato khīṇāsavo rāgādivasena na sakkā imaṁ pamātunti appameyyo,",
  "tika-s0301t6:63_2": "appameyyāni vā cattāri ariyasaccāni vijjhitvā ṭhitattā pamitaṁ pameyyaṁ tassa kato parimeyyo natthi.",
  "tika-s0301t6:63_3": "Tenāha ‘‘khīṇāsavo…pe… dīpetī’’ti. Tanti khīṇāsavaṁ.",
  "tika-s0301t6:63_4": "Pametuṁ randhagavesī hutvā vajjato paricchindituṁ.",
  "tika-s0301t6:63_5": "Yathāsabhāvato tassa minane nihīnapaññatāya avakujjapaññaṁ.",
  "tika-s0301t6:64_0": "Kokālikasuttavaṇṇanā niṭṭhitā.",
  "tika-s0301t6:65_0": "8. Katamodakatissasuttavaṇṇanā",
  "tika-s0301t6:66_0": "179.",
  "tika-s0301t6:66_1": "Kiṁ kusalagavesitāya ‘‘kiṁ kusalaṁ akusala’’ntiādinā kinti suṇāti etāyāti kissa vā vuccati paññā.",
  "tika-s0301t6:67_0": "Katamodakatissasuttavaṇṇanā niṭṭhitā.",
  "tika-s0301t6:68_0": "9. Turūbrahmasuttavaṇṇanā",
  "tika-s0301t6:69_0": "180.",
  "tika-s0301t6:69_1": "Ābādho etassa atthīti ābādhiko.",
  "tika-s0301t6:69_2": "Anantarasutteti anāgatānantare sutte. Varākoti anuggahavacanameva,",
  "tika-s0301t6:69_3": "na nippariyāyena vuttavacanaṁ.",
  "tika-s0301t6:69_4": "Piyasīlāti iminā etasmiṁ atthe niruttinayena ‘‘pesalā’’ti padasiddhīti dasseti.",
  "tika-s0301t6:69_5": "Kabarakkhīnīti byādhibalena paribhinnavaṇṇatāya kabarabhūtāni akkhīni.",
  "tika-s0301t6:69_6": "Yattakanti yaṁ tvaṁ bhagavato vacanaṁ aññathā karosi, tattakaṁ tayā aparaddhaṁ, tassa pamāṇaṁ natthīti attho.",
  "tika-s0301t6:69_7": "Yasmā anāgāmino nāma kāmacchandabyāpādā pahīnā honti,",
  "tika-s0301t6:69_8": "tvañca diṭṭho kāmacchandabyāpādavasena idhāgato,",
  "tika-s0301t6:69_9": "tasmā yāva te idaṁ aparaddhanti ayamevettha attho daṭṭhabbo.",
  "tika-s0301t6:70_0": "Adiṭṭhippattoti appattadiṭṭhinimitto.",
  "tika-s0301t6:70_1": "Gilaviso viya visaṁ gilitvā ṭhito viya.",
  "tika-s0301t6:70_2": "Kuṭhārisadisā mūlapacchindanaṭṭhena. Uttamattheti arahatte.",
  "tika-s0301t6:70_3": "Khīṇāsavoti vadati sunakkhatto viya acelaṁ korakkhattiyaṁ.",
  "tika-s0301t6:70_4": "Yo aggasāvako viya pasaṁsitabbo khīṇāsavo,",
  "tika-s0301t6:70_5": "taṁ ‘‘dussīlo aya’’nti yo vā vadati.",
  "tika-s0301t6:70_6": "Samakova vipākoti pasaṁsiyanindā vijjamānaguṇaparidhaṁsanavasena pavattā yāva mahāsāvajjatāya kaṭukataravipākā,",
  "tika-s0301t6:70_7": "tāva nindiyapasaṁsāpi mahāsāvajjatāya samavipākā tattha avijjamānaguṇasamāropanena attano paresaṁ micchāpaṭipattihetubhāvato pasaṁsiyena tassa samabhāvakaraṇato ca.",
  "tika-s0301t6:70_8": "Lokepi hi ayaṁ pure samaṇagārayho hoti,",
  "tika-s0301t6:70_9": "pageva duppaṭipannaduppaṭipannoti samaṁ karontīti.",
  "tika-s0301t6:71_0": "Sakenāti attano sāpateyyena.",
  "tika-s0301t6:71_1": "Ayaṁ appamattako aparādho diṭṭhadhammikattā sappatikārattā ca tassa.",
  "tika-s0301t6:71_2": "Ayaṁ mahantataro kali katūpacitassa samparāyikattā appatikārattā ca.",
  "tika-s0301t6:72_0": "‘‘Nirabbudo’’ti gaṇanāviseso ekoti āha ‘‘nirabbudagaṇanāyā’’ti,",
  "tika-s0301t6:72_1": "satasahassaṁ nirabbudānanti attho.",
  "tika-s0301t6:72_2": "Nirabbudaparigaṇanaṁ pana heṭṭhā vuttameva.",
  "tika-s0301t6:72_3": "Yamariyagarahī nirayaṁ upetīti ettha yathāvuttaṁ āyuppamāṇaṁ pākatikena ariyūpavādinā vuttanti veditabbaṁ.",
  "tika-s0301t6:72_4": "‘‘Aggasāvakānaṁ pana guṇamahantatāya tatopi ativiya mahantatarā evā’’ti vadanti.",
  "tika-s0301t6:73_0": "Turūbrahmasuttavaṇṇanā niṭṭhitā.",
  "tika-s0301t6:74_0": "10. Kokālikasuttavaṇṇanā",
  "tika-s0301t6:75_0": "181. Dve kokālikanāmakā bhikkhū,",
  "tika-s0301t6:75_1": "tato idha adhippetaṁ niddhāretvā dassetuṁ – ‘‘ko ayaṁ kokāliko’’ti? Pucchā.",
  "tika-s0301t6:75_2": "Suttassa aṭṭhuppattiṁ dassetuṁ – ‘‘kasmā ca upasaṅkamī’’ti? Pucchā .",
  "tika-s0301t6:75_3": "Ayaṁ kirātiādi yathākkamaṁ tāsaṁ vissajjanaṁ.",
  "tika-s0301t6:75_4": "Vivekavāsaṁ vasitukāmattā appicchatāya ca mā kassaci…pe… vasiṁsu.",
  "tika-s0301t6:76_0": "Pakkamissantīti āghātaṁ uppādesi attano icchāvighātanato.",
  "tika-s0301t6:76_1": "Therā bhikkhusaṅghassa niyyādayiṁsu payuttavācāya akatattā therehi ca adīpitattā.",
  "tika-s0301t6:76_2": "Pubbepi…pe… maññeti iminā therānaṁ kohaññe ṭhitabhāvaṁ āsaṅkati avaṇe vaṇaṁ passanto viya,",
  "tika-s0301t6:76_3": "suddhe ādāsatale lekhaṁ uṭṭhāpento viya ca.",
  "tika-s0301t6:77_0": "Aparajjhitvāti bhagavato sammukhā ‘‘pāpabhikkhū jātā’’ti vatvā.",
  "tika-s0301t6:77_1": "Āha ‘‘saddhāya ākaro pasādāvaho’’ti.",
  "tika-s0301t6:77_2": "Pavattasaddhāyiko vāti atthoti āha ‘‘saddhātabbavacano’’ti.",
  "tika-s0301t6:78_0": "Pīḷakā nāma bāhirato paṭṭhāya aṭṭhiṁ bhindati,",
  "tika-s0301t6:78_1": "imā pana paṭhamaṁyeva aṭṭhiṁ bhinditvā uggatā.",
  "tika-s0301t6:78_2": "Taruṇabeluvamattiyoti taruṇabillaphalamattiyo. Visagilitoti khittapaharaṇo.",
  "tika-s0301t6:78_3": "Tañca baḷisaṁ visasamaññā loke.",
  "tika-s0301t6:78_4": "‘‘Ārakkhadevatānaṁ sutvā’’ti padaṁ ānetvā sambandho.",
  "tika-s0301t6:79_0": "Magadharaṭṭhe saṁvohārato māgadhako patto, tena.",
  "tika-s0301t6:79_1": "Tilasakaṭaṁ tilavāhāeti vutto.",
  "tika-s0301t6:79_2": "Paccitabbaṭṭhānassāti nirayadukkhena paccitabbapadesassa. Etaṁ ‘‘abbudo’’ti nāmaṁ.",
  "tika-s0301t6:80_0": "Vassagaṇanāti ekato paṭṭhāya dasaguṇitaṁ abbudaāyumhi,",
  "tika-s0301t6:80_1": "tato paraṁ vīsatiguṇaṁ nirabbudādīsu vassagaṇanā veditabbā.",
  "tika-s0301t6:80_2": "Sabbatthāti ababādīsu padumapariyosānesu sabbesu nirayesu.",
  "tika-s0301t6:80_3": "Eseva nayoti heṭṭhimato uparimassa uparimassa vīsatiguṇataṁ atidisati.",
  "tika-s0301t6:81_0": "Kokālikasuttavaṇṇanā niṭṭhitā.",
  "tika-s0301t6:82_0": "Paṭhamavaggavaṇṇanā niṭṭhitā.",
  "tika-s0301t6:83_0": "2. Dutiyavaggo",
  "tika-s0301t6:84_0": "1. Sanaṅkumārasuttavaṇṇanā",
  "tika-s0301t6:85_0": "182.Porāṇakattāti nibbattitvā cirakālattā. Jātattā jano, taṁ ito janeto, tasmiṁ.",
  "tika-s0301t6:85_1": "Khattiyo seṭṭho lokamariyādaparipālanādinā sammāpaṭipattiyaṁ sattānaṁ niyojanena bahukārattā.",
  "tika-s0301t6:85_2": "So hi pare tathā paṭipādento sayampi tattha patiṭṭhitoyeva hotīti seṭṭho vutto.",
  "tika-s0301t6:85_3": "Paṭipakkhavijjhanaṭṭhena pubbenivāsādīnaṁ viditakaraṇaṭṭhena vijjāti.",
  "tika-s0301t6:85_4": "Saddhāhirottappabāhusaccavīriyasatipaññāti ime satta saddhammā.",
  "tika-s0301t6:85_5": "Caranti agatapubbaṁ disaṁ etehīti caraṇāni, sīlādayo pannarasa dhammā.",
  "tika-s0301t6:86_0": "Sanaṅkumārasuttavaṇṇanā niṭṭhitā.",
  "tika-s0301t6:87_0": "2. Devadattasuttavaṇṇanā",
  "tika-s0301t6:88_0": "183.",
  "tika-s0301t6:88_1": "Appaññatte eva sikkhāpade chejjagāmikammassa katattā saliṅgeneva ca ṭhitattā ‘‘devadatto sāsanato pakkanto’’ti na vattabboti acirapakkanteti ettha ‘‘sāsanato pakkante’’ti avatvā ‘‘veḷuvanatogayāsīsaṁ gate’’ti vuttaṁ.",
  "tika-s0301t6:88_2": "Pakatatto hi bhikkhusaṅghaṁ bhindeyya, na apakatattoti.",
  "tika-s0301t6:88_3": "Vaḷavāyāti vaḷavāya kucchiyaṁ jātaṁ.",
  "tika-s0301t6:89_0": "Devadattasuttavaṇṇanā niṭṭhitā.",
  "tika-s0301t6:90_0": "3. Andhakavindasuttavaṇṇanā",
  "tika-s0301t6:91_0": "184.Janatanti janānaṁ samūhaṁ, janasañcaraṇaṭṭhānanti attho.",
  "tika-s0301t6:91_1": "Manussānaṁ anupacāreti yattake kasanādikiccaṁ karontānaṁ sañcāro hoti,",
  "tika-s0301t6:91_2": "ettakaṁ atikkamitvā anupacāre.",
  "tika-s0301t6:91_3": "Saṁyojanavippamokkhāti saṁyojanavimokkhahetu.",
  "tika-s0301t6:91_4": "Vivekaratiṁ pavivekasukhajjhānaṁ alabhanto.",
  "tika-s0301t6:91_5": "Cittānurakkhaṇatthanti pubbe maṁ manussā ‘‘araññavāsena pavivitto asaṁsaṭṭho āraddhavīriyo’’ti maññiṁsu,",
  "tika-s0301t6:91_6": "idāni gāmante vasantaṁ disvā gaṇasaṅgaṇikāya nivuṭṭhoti appasādaṁ āpajjissanti.",
  "tika-s0301t6:91_7": "Yadipi me idha abhirati natthi,",
  "tika-s0301t6:91_8": "evaṁ santepi idheva vasissāmīti vikkhittacittena hutvā na vasitabbaṁ,",
  "tika-s0301t6:91_9": "ko attho cittavasaṁ gantvāti adhippāyo.",
  "tika-s0301t6:91_10": "Satipaṭṭhānaparāyaṇoti satipaṭṭhānabhāvanārato.",
  "tika-s0301t6:91_11": "Evaṁ hissa gaṇavāsopi pāsaṁso vivekavāsena vinā samaṇakiccassa asijjhanato.",
  "tika-s0301t6:92_0": "Vaṭṭabhayato pamutto ajjhāsayavasenāti adhippāyo.",
  "tika-s0301t6:93_0": "Nisīdi tattha bhikkhūti iminā sattūpaladdhiyā anissitattā yathāruciyā tesaṁ nisajjaṁ dasseti. Tenāha ‘‘iminā’’tiādi.",
  "tika-s0301t6:94_0": "Iminā ca iminā ca ākārena jātanti na anussavadassanametaṁ, na anussavaggahaṇaṁ.",
  "tika-s0301t6:94_1": "Takkahetu nayahetu vā na vadāmīti yojanā.",
  "tika-s0301t6:94_2": "Piṭakaṁ gantho sampadīyati etassāti piṭakasampadānaṁ,",
  "tika-s0301t6:94_3": "ganthassa uggaṇhanato tena piṭakassa uggaṇhanakabhāvena,",
  "tika-s0301t6:94_4": "kenaci ganthānusārena evaṁ na vadāmīti attho.",
  "tika-s0301t6:94_5": "Brahmassa seṭṭhassa dhammassa cariyaṁ vācasikaṁ pavattatīti brahmacariyaṁ, dhammadesanā.",
  "tika-s0301t6:94_6": "Bhāvitena maraṇassa sabbaso bhāgena vippahānena maraṇapariccāgīnaṁ.",
  "tika-s0301t6:94_7": "Te ca khīṇajātikāti āha ‘‘khīṇāsavāna’’nti.",
  "tika-s0301t6:95_0": "Dasadhādasāti dasakkhattuṁ dasa.",
  "tika-s0301t6:95_1": "Aññanti pañcasatādhikasahassato aññaṁ.",
  "tika-s0301t6:95_2": "Puññabhāginoti vivaṭṭanissitapuññassa bhāgino tassā desanāya ettakā sattā jātāti gaṇetuṁ ahaṁ na sakkomīti dasseti.",
  "tika-s0301t6:95_3": "Brahmadhammadesananti brahmunā vuttaṁ āha.",
  "tika-s0301t6:96_0": "Andhakavindasuttavaṇṇanā niṭṭhitā.",
  "tika-s0301t6:97_0": "4. Aruṇavatīsuttavaṇṇanā",
  "tika-s0301t6:98_0": "185.Abhibhū sambhavoti tesaṁ dvinnaṁ mahātherānaṁ nāmāni.",
  "tika-s0301t6:98_1": "Tesaṁ vibhāgaṁ dassetuṁ ‘‘tesū’’tiādi vuttaṁ.",
  "tika-s0301t6:98_2": "Ete dve tassa bhagavato aggasāvakāti dasseti.",
  "tika-s0301t6:98_3": "Avajjhāyantīti heṭṭhā katvā cintenti.",
  "tika-s0301t6:98_4": "Khiyyanti taṁ lāmakato cintetabbataṁ pāpenti pāpakataṁ karonti.",
  "tika-s0301t6:98_5": "Vitthārayantāti tameva lāmakato cintetabbataṁ vepullaṁ pāpentā.",
  "tika-s0301t6:98_6": "Sabbe pāsaṇḍā attano attano samaye siddhante sabbe devamanussā attano attano samaye paṭilābhe paṭiladdhaatthe purisakāraṁ vaṇṇayantīti yojanā.",
  "tika-s0301t6:99_0": "Ārambhavīriyanti maccusenāsaṅkhātakilesadhunane ārambhavīriyaṁ,",
  "tika-s0301t6:99_1": "yā ‘‘ārambhadhātū’’ti vuccati .",
  "tika-s0301t6:99_2": "Nikkamavīriyanti kosajjapaṭipakkhabhūtaṁ vīriyaṁ,",
  "tika-s0301t6:99_3": "yā ‘‘nikkamadhātū’’ti vuccati.",
  "tika-s0301t6:99_4": "Payogaṁ karothāti paraṁ paraṁ ṭhānaṁ akkamanato tatopi balavataraṁ bhāvanābhiyogaṁ pavattethāti attho. Tenāha ‘‘parakkamathā’’ti.",
  "tika-s0301t6:99_5": "Kilesasenā nāma rāgādikilesasamūho,",
  "tika-s0301t6:99_6": "so maraṇapaccayabhāvato ‘‘maccuno senā’’ti vuccati.",
  "tika-s0301t6:99_7": "Tañhi sandhāya vuttaṁ ‘‘mahāsenena maccunā’’ti (ma. ni. 3.272, 275, 276).",
  "tika-s0301t6:99_8": "Khandhānaṁ paṭhamābhinibbatti jāti,",
  "tika-s0301t6:99_9": "tadaññaṁ pana tesaṁ paṭipāṭi pavattaṁ saṁsāroti adhippāyenāha ‘‘jātiñca saṁsārañcā’’ti.",
  "tika-s0301t6:99_10": "Yasmā ‘‘ekampi jātiṁ dvepi jātiyo’’tiādīsu tasmiṁ tasmiṁ bhave ādānanikkhepaparicchinnakhandhappavatti ‘‘jātī’’ti vuccati,",
  "tika-s0301t6:99_11": "sā eva yāva parinibbānā aparāparaṁ pavattamāno saṁsāro ‘‘ito cito saṁsaraṇa’’nti katvā,",
  "tika-s0301t6:99_12": "tasmā āha ‘‘jātisaṅkhātaṁ vā saṁsāra’’nti. Paricchedanti pariyosānaṁ. Obhāsaṁ pharīti sambandho.",
  "tika-s0301t6:99_13": "Ālokaṭṭhāneti attanā kataālokaṭṭhāne.",
  "tika-s0301t6:99_14": "Ālokakiccaṁ natthīti andhakāraṭṭhāne ālokadassanaṁ viya ālokaṭṭhāne ālokadassanakiccaṁ natthi.",
  "tika-s0301t6:99_15": "Tasmā tesaṁ sattānaṁ ‘‘kiṁ āloko ayaṁ, kassa nu kho ayaṁ āloko’’ti? Vicinantānaṁ cintentānaṁ.",
  "tika-s0301t6:99_16": "Sabbeti sahassilokadhātuyaṁ sabbe devamanussā.",
  "tika-s0301t6:99_17": "Osaṭāya parisāyāti dhammassavanatthaṁ sabbosaṭāya paricitaparicchinnāya parisāya.",
  "tika-s0301t6:99_18": "Saddaṁ suṇiṁsūti na kevalaṁ saddameva suṇiṁsu,",
  "tika-s0301t6:99_19": "atha kho atthopīti yathādhippeto tesaṁ pakatisavanupacāre viya pākaṭo ahosi,",
  "tika-s0301t6:99_20": "tisahassilokadhātuṁ viññāpesīti.",
  "tika-s0301t6:100_0": "Aruṇavatīsuttavaṇṇanā niṭṭhitā.",
  "tika-s0301t6:101_0": "5. Parinibbānasuttavaṇṇanā",
  "tika-s0301t6:102_0": "186.Evaṁ taṁ kusinārāya hotīti yathā anurodhapurassa thūpārāmo dakkhiṇapacchimadisāyaṁ,",
  "tika-s0301t6:102_1": "evaṁ taṁ uyyānaṁ kusinārāya dakkhiṇapacchimadisāyaṁ hoti.",
  "tika-s0301t6:102_2": "Tasmāti yasmā nagaraṁ pavisitukāmā uyyānato upecca vattanti gacchanti etenāti upavattananti vuccati, tasmā.",
  "tika-s0301t6:102_3": "Tanti sālapantibhāvena ṭhitaṁ sālavanaṁ. Antarenāti vemajjhe. Appamajjanaṁ appamādo,",
  "tika-s0301t6:102_4": "so pana atthato ñāṇūpasaṁhitā sati.",
  "tika-s0301t6:102_5": "Yasmā tattha satiyā byāpāro sātisayo,",
  "tika-s0301t6:102_6": "tasmā ‘‘satiavippavāsenā’’ti vuttaṁ.",
  "tika-s0301t6:102_7": "Appamādapadeyeva pakkhipitvā abhāsi atthato tassa sakalassa buddhavacanassa saṅgaṇhanato.",
  "tika-s0301t6:103_0": "Jhānādīsu citte ca paramukkaṁsagatavasībhāvatāya ‘‘ettake kāle ettakā samāpattiyo samāpajjitvā parinibbāyissāmī’’ti kālaparicchedaṁ katvā samāpattisamāpajjanaṁ parinibbānaparikammanti adhippetaṁ. Theroti anuruddhatthero.",
  "tika-s0301t6:104_0": "Ayampi cāti yathāvuttapañcasaṭṭhiyā jhānānaṁ samāpannakathāpi saṅkhepakathā eva. Kasmā?",
  "tika-s0301t6:104_1": "Yasmā bhagavā tadā devasikaṁ vaḷañjanasamāpattiyo sabbāpi aparihāpetvā samāpajji evāti dassento ‘‘nibbānapuraṁ pavisanto’’tiādimāha.",
  "tika-s0301t6:104_2": "Catuvīsati…pe… pavisitvāti ettha keci tāva āhu ‘‘bhagavā devasikaṁ dvādasakoṭisatasahassakkhattuṁ mahākaruṇāsamāpattiṁ samāpajjati,",
  "tika-s0301t6:104_3": "dvādasakoṭisatasahassakkhattumeva phalasamāpattiṁ samāpajjati,",
  "tika-s0301t6:104_4": "tasmā tadāpi catuvīsatikoṭisatasahassasaṅkhā samāpattiyo samāpajjati.",
  "tika-s0301t6:104_5": "Vuttañhetaṁ bhagavatā ‘tathāgataṁ, bhikkhave,",
  "tika-s0301t6:104_6": "arahantaṁ sammāsambuddhaṁ dve vitakkā bahulaṁ samudācaranti khemo ca vitakko paviveko ca vitakko’ti (itivu. 38).",
  "tika-s0301t6:104_7": "Khemo hi vitakko bhagavato mahākaruṇāsamāpattiṁ pūretvā ṭhito,",
  "tika-s0301t6:104_8": "pavivekavitakko arahattaphalasamāpattiṁ.",
  "tika-s0301t6:104_9": "Buddhānaṁ hi bhavaṅgaparivāso lahuko matthakappatto samāpattīsu vasībhāvo,",
  "tika-s0301t6:104_10": "tasmā samāpajjanavuṭṭhānāni katipayacittakkhaṇeheva ijjhanti.",
  "tika-s0301t6:104_11": "Pañca rūpāvacarasamāpattiyo catasso arūpasamāpattiyo appamaññāsamāpattiyā saddhiṁ nirodhasamāpatti arahattaphalasamāpatti cāti dvādasetā samāpattiyo bhagavā paccekaṁ divase divase koṭisatasahassakkhattuṁ purebhattaṁ samāpajjati,",
  "tika-s0301t6:104_12": "tathā pacchābhattanti evaṁ catuvīsatikoṭisatasahassasaṅkhā devasikaṁ vaḷañjanakakasiṇasamāpattiyo’’ti.",
  "tika-s0301t6:105_0": "Apare panāhu ‘‘yaṁ taṁ bhagavatā abhisambodhidivase pacchimayāme paṭiccasamuppādaṅgamukhena paṭilomanayena jarāmaraṇato paṭṭhāya ñāṇaṁ otāretvā anupadadhammavipassanaṁ ārabhantena yathā nāma puriso suviduggaṁ mahāgahanaṁ mahāvanaṁ chindanto antarantarā nisānasilāyaṁ pharasuṁ nisitaṁ karoti,",
  "tika-s0301t6:105_1": "evamevaṁ nisānasilāsadisiyo samāpattiyo antarantarā samāpajjitvā ñāṇassa tikkhavisadabhāvaṁ sampādetuṁ anulomapaṭilomato paccekaṁ paṭiccasamuppādaṅgesu lakkhakoṭisamāpattisamāpajjanavasena sammasanañāṇaṁ pavatteti,",
  "tika-s0301t6:105_2": "tadanusārena bhagavā buddhabhūtopi anulomapaṭilomato paṭiccasamuppādaṅgamukhena vipassanāvasena divase divase lakkhakoṭiphalasamāpattiyo samāpajjati, taṁ sandhāya vuttaṁ,",
  "tika-s0301t6:105_3": "‘catuvīsatikoṭisatasahassasaṅkhā samāpattiyo pavisitvā’’’ti.",
  "tika-s0301t6:106_0": "Imāni dvepi samanantarāneva paccavekkhaṇāyapi yebhuyyena nānantariyakatāya jhānapakkhikabhāvato.",
  "tika-s0301t6:106_1": "Yasmā sabbapacchimaṁ bhavaṅgacittaṁ tato tato cavanato ‘‘cutī’’ti vuccati ,",
  "tika-s0301t6:106_2": "tasmā na kevalaṁ ayameva bhagavā,",
  "tika-s0301t6:106_3": "atha kho sabbepi sattā bhavaṅgacitteneva cavantīti dassetuṁ ‘‘ye hi kecī’’tiādi vuttaṁ.",
  "tika-s0301t6:106_4": "Dukkhasaccenāti dukkhasaccapariyāpannena cuticittena kālaṁ kālakiriyaṁ karonti pāpuṇanti,",
  "tika-s0301t6:106_5": "kālagamanato vā karonti peccāti.",
  "tika-s0301t6:107_0": "Paṭibhāgapuggalavirahito sīlādiguṇehi asadisatāya sadisapuggalarahito.",
  "tika-s0301t6:107_1": "Saṅkhārā vūpasammanti etthāti vūpasamoti evaṁ saṅkhātaṁ ñātaṁ kathitaṁ nibbānameva sukhanti.",
  "tika-s0301t6:107_2": "Lomahaṁsanakoti lomānaṁ haṭṭhabhāvāpādano.",
  "tika-s0301t6:107_3": "Bhiṁsanakoti avītarāgānaṁ bhayajanako āsi ahosi.",
  "tika-s0301t6:107_4": "Sabbākāravaraguṇūpeteti sabbehi ākāravarehi uttamakāraṇehi sīlādiguṇehi samannāgate.",
  "tika-s0301t6:107_5": "Asaṅkuṭitenāti akuṭitena vipphārikābhāvato.",
  "tika-s0301t6:107_6": "Suvikasitenevāti pītisomanassayogato suṭṭhu vikasitena.",
  "tika-s0301t6:107_7": "Vedanaṁ adhivāsesi sabhāvasamudayādito suṭṭhu paññātattā.",
  "tika-s0301t6:107_8": "Anāvaraṇavimokkho sabbaso nibbidabhāvo.",
  "tika-s0301t6:107_9": "Tenāha ‘‘apaññattibhāvūpagamo’’ti.",
  "tika-s0301t6:107_10": "Pajjotanibbānasadisoti padīpassa nibbānasadiso tattha vilīyitvā avaṭṭhānābhāvato.",
  "tika-s0301t6:108_0": "Parinibbānasuttavaṇṇanā niṭṭhitā.",
  "tika-s0301t6:109_0": "Dutiyavaggavaṇṇanā niṭṭhitā.",
  "tika-s0301t6:110_0": "Sāratthappakāsiniyā saṁyuttanikāya-aṭṭhakathāya",
  "tika-s0301t6:111_0": "Brahmasaṁyuttavaṇṇanāya līnatthappakāsanā samattā."
}