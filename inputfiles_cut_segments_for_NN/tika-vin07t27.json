{
  "tika-vin07t27:0.1_0": "Cūḷavaggavaṇṇanā",
  "tika-vin07t27:0.2_0": "1. Kammakkhandhako",
  "tika-vin07t27:1_0": "Tajjanīyakammakathāvaṇṇanā",
  "tika-vin07t27:2_0": "1.",
  "tika-vin07t27:2_1": "Cūḷavaggassa paṭhame kammakkhandhake tāva ‘‘balavābalava’’nti idaṁ ekapadaṁ.",
  "tika-vin07t27:2_2": "‘‘Balavabalava’’nti vattabbe ākāraṁ katvā ‘‘balavābalava’’nti vuttaṁ.",
  "tika-vin07t27:2_3": "Tañca ‘‘dukkhadukkha’’ntiādīsu viya atisayatthe vattatīti āha ‘‘suṭṭhu balavaṁ paṭivadathā’’ti,",
  "tika-vin07t27:2_4": "ati viya balavaṁ katvā paṭivacanaṁ dethāti attho.",
  "tika-vin07t27:3_0": "2.",
  "tika-vin07t27:3_1": "Pāḷiyaṁ āpatti āropetabbāti ettha kiñcāpi ‘‘mā kho tumhe āyasmanto eso ajesī’’tiādike bhaṇḍanādijanake",
  "tika-vin07t27:3_2": "vacane paññattā kāci āpatti nāma natthi musāpesuññādīsu etassa appaviṭṭhattā,",
  "tika-vin07t27:3_3": "tathāpi bhikkhūhi visuṁ,",
  "tika-vin07t27:3_4": "saṅghamajjhe ca ‘‘mā, āvuso,",
  "tika-vin07t27:3_5": "bhikkhū aññamaññaṁ payojetvā bhaṇḍanādiṁ akāsi,",
  "tika-vin07t27:3_6": "nedaṁ appicchatādīnaṁ atthāya vattatī’’ti evaṁ apaññattena vuccamānassa bhikkhuno anādariyena anoramanapaccayā",
  "tika-vin07t27:3_7": "vā aññavādavihesādikaraṇapaccayā vā yā āpatti hoti,",
  "tika-vin07t27:3_8": "sā āpatti āropetabbā diṭṭhivipannassa viyāti evamattho daṭṭhabbo.",
  "tika-vin07t27:4_0": "Yassa pana idaṁ vacanaṁ vināva kāyavācāhi āpannā lahukāpatti atthi,",
  "tika-vin07t27:4_1": "tassapi āropetabbāva.",
  "tika-vin07t27:4_2": "Yaṁ pana kammavācāya ‘‘attanā bhaṇḍanakārakā’’ti attanā-saddaggahaṇaṁ,",
  "tika-vin07t27:4_3": "‘‘yepi caññe bhikkhū bhaṇḍanakārakā…pe…",
  "tika-vin07t27:4_4": "te upasaṅkamitvā’’tiādivacanañca,",
  "tika-vin07t27:4_5": "taṁ vatthuvasena gahitaṁ.",
  "tika-vin07t27:4_6": "Yo pana sayameva bhaṇḍanakārako hoti,",
  "tika-vin07t27:4_7": "aññe pana bhaṇḍanakārake upasaṅkamitvā ‘‘mā kho tumhe’’tiādivacanaṁ na vadati,",
  "tika-vin07t27:4_8": "tassāpetaṁ kammaṁ kātabbameva.",
  "tika-vin07t27:4_9": "Karontehi ca ‘‘suṇātu me, bhante, saṅgho,",
  "tika-vin07t27:4_10": "ayaṁ itthannāmo bhikkhu bhaṇḍanakārako…pe…",
  "tika-vin07t27:4_11": "saṅghe adhikaraṇakārako.",
  "tika-vin07t27:4_12": "Yadi saṅghassa pattakalla’’ntiādināva kammavācā kātabbā.",
  "tika-vin07t27:4_13": "Yo ca aññepi bhikkhū kalahāya samādapeti,",
  "tika-vin07t27:4_14": "tassāpi evameva kammavācaṁ kātuṁ vaṭṭati aññesaṁ samādāpanassapi bhaṇḍanakārakatte eva pavisanato.",
  "tika-vin07t27:4_15": "Aññesaṁ samādāpanākārampi vatvāva,",
  "tika-vin07t27:4_16": "kammavācaṁ kātukāmenapi ca tehi vuttavacanatthameva gahetvā tadanuguṇaṁ yojetvāva kātabbaṁ,",
  "tika-vin07t27:4_17": "na idhāgatavaseneva sabbesampi idhāgatavaseneva vacanāsambhavā.",
  "tika-vin07t27:4_18": "Bhūtena vatthunā katameva hi avipannaṁ hoti,",
  "tika-vin07t27:4_19": "nāññanti gahetabbaṁ.",
  "tika-vin07t27:4_20": "Esa nayo niyassakammādīsupi.",
  "tika-vin07t27:5_0": "Tajjanīyakammakathāvaṇṇanā niṭṭhitā.",
  "tika-vin07t27:6_0": "Adhammakammadvādasakakathādivaṇṇanā",
  "tika-vin07t27:7_0": "4.Appaṭiññāya katanti vatthuṁ vā āpattiṁ vā asampaṭicchāpetvā kataṁ.",
  "tika-vin07t27:7_1": "Yo pana sabbesaṁ passantānaṁ eva vatthuvītikkamaṁ katvā pacchā kammakaraṇabhayena ‘‘na karomī’’ti musā vadati,",
  "tika-vin07t27:7_2": "tassa bhikkhūnaṁ sammukhe vītikkamakaraṇameva paṭiññā.",
  "tika-vin07t27:7_3": "Tathato jānanatthameva paṭiññāya karaṇaṁ anuññātaṁ.",
  "tika-vin07t27:7_4": "Yattha pana sandeho hoti,",
  "tika-vin07t27:7_5": "tattha sampaṭicchāpetvāva kattabbanti gahetabbaṁ.",
  "tika-vin07t27:8_0": "‘‘Pārājikāpattiyā vā’’ti idaṁ liṅganāsananimittatāya pārājikassa kammena atikicchanīyato vuttaṁ.",
  "tika-vin07t27:8_1": "‘‘Saṅghādisesāpattiyā vā’’ti idaṁ pana parivāsādinissāraṇakammassa āveṇikassa vijjamānattā vuttaṁ.",
  "tika-vin07t27:8_2": "Yaṁ pana parato ‘‘adhisīle sīlavipanno hoti…pe…",
  "tika-vin07t27:8_3": "tajjanīyakammaṁ kareyyā’’ti (cūḷava.",
  "tika-vin07t27:8_4": "6) vuttaṁ,",
  "tika-vin07t27:8_5": "taṁ ‘‘āyatiṁ saṁvare ṭhatvā vuṭṭhānaṁ karohī’’ti ovadiyamānassa anādariyādipaccayalahukāpattiṁ sandhāya vuttaṁ.",
  "tika-vin07t27:8_6": "Sīlavipattimūlakañhi lahukāpattiṁ āpanno idha abhedūpacārena ‘‘adhisīle sīlavipanno’’ti vutto ‘‘atidiṭṭhiyā diṭṭhivipanno’’ti ettha viya.",
  "tika-vin07t27:9_0": "Yathā ca diṭṭhiṁ gahetvā voharantassa ‘‘ito diṭṭhito oramāhī’’ti avatvā katakammaṁ kevalāya diṭṭhivipattiyā",
  "tika-vin07t27:9_1": "katattā anāpattiyā kataṁ nāma adhammakammaṁ hoti,",
  "tika-vin07t27:9_2": "evaṁ sīlavipattiṁ āpajjitvā lajjidhamme okkante yathādhammaṁ vuṭṭhāya saṁvare ṭhātukāmassa kataṁ tajjanīyādikammaṁ",
  "tika-vin07t27:9_3": "kevalāya sīlavipattiyā katattā adesanāgāminiyā kataṁ nāma adhammakammaṁ hoti.",
  "tika-vin07t27:9_4": "Teneva niyassakammepi ‘‘apissu bhikkhū pakatā parivāsaṁ dentā’’tiādinā saṁvare aṭṭhānameva kammanimittabhāvena vuttaṁ.",
  "tika-vin07t27:9_5": "Adantaṁ damanatthameva hi tajjanīyādikammāni anuññātānīti.",
  "tika-vin07t27:9_6": "Keci pana ‘‘adesanāgāminiyāti idaṁ pārājikāpattiṁyeva sandhāya vuttaṁ,",
  "tika-vin07t27:9_7": "na saṅghādisesa’’nti (sārattha. ṭī.",
  "tika-vin07t27:9_8": "cūḷavagga 3.4) vadanti,",
  "tika-vin07t27:9_9": "taṁ sukkapakkhe ‘‘desanāgāminiyā āpattiyā kataṁ hotī’’ti iminā vacanena virujjhati.",
  "tika-vin07t27:9_10": "Saṅghādisesassāpi ca pariyāyato desanāgāminivohāre gayhamāne ‘‘āpattiyā kataṁ hotī’’ti vuttavārato imassa vārassa viseso na siyā,",
  "tika-vin07t27:9_11": "aṭṭhakathāyampettha visesabhāvo na dassito.",
  "tika-vin07t27:9_12": "Tasmā vuttanayenevettha adhippāyo gahetabbo.",
  "tika-vin07t27:10_0": "6.Sabbānipīti tajjanīyaniyassapabbājanīyakammāni tīṇipi.",
  "tika-vin07t27:10_1": "Aññakammassa vatthunāti tajjanīyato aññassa kammassa vatthunā aññakammakaraṇaṁ nāma koci dosopi na hotīti adhippāyo.",
  "tika-vin07t27:10_2": "Kāraṇamāha ‘‘kasmā’’tiādinā.",
  "tika-vin07t27:11_0": "8.Pannalomāti patitamānalomā.",
  "tika-vin07t27:12_0": "Adhammakammadvādasakakathādivaṇṇanā niṭṭhitā.",
  "tika-vin07t27:13_0": "Niyassakammakathādivaṇṇanā",
  "tika-vin07t27:14_0": "11.",
  "tika-vin07t27:14_1": "Niyassakamme pāḷiyaṁ apissūti apicāti imasmiṁ atthe nipātasamudāyo.",
  "tika-vin07t27:14_2": "Nissāyate vatthabbanti ettha keci kalyāṇamittāyattavuttitaṁ sandhāya vuttanti vadanti,",
  "tika-vin07t27:14_3": "aññe pana nissayaggahaṇamevāti,",
  "tika-vin07t27:14_4": "ubhayenapissa serivihāro na vaṭṭatīti dīpitanti daṭṭhabbaṁ.",
  "tika-vin07t27:15_0": "21.",
  "tika-vin07t27:15_1": "Pabbājanīyakamme ‘‘pabbājanīyakammaṁ paṭippassambhetū’’ti idaṁ pakkamanādiṁ akatvā sammāvattantānaṁ vasena vuttaṁ.",
  "tika-vin07t27:16_0": "33.",
  "tika-vin07t27:16_1": "Paṭisāraṇīyakamme neva bhikkhuvacanaṁ,",
  "tika-vin07t27:16_2": "na gihivacananti ettha pariyāyatopi bhikkhū parakhuṁsanaṁ na vadanti,",
  "tika-vin07t27:16_3": "gahaṭṭhā pana sarūpeneva akkosituṁ samatthāpi upakārīsu akāraṇaṁ evarūpaṁ na vadanti,",
  "tika-vin07t27:16_4": "tvaṁ gihiguṇatopi parihīnoti adhippāyo.",
  "tika-vin07t27:17_0": "39.‘‘Aṅgasamannāgamo purimehi asadiso’’ti iminā tajjanīyādīnaṁ vuttakāraṇamattena idaṁ kātuṁ na vaṭṭatīti dīpeti.",
  "tika-vin07t27:17_1": "Idha vuttena pana gihīnaṁ alābhāya parisakkanādinā aṅgena tānipi kātuṁ vaṭṭatīti gahetabbaṁ.",
  "tika-vin07t27:17_2": "Ettha ca ‘‘saddhaṁ pasannaṁ dāyakaṁ kārakaṁ saṅghupaṭṭhākaṁ hīnena khuṁsetī’’ti vuttattā tādisesu gihīsu",
  "tika-vin07t27:17_3": "khuṁsanādīhi gihipaṭisaṁyuttehi eva aṅgehi kammārahatā,",
  "tika-vin07t27:17_4": "na ārāmikaceṭakādīsu khuṁsanādīhi.",
  "tika-vin07t27:17_5": "Tatthāpi dāyakādīsu khamāpitesu kammārahatā natthi,",
  "tika-vin07t27:17_6": "āpatti ca yattha katthaci desetuṁ vaṭṭati.",
  "tika-vin07t27:17_7": "Yo ce tikkhattuṁ khamāpiyamānopi na khamati,",
  "tika-vin07t27:17_8": "akatakammenapi dassanūpacāre āpatti desetabbā.",
  "tika-vin07t27:17_9": "So ce kālakato hoti,",
  "tika-vin07t27:17_10": "desantaraṁ vā gato,",
  "tika-vin07t27:17_11": "gatadisā na ñāyati,",
  "tika-vin07t27:17_12": "antarāmagge vā jīvitantarāyo hoti,",
  "tika-vin07t27:17_13": "katakammenapi akatakammenapi saṅghamajjhe yathābhūtaṁ viññāpetvā khamāpetvā āpatti desetabbāti vadanti.",
  "tika-vin07t27:17_14": "Dhammikapaṭissavassa asaccāpane pana tesaṁ santikaṁ gantvā ‘‘mayā asamavekkhitvā paṭissavaṁ katvā so na saccāpito,",
  "tika-vin07t27:17_15": "taṁ me khamathā’’tiādinā khamāpane vacanakkamo ñāpetabbo.",
  "tika-vin07t27:18_0": "41.",
  "tika-vin07t27:18_1": "Pāḷiyaṁ maṅkubhūto nāsakkhi cittaṁ gahapatiṁ khamāpetunti tiṁsayojanamaggaṁ puna gantvāpi mānathaddhatāya",
  "tika-vin07t27:18_2": "yathābhūtaṁ dosaṁ āvikatvā akhamāpanena ‘‘nāhaṁ khamāmī’’ti tena paṭikkhitto maṅkubhūto khamāpetuṁ na sakkhi,",
  "tika-vin07t27:18_3": "so punadeva sāvatthiṁ paccāgantvāpi mānaniggahatthāyeva punapi satthārā pesito purimanayeneva khamāpetuṁ asakkonto punāgacchi.",
  "tika-vin07t27:18_4": "Athassa bhagavā ‘‘asantaṁ bhāvanamiccheyyā’’tiādināva (dha. pa.",
  "tika-vin07t27:18_5": "73) dhammaṁ desetvā mānanimmathanaṁ katvā anudūtadānaṁ anuññāsīti daṭṭhabbaṁ.",
  "tika-vin07t27:19_0": "42.‘‘Noce khamati…pe…",
  "tika-vin07t27:19_1": "āpattiṁ desāpetabbo’’ti vuttattā pageva gahaṭṭho khamati ce,",
  "tika-vin07t27:19_2": "dassanūpacāre āpattidesanākiccaṁ natthīti gahetabbaṁ.",
  "tika-vin07t27:20_0": "46.",
  "tika-vin07t27:20_1": "Ukkhepanīyakammesu tīsu ariṭṭhavatthusmiṁ āpattiṁ āropetvāti visuṁ saṅghamajjheva pāpikāya diṭṭhiyā appaṭinissajjanapaccayā dukkaṭaṁ,",
  "tika-vin07t27:20_2": "samanubhāsanapariyosāne pācittiyaṁ vā āpattiṁ āropetvā.",
  "tika-vin07t27:20_3": "Etthāpi kammavācāya ‘‘tathāhaṁ bhagavatā’’tiādi vatthuvasena vuttaṁ.",
  "tika-vin07t27:20_4": "Yena yena pakārena diṭṭhigatikā vohariṁsu,",
  "tika-vin07t27:20_5": "tena tena pakārena yojetvā kammavācā kātabbā.",
  "tika-vin07t27:20_6": "Gahaṇākāraṁ pana vināpi ‘‘suṇātu me, bhante, saṅgho,",
  "tika-vin07t27:20_7": "itthannāmassa bhikkhuno pāpikaṁ diṭṭhigataṁ uppannaṁ,",
  "tika-vin07t27:20_8": "so taṁ diṭṭhiṁ appaṭinissajjati,",
  "tika-vin07t27:20_9": "yadi saṅghassa pattakalla’’nti evaṁ sāmaññatopi kammavācaṁ kātuṁ vaṭṭati.",
  "tika-vin07t27:21_0": "65.‘‘Yaṁ diṭṭhiṁ nissāya bhaṇḍanādīni karotī’’ti iminā diṭṭhiṁ nissāya uppannāni eva bhaṇḍanādīni idha adhippetāni,",
  "tika-vin07t27:21_1": "na kevalānīti dasseti.",
  "tika-vin07t27:21_2": "Yo pana ‘‘bhaṇḍanādīnaṁ karaṇe doso natthī’’ti diṭṭhiko hutvā bhaṇḍanādiṁ karoti,",
  "tika-vin07t27:21_3": "sāpissa diṭṭhi eva hoti,",
  "tika-vin07t27:21_4": "tassapi appaṭinissagge kammaṁ kātuṁ vaṭṭati.",
  "tika-vin07t27:22_0": "Niyassakammakathādivaṇṇanā niṭṭhitā.",
  "tika-vin07t27:23_0": "Kammakkhandhakavaṇṇanānayo niṭṭhito."
}