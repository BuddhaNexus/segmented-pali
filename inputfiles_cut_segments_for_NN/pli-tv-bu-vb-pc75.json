{
  "pli-tv-bu-vb-pc75:0.1_0": "Theravāda Vinaya",
  "pli-tv-bu-vb-pc75:0.2_0": "Mahāvibhaṅga",
  "pli-tv-bu-vb-pc75:0.3_0": "Pācittiyakaṇḍa",
  "pli-tv-bu-vb-pc75:0.4_0": "Sahadhammikavagga",
  "pli-tv-bu-vb-pc75:0.5_0": "75. Talasattikasikkhāpada",
  "pli-tv-bu-vb-pc75:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bu-vb-pc75:1.2_0": "Tena kho pana samayena chabbaggiyā bhikkhū kupitā anattamanā sattarasavaggiyānaṁ bhikkhūnaṁ talasattikaṁ uggiranti.",
  "pli-tv-bu-vb-pc75:1.3_0": "Te pahārasamuccitā rodanti.",
  "pli-tv-bu-vb-pc75:1.4_0": "Bhikkhū evamāhaṁsu—",
  "pli-tv-bu-vb-pc75:1.5_0": "“kissa tumhe, āvuso, rodathā”ti?",
  "pli-tv-bu-vb-pc75:1.6_0": "“Ime, āvuso,",
  "pli-tv-bu-vb-pc75:1.6_1": "chabbaggiyā bhikkhū kupitā anattamanā amhākaṁ talasattikaṁ uggirantī”ti.",
  "pli-tv-bu-vb-pc75:1.7_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc75:1.8_0": "“kathañhi nāma chabbaggiyā bhikkhū kupitā anattamanā sattarasavaggiyānaṁ bhikkhūnaṁ talasattikaṁ uggirissantī”ti …pe…",
  "pli-tv-bu-vb-pc75:1.9_0": "“saccaṁ kira tumhe, bhikkhave,",
  "pli-tv-bu-vb-pc75:1.9_1": "kupitā anattamanā sattarasavaggiyānaṁ bhikkhūnaṁ talasattikaṁ uggirathā”ti?",
  "pli-tv-bu-vb-pc75:1.10_0": "“Saccaṁ, bhagavā”ti.",
  "pli-tv-bu-vb-pc75:1.11_0": "Vigarahi buddho bhagavā …pe…",
  "pli-tv-bu-vb-pc75:1.12_0": "kathañhi nāma tumhe, moghapurisā,",
  "pli-tv-bu-vb-pc75:1.12_1": "kupitā anattamanā sattarasavaggiyānaṁ bhikkhūnaṁ talasattikaṁ uggirissatha.",
  "pli-tv-bu-vb-pc75:1.13_0": "Netaṁ, moghapurisā, appasannānaṁ vā pasādāya …pe…",
  "pli-tv-bu-vb-pc75:1.14_0": "evañca pana, bhikkhave,",
  "pli-tv-bu-vb-pc75:1.14_1": "imaṁ sikkhāpadaṁ uddiseyyātha—",
  "pli-tv-bu-vb-pc75:1.15.1_0": "“Yo pana bhikkhu bhikkhussa kupito anattamano talasattikaṁ uggireyya, pācittiyan”ti.",
  "pli-tv-bu-vb-pc75:2.1.1_0": "Yo panāti",
  "pli-tv-bu-vb-pc75:2.1.2_0": "yo yādiso …pe…",
  "pli-tv-bu-vb-pc75:2.1.3_0": "bhikkhūti",
  "pli-tv-bu-vb-pc75:2.1.4_0": "…pe… ayaṁ imasmiṁ atthe adhippeto bhikkhūti.",
  "pli-tv-bu-vb-pc75:2.1.5_0": "Bhikkhussāti",
  "pli-tv-bu-vb-pc75:2.1.6_0": "aññassa bhikkhussa.",
  "pli-tv-bu-vb-pc75:2.1.7_0": "Kupito anattamanoti",
  "pli-tv-bu-vb-pc75:2.1.8_0": "anabhiraddho āhatacitto khilajāto.",
  "pli-tv-bu-vb-pc75:2.1.9_0": "Talasattikaṁ uggireyyāti",
  "pli-tv-bu-vb-pc75:2.1.10_0": "kāyaṁ vā kāyapaṭibaddhaṁ vā antamaso uppalapattampi uccāreti, āpatti pācittiyassa.",
  "pli-tv-bu-vb-pc75:2.2.1_0": "Upasampanne upasampannasaññī kupito anattamano talasattikaṁ uggirati, āpatti pācittiyassa.",
  "pli-tv-bu-vb-pc75:2.2.2_0": "Upasampanne vematiko kupito anattamano talasattikaṁ uggirati, āpatti pācittiyassa.",
  "pli-tv-bu-vb-pc75:2.2.3_0": "Upasampanne anupasampannasaññī kupito anattamano talasattikaṁ uggirati, āpatti pācittiyassa.",
  "pli-tv-bu-vb-pc75:2.2.4_0": "Anupasampannassa kupito anattamano talasattikaṁ uggirati, āpatti dukkaṭassa.",
  "pli-tv-bu-vb-pc75:2.2.5_0": "Anupasampanne upasampannasaññī, āpatti dukkaṭassa.",
  "pli-tv-bu-vb-pc75:2.2.6_0": "Anupasampanne vematiko, āpatti dukkaṭassa.",
  "pli-tv-bu-vb-pc75:2.2.7_0": "Anupasampanne anupasampannasaññī, āpatti dukkaṭassa.",
  "pli-tv-bu-vb-pc75:2.2.8.1_0": "Anāpatti—",
  "pli-tv-bu-vb-pc75:2.2.9_0": "kenaci viheṭhīyamāno mokkhādhippāyo talasattikaṁ uggirati,",
  "pli-tv-bu-vb-pc75:2.2.10_0": "ummattakassa,",
  "pli-tv-bu-vb-pc75:2.2.11_0": "ādikammikassāti.",
  "pli-tv-bu-vb-pc75:2.2.12_0": "Talasattikasikkhāpadaṁ niṭṭhitaṁ pañcamaṁ."
}