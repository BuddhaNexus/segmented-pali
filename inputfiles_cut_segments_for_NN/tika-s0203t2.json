{
  "tika-s0203t2:0_0": "3. Suññatavaggo",
  "tika-s0203t2:1_0": "1. Cūḷasuññatasuttavaṇṇanā",
  "tika-s0203t2:2_0": "176.Kālaparicchedaṁkatvāti samāpajjantehi nāma kālaparicchedo kātabbo.",
  "tika-s0203t2:2_1": "Thero pana bhagavato vattakaraṇatthaṁ kālaparicchedaṁ karoti,",
  "tika-s0203t2:2_2": "“ettake kāle vītivatte idaṁ nāma bhagavato kātabba”nti.",
  "tika-s0203t2:2_3": "So tatthakaṁyeva samāpattiṁ samāpajjitvā vuṭṭhāti,",
  "tika-s0203t2:2_4": "taṁ sandhāya vuttaṁ “kālaparicchedaṁ katvā”ti.",
  "tika-s0203t2:2_5": "Suññatāphalasamāpattiṁ appetvāti etena itare,",
  "tika-s0203t2:2_6": "“na sotāpannasakadāgāmī phalasamāpattiṁ samāpajjantī”ti vadanti,",
  "tika-s0203t2:2_7": "taṁ vādaṁ paṭisedheti.",
  "tika-s0203t2:2_8": "Suññatoti attasuññato ca niccasuññato ca saṅkhārā upaṭṭhahiṁsu.",
  "tika-s0203t2:2_9": "Sekkhānañhi suññatāpaṭivedho pādesiko subhasukhasaññānaṁ appahīnattā,",
  "tika-s0203t2:2_10": "tasmā so thero suññatākathaṁ sotukāmo jāto.",
  "tika-s0203t2:2_11": "Dhurena dhuraṁ paharantena viyāti rathadhurena rathadhuraṁ paharantena viya katvā ujukameva suññatā…pe…",
  "tika-s0203t2:2_12": "vatthuṁ na sakkāti yojanā.",
  "tika-s0203t2:2_13": "Ekaṁ padanti ekaṁ suññatāpadaṁ.",
  "tika-s0203t2:3_0": "Pubbepāhantiādinā bhagavā paṭhamabodhiyampi attano suññatāvihārabāhullaṁ pakāsetīti dassento “paṭhamabodhiyampī”ti āha.",
  "tika-s0203t2:3_1": "Ekotiādi therassa suññatākathāya bhājanabhāvadassanatthaṁ.",
  "tika-s0203t2:3_2": "Sotunti aṭṭhiṁ katvā manasi katvā sabbacetasā samannāharitvā sotumpi.",
  "tika-s0203t2:3_3": "Uggahetumpiti yathābhūtaṁ dhammaṁ dhāraṇaparipucchāparicayavasena hadayena uggahitaṁ suvaṇṇabhājane pakkhittasīhavasā viya avinaṭṭhe kātumpi.",
  "tika-s0203t2:3_4": "Kathetumpīti vitthārena paresaṁ dassetumpi sakkā.",
  "tika-s0203t2:3_5": "Tatthāti migāramātupāsāde.",
  "tika-s0203t2:3_6": "Kaṭṭharūpapotthakarūpacittarūpavasena katāti thambhādīsu uttiritvā katānaṁ kaṭṭharūpānaṁ,",
  "tika-s0203t2:3_7": "niyyūhādīsu paṭimāvasena racitānaṁ potthakarūpānaṁ,",
  "tika-s0203t2:3_8": "sittipasse cittakammavasena viracitānaṁ cittarūpānañca katā niṭṭhapitā.",
  "tika-s0203t2:3_9": "Vessavaṇamandhātādīnanti paṭimārūpena katānaṁ vessavaṇamandhātusakkādīnaṁ.",
  "tika-s0203t2:3_10": "Cittakammavasenāti ārāmādicittakammavasena.",
  "tika-s0203t2:3_11": "Saṇṭhitampīti avayavabhāvena saṇṭhitaṁ hutvā ṭhitampi.",
  "tika-s0203t2:3_12": "Jiṇṇapaṭisaṅkharaṇatthanti jiṇṇānaṁ niyyūhakūṭāgārapāsādāvayavānaṁ abhisaṅkharaṇatthāya tasmiṁ tasmiṁ ṭhāne rahassasaññāṇena ṭhapitaṁ.",
  "tika-s0203t2:3_13": "“Paribhuñjissāmī”ti tasmiṁ tasmiṁ kicce viniyuñjanavasena paribhuñjitabbassa.",
  "tika-s0203t2:3_14": "Etaṁ vuttanti,",
  "tika-s0203t2:3_15": "“ayaṁ migāramātupāsādo suñño”tiādikaṁ vuttaṁ.",
  "tika-s0203t2:4_0": "Niccanti sabbakālaṁ rattiñca divā ca.",
  "tika-s0203t2:4_1": "Ekabhāvaṁ ekaṁ asuññatanti paccatte upayogavacanaṁ,",
  "tika-s0203t2:4_2": "ekattaṁ eko asuññatoti attho.",
  "tika-s0203t2:4_3": "Gāmoti pavattanavasenāti gehasannivesavīthicaccarasiṅghāṭakādike upādāya gāmoti lokuppattivasena.",
  "tika-s0203t2:4_4": "Kilesavasenāti tattha anunayapaṭighavasena.",
  "tika-s0203t2:4_5": "Eseva nayoti iminā “pavattavasena vā kilesavasena vā uppannaṁ manussasañña”nti imamatthaṁ atidisati.",
  "tika-s0203t2:4_6": "Ettha ca yathā gāmaggahaṇena gharādisaññā saṅgahitā,",
  "tika-s0203t2:4_7": "evaṁ manussaggahaṇena itthipurisādisaññā saṅgahitā.",
  "tika-s0203t2:4_8": "Yasmā rukkhādike paṭicca araññasaññā tattha pabbatavanasaṇḍādayo antogadhā,",
  "tika-s0203t2:4_9": "tasmā tattha vijjamānampi taṁ vibhāgaṁ aggahetvā ekaṁ araññaṁyeva paṭicca araññasaññaṁ manasi karoti.",
  "tika-s0203t2:4_10": "Otaratīti anuppavisati.",
  "tika-s0203t2:4_11": "Adhimuccatīti nicchinoti.",
  "tika-s0203t2:4_12": "Pavattadarathāti tathārūpāya passaddhiyā abhāvato oḷārikadhammappavattisiddhā darathā.",
  "tika-s0203t2:4_13": "Kilesadarathāti anunayapaṭighasambhavā kilesadarathā.",
  "tika-s0203t2:4_14": "Dutiyapadeti “ye assu darathā manussasaññaṁ paṭiccā”ti imasmiṁ pade.",
  "tika-s0203t2:4_15": "Manasikārasantatāya, –",
  "tika-s0203t2:4_16": "“nāyaṁ pubbe viya oḷārikā,",
  "tika-s0203t2:4_17": "dhammappavattī”ti saṅkhāradassanadarathānaṁ sukhumatā sallahukatā ca caritatthāti āha “pavattadarathamattā atthī”ti.",
  "tika-s0203t2:5_0": "Yaṁ kilesadarathajātaṁ,",
  "tika-s0203t2:5_1": "taṁ imissā darathasaññāya na hotīti yojanā.",
  "tika-s0203t2:5_2": "Pavattadarathamattaṁ avasiṭṭhaṁ hoti,",
  "tika-s0203t2:5_3": "vijjamānameva atthi idanti pajānātīti yojanā.",
  "tika-s0203t2:5_4": "Suññatā nibbattīti suññatanti pavatti.",
  "tika-s0203t2:5_5": "Suññatā sahacaritañhi suññaṁ,",
  "tika-s0203t2:5_6": "idha suññatāti vuttā.",
  "tika-s0203t2:6_0": "177.Assāti bhagavato evaṁ idāni vuccamānākārena cittappavatti ahosi.",
  "tika-s0203t2:6_1": "Accantasuññatanti “paramānuttara”nti vuttaṁ arahattaṁ desessāmīti.",
  "tika-s0203t2:6_2": "Araññasaññāya visesānadhigamanatoti,",
  "tika-s0203t2:6_3": "“araññaṁ arañña”nti manasikārena jhānādivisesassa adhigamābhāvato,",
  "tika-s0203t2:6_4": "“pathavī”ti manasikārena visesādhigamanato.",
  "tika-s0203t2:6_5": "Idāni tamevatthaṁ upamāya vibhāvetuṁ “yathā hī”tiādi vuttaṁ.",
  "tika-s0203t2:6_6": "Evaṁ santeti evaṁ vapite sāliādayo sampajjanti.",
  "tika-s0203t2:6_7": "Dhuvasevananti niyatasevanaṁ pārihāriyakammaṭṭhānaṁ.",
  "tika-s0203t2:6_8": "Paṭiccāti ettha “sambhūta”nti vacanaseso icchitoti āha “paṭicca sambhūta”nti.",
  "tika-s0203t2:6_9": "Pathaviṁ paṭicca sambhūtā hi saññāti.",
  "tika-s0203t2:7_0": "Pathavīkasiṇeso pathavīsaññī hoti,",
  "tika-s0203t2:7_1": "na pakatipathaviyaṁ.",
  "tika-s0203t2:7_2": "Tassāti pathavīkasiṇassa.",
  "tika-s0203t2:7_3": "Tehīti gaṇḍādīhi.",
  "tika-s0203t2:7_4": "Suṭṭhu vihatanti yathā valīnaṁ lesopi na hoti,",
  "tika-s0203t2:7_5": "evaṁ sammadeva ākoṭitaṁ.",
  "tika-s0203t2:7_6": "Nadītaḷākādīnaṁ tīrappadeso udakassa ākaraṭṭhena kūlaṁ,",
  "tika-s0203t2:7_7": "unnatabhāvato uggataṁ kūlaṁ viyāti ukkūlaṁ,",
  "tika-s0203t2:7_8": "bhūmiyā uccaṭṭhānaṁ.",
  "tika-s0203t2:7_9": "Vigataṁ kūlanti vikkūlaṁ,",
  "tika-s0203t2:7_10": "nīcaṭṭhānaṁ.",
  "tika-s0203t2:7_11": "Tenāha “uccanīca”nti.",
  "tika-s0203t2:7_12": "Ekaṁ saññanti ekaṁ pathavītisaññaṁyeva.",
  "tika-s0203t2:8_0": "182.",
  "tika-s0203t2:8_1": "Satipi saṅkhāranimittavirahe yādisānaṁ nimittānaṁ abhāvena “animitta”nti vuccati,",
  "tika-s0203t2:8_2": "tāni dassetuṁ,",
  "tika-s0203t2:8_3": "“niccanimittādivirahito”ti vuttaṁ.",
  "tika-s0203t2:8_4": "Catumahābhūtikaṁ catumahābhūtanissitaṁ.",
  "tika-s0203t2:8_5": "Saḷāyatanapaṭisaṁyuttaṁ cakkhāyatanādisaḷāyatanasahitaṁ.",
  "tika-s0203t2:9_0": "183.Vipassanāya paṭivipassananti dhammānañca puna vipassanaṁ.",
  "tika-s0203t2:9_1": "Idhāti attano paccakkhabhūtayathādhigatamaggaphalaṁ vadatīti āha –",
  "tika-s0203t2:9_2": "“ariyamagge ceva ariyaphale cā”ti.",
  "tika-s0203t2:9_3": "Upādisesadarathadassanatthanti sabbaso kilesupadhiyā pahīnāya khandhopadhi avisiṭṭhā,",
  "tika-s0203t2:9_4": "tappaccayā darathā upādisesadarathā,",
  "tika-s0203t2:9_5": "taṁ dassanatthaṁ.",
  "tika-s0203t2:9_6": "Yasmā visayato gāmasaññā oḷārikā,",
  "tika-s0203t2:9_7": "manussasaññā sukhumā,",
  "tika-s0203t2:9_8": "tasmā manussasaññāya gāmasaññaṁ nivattetvā.",
  "tika-s0203t2:9_9": "Yasmā pana manussasaññāpi sabhāgavatthupariggahato oḷārikā,",
  "tika-s0203t2:9_10": "sabhāgavatthuto araññasaññā sukhumā,",
  "tika-s0203t2:9_11": "tasmā araññasaññāya manussasaññaṁ nivattetvā.",
  "tika-s0203t2:9_12": "Pathavīsaññādinivattane kāraṇaṁ heṭṭhā suttantaresu ca vuttameva.",
  "tika-s0203t2:9_13": "Anupubbenāti maggappaṭipāṭiyā.",
  "tika-s0203t2:9_14": "Niccasārādīnaṁ sabbaso avatthutāya accantameva suññattā accantasuññatā.",
  "tika-s0203t2:10_0": "184.Suññataphalasamāpattinti suññatavimokkhassa phalabhūtattā,",
  "tika-s0203t2:10_1": "suññatānupassanāya vasena samāpajjitabbattā ca suññataphalasamāpattinti laddhanāmaṁ arahattaphalasamāpattiṁ.",
  "tika-s0203t2:10_2": "Yasmā atīte paccekasambuddhā ahesuṁ,",
  "tika-s0203t2:10_3": "anāgate bhavissanti,",
  "tika-s0203t2:10_4": "idāni pana buddhasāsanassa dharamānattā paccekabuddhā na vattanti,",
  "tika-s0203t2:10_5": "tasmā paccekabuddhaggahaṇaṁ akatvā,",
  "tika-s0203t2:10_6": "“etarahipi buddhabuddhasāvakasaṅkhātā”icceva vuttaṁ.",
  "tika-s0203t2:10_7": "Na hi buddhasāsane dharante paccekabuddhā bhavanti.",
  "tika-s0203t2:10_8": "Sesaṁ suviññeyyameva.",
  "tika-s0203t2:11_0": "Cūḷasuññatasuttavaṇṇanāya līnatthappakāsanā samattā.",
  "tika-s0203t2:12_0": "2. Mahāsuññatasuttavaṇṇanā",
  "tika-s0203t2:13_0": "185.Chavivaṇṇenaso kāḷo,",
  "tika-s0203t2:13_1": "na nāmena.",
  "tika-s0203t2:13_2": "Palālasanthāroti ādīnīti ādi-saddena kocchacimilikākaṭasārādīnaṁ gahaṇaṁ.",
  "tika-s0203t2:13_3": "Gaṇabhikkhūnanti gaṇabandhanavasena bhikkhūnaṁ.",
  "tika-s0203t2:14_0": "Yadi saṁsayo nāma natthi,",
  "tika-s0203t2:14_1": "“sambahulā nu kho”ti idaṁ kathanti āha “vitakkapubbabhāgā”tiādi.",
  "tika-s0203t2:14_2": "Tattha vitakko pubbabhāgo etissāti vitakkapubbabhāgā, pucchā.",
  "tika-s0203t2:14_3": "Sā “sambahulā no ettha bhikkhūviharantī”ti vacanaṁ,",
  "tika-s0203t2:14_4": "vitakko pana “sambahulā nu kho idha bhikkhū viharantī”ti iminā ākārena tadā bhagavato uppanno cittasaṅkappo,",
  "tika-s0203t2:14_5": "tassa parivitakkassa tabbhāvajotanoyaṁ nu-kāro vuttoti dassento āha –",
  "tika-s0203t2:14_6": "“vitakkapubbabhāge cāyaṁ nu-kāro nipātamatto”ti.",
  "tika-s0203t2:14_7": "Kiñcāpi gacchanto disvā,",
  "tika-s0203t2:14_8": "“sambahulā no ettha bhikkhū viharantī”ti pucchāvasena bhagavatā vutto,",
  "tika-s0203t2:14_9": "atha kho “na kho, ānanda,",
  "tika-s0203t2:14_10": "bhikkhu sobhati saṅgaṇikārāmo”tiādi uparidesanāvasena matthakaṁ gacchante avinicchito nāma na hoti,",
  "tika-s0203t2:14_11": "atha kho visuṁ vinicchito eva hoti,",
  "tika-s0203t2:14_12": "disvā nicchinitvāva kathāsamuṭṭhāpanatthaṁ tathā pucchati.",
  "tika-s0203t2:14_13": "Tathā hi vuttaṁ –",
  "tika-s0203t2:14_14": "“jānantāpi tathāgatā pucchantī”ti.",
  "tika-s0203t2:14_15": "Tenāha “ito kirā”tiādi.",
  "tika-s0203t2:15_0": "Yathā nadīotiṇṇaṁ udakaṁ yathāninnaṁ pakkhandati,",
  "tika-s0203t2:15_1": "evaṁ sattā dhātuso saṁsandanti,",
  "tika-s0203t2:15_2": "tasmā “gaṇavāso nadīotiṇṇaudakasadiso”ti vuttaṁ.",
  "tika-s0203t2:15_3": "Idāni tamatthaṁ vitthārato dassetuṁ –",
  "tika-s0203t2:15_4": "“nirayatiracchānayonī”tiādi vuttaṁ.",
  "tika-s0203t2:15_5": "Kuruvindādinhānīyacuṇṇāni saṇhasukhumabhāvato nāḷiyaṁ pakkhittāni nirantarāneva tiṭṭhantīti āha –",
  "tika-s0203t2:15_6": "“cuṇṇabharitā nāḷi viyā”ti.",
  "tika-s0203t2:15_7": "Sattapaṇṇāsa kulasatasahassānīti sattasatasahassādhikāni paññāsa kulānaṁyeva satasahassāni,",
  "tika-s0203t2:15_8": "manussānaṁ pana vasena satta koṭiyo tadā tattha vasiṁsu.",
  "tika-s0203t2:16_0": "Tato cintesi, kathaṁ?",
  "tika-s0203t2:16_1": "Kāmañcāyaṁ lokapakati,",
  "tika-s0203t2:16_2": "mayhaṁ pana sāsane ayuttova soti āha –",
  "tika-s0203t2:16_3": "“mayā”tiādi.",
  "tika-s0203t2:16_4": "Dhammanti sabhāvasiddhaṁ.",
  "tika-s0203t2:16_5": "Saṁvegoti sahottappañāṇaṁ vuccati.",
  "tika-s0203t2:16_6": "Na kho panetaṁ sakkā gilānupaṭṭhānaovādānusāsaniādivasena samāgamassa icchitabbattā.",
  "tika-s0203t2:16_7": "Gaṇabhedananti gaṇasaṅgaṇikāya vivecanaṁ.",
  "tika-s0203t2:17_0": "186.Kataparibhaṇḍanti pubbe katasaṁvidhānassa cīvarassa vuttākārena paṭisaṅkharaṇaṁ.",
  "tika-s0203t2:17_1": "Noti amhākaṁ.",
  "tika-s0203t2:17_2": "Anattamanoti anārādhitacitto.",
  "tika-s0203t2:18_0": "Sakagaṇena sahabhāvato saṅgaṇikāti āha “sakaparisasamodhāna”nti.",
  "tika-s0203t2:18_1": "Gaṇoti pana idha janasamūhoti vuttaṁ “nānājanasamodhāna”nti.",
  "tika-s0203t2:18_2": "Sobhati yathānusiṭṭhaṁ paṭipajjamānato.",
  "tika-s0203t2:18_3": "Kāmato nikkhamatīti nikkhamo,",
  "tika-s0203t2:18_4": "evaṁ nikkhamavasena uppannaṁ sukhaṁ.",
  "tika-s0203t2:18_5": "Gaṇasaṅgaṇikākilesasaṅgaṇikāhi pavivitti paviveko.",
  "tika-s0203t2:18_6": "Pavivekavasena uppannaṁ sukhaṁ.",
  "tika-s0203t2:18_7": "Rāgādīnaṁ upasamāvahaṁ sukhaṁ upasamasukhaṁ.",
  "tika-s0203t2:18_8": "Maggasambodhāvahaṁ sukhaṁ sambodhisukhaṁ.",
  "tika-s0203t2:18_9": "Nikāmetabbassa,",
  "tika-s0203t2:18_10": "nikāmaṁ vā lābhī nikāmalābhī.",
  "tika-s0203t2:18_11": "Nidukkhaṁ sukheneva labhatīti adukkhalābhī.",
  "tika-s0203t2:18_12": "Kasiraṁ vuccati appakanti āha –",
  "tika-s0203t2:18_13": "“akasiralābhīti vipulalābhī”ti.",
  "tika-s0203t2:19_0": "Sāmāyikanti samaye kilesavimuccanaṁ accantamevāti sāmāyikaṁ ma-kāre a-kārassa dīghaṁ katvā. Tenāha –",
  "tika-s0203t2:19_1": "“appitappitasamaye kilesehi vimutta”nti.",
  "tika-s0203t2:19_2": "Kantanti aṅgasantatāya ārammaṇasantatāya ca kamanīyaṁ manorammaṁ.",
  "tika-s0203t2:19_3": "Asāmāyikaṁ accantavimuttaṁ.",
  "tika-s0203t2:20_0": "Ettāvatātiādinā saṅgaṇikārāmassa visesādhigamassa antarāyikabhāvaṁ anvayato byatirekato ca saha nidassanena dasseti.",
  "tika-s0203t2:20_1": "Tattha sā duvidhā antarāyikatā vodānadhammānaṁ anuppattihetukā,",
  "tika-s0203t2:20_2": "saṁkilesadhammānaṁ uppattihetukā ca.",
  "tika-s0203t2:21_0": "Te paṭhamaṁ “saṅgaṇikārāmo”tiādinā vibhāvetvā itaraṁ vibhāvetuṁ,",
  "tika-s0203t2:21_1": "“idāni dosuppattiṁ dassento”tiādi vuttaṁ.",
  "tika-s0203t2:21_2": "“Aṭṭhiñca paṭicca nhāruñca paṭicca cammañca paṭicca maṁsañca paṭicca ākāso parivārito rūpantveva saṅkhaṁ",
  "tika-s0203t2:21_3": "gacchatī”tiādīsu viya idha rūpasaddo karajakāyapariyāyoti “rūpanti sarīra”nti āha. “Nāhaṁ,",
  "tika-s0203t2:21_4": "ānanda…pe…",
  "tika-s0203t2:21_5": "domanassupāyāsā”ti kasmā vuttaṁ?",
  "tika-s0203t2:21_6": "Nanu kāye ca jīvite ca anapekkhacittānaṁ āraddhavipassakānampi asappāyavajjanasappāyasevanavasena kāyassa pariharaṇaṁ hotīti? Saccaṁ,",
  "tika-s0203t2:21_7": "taṁ pana yo kallasarīraṁ nissāya dhammasādhanāya anuyuñjitukāmo hoti,",
  "tika-s0203t2:21_8": "tasseva dhammasādhanatāvasena.",
  "tika-s0203t2:21_9": "Dhammasādhanabhāvañhi apekkhitvā asappāyaṁ vajjetvā sappāyavasena posetvā suṭṭhutaraṁ hutvā anuyuñjanato kāyassa pariharaṇaṁ,",
  "tika-s0203t2:21_10": "na so kāye abhirato nāma hoti paccavekkhaṇāyattattā apekkhāya vinoditabbo tādisoti.",
  "tika-s0203t2:21_11": "Upāligahapatinoti etthāpi “dasabalasāvakattupagamanasaṅkhātenā”ti ānetvā yojetabbaṁ.",
  "tika-s0203t2:22_0": "187.",
  "tika-s0203t2:22_1": "Mahākaruṇāvasena parivutāya parisāya majjhe nisinnopi ekantavivekajjhāsayattā ekakova.",
  "tika-s0203t2:22_2": "Etena satthuno pavivittassa pavivekattena vivittataṁ dasseti.",
  "tika-s0203t2:22_3": "Rūpārūpapaṭibhāganimittehi nivattanatthaṁ “rūpādīnaṁ saṅkhatanimittāna”nti vuttaṁ.",
  "tika-s0203t2:22_4": "Ativiya santatarapaṇītatamabhāvena visesato sinoti bandhatīti visayo,",
  "tika-s0203t2:22_5": "so eva sasantatipariyāpannatāya ajjhattaṁ.",
  "tika-s0203t2:22_6": "Kiṁ pana tanti āha –",
  "tika-s0203t2:22_7": "“suññatanti suññataphalasamāpatti”nti.",
  "tika-s0203t2:22_8": "Upadhivivekatāya asaṅkhatā dhātu idha vivekoti adhippetoti āha –",
  "tika-s0203t2:22_9": "“vivekaninnenā”tiādi.",
  "tika-s0203t2:22_10": "Bhaṅgamattampi asesetvā āsavaṭṭhāniyānañca dhammānaṁ tattha vigatattā tesaṁ vasena vigatantena,",
  "tika-s0203t2:22_11": "evaṁbhūtaṁ tesaṁ byantibhāvaṁ pattanti pāḷiyaṁ “byantibhūtenā”ti vuttaṁ.",
  "tika-s0203t2:22_12": "Uyyojanaṁ vissajjanaṁ,",
  "tika-s0203t2:22_13": "taṁ etassa atthi,",
  "tika-s0203t2:22_14": "uyyojeti vissajjetīti vā uyyojanikaṁ.",
  "tika-s0203t2:22_15": "Yasmā na sabbakathā uyyojanavaseneva pavattati,",
  "tika-s0203t2:22_16": "tasmā vuttaṁ “uyyojanikapaṭisaṁyutta”nti.",
  "tika-s0203t2:23_0": "Telapākaṁ gaṇhanto viyāti yathā telapāko nāma paricchinnakālo na atikkamitabbo,",
  "tika-s0203t2:23_1": "evaṁ attano samāpattikālaṁ anatikkamitvā.",
  "tika-s0203t2:23_2": "Yathā hi kusalo vejjo telaṁ pacanto taṁ taṁ telakiccaṁ cintetvā yadi vā patthinnapāko,",
  "tika-s0203t2:23_3": "yadi vā majjhimapāko,",
  "tika-s0203t2:23_4": "yadi vā kharapāko icchitabbo,",
  "tika-s0203t2:23_5": "tassa kālaṁ upadhāretvā pacati,",
  "tika-s0203t2:23_6": "evaṁ bhagavā dhammaṁ desento veneyyānaṁ ñāṇaparipākaṁ upadhāretvā taṁ taṁ kālaṁ anatikkamitvā dhammaṁ",
  "tika-s0203t2:23_7": "desetvā parisaṁ uyyojento ca vivekaninneneva cittena uyyojeti.",
  "tika-s0203t2:23_8": "Dve pañcaviññāṇānipi tadabhinīhatamanoviññāṇavasena nibbānaninnāneva.",
  "tika-s0203t2:23_9": "Buddhānañhi saṅkhārānaṁ suṭṭhu pariññātatāya paṇītānampi rūpādīnaṁ āpāthagamane pageva itaresaṁ paṭikūlatāva supākaṭā hutvā upaṭṭhāti,",
  "tika-s0203t2:23_10": "tasmā ghammābhitattassa viya sītajalaṭṭhānaninnatā nibbānaninnameva cittaṁ hoti,",
  "tika-s0203t2:23_11": "tassa ativiya santapaṇītabhāvato.",
  "tika-s0203t2:24_0": "188.Ajjhattamevāti idha jhānārammaṇaṁ adhippetanti āha “gocarajjhattamevā”ti.",
  "tika-s0203t2:24_1": "Idha niyakajjhattaṁ suññataṁ.",
  "tika-s0203t2:24_2": "Apaguṇapādakajjhānañhi ettha “niyakajjhatta”nti adhippetaṁ vipassanāvisesassa adhippetattā,",
  "tika-s0203t2:24_3": "niyakajjhattaṁ nijjīvanissattataṁ,",
  "tika-s0203t2:24_4": "anattatanti attho.",
  "tika-s0203t2:24_5": "Asampajjanabhāvajānanenāti idāni me kammaṭṭhānaṁ vīthipaṭipannaṁ na hoti,",
  "tika-s0203t2:24_6": "uppathameva pavattatīti jānanena.",
  "tika-s0203t2:25_0": "Kasmā panettha bhagavatā vipassanāya eva pādake jhāne avatvā pādakajjhānaṁ gahitanti āha –",
  "tika-s0203t2:25_1": "“appaguṇapādakajjhānato”tiādi.",
  "tika-s0203t2:25_2": "Na pakkhandati sammā na samāhitattā.",
  "tika-s0203t2:25_3": "So pana “ajjhattadhammā mayhaṁ nijjaṭā nigumbā hutvā na upaṭṭhahanti,",
  "tika-s0203t2:25_4": "handāhaṁ bahiddhādhamme manasi kareyyaṁ ekaccesu saṅkhāresu upaṭṭhitesu itarepi upaṭṭhaheyyumevā”ti parassa…pe…",
  "tika-s0203t2:25_5": "manasi karoti.",
  "tika-s0203t2:25_6": "Pādakajjhānavasena viya sammasitajjhānavasenapi ubhatobhāgavimutto hotiyevāti āha –",
  "tika-s0203t2:25_7": "“arūpasamāpattiyaṁ nu kho kathanti āneñjaṁ manasi karotī”ti.",
  "tika-s0203t2:25_8": "Na me cittaṁ pakkhandatīti mayhaṁ vipassanācittaṁ vīthipaṭipannaṁ hutvā na vahatīti.",
  "tika-s0203t2:25_9": "Pādakajjhānamevāti vipassanāya pādakabhūtameva jhānaṁ.",
  "tika-s0203t2:25_10": "Punappunaṁ manasi kātabbanti punappunaṁ samāpajjitabbaṁ vipassanāya tikkhavisadatāpādanāya.",
  "tika-s0203t2:25_11": "Avahante nipuṇābhāvena chedanakiriyāya appavattante.",
  "tika-s0203t2:25_12": "Samāpajjitvā vipassanāya tikkhakammakaraṇaṁ samathavipassanāvihārenāti āha –",
  "tika-s0203t2:25_13": "“kammaṭṭhāne manasikāro vahatī”ti.",
  "tika-s0203t2:26_0": "189.Sampajjati meti vīthipaṭipattiyā pubbenāparaṁ visesābhāvato sampajjati me kammaṭṭhānanti jānanena.",
  "tika-s0203t2:26_1": "Iriyāpathaṁ ahāpetvāti yathā parissamo nāgacchati,",
  "tika-s0203t2:26_2": "evaṁ attano balānurūpaṁ tassa kālaṁ netvā pamāṇameva pavattanena iriyāpathaṁ ahopetvā.",
  "tika-s0203t2:26_3": "Sabbavāresūti ṭhānanisajjāsayanavāresu.",
  "tika-s0203t2:26_4": "Kathāvāresu pana visesaṁ tattha tattha vadanti.",
  "tika-s0203t2:26_5": "Idaṁ vuttanti idaṁ,",
  "tika-s0203t2:26_6": "“iminā vihārenā”tiādivacanaṁ vuttaṁ.",
  "tika-s0203t2:27_0": "190.",
  "tika-s0203t2:27_1": "Kāmavitakkādayo oḷārikakāmarāgabyāpādasabhāgāti āha –",
  "tika-s0203t2:27_2": "“vitakkapahānena dve magge kathetvā”ti.",
  "tika-s0203t2:27_3": "Kāmaguṇesūti niddhāraṇe bhummaṁ.",
  "tika-s0203t2:27_4": "Kismiñcideva kilesuppattikāraṇeti tassa puggalassa kilesuppattikāraṇaṁ sandhāya vuttaṁ,",
  "tika-s0203t2:27_5": "aññathā sabbepi pañca kāmaguṇā kilesuppattikāraṇameva.",
  "tika-s0203t2:27_6": "Samudācaratīti samudācāroti āha “samudācaraṇato”ti.",
  "tika-s0203t2:27_7": "So pana yasmā cittassa,",
  "tika-s0203t2:27_8": "na sattassa,",
  "tika-s0203t2:27_9": "tasmā vuttaṁ pāḷiyaṁ “cetaso”ti.",
  "tika-s0203t2:27_10": "Ma-kāro padasandhikaro e-kārassa ca akāro katoti āha “evaṁ sante etanti.",
  "tika-s0203t2:28_0": "191.Anusayoti mānānusayo bhavarāgānusayo avijjānusayoti tividhopi anusayo pahīyati arahattamaggena.",
  "tika-s0203t2:28_1": "Vuttanayenevāti,",
  "tika-s0203t2:28_2": "“tato maggānantaraṁ phalaṁ,",
  "tika-s0203t2:28_3": "phalato vuṭṭhāya paccavekkhamāno pahīnabhāvaṁ jānāti,",
  "tika-s0203t2:28_4": "tassa jānanena sampajāno hotī”ti vuttanayena.",
  "tika-s0203t2:29_0": "Kusalato āyātīti āyato,",
  "tika-s0203t2:29_1": "so etesanti kusalāyatikā.",
  "tika-s0203t2:29_2": "Tenāha “kusalato āgatā”ti.",
  "tika-s0203t2:29_3": "Taṁ pana nesaṁ kusalāyatikattaṁ upanissayavasena hoti sahajātavasenapīti tadubhayaṁ dassetuṁ,",
  "tika-s0203t2:29_4": "“seyyathida”ntiādi vuttaṁ.",
  "tika-s0203t2:30_0": "Yasmā pana yathāvuttadhammesu keci lokiyā,",
  "tika-s0203t2:30_1": "keci lokuttarā;",
  "tika-s0203t2:30_2": "atha kasmā visesena “lokuttarā”ti vuttanti āha –",
  "tika-s0203t2:30_3": "“loke uttarā visiṭṭhā”ti.",
  "tika-s0203t2:30_4": "Tena lokiyadhammesu uttamabhāvena jhānādayo lokuttarā vuttā,",
  "tika-s0203t2:30_5": "na lokassa uttaraṇatoti dasseti.",
  "tika-s0203t2:30_6": "Yaṁ kiñci mahaggatacittaṁ mārassa avisayo akāmāvacarattā,",
  "tika-s0203t2:30_7": "pageva taṁ vipassanāya pādakabhūtaṁ suvikkhālitamalanti āha –",
  "tika-s0203t2:30_8": "“jānituṁ na sakkotī”ti.",
  "tika-s0203t2:30_9": "Eko ānisaṁso atthi bhāvanānuyogassa sappāyadhammakathāpaṭilābho.",
  "tika-s0203t2:31_0": "192.Etadatthanti kevalassa sutassa atthāya.",
  "tika-s0203t2:31_1": "Sappāyāsappāyavasenāti kasmā vuttaṁ?",
  "tika-s0203t2:31_2": "Nanu sappāyavasena dasakathāvatthūni āgatānīti?",
  "tika-s0203t2:31_3": "Saccametaṁ,",
  "tika-s0203t2:31_4": "asappāyakathāvajjanapubbikāya sappāya kathāya vasena āgatattā “sappāyāsappāyavasena āgatānī”ti vuttaṁ.",
  "tika-s0203t2:31_5": "Sutapariyattivasenāti sarūpena tattha anāgatānipi dasakathāvatthūni suttageyyādiantogadhattā,",
  "tika-s0203t2:31_6": "“sutapariyattivasena āgatānī”ti vuttaṁ.",
  "tika-s0203t2:31_7": "Paripūraṇavasena sarūpato āgatattā imasmiṁ ṭhāne ṭhatvā kathetabbāni.",
  "tika-s0203t2:31_8": "Atthoti sāmaññattho.",
  "tika-s0203t2:32_0": "193.Anuāvattantīti anuanu abhimukhā hutvā vattanti,",
  "tika-s0203t2:32_1": "payirupāsanādivasena anukūlayanti.",
  "tika-s0203t2:32_2": "Mucchanataṇhanti paccayesu mucchanākāraṁ.",
  "tika-s0203t2:32_3": "Taṇhāya patthanā nāma tenākārena pavattīti āha –",
  "tika-s0203t2:32_4": "“pattheti pavattetī”ti.",
  "tika-s0203t2:32_5": "Kilesūpaddavenāti kilesasaṅkhātena upaddavena.",
  "tika-s0203t2:32_6": "Kilesā hi sattānaṁ mahānatthakaraṇato “upaddavo”ti vuccanti.",
  "tika-s0203t2:32_7": "Attano abbhantare uppannena kilesūpaddavena antevāsino,",
  "tika-s0203t2:32_8": "upaddavo antevāsūpaddavo,",
  "tika-s0203t2:32_9": "brahmacariyassa upaddavo brahmacārupaddavoti imamatthaṁ “sesupaddavesupi eseva nayo”ti iminā atidisati.",
  "tika-s0203t2:32_10": "Guṇamaraṇaṁ kathitaṁ,",
  "tika-s0203t2:32_11": "na jīvitamaraṇaṁ.",
  "tika-s0203t2:33_0": "Appalābhāti appamattakalābhī visesānaṁ.",
  "tika-s0203t2:33_1": "Evaṁ vuttoti yathāvuttabrahmacārupaddavo dukkhavipākataro ceva kaṭukavipākataro cāti evaṁ vutto.",
  "tika-s0203t2:33_2": "Ācariyantevāsikūpaddavo hi bāhirakasamayavasena vutto,",
  "tika-s0203t2:33_3": "brahmacārupaddavo pana sāsanavasena.",
  "tika-s0203t2:33_4": "Durakkhāte hi dhammavinaye duppaṭipatti na mahāsāvajjā micchābhinivesassa sithilavāyāmabhāvato;",
  "tika-s0203t2:33_5": "svākhyāte pana dhammavinaye duppaṭipatti mahāsāvajjā mahato atthassa bāhirabhāvakaraṇato.",
  "tika-s0203t2:33_6": "Tenāha “sāsane panā”tiādi.",
  "tika-s0203t2:34_0": "196.Tasmāti idaṁ pubbaparāpekkhaṁ purimassa ca atthassa kāraṇabhāvena paccāmasananti āha “yasmā”tiādi.",
  "tika-s0203t2:34_1": "Mittaṁ etassa atthīti mittavā,",
  "tika-s0203t2:34_2": "tassa bhāvo mittavatā, tāya.",
  "tika-s0203t2:34_3": "Mittavasena paṭipajjananti āha “mittapaṭipattiyā”ti.",
  "tika-s0203t2:34_4": "Sapattavatāyāti etthāpi eseva nayo.",
  "tika-s0203t2:35_0": "Dukkaṭadubbhāsitamattampīti iminā pageva itaraṁ vītikkamantoti dasseti.",
  "tika-s0203t2:35_1": "Sāvakesu hitaparakkamanaṁ ovādānusāsanīhi paṭipajjananti āha –",
  "tika-s0203t2:35_2": "“tathā na paṭipajjissāmī”ti.",
  "tika-s0203t2:35_3": "Āmakamattanti kulālabhājanaṁ vuccati.",
  "tika-s0203t2:35_4": "Nāhaṁ tumhesu tathā paṭipajjissāmīti kumbhakāro viya āmakabhājanesu ahaṁ tumhesu kevalaṁ jānāpento na paṭipajjissāmi.",
  "tika-s0203t2:35_5": "Niggaṇhitvāti nīharitvā.",
  "tika-s0203t2:35_6": "Lokiyaguṇāpi idha sārotveva adhippetā lokuttaraguṇānaṁ adhiṭṭhānabhāvato.",
  "tika-s0203t2:35_7": "Sesaṁ suviññeyyameva.",
  "tika-s0203t2:36_0": "Mahāsuññatasuttavaṇṇanāya līnatthappakāsanā samattā.",
  "tika-s0203t2:37_0": "3. Acchariyabbhutasuttavaṇṇanā",
  "tika-s0203t2:38_0": "197.",
  "tika-s0203t2:38_1": "Vibhattipatirūpakā ca nipātā hontīti yathārahaṁ taṁtaṁvibhattiatthadīpakā,",
  "tika-s0203t2:38_2": "idha paccattavacano yatrasaddo,",
  "tika-s0203t2:38_3": "hisaddo hetuattho,",
  "tika-s0203t2:38_4": "nāmasaddo acchariyattho,",
  "tika-s0203t2:38_5": "padattayassa pana acchariyatthaniddiṭṭhatāya “acchariyatthe nipāto”ti vuttaṁ.",
  "tika-s0203t2:38_6": "Ekaṁsato panetaṁ padattayaṁ.",
  "tika-s0203t2:38_7": "Tathā hi vakkhati,",
  "tika-s0203t2:38_8": "“yatrāti nipātavasena anāgatavacana”nti.",
  "tika-s0203t2:38_9": "Papañcasaddo heṭṭhā vutto.",
  "tika-s0203t2:38_10": "Chinnavaṭumeti iminā sabbakilesavaṭṭassa akusalakammavaṭṭassa ca chinnattā vipākavaṭṭassa ca upari vakkhamānattā āha –",
  "tika-s0203t2:38_11": "“vaṭumanti kusalākusalakammavaṭṭaṁ vuccatī”ti.",
  "tika-s0203t2:38_12": "Nipātavasena yatrasaddayogena.",
  "tika-s0203t2:38_13": "Anāgatavacananti idaṁ anāgatavacanasadisattā vuttaṁ.",
  "tika-s0203t2:38_14": "Anāgatatthavācī hi anāgatavacanaṁ,",
  "tika-s0203t2:38_15": "attho cettha atītoti.",
  "tika-s0203t2:38_16": "Anussarīti idaṁ anussaritabhāvaṁ sandhāya vuttaṁ –",
  "tika-s0203t2:38_17": "“na anussarissatī”ti saddapayogassa atītavisayattā.",
  "tika-s0203t2:38_18": "Yadā pana tehi bhikkhūhi yā kathā pavattitā,",
  "tika-s0203t2:38_19": "tato pacchāpi bhagavato tesaṁ buddhānaṁ anussaraṇaṁ hotiyeva.",
  "tika-s0203t2:39_0": "Khattiyajaccātiādikālato paṭṭhāya asambhinnāya khattiyajātiyā uditoditāya.",
  "tika-s0203t2:39_1": "Brahmajaccāti brāhmaṇajaccā.",
  "tika-s0203t2:39_2": "Evaṁgottepi eseva nayo.",
  "tika-s0203t2:39_3": "Lokiyalokuttarasīlenāti pāramitāsambhūtena buddhāveṇikattā anaññasādhāraṇena lokiyena lokuttarena ca sīlena.",
  "tika-s0203t2:39_4": "Evaṁsīlāti anavasesasīlānaṁ visuṁ paccavekkhaṇakaraṇena evaṁsīlāti anussarissati.",
  "tika-s0203t2:39_5": "Esa nayo sesesu.",
  "tika-s0203t2:39_6": "Yathā vijjābhāgiyā vijjāsampayuttadhammā,",
  "tika-s0203t2:39_7": "evaṁ samādhipakkhā samādhisampayuttadhammāpi sativīriyādayoti āha –",
  "tika-s0203t2:39_8": "“heṭṭhā samādhipakkhānaṁ dhammānaṁ gahitattā vihāro gahitovā”ti.",
  "tika-s0203t2:39_9": "Tasmā samādhipakkhadhammavinimutto eva idha vihāro adhippetoti vuttaṁ “idaṁ hī”tiādi.",
  "tika-s0203t2:40_0": "Yathā vā aṭṭhasamāpattivipassanāmaggaphalasaṅgahitā lokiyalokuttarā samādhipaññā “evaṁdhammā evaṁpaññā”ti",
  "tika-s0203t2:40_1": "padehi heṭṭhā gahitāpi yathāsakaṁ paṭipakkhato muccanassa pavattivisesaṁ upādāya “evaṁvimuttā”ti ettha",
  "tika-s0203t2:40_2": "puna gahitā,",
  "tika-s0203t2:40_3": "tathā “evaṁdhammā”ti ettha gahitāpi samādhipakkhadhammā dibbabrahmaāneñjaariyavihārasaṅkhātaṁ attano pavattivisesaṁ upādāya,",
  "tika-s0203t2:40_4": "“evaṁvihārī”ti ettha puna gahitāti vuccamāne na koci virodho.",
  "tika-s0203t2:40_5": "Phaladhammānaṁ pavattikālepi kilesānaṁ paṭippassaddhi na taṁānubhāvajātā,",
  "tika-s0203t2:40_6": "atha kho ariyamaggena kilesānaṁ samucchinnattāti āha –",
  "tika-s0203t2:40_7": "“maggānubhāvena kilesānaṁ paṭipassaddhante uppannattā”ti.",
  "tika-s0203t2:40_8": "Yo yaṁ pajahati,",
  "tika-s0203t2:40_9": "so pahāyako pahātabbato vimuttoti vuccati visaṁsaṭṭhabhāvatoti pahānavibhāgena vuccamāne apahāyakassa nibbānassa kathaṁ vimuttatā?",
  "tika-s0203t2:40_10": "Visaṁsaṭṭhābhāvato eva.",
  "tika-s0203t2:40_11": "Tañhi pakatiyāva sabbaso kilesehi visaṁsaṭṭhaṁ vinissaṭaṁ suvidūravidūre ṭhitaṁ,",
  "tika-s0203t2:40_12": "tasmāssa tato nissaṭattā nissaraṇavimutti nissaraṇapahānanti vuccatīti āha “nibbāna”ntiādi.",
  "tika-s0203t2:41_0": "199.",
  "tika-s0203t2:41_1": "Ime tathāgatassa acchariyaabbhutadhammā,",
  "tika-s0203t2:41_2": "na sāvakavisayā,",
  "tika-s0203t2:41_3": "mama pana desanā tayā sutā evāti te therasseva bhāraṁ karonto,",
  "tika-s0203t2:41_4": "“taṁ bhiyyosomattāya paṭibhantū”ti āha.",
  "tika-s0203t2:41_5": "Sato sampajānoti ettha kālabhedavasena labbhamānampi sampajānabhāvaṁ anāmasitvā gativibhāgena taṁ dassetuṁ,",
  "tika-s0203t2:41_6": "“dve sampajaññānī”tiādi vuttaṁ –",
  "tika-s0203t2:41_7": "aṭṭha vare gaṇhantoti ettha kathaṁ varaṁ devatā deti,",
  "tika-s0203t2:41_8": "parassa dīyamānañca taṁ kathaṁ parassa samijjhatīti?",
  "tika-s0203t2:41_9": "Kammabaleneva.",
  "tika-s0203t2:41_10": "Yadi hi taṁ kammaṁ katokāsaṁ yassa tadapadesena phalaṁ vipaccati,",
  "tika-s0203t2:41_11": "evaṁ devatāya tassa varaṁ dinnaṁ,",
  "tika-s0203t2:41_12": "itarena ca laddhanti vohāro hotīti.",
  "tika-s0203t2:41_13": "Apica parassa patthitavarāni nāma vipaccamānassa kammassa paccayabhūto payogavisesoti daṭṭhabbaṁ.",
  "tika-s0203t2:41_14": "Tāni vipaccane ekantikānipi appesakkhā devatā –",
  "tika-s0203t2:41_15": "“ayamassa patthanā samijjhissati,",
  "tika-s0203t2:41_16": "no”ti na jānanti,",
  "tika-s0203t2:41_17": "sakko pana paññavā tāni ekaccaṁ jānātiyeva.",
  "tika-s0203t2:41_18": "Tena vuttaṁ –",
  "tika-s0203t2:41_19": "“sakkena pasīditvā dinne aṭṭha vare gaṇhanto”tiādi.",
  "tika-s0203t2:42_0": "Paṭhamajavanavāreti uppannassa sabbapaṭhamajavanavāre.",
  "tika-s0203t2:42_1": "So hi paṭisandhiyā āsannabhāvato avisado hoti,",
  "tika-s0203t2:42_2": "devabhāve nikantivasena uppajjanato na jānāti.",
  "tika-s0203t2:42_3": "Aññāhi devatāhi asādhāraṇajānanaṁ hoti dutiyajavanavārato paṭṭhāya pavattanato.",
  "tika-s0203t2:43_0": "Aññepi devātiādinā bodhisattassa tattha sampajaññeneva ṭhitabhāvaṁ byatirekamukhena vibhāveti.",
  "tika-s0203t2:43_1": "Āhārūpacchedena kālaṅkarontīti idaṁ khiḍḍāpadosikavasena vuttaṁ.",
  "tika-s0203t2:43_2": "Itaresampi dibbabhogehi mucchitataṁ ajjhāpannānaṁ tiṭṭhantānaṁ sampajaññābhāvo hotiyeva.",
  "tika-s0203t2:43_3": "Kiṁ tathārūpaṁ ārammaṇaṁnatthīti yathārūpaṁ uḷāraṁ paṇītañca ārammaṇaṁ paṭicca te devā saṁmucchitā āhārūpacchedampi karonti,",
  "tika-s0203t2:43_4": "kiṁ tathārūpaṁ uḷāraṁ paṇītañca ārammaṇaṁ bodhisattassa natthīti bodhisattassa sampajaññānubhāvaṁ vibhāvetuṁ codanaṁ samuṭṭhāpeti?",
  "tika-s0203t2:43_5": "Bodhisatto hi yattha yattha nibbattati,",
  "tika-s0203t2:43_6": "tattha tattha aññe satte dasahi visesehi adhiggaṇhāti,",
  "tika-s0203t2:43_7": "pageva tattha devabhūto,",
  "tika-s0203t2:43_8": "tathāpi “sato sampajāno”ti ayamettha acchariyadhammo vutto.",
  "tika-s0203t2:44_0": "200.",
  "tika-s0203t2:44_1": "Sampattibhave dīghāyukatā nāma paññābalena hoti,",
  "tika-s0203t2:44_2": "bodhisatto ca mahāpañño,",
  "tika-s0203t2:44_3": "tasmā tattha tattha bhave tena dīghāyukena bhavitabbanti adhippāyena,",
  "tika-s0203t2:44_4": "“sesattabhāvesu kiṁ yāvatāyukaṁ na tiṭṭhatī”ti codeti.",
  "tika-s0203t2:44_5": "Itaro “āma na tiṭṭhatī”ti paṭijānitvā,",
  "tika-s0203t2:44_6": "“aññadā hī”tiādinā tattha kāraṇamāha.",
  "tika-s0203t2:44_7": "“Idha na bhavissāmī”ti adhimuccanavasena kālakiriyā adhimuttikālakiriyā.",
  "tika-s0203t2:44_8": "Pāramidhammānañhi ukkaṁsappattiyā tasmiṁ tasmiṁ attabhāve abhiññāsamāpattīhi santānassa visesitattā attasinehassa",
  "tika-s0203t2:44_9": "tanubhāvena sattesu ca mahākaruṇāya uḷārabhāvena adhiṭṭhānassa tikkhavisadabhāvāpattiyā bodhisattānaṁ",
  "tika-s0203t2:44_10": "adhippāyā samijjhanti,",
  "tika-s0203t2:44_11": "citte viya kammesu ca tesaṁ vasibhāvo,",
  "tika-s0203t2:44_12": "tasmā yatthupapannānaṁ pāramiyo sammadeva paribrūhenti,",
  "tika-s0203t2:44_13": "vuttanayena kālaṁ katvā tattha upapajjanti.",
  "tika-s0203t2:44_14": "Tathā hi ayaṁ mahāsatto imasmiṁyeva kappe nānājātīsu aparihīnajjhāno kālaṁ katvā brahmaloke nibbatto",
  "tika-s0203t2:44_15": "appakameva kālaṁ tattha ṭhatvā tato cavitvā idha nibbatto. Tenāha –",
  "tika-s0203t2:44_16": "“ayaṁ kālakiriyā aññesaṁ na hotī”ti.",
  "tika-s0203t2:44_17": "Sabbapāramīnaṁ pūritattāti iminā payojanābhāvato tattha ṭhatvā adhimuttikālakiriyā nāma na hotīti dasseti.",
  "tika-s0203t2:44_18": "Apica carimabhave catumahānidhisamuṭṭhānapubbikāya dibbasampattisadisāya mahāsampattiyā nibbatti viya",
  "tika-s0203t2:44_19": "buddhabhūtassa asadisadānādivasena anaññasādhāraṇalābhuppatti viya ca ito paraṁ mahāpurisassa dibbasampattianubhavanaṁ",
  "tika-s0203t2:44_20": "nāma natthīti yāvatāyukaṭṭhānaṁ ussāhajātassa puññasambhārassa vasenāti daṭṭhabbaṁ.",
  "tika-s0203t2:44_21": "Ayañhettha dhammatā.",
  "tika-s0203t2:45_0": "Manussagaṇanāvasena,",
  "tika-s0203t2:45_1": "na devagaṇanāvasena.",
  "tika-s0203t2:45_2": "Pubbanimittānīti cutiyā pubbanimittāni.",
  "tika-s0203t2:45_3": "Amilāyitvāti ettha amilātaggahaṇeneva tāsaṁ mālānaṁ vaṇṇasampadāpi gandhasampadāpi sobhāsampadāpi dassitāti daṭṭhabbaṁ.",
  "tika-s0203t2:45_4": "Bāhirabbhantarānaṁ rajojallānaṁ lesassapi abhāvato devānaṁ sarīragatāni vatthāni sabbakālaṁ parisuddhapabhassarāneva",
  "tika-s0203t2:45_5": "hutvā tiṭṭhantīti āha “vatthesupi eseva nayo”ti.",
  "tika-s0203t2:45_6": "Neva sītaṁ na uṇhanti yassa sītassa patīkāravasena adhikaṁ seviyamānaṁ uṇhaṁ,",
  "tika-s0203t2:45_7": "sayameva vā kharataraṁ hutvā adhibhavantaṁ sarīre sedaṁ uppādeyya,",
  "tika-s0203t2:45_8": "tādisaṁ neva sītaṁ na uṇhaṁ hoti.",
  "tika-s0203t2:45_9": "Tasmiṁ kāleti yathāvutte maraṇāsannakāle.",
  "tika-s0203t2:45_10": "Bindubinduvasenāti muttaguḷikā viya bindu bindu hutvā sedā muccanti.",
  "tika-s0203t2:45_11": "Dantānaṁ khaṇḍitabhāvo khaṇḍiccaṁ.",
  "tika-s0203t2:45_12": "Kesānaṁ palitabhāvo pāliccaṁ.",
  "tika-s0203t2:45_13": "Ādi-saddena valittacataṁ saṅgaṇhāti.",
  "tika-s0203t2:45_14": "Kilantarūpo attabhāvo hoti,",
  "tika-s0203t2:45_15": "na pana khaṇḍiccapāliccādīhīti adhippāyo.",
  "tika-s0203t2:45_16": "Ukkaṇṭhitāti anabhirati,",
  "tika-s0203t2:45_17": "sā natthi uparūpari uḷāruḷārānameva bhogānaṁ visesato rucijanakānaṁ upatiṭṭhanato.",
  "tika-s0203t2:46_0": "Paṇḍitā evāti buddhisampannā eva devatā.",
  "tika-s0203t2:46_1": "Yathā devatā “sampati jātā kīdisena puññakammena idha nibbattā”ti cintetvā,",
  "tika-s0203t2:46_2": "“iminā nāma puññakammena idha nibbattā”ti jānanti,",
  "tika-s0203t2:46_3": "evaṁ atītabhave attanā kataṁ ekaccaṁ aññampi puññaṁ jānantiyeva mahāpuññāti āha –",
  "tika-s0203t2:46_4": "“ye mahāpuññā”tiādi.",
  "tika-s0203t2:47_0": "Na paññāyanti ciratarakālattā paramāyuno.",
  "tika-s0203t2:47_1": "Aniyyānikanti na niyyānāvahaṁ sattānaṁ abhājanabhāvato.",
  "tika-s0203t2:47_2": "Sattā na paramāyuno honti nāma pāpussannatāyāti āha –",
  "tika-s0203t2:47_3": "“tadā hi sattā ussannakilesā hontī”ti. Etthāha –",
  "tika-s0203t2:47_4": "“kasmā sambuddhā manussaloke eva uppajjanti,",
  "tika-s0203t2:47_5": "na devabrahmalokesū”ti.",
  "tika-s0203t2:47_6": "Devaloke tāva nuppajjanti brahmacariyavāsassa anokāsabhāvato tathā anacchariyabhāvato.",
  "tika-s0203t2:47_7": "Acchariyadhammā hi buddhā bhagavanto,",
  "tika-s0203t2:47_8": "tesaṁ sā acchariyadhammatā devattabhāve ṭhitānaṁ na pākaṭā hoti yathā manussabhūtānaṁ.",
  "tika-s0203t2:47_9": "Devabhūte hi sammāsambuddhe dissamānaṁ buddhānubhāvaṁ devānubhāvatova loko dahati,",
  "tika-s0203t2:47_10": "na buddhānubhāvato,",
  "tika-s0203t2:47_11": "tathā sati sammāsambuddhe nādhimuccati na sampasīdati issarakuttaggāhaṁ na vissajjeti,",
  "tika-s0203t2:47_12": "devattabhāvassa ca cirakālapavattanato ekaccasassatavādato na parimuccati.",
  "tika-s0203t2:47_13": "“Brahmaloke nuppajjantī”ti etthāpi eseva nayo.",
  "tika-s0203t2:47_14": "Sattānaṁ tādisagāhavimocanatthañhi buddhā bhagavanto manussasugatiyaṁyeva uppajjanti;",
  "tika-s0203t2:47_15": "na devasugatiyaṁ,",
  "tika-s0203t2:47_16": "manussasugatiyaṁ uppajjantāpi opapātikā na honti,",
  "tika-s0203t2:47_17": "sati ca opapātikūpapattiyaṁ vuttadosānativattanato.",
  "tika-s0203t2:47_18": "Dhammaveneyyānaṁ atthāya dhammatantiyā ṭhapanassa viya dhātuveneyyānaṁ atthāya dhātūnaṁ ṭhapanassa icchitabbattā ca.",
  "tika-s0203t2:47_19": "Na hi opapātikānaṁ parinibbānato uddhaṁ sarīradhātuyo tiṭṭhanti,",
  "tika-s0203t2:47_20": "tasmā na opapātikā honti,",
  "tika-s0203t2:47_21": "carimabhave ca mahābodhisattā,",
  "tika-s0203t2:47_22": "manussabhāvassa pākaṭakaraṇāya dārapariggahampi karontā yāva puttamukhadassanā agāramajjhe tiṭṭhanti.",
  "tika-s0203t2:47_23": "Paripākagatasīlanekkhammapaññādipāramikāpi na abhinikkhamanti,",
  "tika-s0203t2:47_24": "kiṁ vā etāya kāraṇacintāya?",
  "tika-s0203t2:47_25": "Sabbabuddhehi āciṇṇasamāciṇṇā,",
  "tika-s0203t2:47_26": "yadidaṁ manussabhūtānaṁyeva abhisambujjhanā,",
  "tika-s0203t2:47_27": "na devabhūtānanti ayamettha dhammatā.",
  "tika-s0203t2:47_28": "Tathā hi tadattho mahābhinīhāropi manussabhūtānaṁyeva ijjhati,",
  "tika-s0203t2:47_29": "na itaresaṁ.",
  "tika-s0203t2:48_0": "Kasmā pana sammāsambuddhā jambudīpeyeva uppajjanti,",
  "tika-s0203t2:48_1": "na sesadīpesūti?",
  "tika-s0203t2:48_2": "Keci tāva āhu –",
  "tika-s0203t2:48_3": "“yasmā pathaviyā nābhibhūtā buddhānubhāvasahitā acalaṭṭhānabhūtā bodhimaṇḍabhūmi jambudīpeyeva uppajjati,",
  "tika-s0203t2:48_4": "tasmā jambudīpeyeva uppajjantī”ti;",
  "tika-s0203t2:48_5": "“tathā itaresampi avijahitaṭṭhānānaṁ tattheva labbhamānato”ti.",
  "tika-s0203t2:48_6": "Ayaṁ panettha amhākaṁ khanti –",
  "tika-s0203t2:48_7": "yasmā purimabuddhānaṁ mahābodhisattānaṁ paccekabuddhānañca nibbattiyā sāvakabodhisattānaṁ sāvakabodhiyā",
  "tika-s0203t2:48_8": "abhinīhāro sāvakapāramīnaṁ sambharaṇaṁ paripācanañca buddhakhettabhūte imasmiṁ cakkavāḷe jambudīpeyeva ijjhati,",
  "tika-s0203t2:48_9": "na aññattha.",
  "tika-s0203t2:48_10": "Veneyyānaṁ vinayanattho ca buddhuppādoti aggasāvakādiveneyyavisesāpekkhāya ekasmiṁ jambudīpeyeva buddhā nibbattanti,",
  "tika-s0203t2:48_11": "na sesadīpesu.",
  "tika-s0203t2:48_12": "Ayañca nayo sabbabuddhānaṁ āciṇṇasamāciṇṇoti tesaṁ uttamapurisānaṁ tattheva uppatti sampatticakkānaṁ",
  "tika-s0203t2:48_13": "viya aññamaññupanissayato aparāparaṁ vattatīti daṭṭhabbaṁ. Tenāha –",
  "tika-s0203t2:48_14": "“tīsu dīpesu buddhā na nibbattanti,",
  "tika-s0203t2:48_15": "jambudīpeyeva nibbattantīti dīpaṁ passatī”ti.",
  "tika-s0203t2:48_16": "Iminā nayena desaniyamepi kāraṇaṁ vattabbaṁ.",
  "tika-s0203t2:49_0": "Idāni ca khattiyakulaṁ lokasammataṁ brāhmaṇānampi pūjanīyabhāvato.",
  "tika-s0203t2:49_1": "Rājā me pitā bhavissatīti kulaṁ passi pituvasena kulassa niddisitabbato.",
  "tika-s0203t2:49_2": "Dasannaṁ māsānaṁ upari satta divasānīti passi tena attano antarāyābhāvaṁ aññāsi,",
  "tika-s0203t2:49_3": "tassā ca tusitabhave dibbasampattipaccanubhavanaṁ.",
  "tika-s0203t2:50_0": "Tā devatāti dasasahassicakkavāḷadevatā.",
  "tika-s0203t2:50_1": "Kathaṁ pana tā bodhisattassa pūritapāramibhāvaṁ bhāvinañca sambuddhabhāvaṁ jānantīti?",
  "tika-s0203t2:50_2": "Mahesakkhānaṁ devatānaṁ vasena,",
  "tika-s0203t2:50_3": "yebhuyyena ca tā devatā abhisamayabhāgino.",
  "tika-s0203t2:50_4": "Tathā hi bhagavato ca dhammadānasaṁvibhāge anekavāraṁ dasasahassacakkavāḷavāsidevatāsannipāto ahosi.",
  "tika-s0203t2:51_0": "Cavāmīti pajānāti cutiāsannajavanehi ñāṇasahitehi cutiyā upaṭṭhitabhāvassa paṭisaṁviditattā.",
  "tika-s0203t2:51_1": "Cuticittaṁ na jānāti cuticittakkhaṇassa ittarabhāvato.",
  "tika-s0203t2:51_2": "Tathā hi taṁ cutūpapātañāṇassapi avisayo eva.",
  "tika-s0203t2:51_3": "Paṭisandhicittepi eseva nayo.",
  "tika-s0203t2:51_4": "Āvajjanapariyāyoti āvajjanakkamo.",
  "tika-s0203t2:51_5": "Yasmā ekavāraṁ āvajjitamattena ārammaṇaṁ nicchinituṁ na sakkā,",
  "tika-s0203t2:51_6": "tasmā tamevārammaṇaṁ dutiyaṁ tatiyañca āvajjitvā nicchīyati,",
  "tika-s0203t2:51_7": "āvajjanasīsena cettha javanavāro gahito. Tenāha –",
  "tika-s0203t2:51_8": "“dutiyatatiyacittavāreyeva jānissatī”ti.",
  "tika-s0203t2:51_9": "Cutiyā puretaraṁ katipayacittavārato paṭṭhāya maraṇaṁ me āsannanti jānanato,",
  "tika-s0203t2:51_10": "“cutikkhaṇepi cavāmīti pajānātī”ti vuttaṁ.",
  "tika-s0203t2:51_11": "Paṭisandhiyā pana apubbabhāvato paṭisandhicittaṁ na jānāti.",
  "tika-s0203t2:51_12": "Nikantiyā uppattito parato asukasmiṁ ṭhāne mayā paṭisandhi gahitāti pajānāti,",
  "tika-s0203t2:51_13": "dutiyajavanato paṭṭhāya jānātīti vuttovāyamattho.",
  "tika-s0203t2:51_14": "Tasmiṁ kāleti paṭisandhiggahaṇakāle.",
  "tika-s0203t2:51_15": "Dasasahassī kampatīti ettha kampanakāraṇaṁ heṭṭhā vuttameva.",
  "tika-s0203t2:51_16": "Mahākāruṇikā buddhā bhagavanto sattānaṁ hitasukhavidhānatapparatāya bahulaṁ somanassikāva hontīti tesaṁ",
  "tika-s0203t2:51_17": "paṭhamamahāvipākacittena paṭisandhiggahaṇaṁ aṭṭhakathāyaṁ vuttaṁ.",
  "tika-s0203t2:51_18": "Mahāsīvatthero pana yadipi mahākāruṇikā buddhā bhagavanto sattānaṁ hitasukhavidhānatapparā,",
  "tika-s0203t2:51_19": "vivekajjhāsayā pana visaṅkhāraninnā sabbasaṅkhāresu ajjhupekkhaṇabahulāti pañcamena mahāvipākacittena paṭisandhiggahaṇamāha.",
  "tika-s0203t2:52_0": "Pure puṇṇamāya sattamadivasato paṭṭhāyāti puṇṇamāya pure sattamadivasato paṭṭhāya,",
  "tika-s0203t2:52_1": "sukkapakkhe navamito paṭṭhāyāti attho.",
  "tika-s0203t2:52_2": "Sattame divaseti āsāḷhīpuṇṇamāya.",
  "tika-s0203t2:52_3": "Idaṁ supinanti idāni vuccamānākāraṁ supinaṁ.",
  "tika-s0203t2:52_4": "Nesaṁ deviyoti mahārājūnaṁ deviyo.",
  "tika-s0203t2:53_0": "So ca kho purisagabbho,",
  "tika-s0203t2:53_1": "na itthigabbho,",
  "tika-s0203t2:53_2": "putto te bhavissatīti ettakameva te brāhmaṇā attano supinasatthanayena kathesuṁ.",
  "tika-s0203t2:53_3": "Sace agāraṁ ajjhāvasissatītiādi pana devatāviggahena bhāvinamatthaṁ yāthāvato pavedesuṁ.",
  "tika-s0203t2:54_0": "Gabbhāvakkantiyoti ettha gabbho vuccati mātukucchi,",
  "tika-s0203t2:54_1": "tattha uppatti avakkanti,",
  "tika-s0203t2:54_2": "tāva gabbhāvakkanti,",
  "tika-s0203t2:54_3": "yāva na nikkhamati.",
  "tika-s0203t2:54_4": "Ṭhitakāva nikkhamanti dhammāsanato otaranto dhammakathiko viya.",
  "tika-s0203t2:55_0": "201.",
  "tika-s0203t2:55_1": "Vattamānasamīpe vattamāne viya voharīyatīti okkamatīti vuttanti āha –",
  "tika-s0203t2:55_2": "“okkanto hotīti attho”ti.",
  "tika-s0203t2:55_3": "Evaṁ hotīti evaṁ vuttappakārenassa sampajānanā hoti.",
  "tika-s0203t2:55_4": "Na okkamamāne paṭisandhikkhaṇassa duviññeyyattā.",
  "tika-s0203t2:55_5": "Tathā ca vuttaṁ –",
  "tika-s0203t2:55_6": "“paṭisandhicittaṁ na jānātī”ti.",
  "tika-s0203t2:55_7": "Dasasahassacakkavāḷapattharaṇena vā appamāṇo.",
  "tika-s0203t2:55_8": "Ativiya samujjalabhāvena uḷāro.",
  "tika-s0203t2:55_9": "Devānubhāvanti devānaṁ pabhānubhāvaṁ.",
  "tika-s0203t2:55_10": "Devānañhi pabhaṁso obhāso adhibhavati,",
  "tika-s0203t2:55_11": "na tesaṁ ādhipaccaṁ.",
  "tika-s0203t2:55_12": "Tenāha “devāna”ntiādi.",
  "tika-s0203t2:56_0": "Rukkhagacchādinā kenaci na haññatīti aghā, abādhā.",
  "tika-s0203t2:56_1": "Tenāha “niccavivaṭā”ti.",
  "tika-s0203t2:56_2": "Asaṁvutāti heṭṭhā upari ca kena ci na pihitā.",
  "tika-s0203t2:56_3": "Tenāha “heṭṭhāpi appatiṭṭhā”ti.",
  "tika-s0203t2:56_4": "Tattha pi-saddena yathā heṭṭhā udakassa pidhāyikā pathavī natthīti asaṁvutā lokantarikā,",
  "tika-s0203t2:56_5": "evaṁ uparipi cakkavāḷesu viya devavimānānaṁ abhāvato asaṁvutā appatiṭṭhāti dasseti.",
  "tika-s0203t2:56_6": "Andhakāro ettha atthīti andhakārā.",
  "tika-s0203t2:56_7": "Cakkhuviññāṇaṁ na jāyati ālokassābhāvato,",
  "tika-s0203t2:56_8": "na cakkhuno.",
  "tika-s0203t2:56_9": "Tathā hi “tena obhāsena aññamaññaṁ sañjānantī”ti vuttaṁ.",
  "tika-s0203t2:56_10": "Jambudīpe ṭhitamajjhanhikavelāyaṁ pubbavidehavāsīnaṁ atthaṅgamanavasena upaḍḍhaṁ sūriyamaṇḍalaṁ paññāyati,",
  "tika-s0203t2:56_11": "aparagoyānavāsīnaṁ uggamanavasena,",
  "tika-s0203t2:56_12": "evaṁ sesadīpesupīti āha –",
  "tika-s0203t2:56_13": "“ekappahāreneva tīsu dīpesu paññāyantī”ti.",
  "tika-s0203t2:56_14": "Ito aññathā pana dvīsu eva dīpesu ekappahāreneva paññāyatīti.",
  "tika-s0203t2:56_15": "Ekekāya disāya nava nava yojanasatasahassāni andhakāravidhamanampi iminā nayena daṭṭhabbaṁ.",
  "tika-s0203t2:56_16": "Pabhāya nappahontīti attano pabhāya obhāsituṁ na abhisambhuṇanti.",
  "tika-s0203t2:56_17": "Yugandharapabbatamatthakappamāṇe ākāse vicaraṇato,",
  "tika-s0203t2:56_18": "“cakkavāḷapabbatassa vemajjhena carantī”ti vuttaṁ.",
  "tika-s0203t2:57_0": "Vāvaṭāti khādanatthaṁ gaṇhituṁ upakkamantā.",
  "tika-s0203t2:57_1": "Viparivattitvāti vivaṭṭitvā.",
  "tika-s0203t2:57_2": "Chijjitvāti mucchāpattiyā ṭhitaṭṭhānato muccitvā,",
  "tika-s0203t2:57_3": "aṅgapaccaṅgacchedanavasena vā chijjitvā.",
  "tika-s0203t2:57_4": "Accantakhāreti ātapasantāpābhāvena atisītabhāvaṁ sandhāya accantakhāratā vuttā siyā.",
  "tika-s0203t2:57_5": "Na hi taṁ kappasaṇṭhānaudakaṁ sampattikaramahāmeghavuṭṭhaṁ pathavīsandhārakaṁ kappavināsakaudakaṁ viya khāraṁ bhavitumarahati.",
  "tika-s0203t2:57_6": "Tathā hi sati pathavīpi vilīyeyya.",
  "tika-s0203t2:57_7": "Tesaṁ vā pāpakammabalena petānaṁ pakatiudakassa pubbakheḷabhāvāpatti viya tassa udakassa tadā khārabhāvāpatti hotīti vuttaṁ “accantakhāre udake”ti.",
  "tika-s0203t2:57_8": "Samantatoti sabbabhāgato chappakārampi.",
  "tika-s0203t2:58_0": "202.Catunnaṁ mahārājūnaṁ vasenāti vessavaṇādicatumahārājabhāvasāmaññena.",
  "tika-s0203t2:59_0": "203.Sabhāvenevāti parassa santike gahaṇena vinā attano sabhāveneva sayameva adhiṭṭhahitvā sīlasampannā.",
  "tika-s0203t2:60_0": "Manussesūti idaṁ pakaticārittavasena vuttaṁ –",
  "tika-s0203t2:60_1": "“manussitthiyā nāma manussapurisesu purisādhippāyacittaṁ uppajjeyyā”ti,",
  "tika-s0203t2:60_2": "bodhisattamātu pana devesūpi tādisaṁ cittaṁ nuppajjateva.",
  "tika-s0203t2:60_3": "Yathā bodhisattassa ānubhāvena bodhisattassa mātu purisādhippāyacittaṁ nuppajjati,",
  "tika-s0203t2:60_4": "evaṁ tassa ānubhāveneva sā kenaci purisena anatikkamanīyāti āha –",
  "tika-s0203t2:60_5": "“pādā na vahanti,",
  "tika-s0203t2:60_6": "dibbasaṅkhalikā viya bajjhantī”ti.",
  "tika-s0203t2:61_0": "Pubbe “kāmaguṇūpasaṁhitaṁ cittaṁ nuppajjatī”ti vuttaṁ,",
  "tika-s0203t2:61_1": "puna “pañcahi kāmaguṇehi samappitā samaṅgībhūtā paricāretī”ti vuttaṁ,",
  "tika-s0203t2:61_2": "kathamidaṁ aññamaññaṁ na virujjhatīti āha “pubbe”tiādi.",
  "tika-s0203t2:61_3": "Vatthupaṭikkhepoti abrahmacariyavatthupaṭisedho.",
  "tika-s0203t2:61_4": "Tenāha “purisādhippāyavasenā”ti.",
  "tika-s0203t2:61_5": "Ārammaṇapaṭilābhoti rūpādipañcakāmaguṇārammaṇasseva paṭilābho.",
  "tika-s0203t2:62_0": "204.Kilamathoti khedo.",
  "tika-s0203t2:62_1": "Kāyassa hi garubhāvakaṭhinabhāvādayopi tassā tadā na honti eva.",
  "tika-s0203t2:62_2": "“Tirokucchigataṁ passatī”ti vuttaṁ,",
  "tika-s0203t2:62_3": "kadā paṭṭhāya passatīti āha –",
  "tika-s0203t2:62_4": "“kalalādikālaṁ atikkamitvā”tiādi.",
  "tika-s0203t2:62_5": "Dassane payojanaṁ sayameva vadati,",
  "tika-s0203t2:62_6": "tassa abhāvato kalalādikāle na passati.",
  "tika-s0203t2:62_7": "Puttenāti daharena mandena uttānaseyyakena.",
  "tika-s0203t2:62_8": "Yaṁ taṁ mātūtiādi pakaticārittavasena vuttaṁ.",
  "tika-s0203t2:62_9": "Cakkavattigabbhatopi hi savisesaṁ bodhisattagabbho parihāraṁ labhati puññasambhārassa sātisayattā,",
  "tika-s0203t2:62_10": "tasmā bodhisattamātā ativiya sappāyāhārācārā ca hutvā sakkaccaṁ pariharati.",
  "tika-s0203t2:62_11": "Puratthābhimukhoti mātu puratthābhimukho.",
  "tika-s0203t2:62_12": "Idāni tirokucchigatassa dissamānatāya abbhantaraṁ bāhirañca kāraṇaṁ dassetuṁ,",
  "tika-s0203t2:62_13": "“pubbe katakamma”ntiādi vuttaṁ.",
  "tika-s0203t2:62_14": "Assāti deviyā.",
  "tika-s0203t2:62_15": "Vatthunti kucchiṁ.",
  "tika-s0203t2:62_16": "Phalikaabbhapaṭalādino viya bodhisattamātukucchitacassa paṭalabhāvena ālokassa vibandhābhāvato yathā bodhisattamātā kucchigataṁ bodhisattaṁ passati,",
  "tika-s0203t2:62_17": "kimevaṁ bodhisattopi mātaraṁ aññañca purato rūpagataṁ passati, noti āha,",
  "tika-s0203t2:62_18": "“bodhisatto panā”tiādi.",
  "tika-s0203t2:62_19": "Kasmā pana sati cakkhumhi āloke ca na passatīti āha –",
  "tika-s0203t2:62_20": "“na hi antokucchiyaṁ cakkhuviññāṇaṁ uppajjatī”ti.",
  "tika-s0203t2:62_21": "Assāsapassāsā viya hi tattha cakkhuviññāṇampi na uppajjati tajjāsamannāhārassābhāvato.",
  "tika-s0203t2:63_0": "205.",
  "tika-s0203t2:63_1": "Yathā aññā itthiyo vijātapaccayā tādisena rogena abhibhūtāpi hutvā maranti,",
  "tika-s0203t2:63_2": "bodhisattamātu pana bodhisatte kucchigate na koci rogo uppajjati;",
  "tika-s0203t2:63_3": "kevalaṁ āyuparikkhayeneva kālaṁ karoti,",
  "tika-s0203t2:63_4": "svāyamattho heṭṭhā vuttoyeva.",
  "tika-s0203t2:63_5": "Bodhisattena vasitaṭṭhānaṁ hītiādinā tattha kāraṇamāha.",
  "tika-s0203t2:63_6": "Apanetvāti aggamahesiṭṭhānato nīharitvā.",
  "tika-s0203t2:63_7": "Anurakkhituṁ na sakkotīti sammā gabbhaparihāraṁ nānuyuñjati,",
  "tika-s0203t2:63_8": "tena gabbho bahvābādho hoti.",
  "tika-s0203t2:63_9": "Vatthuvisadaṁ hotīti gabbhāsayo parisuddho hoti.",
  "tika-s0203t2:63_10": "Mātu majjhimavayassa tatiyakoṭṭhāse bodhisattassa gabbhokkamanampi tassā āyuparimāṇavilokaneneva saṅgahitaṁ",
  "tika-s0203t2:63_11": "vayovasena uppajjanakavikārassa parivajjanato,",
  "tika-s0203t2:63_12": "itthisabhāvena uppajjanakavikāro pana bodhisattassa ānubhāveneva vūpasammati.",
  "tika-s0203t2:64_0": "Sattamāsajātoti paṭisandhiggahaṇato sattame māse jāto.",
  "tika-s0203t2:64_1": "So sītuṇhakkhamo na hoti ativiya sukhumālatāya.",
  "tika-s0203t2:64_2": "Aṭṭhamāsajāto kāmaṁ sattamāsajātato buddhiavayavo,",
  "tika-s0203t2:64_3": "ekacce pana cammapadesā buddhiṁ pāpuṇantā ghaṭṭanaṁ na sahanti,",
  "tika-s0203t2:64_4": "tena so na jīvati.",
  "tika-s0203t2:64_5": "Sattamāsajātassa pana na tāva te jātāti vadanti.",
  "tika-s0203t2:65_0": "Ṭhitāva hutvāti niddukkhatāya ṭhitā eva hutvā.",
  "tika-s0203t2:65_1": "Dukkhassa hi balavabhāvato taṁ dukkhaṁ asahamānā aññā itthiyo nisinnā vā nipannā vā vijāyanti.",
  "tika-s0203t2:65_2": "Upavijaññāti upagatavijāyanakālā.",
  "tika-s0203t2:65_3": "Sakalanagaravāsinoti kapilavatthuṁ parivāretvā ṭhitesu devadahādīsu chasu nagaresu vasantā.",
  "tika-s0203t2:66_0": "Devā naṁ paṭhamaṁ paṭiggaṇhantīti lokanāthaṁ mahāpurisaṁ mayameva paṭhamaṁ paṭiggaṇhāmāti sañjātagāravabahumānā",
  "tika-s0203t2:66_1": "attano pītiṁ pavedentā khīṇāsavā suddhāvāsabrahmāno ādito paṭiggaṇhanti.",
  "tika-s0203t2:66_2": "Sūtivesanti sūtijagganadhātivesaṁ.",
  "tika-s0203t2:66_3": "Eketi uttaravihāravāsino.",
  "tika-s0203t2:66_4": "Macchakkhisadisaṁ chavivasena.",
  "tika-s0203t2:67_0": "206.Ajinappaveṇiyāti ajinacammehi sibbetvā katapaveṇiyā.",
  "tika-s0203t2:67_1": "Mahātejoti mahānubhāvo.",
  "tika-s0203t2:67_2": "Mahāyasoti mahāparivāro vipulakittighoso ca.",
  "tika-s0203t2:68_0": "Bhaggavibhaggāti sambādhaṭṭhānato nikkhamanena vibhāvitattā bhaggā vibhaggā viya ca hutvā.",
  "tika-s0203t2:68_1": "Tena nesaṁ avisadabhāvameva dasseti.",
  "tika-s0203t2:68_2": "Alaggo hutvāti gabbhāsaye yonipadese ca katthaci alaggo asatto hutvā.",
  "tika-s0203t2:68_3": "Udakenāti gabbhāsayagatena udakena amakkhito nikkhamati sammakkhitassa tādisassa udakasemhādikasseva tattha abhāvato.",
  "tika-s0203t2:68_4": "Bodhisattassa hi puññānubhāvena paṭisandhiggahaṇato paṭṭhāya taṁ ṭhānaṁ visuddhaṁ paramasugandhagandhakuṭi viya candanagandhaṁ vāyantaṁ tiṭṭhati.",
  "tika-s0203t2:68_5": "Udakavaṭṭiyoti udakakkhandhā.",
  "tika-s0203t2:69_0": "207.Muhuttajātoti muhuttena jāto hutvā muhuttamattova.",
  "tika-s0203t2:69_1": "Anudhāriyamāneti anukūlavasena nīyamāne.",
  "tika-s0203t2:69_2": "Āgatānevāti taṁ ṭhānaṁ upagatāni eva.",
  "tika-s0203t2:70_0": "Anekasākhanti ratanamayānekasatapatiṭṭhānahīrakaṁ.",
  "tika-s0203t2:70_1": "Sahassamaṇḍalanti tesaṁ upari patiṭṭhitaṁ anekasahassamaṇḍalahīrakaṁ.",
  "tika-s0203t2:70_2": "Marūti devā.",
  "tika-s0203t2:71_0": "Nakho panevaṁ daṭṭhabbanti sattapadavītihārato pageva disāvilokanassa katattā.",
  "tika-s0203t2:71_1": "Tenāha “mahāsatto hī”tiādi.",
  "tika-s0203t2:71_2": "Ekaṅgaṇānīti vivaṭabhāvena vihāraṅgaṇapariveṇaṅgaṇāni viya ekaṅgaṇasadisāni ahesuṁ.",
  "tika-s0203t2:71_3": "Sadisopi natthīti tumhākaṁ idaṁ vilokanaṁ visiṭṭhe passituṁ idha tumhehi sadisopi natthi,",
  "tika-s0203t2:71_4": "kuto uttaritaroti āhaṁsu.",
  "tika-s0203t2:71_5": "Sabbapaṭhamoti sabbappadhāno.",
  "tika-s0203t2:71_6": "Padhānapariyāyo hi idha paṭhamasaddo.",
  "tika-s0203t2:71_7": "Tenāha “itarānī”tiādi.",
  "tika-s0203t2:71_8": "Ettha ca mahesakkhā tāva devā tathā vadanti,",
  "tika-s0203t2:71_9": "itare pana kathanti?",
  "tika-s0203t2:71_10": "Mahāsattassa ānubhāvadassaneneva.",
  "tika-s0203t2:71_11": "Mahesakkhānañhi devānaṁ mahāsattassa ānubhāvo viya tena sadisānampi ānubhāvo paccakkho ahosi.",
  "tika-s0203t2:71_12": "Itare pana tesaṁ vacanaṁ sutvā saddahantā anuminantā tathā āhaṁsu.",
  "tika-s0203t2:72_0": "Jātamattasseva bodhisattassa ṭhānādīni yesaṁ visesādhigamānaṁ pubbanimittabhūtānīti te niddhāretvā dassento,",
  "tika-s0203t2:72_1": "“ettha cā”tiādimāha.",
  "tika-s0203t2:72_2": "Tattha patiṭṭhānaṁ catuiddhipādapaṭilābhassa pubbanimittaṁ iddhipādavasena lokuttaradhammesu suppatiṭṭhitabhāvasamijjhanato.",
  "tika-s0203t2:72_3": "Uttarābhimukhabhāvo lokassa uttaraṇavasena gamanassa pubbanimittaṁ.",
  "tika-s0203t2:72_4": "Sattapadagamanaṁ sattabojjhaṅgādigamanassa pubbanimittaṁ,",
  "tika-s0203t2:72_5": "visuddhachattadhāraṇaṁ suvisuddhavimuttichattadhāraṇassa pubbanimittaṁ,",
  "tika-s0203t2:72_6": "pañcarājakakudhabhaṇḍāni pañcavidhavimuttiguṇaparivāratāya pubbanimittaṁ,",
  "tika-s0203t2:72_7": "anāvaṭadisānuvilokanaṁ anāvaṭañāṇatāya pubbanimittaṁ,",
  "tika-s0203t2:72_8": "“aggohamasmī”tiādivacanaṁ appaṭivattiyadhammacakkapavattanassa pubbanimittaṁ;",
  "tika-s0203t2:72_9": "ayamantimā jātīti āyatiṁ jātiyā abhāvakittanā anupādi…pe…",
  "tika-s0203t2:72_10": "pubbanimittanti veditabbaṁ;",
  "tika-s0203t2:72_11": "tassa tassa anāgate laddhabbavisesassa taṁ taṁ nimittaṁ abyabhicārīnimittanti daṭṭhabbaṁ.",
  "tika-s0203t2:72_12": "Na āgatoti imasmiṁ sutte aññattha ca vakkhamānāya anupubbiyā anāgatataṁ sandhāya vuttaṁ.",
  "tika-s0203t2:72_13": "Āharitvāti tasmiṁ tasmiṁ sutte aṭṭhakathāsu ca āgatanayena āharitvā dīpetabbo.",
  "tika-s0203t2:73_0": "Dasasahassilokadhātu kampīti pana idaṁ satipi idha pāḷiyaṁ āgatatte vakkhamānānamacchariyānaṁ mūlabhūtaṁ dassetuṁ vuttaṁ,",
  "tika-s0203t2:73_1": "evaṁ aññampīdisaṁ daṭṭhabbaṁ.",
  "tika-s0203t2:73_2": "Tanti baddhā vīṇā,",
  "tika-s0203t2:73_3": "cammabaddhā bheriyoti pañcaṅgikatūriyassa nidassanamattaṁ,",
  "tika-s0203t2:73_4": "ca-saddena vā itaresampi saṅgaho daṭṭhabbo.",
  "tika-s0203t2:73_5": "Bhijjiṁsūti pādesu baddhaṭṭhānesuyeva bhijjiṁsu.",
  "tika-s0203t2:73_6": "Vigacchiṁsūti vūpasamiṁsu.",
  "tika-s0203t2:73_7": "Sakatejobhāsitānīti ativiya samujjalāya attano pabhāya obhāsitāni ahesuṁ.",
  "tika-s0203t2:73_8": "Na pavattīti na sandī.",
  "tika-s0203t2:73_9": "Vāto na vāyīti kharo vāto na vāyi,",
  "tika-s0203t2:73_10": "mudusukho pana sattānaṁ sukhāvaho vāyi.",
  "tika-s0203t2:73_11": "Pathavīgatā ahesuṁ uccaṭṭhāne ṭhātuṁ avisahantā.",
  "tika-s0203t2:73_12": "Utusampannoti anuṇhāsītatāsaṅkhātena utunā sampanno.",
  "tika-s0203t2:73_13": "Vāmahatthaṁ ure ṭhapetvā dakkhiṇena puthupāṇinā hatthatāḷanena saddakaraṇaṁ apphoṭanaṁ.",
  "tika-s0203t2:73_14": "Mukhena usseḷanaṁ saddamuñcanaṁ seḷanaṁ.",
  "tika-s0203t2:73_15": "Ekaddhajamālā ahosīti ettha iti-saddo ādiattho.",
  "tika-s0203t2:73_16": "Tena vicittapupphasugandhapupphavassadevā vassiṁsu,",
  "tika-s0203t2:73_17": "sūriye dibbamāne eva tārakā obhāsiṁsu,",
  "tika-s0203t2:73_18": "acchaṁ vippasannaṁ udakaṁ pathavito ubbhijji,",
  "tika-s0203t2:73_19": "bilāsayā darisayā tiracchānā āsayato nikkhamiṁsu;",
  "tika-s0203t2:73_20": "rāgadosamohāpi tanu bhaviṁsu,",
  "tika-s0203t2:73_21": "pathaviyaṁ rajo vūpasami,",
  "tika-s0203t2:73_22": "aniṭṭhagandho vigacchi,",
  "tika-s0203t2:73_23": "dibbagandho vāyi,",
  "tika-s0203t2:73_24": "rūpino devā sarūpeneva manussānaṁ āpāthamagamaṁsu,",
  "tika-s0203t2:73_25": "sattānaṁ cutupapātā nāhesunti imesaṁ saṅgaho daṭṭhabbo.",
  "tika-s0203t2:73_26": "Yāni mahābhinīhārasamaye uppannāni dvattiṁsa pubbanimittāni,",
  "tika-s0203t2:73_27": "tāni anavasesāni tadā ahesunti.",
  "tika-s0203t2:74_0": "Tatrāpīti tesupi pathavikampādīsu evaṁ pubbanimittabhāvo veditabbo,",
  "tika-s0203t2:74_1": "na kevalaṁ sampatijātassa ṭhānādīsu evāti adhippāyo.",
  "tika-s0203t2:74_2": "Sabbaññutaññāṇapaṭilābhassa pubbanimittaṁ sabbassa ñeyyassa titthakaramatassa ca cālanato.",
  "tika-s0203t2:74_3": "Kenaci anussāhitānaṁyeva imasmiṁyeva ekacakkavāḷe sannipāto,",
  "tika-s0203t2:74_4": "kenaci anussāhitānaṁyeva ekappahāreneva sannipatitvā dhammapaṭiggaṇhanassa pubbanimittaṁ,",
  "tika-s0203t2:74_5": "paṭhamaṁ devatānaṁ paṭiggahaṇaṁ dibbavihārapaṭilābhassa,",
  "tika-s0203t2:74_6": "pacchā manussānaṁ paṭiggahaṇaṁ tattheva ṭhānassa niccalasabhāvato āneñjavihārapaṭilābhassa pubbanimittaṁ.",
  "tika-s0203t2:74_7": "Vīṇānaṁ sayaṁ vajjanaṁ parūpadesena vinā sayameva anupubbavihārapaṭilābhassa pubbanimittaṁ.",
  "tika-s0203t2:74_8": "Bherīnaṁ vajjanaṁ cakkavāḷapariyantāya parisāya pavedanasamatthassa dhammabheriyā anusāvanassa amatadundubhighosanassa pubbanimittaṁ.",
  "tika-s0203t2:74_9": "Andubandhanādīnaṁ chedo mānavinibandhachedanassa pubbanimittaṁ;",
  "tika-s0203t2:74_10": "supaṭṭanasampāpuṇanaṁ atthādi anurūpaṁ atthādīsu ñāṇassa bhedādhigamassa pubbanimittaṁ.",
  "tika-s0203t2:75_0": "Nibbānarasenāti kilesānaṁ nibbāyanarasena.",
  "tika-s0203t2:75_1": "Ekarasabhāvassāti sāsanassa sabbattha ekarasabhāvassa.",
  "tika-s0203t2:75_2": "Vātassa avāyanaṁ kissa pubbanimittanti āha “dvāsaṭṭhidiṭṭhigatabhindanassā”ti.",
  "tika-s0203t2:75_3": "Ākāsādiappatiṭṭhavisamacañcalaṭṭhānaṁ pahāya sakuṇānaṁ pathavīgamanaṁ tādisaṁ micchāgāhaṁ pahāya sattānaṁ",
  "tika-s0203t2:75_4": "pāṇehi ratanattayasaraṇagamanassa pubbanimittaṁ.",
  "tika-s0203t2:75_5": "Devatānaṁ apphoṭanādīhi kīḷanaṁ pamodanuppattiudānassa bhavavantagamanena dhammasabhāvabodhanena ca pamodavibhāvanassa pubbanimittaṁ.",
  "tika-s0203t2:75_6": "Dhammavegavassanassāti desanāñāṇavegena dhammāmatassa vassanassa pubbanimittaṁ.",
  "tika-s0203t2:75_7": "Kāyagatāsativasena laddhajjhānaṁ pādakaṁ katvā uppāditamaggaphalasukhānubhavo kāyagatāsatiamatapaṭilābho,",
  "tika-s0203t2:75_8": "tassa pana kāyassapi atappakasukhāvahattā khudāpipāsāpīḷanābhāvo pubbanimittaṁ vutto.",
  "tika-s0203t2:75_9": "Ariyaddhajamālāmālitāyāti sadevakassa lokassa ariyamaggabojjhaṅgadhajamālāhi mālitabhāvassa pubbanimittaṁ.",
  "tika-s0203t2:75_10": "Yaṁ panettha anuddhaṭaṁ,",
  "tika-s0203t2:75_11": "taṁ suviññeyyameva.",
  "tika-s0203t2:76_0": "Etthāti “sampatijāto”tiādinā āgate imasmiṁ ṭhāne.",
  "tika-s0203t2:76_1": "Vissajjitova,",
  "tika-s0203t2:76_2": "tasmā amhehi idha apubbaṁ vattabbaṁ natthīti adhippāyo.",
  "tika-s0203t2:76_3": "Tadā pathaviyaṁ gacchantopi mahāsatto ākāsena gacchanto viya mahājanassa upaṭṭhāsīti ayamettha niyati",
  "tika-s0203t2:76_4": "dhammaniyāmo bodhisattānaṁ dhammatāti idaṁ niyativādavasena kathanaṁ.",
  "tika-s0203t2:76_5": "“Pubbe purimajātīsu tādisassa puññasambhārakammassa katattā upacitattā mahājanassa tathā upaṭṭhāsī”ti idaṁ pubbekatakammavādavasena kathanaṁ.",
  "tika-s0203t2:76_6": "Imesaṁ sattānaṁ upari īsanasīlatāya yathāsakaṁ kammameva issaro nāma,",
  "tika-s0203t2:76_7": "tassa nimmānaṁ attano phalassa nibbattanaṁ,",
  "tika-s0203t2:76_8": "mahāpurisopi sadevakaṁ lokaṁ abhibhavituṁ samatthena uḷārena puññakammunā nibbattito tena issarena nimmito nāma,",
  "tika-s0203t2:76_9": "tassa cāyaṁ nimmānaviseso,",
  "tika-s0203t2:76_10": "yadidaṁ mahānubhāvatā.",
  "tika-s0203t2:76_11": "Yāya mahājanassa tathā upaṭṭhāsīti idaṁ issaranimmānavādavasena kathanaṁ.",
  "tika-s0203t2:76_12": "Evaṁ taṁ taṁ bahuṁ vatvā kiṁ imāya pariyāyakathāyāti avasāne ujukameva evaṁ byākāsi.",
  "tika-s0203t2:76_13": "Sampatijāto pathaviyaṁ kathaṁ padasā gacchati,",
  "tika-s0203t2:76_14": "evaṁmahānubhāvo ākāsena maññe gacchatīti parikappanassa vasena ākāsena gacchanto viya ahosi.",
  "tika-s0203t2:76_15": "Sīghataraṁ pana sattapadavītihārena gatattā dissamānarūpopi mahājanassa adissamāno viya ahosi.",
  "tika-s0203t2:76_16": "Acelakabhāvo khuddakasarīratā ca tādisassa iriyāpathassa ananucchavikāti kammānubhāvasañjanitapāṭihāriyavasena alaṅkārapaṭiyatto viya;",
  "tika-s0203t2:76_17": "soḷasavassuddesiko viya ca mahājanassa upaṭṭhāsīti veditabbaṁ;",
  "tika-s0203t2:76_18": "buddhabhāvānucchavikassa bodhisattānubhāvassa yāthāvato paveditattā buddhena viya…pe…",
  "tika-s0203t2:76_19": "attamanā ahosi.",
  "tika-s0203t2:77_0": "Pākaṭā hutvāti vibhūtā hutvā.",
  "tika-s0203t2:77_1": "Buddhānaṁ ye ye saṅkhāre vavatthapetukāmā,",
  "tika-s0203t2:77_2": "te te uppādakkhaṇepi sabbaso suppaṭividitā supākaṭā hatthatale āmalakaṁ viya suṭṭhu vibhūtā eva hutvā upaṭṭhahanti.",
  "tika-s0203t2:77_3": "Tenāha “yathā hī”tiādi.",
  "tika-s0203t2:77_4": "Anokāsagateti pariggahassa anokāsakāle pavatte.",
  "tika-s0203t2:77_5": "Nippadeseti niravasese.",
  "tika-s0203t2:77_6": "Okāsappatteti ṭhānagamanādikāle uppanne,",
  "tika-s0203t2:77_7": "te hi sammasanassa yogyakāle uppattiyā okāsappattāti adhippāyo.",
  "tika-s0203t2:77_8": "Sattadivasabbhantareti idaṁ buddhānaṁ pākatikasammasanavasena vuttaṁ,",
  "tika-s0203t2:77_9": "ākaṅkhantā pana te yadā kadāci uppannasaṅkhāre sammasantiyeva.",
  "tika-s0203t2:77_10": "Sesaṁ suviññeyyameva.",
  "tika-s0203t2:78_0": "Acchariyabbhutasuttavaṇṇanāya līnatthappakāsanā samattā.",
  "tika-s0203t2:79_0": "4. Bākulasuttavaṇṇanā",
  "tika-s0203t2:80_0": "209.",
  "tika-s0203t2:80_1": "Yathā “dvattiṁsā”ti vattabbe dvi-saddassa bā-ādesaṁ katvā bāttiṁsāti vuccati,",
  "tika-s0203t2:80_2": "evaṁ ettha bā-kārādesaṁ katvā bākuloti samaññā ahosi,",
  "tika-s0203t2:80_3": "sāyaṁ tassa anvatthasaññāti dassetuṁ,",
  "tika-s0203t2:80_4": "“tassa hī”tiādi vuttaṁ.",
  "tika-s0203t2:80_5": "Sīsaṁ nhāpetvāti maṅgalatthaṁ mahāgaṅgāya sīsaṁ nhāpetvā.",
  "tika-s0203t2:80_6": "Nimujjanavasenāti jaṇṇupamāṇe udake thokaṁyeva nimujjanavasena.",
  "tika-s0203t2:80_7": "Chaḍḍetvā palātā maraṇabhayatajjitā.",
  "tika-s0203t2:80_8": "Pahariyamānā maranti,",
  "tika-s0203t2:80_9": "na jālena bandhitamattena.",
  "tika-s0203t2:80_10": "Dārakassa tejenāti dārakassa puññatejena.",
  "tika-s0203t2:80_11": "Nīhaṭamattova mato,",
  "tika-s0203t2:80_12": "tassa maraṇatthaṁ upakkamo na kato,",
  "tika-s0203t2:80_13": "yena upakkamena dārakassa bādho siyā.",
  "tika-s0203t2:80_14": "Tanti macchaṁ.",
  "tika-s0203t2:80_15": "Sakalamevāti paripuṇṇāvayavameva.",
  "tika-s0203t2:81_0": "Na kelāyatīti na mamāyati kismiñci na maññati.",
  "tika-s0203t2:81_1": "Dārakassa puññatejena piṭṭhito phālentī.",
  "tika-s0203t2:81_2": "Dārakaṁ labhatīti ugghosanavasena bheriṁ carāpetvā.",
  "tika-s0203t2:81_3": "Pavattiṁ ācikkhi,",
  "tika-s0203t2:81_4": "attano puttabhāvaṁ kathesi.",
  "tika-s0203t2:81_5": "Kucchiyā dhāritattā amātā kātuṁ na sakkā jananībhāvato.",
  "tika-s0203t2:81_6": "Macchaṁ gaṇhantāpīti macchaṁ kiṇitvā gaṇhantāpi.",
  "tika-s0203t2:81_7": "Tathā gaṇhantā ca tappariyāpannaṁ sabbaṁ gaṇhāti nāmāti āha –",
  "tika-s0203t2:81_8": "“vakkayakanādīni bahi katvā gaṇhantā nāma natthī”ti.",
  "tika-s0203t2:81_9": "Ayampi amātā kātuṁ na sakkā sāmikabhāvato.",
  "tika-s0203t2:81_10": "Dārako ubhinnampi kulānaṁ dāyādo hotu dvinnaṁ puttabhāvato.",
  "tika-s0203t2:82_0": "Asītimeti jātiyā asītime vasse.",
  "tika-s0203t2:82_1": "Pabbajjāmattena kilesānaṁ asamucchijjanato vītikkamituṁ kāmasaññā uppannapubbāti pucchā pana pucchitabbā. Tenāha –",
  "tika-s0203t2:82_2": "“evañca kho maṁ,",
  "tika-s0203t2:82_3": "āvuso kassapa,",
  "tika-s0203t2:82_4": "pucchitabba”nti.",
  "tika-s0203t2:83_0": "210.Niyametvāti taṁ taṁvāre sesavārena niyametvā.",
  "tika-s0203t2:83_1": "Kammapathabhedakoti kammapathavisesakaro.",
  "tika-s0203t2:83_2": "Tattha kāmavitakko yathā kāyavacīdvāresu copanappatto kammapathappatto nāma hoti;",
  "tika-s0203t2:83_3": "manodvāre parabhaṇḍassa attano pariṇāmanavasena pavattaabhijjhāsahagato;",
  "tika-s0203t2:83_4": "evaṁ kāmasaññāti,",
  "tika-s0203t2:83_5": "tathā byāpādavihiṁsāvitakkasaññāti thero,",
  "tika-s0203t2:83_6": "“ubhayampetaṁ kammapathabhedakamevā”ti āha.",
  "tika-s0203t2:83_7": "Kammapathaṁ appattaṁ saññaṁ sandhāya,",
  "tika-s0203t2:83_8": "“saññā uppannamattāvā”ti vuccamāne vitakkitampi samānaṁ kammapathaṁ appattameva,",
  "tika-s0203t2:83_9": "ubhayassa pana vasena suttapadaṁ pavattanti therassa adhippāyo.",
  "tika-s0203t2:84_0": "211.Āyūhanakammanti attanā āyūhitabbakammaṁ.",
  "tika-s0203t2:84_1": "Lomakiliṭṭhānīti kiliṭṭhalomāni,",
  "tika-s0203t2:84_2": "kiliṭṭhaṁsūnīti attho.",
  "tika-s0203t2:84_3": "Kimevaṁ bhogesu paranimmitabhave vasavattidevānaṁ viya sabbaso āyūhanakammena vinā aññassapi pabbajitassa",
  "tika-s0203t2:84_4": "paccayalābho diṭṭhapubbo sutapubboti āha “anacchariyañceta”nti.",
  "tika-s0203t2:84_5": "Kulūpakatherānametaṁ kammaṁ,",
  "tika-s0203t2:84_6": "thero pana kadācipi kulūpako nāhosi.",
  "tika-s0203t2:85_0": "Gadduhanamattanti goduhanamattakālaṁ.",
  "tika-s0203t2:85_1": "Idha pana sakalo goduhano adhippetoti dassento,",
  "tika-s0203t2:85_2": "“gāviṁ…pe…",
  "tika-s0203t2:85_3": "kālamattampī”ti āha.",
  "tika-s0203t2:85_4": "Nibandhīti nibaddhadātabbaṁ katvā ṭhapesi.",
  "tika-s0203t2:86_0": "Sakilesapuggalassa aseribhāvakaraṇena raṇena sadisatāya raṇo,",
  "tika-s0203t2:86_1": "saṁkileso.",
  "tika-s0203t2:86_2": "Aññā udapādīti panāha,",
  "tika-s0203t2:86_3": "tasmā arahattaṁ na paṭiññātanti dasseti.",
  "tika-s0203t2:86_4": "Nanu tathā vacanaṁ paṭijānanaṁ viya hotīti āha “apicā”tiādi.",
  "tika-s0203t2:87_0": "212.",
  "tika-s0203t2:87_1": "Avāpurati dvāraṁ etenāti avāpuraṇaṁ.",
  "tika-s0203t2:87_2": "Paṭhamasaṅgahato pacchā desitattā dutiyasaṅgahe saṅgitaṁ.",
  "tika-s0203t2:87_3": "Sesaṁ suviññeyyameva.",
  "tika-s0203t2:88_0": "Bākulasuttavaṇṇanāya līnatthappakāsanā samattā.",
  "tika-s0203t2:89_0": "5. Dantabhūmisuttavaṇṇanā",
  "tika-s0203t2:90_0": "213.Phuseyyāti ñāṇaphusanā nāma adhippetā,",
  "tika-s0203t2:90_1": "tasmā labheyyāti adhigaccheyya.",
  "tika-s0203t2:90_2": "Evaṁ paṭipannoti,",
  "tika-s0203t2:90_3": "“appamatto ātāpī pahitatto”ti vuttappakārena paṭipanno.",
  "tika-s0203t2:90_4": "Ajānanakoṭṭhāseyevāti avadhāraṇena attani kataṁ dosāropanaṁ nivatteti.",
  "tika-s0203t2:91_0": "214.Appanāupacāranti appanañceva upacārañca pāpetvā kathesīti atthaṁ vadanti,",
  "tika-s0203t2:91_1": "appanāsahito pana upacāro appanāupacāro,",
  "tika-s0203t2:91_2": "taṁ pāpetvā kathesīti attho.",
  "tika-s0203t2:92_0": "Nikkhamatīti nikkhamo,",
  "tika-s0203t2:92_1": "avaggāhakāmato nikkhamanaṁ nikkhamo eva nekkhammo,",
  "tika-s0203t2:92_2": "paṭhamajjhānādi.",
  "tika-s0203t2:92_3": "Sati kilesakāme attano upahāraṁ upacāretvā assādetvā paribhuñjati nāmāti āha –",
  "tika-s0203t2:92_4": "“duvidhepi kāme paribhuñjamāno”ti.",
  "tika-s0203t2:92_5": "Duvidhepīti hīnapaṇītādivasena duvidhe.",
  "tika-s0203t2:93_0": "215.Kūṭākāranti gāḷhasāṭheyyaṁ appatirūpe ṭhāne khandhagatapātanādi.",
  "tika-s0203t2:93_1": "Dantagamananti dantehi nibbisevanehi gandhabbagatiṁ.",
  "tika-s0203t2:93_2": "Pattabbaṁ bhūminti sammākiriyāya laddhabbasampattiṁ.",
  "tika-s0203t2:94_0": "216.",
  "tika-s0203t2:94_1": "Byatiharaṇavasena laṅghakaṁ vilaṅghakaṁ,",
  "tika-s0203t2:94_2": "aññamaññahatthaggahaṇaṁ. Tenāha –",
  "tika-s0203t2:94_3": "“hatthena hatthaṁ gahetvā”ti.",
  "tika-s0203t2:95_0": "217.Gahetuṁ samatthoti gaṇikārahatthinīhi upalāpetvā araññahatthiṁ vacanavasena gahetuṁ samattho.",
  "tika-s0203t2:95_1": "Atipassitvā atiṭṭhānavasena passitvā.",
  "tika-s0203t2:95_2": "Etthagedhāti etasmiṁ araññe nāgavane pavattagedhā.",
  "tika-s0203t2:95_3": "Sukhāyatīti sukhaṁ ayati pavatteti,",
  "tika-s0203t2:95_4": "“sukhaṁ haratī”ti vā pāṭho.",
  "tika-s0203t2:95_5": "Ḍiṇḍimo ānako.",
  "tika-s0203t2:95_6": "Nihitasabbavaṅkadosoti apagatasabbasāṭheyyadoso.",
  "tika-s0203t2:95_7": "Apanītakasāvoti apetasārambhakasāvo.",
  "tika-s0203t2:96_0": "219.Pañcakāmaguṇanissitasīlānanti akusalānaṁ. Gehassitasīlānanti vā vaṭṭasannissitasīlānaṁ.",
  "tika-s0203t2:97_0": "222.Esanayo sabbatthāti,",
  "tika-s0203t2:97_1": "“majjhimo,",
  "tika-s0203t2:97_2": "daharo”ti āgatesu upamāvāresu,",
  "tika-s0203t2:97_3": "“thero”tiādinā āgatesu upameyyavāresūti pañcasu saṁkilesapakkhiyesu vāresu esa yathāvuttova nayoti veditabbo.",
  "tika-s0203t2:97_4": "Sesaṁ suviññeyyameva.",
  "tika-s0203t2:98_0": "Dantabhūmisuttavaṇṇanāya līnatthappakāsanā samattā.",
  "tika-s0203t2:99_0": "6. Bhūmijasuttavaṇṇanā",
  "tika-s0203t2:100_0": "223.Āsañcepikaritvāti,",
  "tika-s0203t2:100_1": "“imināhaṁ brahmacariyena devo vā bhaveyyaṁ devaññataro vā,",
  "tika-s0203t2:100_2": "dukkhato vā mucceyya”nti patthanaṁ katvā cepi caranti,",
  "tika-s0203t2:100_3": "abhabbā phalassa adhigamāya taṇhāya brahmacariyassa vidūsitattāti adhippāyo.",
  "tika-s0203t2:100_4": "Anāsañcepi karitvāti vuttanayena patthanaṁ akatvā.",
  "tika-s0203t2:100_5": "Abhabbā phalassa adhigamāya aniyamitabhāvato.",
  "tika-s0203t2:100_6": "Paṇidhānavasena hi puññaphalaṁ niyataṁ nāma hoti,",
  "tika-s0203t2:100_7": "tadabhāvato kataṁ puññaṁ na labhatīti adhippāyo.",
  "tika-s0203t2:100_8": "Tatiyapakkhe ubhayaṭṭhānehi vuttaṁ,",
  "tika-s0203t2:100_9": "catutthapakkho sammāvatāro iti catukoṭiko pañho jālavasena āhaṭo,",
  "tika-s0203t2:100_10": "tattha āsā nāma patthanā,",
  "tika-s0203t2:100_11": "micchāgāhasmiṁ sati na vipaccati,",
  "tika-s0203t2:100_12": "sammāgāhasmiṁ sati vipaccati,",
  "tika-s0203t2:100_13": "ubhayathāpi ubhayāpekkhānāma,",
  "tika-s0203t2:100_14": "yo micchattadhamme purakkhatvā brahmacariyaṁ carati,",
  "tika-s0203t2:100_15": "tassa yathādhippāyaphalaṁ samijjhatīti na vattabbaṁ ayoniso brahmacariyassa ciṇṇattā;",
  "tika-s0203t2:100_16": "yo pana sammattaṁ purakkhatvā brahmacariyaṁ carati,",
  "tika-s0203t2:100_17": "tassa yathādhippāyaṁ brahmacariyaphalaṁ na samijjhatīti na vattabbaṁ yoniso brahmacariyassa ciṇṇattā.",
  "tika-s0203t2:100_18": "Tena vuttaṁ –",
  "tika-s0203t2:100_19": "“āsañcepi karitvā ayoniso brahmacariyaṁ carantī”tiādi.",
  "tika-s0203t2:100_20": "Sesaṁ suviññeyyameva.",
  "tika-s0203t2:101_0": "Bhūmijasuttavaṇṇanāya līnatthappakāsanā samattā.",
  "tika-s0203t2:102_0": "7. Anuruddhasuttavaṇṇanā",
  "tika-s0203t2:103_0": "230.Upasaṅkamitvāevamāhaṁsūti vuttaṁ upasaṅkamanakāraṇaṁ dassento,",
  "tika-s0203t2:103_1": "“tassa upāsakassa aphāsukakālo ahosī”ti āha.",
  "tika-s0203t2:103_2": "Avirādhitanti avirajjhanakaṁ.",
  "tika-s0203t2:103_3": "Yadi vā te dhammā nānatthā,",
  "tika-s0203t2:103_4": "yadi vā ekatthā,",
  "tika-s0203t2:103_5": "yaṁ tattha avirajjhanakaṁ,",
  "tika-s0203t2:103_6": "taṁ taṁyeva paṭibhātūti yojanā.",
  "tika-s0203t2:103_7": "Jhānamevāti appamāṇajjhānameva,",
  "tika-s0203t2:103_8": "“cetovimuttī”ti pana vuttattā cittekaggatāyeva evaṁ vuccatīti upāsakassa adhippāyo.",
  "tika-s0203t2:104_0": "231.",
  "tika-s0203t2:104_1": "Yāvatā majjhanhike kāle chāyā pharati,",
  "tika-s0203t2:104_2": "nivāte paṇṇāni patanti,",
  "tika-s0203t2:104_3": "ettāvatā “rukkhamūla”nti vuccatīti evaṁ vuttaṁ ekarukkhamūlappamāṇaṭṭhānaṁ.",
  "tika-s0203t2:104_4": "Kasiṇanimittena ottharitvāti kasiṇārammaṇaṁ jhānaṁ samāpajjanto tasmiṁ kasiṇa…pe…",
  "tika-s0203t2:104_5": "viharatīti vutto.",
  "tika-s0203t2:104_6": "Ābhogo natthi jhānakkhaṇe.",
  "tika-s0203t2:104_7": "Kāmaṁ samāpattikkhaṇe ābhogo natthi tato pana pubbe vā siyā so ābhogo,",
  "tika-s0203t2:104_8": "tampi sandhāya mahaggatanti keci.",
  "tika-s0203t2:104_9": "Idāni tāsaṁ cetovimuttīnaṁ satipi kenaci visesena abhede visayādito labbhamānabhedaṁ dassetuṁ,",
  "tika-s0203t2:104_10": "“etthā”tiādi vuttaṁ.",
  "tika-s0203t2:104_11": "Nimittaṁ na vaḍḍhati vaḍḍhetabbassa nimittasseva abhāvato.",
  "tika-s0203t2:104_12": "Pathavīkasiṇādīnaṁ viya ākāsabhāvanāya ugghāṭanaṁ na jāyati.",
  "tika-s0203t2:104_13": "Tāni jhānānīti brahmavihārajjhānāni.",
  "tika-s0203t2:104_14": "Cuddasavidhena paridamanābhāvato abhiññānaṁ pādakāni na honti.",
  "tika-s0203t2:104_15": "Nimittugghāṭasseva abhāvato arūpajjhānānaṁ anadhiṭṭhānatāya nirodhassa pādakāni na hontīti.",
  "tika-s0203t2:104_16": "Kammavaṭṭabhāvena kilesavaṭṭavipākavaṭṭānaṁ tiṇṇaṁ vaṭṭānaṁ paccayabhāvo vaṭṭapādakatā.",
  "tika-s0203t2:104_17": "Upapajjanavaseneva taṁ taṁ bhavaṁ okkamati etehīti bhavokkamanāni.",
  "tika-s0203t2:104_18": "Dutiyanayassa vuttavipariyāyena attho veditabbo.",
  "tika-s0203t2:104_19": "Ugghāṭanassa labbhanato arūpajjhānopari samatikkamo hotīti ayameva viseso.",
  "tika-s0203t2:104_20": "Evanti yathāvuttena nimittāvaḍḍhananimittavaḍḍhanādippakārena.",
  "tika-s0203t2:104_21": "Nānatthāti nānāsabhāvā.",
  "tika-s0203t2:104_22": "Evanti appamāṇamahaggatasaddavacanīyatāya nānābyañjanā.",
  "tika-s0203t2:104_23": "Kāmañcettha appamāṇasamāpattitopi nīharitvā vakkhamānabhavūpapattikāraṇaṁ dassetuṁ sakkā,",
  "tika-s0203t2:104_24": "aṭṭhakathāyaṁ pana kasiṇajhānatova nīharitvā yojanā katāti tathā vuttaṁ.",
  "tika-s0203t2:104_25": "Atha vā mahaggatagahaṇenettha appamāṇāti vuttabrahmavihārānampi saṅgaho veditabbo tassā samaññāya ubhayesampi sādhāraṇabhāvato.",
  "tika-s0203t2:105_0": "232.Evaṁvuttoti asatipi tathārūpe ābhoge “parittābhāti pharitvā adhimuccitvā viharatī”ti vutto.",
  "tika-s0203t2:105_1": "Appamāṇaṁ katvā kasiṇaṁ vaḍḍhentassa kasiṇavaḍḍhanavasena bahulīkārasambhavato siyā jhānassa balavataratā,",
  "tika-s0203t2:105_2": "tadabhāve ca dubbalatā,",
  "tika-s0203t2:105_3": "āciṇṇavasitāya pana paccanīkadhammānaṁ sammā aparisodhane vattabbameva natthīti pañcahākārehi jhānassa appaguṇataṁ dassento,",
  "tika-s0203t2:105_4": "“suppamatte vā”tiādimāha.",
  "tika-s0203t2:105_5": "Jhānassa appānubhāvatāya eva tannimittā pabhāpi appatarā aparisuddhāva hotīti āha –",
  "tika-s0203t2:105_6": "“vaṇṇo…pe…",
  "tika-s0203t2:105_7": "saṁkiliṭṭho cā”ti.",
  "tika-s0203t2:105_8": "Dutiyanayo vuttavipariyāyena veditabbo.",
  "tika-s0203t2:105_9": "Tatthāpi kasiṇassa parittabhāvena vaṇṇassa parittatā,",
  "tika-s0203t2:105_10": "parittārammaṇāya anurūpatāya vā nimittaṁ pabhāmaṇḍalakampi parittameva siyāti adhippāyo.",
  "tika-s0203t2:105_11": "Vipulaparikammanti vipulabhāvena parikammaṁ.",
  "tika-s0203t2:105_12": "Sesaṁ tatiyacatutthanayesu vattabbaṁ paṭhamadutiyanayesu vuttasadisameva.",
  "tika-s0203t2:106_0": "Vaṇṇanānattanti yadi pītaṁ yadi lohitaṁ yadi vā odātanti sarīravaṇṇanānattaṁ.",
  "tika-s0203t2:106_1": "Ābhānānattanti parittavipulatāvasena pabhāya nānattaṁ.",
  "tika-s0203t2:106_2": "Accinānattanti tejodhātussa dīghādivasena vemattatā.",
  "tika-s0203t2:106_3": "Abhinivisantīti abhirativasena nivisanti nisīdanti tiṭṭhanti.",
  "tika-s0203t2:106_4": "Tenāha “vasantī”ti.",
  "tika-s0203t2:107_0": "234.",
  "tika-s0203t2:107_1": "Ābhanti dibbantīti ābhāti āha “ābhāsampannā”ti.",
  "tika-s0203t2:107_2": "Tadaṅgenāti vā tassā parittatāya appamāṇatāya ca ābhākāraṇaṁ,",
  "tika-s0203t2:107_3": "taṁ pana atthato bhavūpapattikāraṇamevāti āha –",
  "tika-s0203t2:107_4": "“tassā bhavūpapattiyā aṅgenā”ti.",
  "tika-s0203t2:107_5": "Kāyālasiyabhāvo tandīādīnaṁ hetubhūtā kāyassa vitthāyitatā.",
  "tika-s0203t2:108_0": "235.Pāramiyoti mahāsāvakasaṁvattanikā sāvakapāramiyo pūrento.",
  "tika-s0203t2:108_1": "Brahmaloketi brahmattabhāve,",
  "tika-s0203t2:108_2": "brahmaloke vā uppattiṁ paṭilabhi,",
  "tika-s0203t2:108_3": "vuttampi cetaṁ theragāthāsu.",
  "tika-s0203t2:108_4": "Avokiṇṇanti aññehi asammissanti attho.",
  "tika-s0203t2:108_5": "Pubbe sañcaritanti atītabhavesu jātivasena sañcaraṇaṁ mama,",
  "tika-s0203t2:108_6": "sañcaritanti taṁ mamassāti attho.",
  "tika-s0203t2:108_7": "Sesaṁ suviññeyyameva.",
  "tika-s0203t2:109_0": "Anuruddhasuttavaṇṇanāya līnatthappakāsanā samattā.",
  "tika-s0203t2:110_0": "8. Upakkilesasuttavaṇṇanā",
  "tika-s0203t2:111_0": "236.Tasmāti atthakāmattā evamāha,",
  "tika-s0203t2:111_1": "na bhagavato vacanaṁ anādiyanto.",
  "tika-s0203t2:111_2": "Ye pana tadā satthuvacanaṁ na gaṇhiṁsu,",
  "tika-s0203t2:111_3": "te kiñci avatvā tuṇhībhūtā maṅkubhūtā aṭṭhaṁsu,",
  "tika-s0203t2:111_4": "tasmā ubhayesampi satthari agāravapaṭipatti nāhosi.",
  "tika-s0203t2:112_0": "Yenapi janena na diṭṭhoti yena ubhayajanena aññavihitatāya kuḍḍakavāṭādiantarikatāya vā na diṭṭho.",
  "tika-s0203t2:112_1": "Damanatthanti tehi upāsakehi nimmadabhāvaṁ āpāditānaṁ tesaṁ bhikkhūnaṁ damanatthaṁ.",
  "tika-s0203t2:112_2": "Ṭhapayiṁsūti yo imesaṁ bhikkhūnaṁ deti,",
  "tika-s0203t2:112_3": "tassa sataṁ daṇḍoti,",
  "tika-s0203t2:112_4": "sahassanti ca vadanti.",
  "tika-s0203t2:113_0": "237.",
  "tika-s0203t2:113_1": "Vaggabhāveneva nānāsaddo assāti puthusaddo.",
  "tika-s0203t2:113_2": "Samajanoti bhaṇḍane samajjhāsayo jano.",
  "tika-s0203t2:113_3": "Bālalakkhaṇe ṭhitopi “ahaṁ bālo”ti na maññati.",
  "tika-s0203t2:113_4": "Bhiyyo cāti attano bālabhāvassa ajānanatopi bhiyyo ca bhaṇḍanassa upari phoṭo viya saṅghabhedassa attano kāraṇabhāvampi uppajjamānaṁ na maññi naññāsi.",
  "tika-s0203t2:114_0": "Kalahavasena pavattavācāyeva gocaro etesanti vācāgocarā hutvā.",
  "tika-s0203t2:114_1": "Mukhāyāmanti vivādavasena mukhaṁ āyametvā bhāṇino.",
  "tika-s0203t2:114_2": "Na taṁ jānantīti taṁ kalahaṁ na jānanti.",
  "tika-s0203t2:114_3": "Kalahaṁ karonto ca taṁ na jānanto nāma natthi.",
  "tika-s0203t2:114_4": "Yathā pana na jānanti,",
  "tika-s0203t2:114_5": "taṁ dassetuṁ āha –",
  "tika-s0203t2:114_6": "“evaṁ sādīnavo aya”nti.",
  "tika-s0203t2:114_7": "Ayaṁ kalaho nāma attano paresañca atthajāpanato anatthuppādanato diṭṭheva dhamme samparāye ca sādīnavo,",
  "tika-s0203t2:114_8": "sadosoti attho.",
  "tika-s0203t2:115_0": "Upanayhantīti upanāhavasena anubandhanti. Porāṇoti purimehi buddhādīhi āciṇṇasamāciṇṇatāya purātano.",
  "tika-s0203t2:116_0": "Na jānantīti aniccasaññaṁ na paccupaṭṭhāpenti.",
  "tika-s0203t2:117_0": "Tathā pavattaverānanti aṭṭhichinnādibhāvaṁ nissāya upanayavasena cirakālaṁ pavattaverānaṁ.",
  "tika-s0203t2:118_0": "Bālasahāyatāya ime bhikkhū kalahapasutā,",
  "tika-s0203t2:118_1": "paṇḍitasahāyānaṁ pana idaṁ na siyāti paṇḍitasahāyassa bālasahāyassa ca vaṇṇāvaṇṇadīpanatthaṁ vuttā.",
  "tika-s0203t2:118_2": "Sīhabyagghādike pākaṭaparissaye rāgadosādike paṭicchannaparissaye ca abhibhavitvā.",
  "tika-s0203t2:119_0": "Mātaṅgo araññe mātaṅgaraññeti saralopena sandhi.",
  "tika-s0203t2:119_1": "Mātaṅgasaddeneva hatthibhāvassa vuttattā nāgavacanaṁ tassa mahattavibhāvanatthanti āha –",
  "tika-s0203t2:119_2": "“nāgoti mahantādhivacanameta”nti.",
  "tika-s0203t2:119_3": "Mahantapariyāyopi hi nāga-saddo hoti “evaṁ nāgassa nāgena,",
  "tika-s0203t2:119_4": "īsādantassa hatthino”tiādīsu.",
  "tika-s0203t2:120_0": "238.Kirasaddo anussavasūcanattho nipāto.",
  "tika-s0203t2:120_1": "Tena ayamettha sutiparamparāti dasseti.",
  "tika-s0203t2:120_2": "Bhagavatā hi so ādīnavo pageva pariññāto,",
  "tika-s0203t2:120_3": "na tena satthā nibbiṇṇo hoti;",
  "tika-s0203t2:120_4": "tasmiṁ pana antovasse keci buddhaveneyyā nāhesuṁ;",
  "tika-s0203t2:120_5": "tena aññattha gamanaṁ tesaṁ bhikkhūnaṁ damanupāyoti pālileyyakaṁ uddissa gacchanto ekavihāriṁ āyasmantaṁ bhaguṁ,",
  "tika-s0203t2:120_6": "samaggavāsaṁ vasante ca anuruddhattherādike sampahaṁsetuṁ anuruddhattherassa ca.",
  "tika-s0203t2:120_7": "Imaṁ upakkilesovādaṁ dātuṁ tattha gato,",
  "tika-s0203t2:120_8": "tasmā kalahakārake kirassāti etthāpi kirasaddaggahaṇe eseva nayo.",
  "tika-s0203t2:120_9": "Vuttanayameva gosiṅgasālasutte.",
  "tika-s0203t2:121_0": "241.",
  "tika-s0203t2:121_1": "“Yathā kathaṁ panā”ti vuttapucchānaṁ pacchimabhāvato “atthi pana voti pacchimapucchāyā”ti vuttaṁ,",
  "tika-s0203t2:121_2": "na puna “atthi pana vo”ti pavattanassa pucchanassa atthibhāvato.",
  "tika-s0203t2:121_3": "So pana lokuttaradhammo.",
  "tika-s0203t2:121_4": "Therānanti anuruddhattherādīnaṁ natthi.",
  "tika-s0203t2:121_5": "Parikammobhāsaṁ pucchatīti dibbacakkhuñāṇe katādhikārattā tassa uppādanatthaṁ parikammobhāsaṁ pucchati.",
  "tika-s0203t2:121_6": "Parikammobhāsanti parikammasamādhinibbattaṁ obhāsaṁ,",
  "tika-s0203t2:121_7": "upacārajjhānasañjanitaṁ obhāsanti attho.",
  "tika-s0203t2:121_8": "Catutthajjhānalābhī hi dibbacakkhuparikammatthaṁ obhāsakasiṇaṁ bhāvetvā upacāre ṭhapito samādhi parikammasamādhi,",
  "tika-s0203t2:121_9": "tattha obhāso parikammobhāsoti vutto.",
  "tika-s0203t2:121_10": "Taṁ sandhāyāha –",
  "tika-s0203t2:121_11": "“obhāsañceva sañjānāmāti parikammobhāsaṁ sañjānāmā”ti.",
  "tika-s0203t2:121_12": "Yattake hi ṭhāne dibbacakkhunā rūpagataṁ daṭṭhukāmo,",
  "tika-s0203t2:121_13": "tattakaṁ ṭhānaṁ obhāsakasiṇaṁ pharitvā ṭhito.",
  "tika-s0203t2:121_14": "Taṁ obhāsaṁ tattha ca rūpagataṁ dibbacakkhuñāṇena passati,",
  "tika-s0203t2:121_15": "therā ca tathā paṭipajjiṁsu.",
  "tika-s0203t2:121_16": "Tena vuttaṁ –",
  "tika-s0203t2:121_17": "“obhāsañceva sañjānāma dassanañca rūpāna”nti.",
  "tika-s0203t2:121_18": "Yasmā pana tesaṁ rūpagataṁ passantānaṁ parikammavāro atikkami,",
  "tika-s0203t2:121_19": "tato obhāso antaradhāyi,",
  "tika-s0203t2:121_20": "tasmiṁ antarahite rūpagatampi na paññāyati.",
  "tika-s0203t2:121_21": "Parikammanti hi yathāvuttakasiṇārammaṇaṁ upacārajjhānaṁ,",
  "tika-s0203t2:121_22": "rūpagataṁ passantānaṁ kasiṇobhāsavasena rūpagatadassanaṁ,",
  "tika-s0203t2:121_23": "kasiṇobhāso ca parikammavasenāti tadubhayampi parikammassa appavattiyā nāhosi,",
  "tika-s0203t2:121_24": "tayidaṁ kāraṇaṁ ādikammikabhāvato therā na maññiṁsu,",
  "tika-s0203t2:121_25": "tasmā vuttaṁ “nappaṭivijjhāmā”ti.",
  "tika-s0203t2:122_0": "Nimittaṁ paṭivijjhitabbanti kāraṇaṁ paccakkhato dassetvā suvisuddhadibbacakkhuñāṇe theraṁ patiṭṭhāpetukāmo satthā vadati.",
  "tika-s0203t2:122_1": "Kiṁ na āḷulessantīti kiṁ na byāmohessanti,",
  "tika-s0203t2:122_2": "byāmohessanti evāti attho.",
  "tika-s0203t2:122_3": "Vicikicchā udapādīti dibbacakkhuno yathāupaṭṭhitesu rūpagatesu apubbatāya,",
  "tika-s0203t2:122_4": "“idaṁ nu kho rūpagataṁ kiṁ,",
  "tika-s0203t2:122_5": "idaṁ nu kho ki”nti maggena asamucchinnattā vicikicchā saṁsayo uppajji.",
  "tika-s0203t2:122_6": "Samādhi cavīti vicikicchāya uppannattā parikammasamādhi vigacchi.",
  "tika-s0203t2:122_7": "Tato eva hi parikammobhāsopi antaradhāyi,",
  "tika-s0203t2:122_8": "dibbacakkhunāpi rūpaṁ na passi.",
  "tika-s0203t2:122_9": "Na manasi karissāmīti manasikāravasena me rūpāni upaṭṭhahiṁsu,",
  "tika-s0203t2:122_10": "rūpāni passato vicikicchā uppajjati,",
  "tika-s0203t2:122_11": "tasmā idāni kiñci na manasi karissāmīti tuṇhī ahosi taṁ pana tuṇhībhāvappattiṁ sandhāyāha “amanasikāro udapādī”ti.",
  "tika-s0203t2:123_0": "Tathābhūtassa amanasikārassa abhāvaṁ āgamma uppilaṁ udapādi.",
  "tika-s0203t2:123_1": "Vīriyaṁ gāḷhaṁ paggahitanti thinamiddhachambhitattānaṁ vūpasamanatthaṁ accāraddhavīriyaṁ ahosi,",
  "tika-s0203t2:123_2": "tena citte samādhidūsikā gehassitā balavapīti uppannā.",
  "tika-s0203t2:123_3": "Tenāha “uppilaṁ uppanna”nti.",
  "tika-s0203t2:123_4": "Tatoti sithilavīriyattā.",
  "tika-s0203t2:123_5": "Patameyyāti ativiya khinnaṁ bhaveyya.",
  "tika-s0203t2:123_6": "Taṁ mamāti patthanāabhibhavanīyamanasīsena jappetīti abhijappā, taṇhā.",
  "tika-s0203t2:123_7": "Nānattā nānāsabhāvā saññā nānattasaññā.",
  "tika-s0203t2:123_8": "Ativiya upari katvā nijjhānaṁ pekkhanaṁ atinijjhāyitattaṁ.",
  "tika-s0203t2:124_0": "243.Parikammobhāsamevāti parikammasamuṭṭhitaṁ obhāsameva.",
  "tika-s0203t2:124_1": "Na ca rūpāni passāmīti obhāsamanasikārapasutatāya dibbacakkhunā rūpāni na passāmi.",
  "tika-s0203t2:124_2": "Visayarūpamevāti tena pharitvā ṭhitaṭṭhāneva dibbacakkhuno visayabhūtaṁ rūpagatameva manasi karomi.",
  "tika-s0203t2:125_0": "Kasiṇarūpānaṁ vasenettha obhāsassa parittatāti āha “parittaṭṭhāne obhāsa”nti.",
  "tika-s0203t2:125_1": "Parittāni rūpānīti katipayāni,",
  "tika-s0203t2:125_2": "sā ca nesaṁ parittatā ṭhānavasenevāti āha “parittakaṭṭhāne rūpānī”ti.",
  "tika-s0203t2:125_3": "“Appamāṇañcevā”tiādinā vutto dutiyavāro.",
  "tika-s0203t2:125_4": "Obhāsaparittataṁ sandhāya parikammasamādhi “paritto”ti vutto tasseva obhāsassa appamāṇatāya appamāṇasamādhīti vacanato.",
  "tika-s0203t2:125_5": "Tasmiṁ samayeti tasmiṁ parittasamādhino uppannasamaye.",
  "tika-s0203t2:125_6": "Dibbacakkhupi parittakaṁ hoti parittarūpagatadassanato.",
  "tika-s0203t2:126_0": "245.Dukatikajjhānasamādhinti catukkanaye dukajjhānasamādhiṁ,",
  "tika-s0203t2:126_1": "pañcakanaye tikajjhānasamādhinti yojanā.",
  "tika-s0203t2:126_2": "Dukajjhānasamādhinti catukkanaye tatiyacatutthavasena dukajjhānasamādhiṁ,",
  "tika-s0203t2:126_3": "pañcakanaye catutthapañcamavasena dukajjhānasamādhiṁ.",
  "tika-s0203t2:126_4": "Tikacatukkajjhānasamādhinti catukkanaye tikajjhānasamādhiṁ,",
  "tika-s0203t2:126_5": "pañcakanaye catukkajjhānasamādhinti yojanā.",
  "tika-s0203t2:127_0": "Tividhanti sappītikavasena tippakāraṁ samādhiṁ.",
  "tika-s0203t2:127_1": "Tadantogadhāti sappītikādisabhāvā.",
  "tika-s0203t2:127_2": "Kāmaṁ bhagavā purimayāme pubbenivāsānussatiñāṇaṁ,",
  "tika-s0203t2:127_3": "pacchimayāme dibbacakkhuñāṇaṁ nibbattentopi imāni ñāṇāni bhāvesiyeva.",
  "tika-s0203t2:127_4": "Vipassanāpādakāni pana ñāṇāni sandhāya,",
  "tika-s0203t2:127_5": "“pacchimayāme”ti vuttaṁ,",
  "tika-s0203t2:127_6": "tenāha “bhagavato hī”tiādi.",
  "tika-s0203t2:127_7": "Pañcamajjhānassāti pañcamajjhānikassa vasena paṭhamajjhāniko maggo natthi.",
  "tika-s0203t2:127_8": "Soti pañcakanayo bhagavato lokiyo ahosi.",
  "tika-s0203t2:127_9": "Etanti etaṁ,",
  "tika-s0203t2:127_10": "“savitakkampi savicāraṁ samādhiṁ bhāvemī”tiādivacanaṁ.",
  "tika-s0203t2:127_11": "Lokiyalokuttaramissakaṁ sandhāya vuttaṁ,",
  "tika-s0203t2:127_12": "na “lokiyaṁ vā lokuttarameva vā”ti.",
  "tika-s0203t2:127_13": "Sesaṁ suviññeyyamevāti.",
  "tika-s0203t2:128_0": "Upakkilesasuttavaṇṇanāya līnatthappakāsanā samattā.",
  "tika-s0203t2:129_0": "9. Bālapaṇḍitasuttavaṇṇanā",
  "tika-s0203t2:130_0": "246.Etehīti ducintitādīhi.",
  "tika-s0203t2:130_1": "Etena lakkhaṇasaddassa karaṇatthatamāha.",
  "tika-s0203t2:130_2": "Tānevāti lakkhaṇāni eva.",
  "tika-s0203t2:130_3": "Tassāti bālassa.",
  "tika-s0203t2:130_4": "“Ayaṁ bālo”ti nimīyati sañcānīyati etehīti bālanimittāni.",
  "tika-s0203t2:130_5": "Apadānaṁ vuccati vikhyātaṁ kammaṁ.",
  "tika-s0203t2:130_6": "Ducintitādīni ca bāle vikhyātāni,",
  "tika-s0203t2:130_7": "avadhāraṇabhāve vā,",
  "tika-s0203t2:130_8": "tasmā bālassa apadānānīti bālāpadānāni.",
  "tika-s0203t2:130_9": "Abhijjhādīhi duṭṭhaṁ dūsitaṁ cintetīti ducintitacintī.",
  "tika-s0203t2:130_10": "Lobhādīhi duṭṭhaṁ bhāsitaṁ musāvādādiṁ bhāsatīti dubbhāsitabhāsī.",
  "tika-s0203t2:130_11": "Tesaṁ tesaṁyeva vasena kattabbato dukkaṭakammaṁ pāṇātipātādiṁ karotīti dukkaṭakammakārī.",
  "tika-s0203t2:130_12": "Tenāha “cintayanto”tiādi.",
  "tika-s0203t2:130_13": "Tāni upanissāya jātanti tajjaṁ.",
  "tika-s0203t2:130_14": "Tato eva tesaṁ sāruppaṁ anurūpanti tassāruppaṁ.",
  "tika-s0203t2:130_15": "Tenāha “tajjātika”ntiādi.",
  "tika-s0203t2:130_16": "Kacchamānāyāti kathiyamānāya.",
  "tika-s0203t2:131_0": "248.",
  "tika-s0203t2:131_1": "Yasmā sattānaṁ yathūpacitāni kammāni katokāsāni tadupaṭṭhāpitāni kammanimittagatinimittāni maraṇassa āsannakāle cittassa āpāthaṁ āgacchantāni,",
  "tika-s0203t2:131_2": "tadā olambantāni viya abhibhavantāni viya ajjhottharantāni viya upaṭṭhahanti,",
  "tika-s0203t2:131_3": "tasmā vuttaṁ –",
  "tika-s0203t2:131_4": "“olambanādiākārena hi tāni upaṭṭhahantī”ti.",
  "tika-s0203t2:131_5": "Upaṭṭhānākāro eva tadā cittassa gocarabhāvaṁ gacchatīti āha –",
  "tika-s0203t2:131_6": "“tasmiṁ upaṭṭhānākāre āpāthagate”ti.",
  "tika-s0203t2:132_0": "249.Na sakkāti na vadatīti etena dvepi paṭisedhā pakatiatthāti ayamattho vutto hoti.",
  "tika-s0203t2:132_1": "Na sukarāti pana iminā dukkarabhāvo dīpito,",
  "tika-s0203t2:132_2": "dukkarañca tāva upāyena sakkā kātunti dassento āha –",
  "tika-s0203t2:132_3": "“na sukaraṁ panā”tiādi.",
  "tika-s0203t2:132_4": "Tenāti vinivijjhitvā gamanena aññamaññaṁ saṁvijjhanena.",
  "tika-s0203t2:132_5": "Assāti corassa.",
  "tika-s0203t2:132_6": "Ito uttaripīti majjhanhikasamayaṁ sāyanhasamayañca sattisatena.",
  "tika-s0203t2:133_0": "250.Saṅkhampi na upetīti iminā saṅkhātabbamattaṁ natthīti dīpitaṁ hotīti āha –",
  "tika-s0203t2:133_1": "“gaṇanāmattampi na gacchatī”ti.",
  "tika-s0203t2:133_2": "Upanikkhepanamattampīti etthāpi eseva nayo.",
  "tika-s0203t2:133_3": "Kalabhāganti kalānaṁ saṅgaṇanakoṭṭhāsaṁ.",
  "tika-s0203t2:133_4": "Tenāha “satimaṁ kala”ntiādi.",
  "tika-s0203t2:133_5": "Olokitamattampīti upanikkhepanavasena olokanamattakampi.",
  "tika-s0203t2:133_6": "Taṁ kammakāraṇanti taṁ pañcavidhabandhanakammakāraṇaṁ catunnampi passānaṁ vasena samparivattetvā karontiyeva,",
  "tika-s0203t2:133_7": "pāḷiyaṁ pana ekapassavasena āgatā.",
  "tika-s0203t2:133_8": "Gehassāti mahato gehassa.",
  "tika-s0203t2:133_9": "Sabbatoti sabbāvayavato.",
  "tika-s0203t2:133_10": "Sampajjalite ekajālībhūte.",
  "tika-s0203t2:133_11": "Supakkuthitāyāti suṭṭhu nipakkāya.",
  "tika-s0203t2:134_0": "Vibhattoti tattha nibbattakasattānaṁ sādhāraṇakammunā vibhatto viya nibbatto.",
  "tika-s0203t2:134_1": "Ayopākārena parito atto gahitoti ayopākārapariyatto parikkhitto.",
  "tika-s0203t2:135_0": "Yamakagoḷakāti dārakānaṁ kīḷanayugaḷā.",
  "tika-s0203t2:135_1": "Evampi dukkhoti yathāvuttaussadanirayavasenapi sota-ghāna-jivhā-kāya-mano-gocaratāvasenapi iminā ākārena dukkhoti.",
  "tika-s0203t2:136_0": "251.Dantehi ullehitvāti uttaradantehi añchitvā.",
  "tika-s0203t2:136_1": "Rasavasena atitto assādo rasādo.",
  "tika-s0203t2:136_2": "Tenāha “rasagedhena paribhuttaraso”ti.",
  "tika-s0203t2:137_0": "252.Durūpoti virūpo.",
  "tika-s0203t2:137_1": "Duddasoti teneva virūpabhāvena aniṭṭhadassano.",
  "tika-s0203t2:137_2": "Lakuṇṭhakoti rasso.",
  "tika-s0203t2:137_3": "Paviṭṭhagīvoti khandhantaraṁ anupaviṭṭhagīvo.",
  "tika-s0203t2:137_4": "Mahodaroti vipulakucchi.",
  "tika-s0203t2:137_5": "Yebhuyyena hi lakuṇṭakā sattā rassagīvā puthulakucchikāva hontīti tathā vuttaṁ.",
  "tika-s0203t2:137_6": "Kāṇo nāma cakkhuvikaloti vuttaṁ –",
  "tika-s0203t2:137_7": "“ekakkhikāṇo vā ubhayakkhikāṇo vā”ti.",
  "tika-s0203t2:137_8": "Kuṇīti hatthavikalo vuccatīti āha –",
  "tika-s0203t2:137_9": "“ekahatthakuṇī vā ubhayahatthakuṇī vā”ti.",
  "tika-s0203t2:137_10": "Vātādinā upahatakāyapakkho idha pakkhahatoti adhippeto,",
  "tika-s0203t2:137_11": "na pakkhihatoti āha –",
  "tika-s0203t2:137_12": "“pakkhahatoti pīṭhasappī”ti.",
  "tika-s0203t2:137_13": "Dukkhānupabandhadassanatthanti aparāparajātīsu vipākadukkhassa anupabandhavasena pavattidassanatthaṁ.",
  "tika-s0203t2:138_0": "Kalīyati khalīyati appahīyati sāsanaṁ etenāti kali,",
  "tika-s0203t2:138_1": "jutaparājayo.",
  "tika-s0203t2:138_2": "So eva gahasadisatāya “kaliggaho”ti vutto.",
  "tika-s0203t2:138_3": "Adhibandhanti kuṭumbassa adhivutthassa mūlabhūtassa attano bandhitabbataṁ.",
  "tika-s0203t2:138_4": "Tenāha “attanāpi bandhaṁ nigaccheyyā”ti.",
  "tika-s0203t2:138_5": "Bālabhūmiyā bālabhāvassa matthakappatti nirayagāmikammakāritāti “niraye nibbattati”cceva vuttaṁ.",
  "tika-s0203t2:138_6": "Taggahaṇeneva pana tato mudumudutarādikammavasena sesāpāyesu aparāparanibbattādibālabhūmi vibhāvitā hotīti.",
  "tika-s0203t2:139_0": "253.Vuttānusārenāti “bālo aya”ntiādinā vuttassa atthavacanassa “paṇḍito aya”nti etehi lakkhīyatītiādinā anusārena.",
  "tika-s0203t2:139_1": "Manosucaritādīnaṁ vasenāti cintento anabhijjhā-abyāpāda-sammādassanaṁ sucintitameva cintetītiādinā manosucaritānaṁ",
  "tika-s0203t2:139_2": "tiṇṇaṁ sucaritānaṁ vasena yojetabbāni.",
  "tika-s0203t2:140_0": "Cakkaratanavaṇṇanā",
  "tika-s0203t2:141_0": "256.",
  "tika-s0203t2:141_1": "Uposathaṁ vuccati aṭṭhaṅgasamannāgataṁ sabbadivasesu gahaṭṭhehi rakkhitabbasīlaṁ,",
  "tika-s0203t2:141_2": "samādānavasena taṁ etassa atthīti uposathiko, tassa.",
  "tika-s0203t2:141_3": "Tenāha “samādinnauposathaṅgassā”ti.",
  "tika-s0203t2:141_4": "Tadāti tasmiṁ kāle,",
  "tika-s0203t2:141_5": "yasmiṁ pana kāle cakkavattibhāvasaṁvattaniya-dāna-sīlādi-puññasambhārasamudāgamasampanno pūritacakkavattivatto",
  "tika-s0203t2:141_6": "kādīpadesavisesapaccājātiyā ceva kularūpabhogādhipateyyādiguṇavisesasampattiyā ca tadanurūpe attabhāve",
  "tika-s0203t2:141_7": "ṭhito hoti,",
  "tika-s0203t2:141_8": "tasmiṁ kāle.",
  "tika-s0203t2:141_9": "Tādise hi kāle cakkavattibhāvī purisuttamo yathāvuttaguṇasamannāgato rājā khattiyo hutvā muddhāvasitto",
  "tika-s0203t2:141_10": "visuddhasīlo anuposathaṁ satasahassavissajjanādinā sammāpaṭipattiṁ paṭipajjati,",
  "tika-s0203t2:141_11": "na yadā cakkaratanaṁ uppajjati, tadā eva. Tenāha – “pāto…pe…",
  "tika-s0203t2:141_12": "dhammatā”ti.",
  "tika-s0203t2:141_13": "(Tattha damo indriyasaṁvaro,",
  "tika-s0203t2:141_14": "saṁyamo sīlasaṁvaro.)",
  "tika-s0203t2:142_0": "Vuttappakārapuññakammapaccayanti cakkavattibhāvāvahadānadamasaṁyamādipuññakammahetukaṁ.",
  "tika-s0203t2:142_1": "Nīlamaṇisaṅghāṭasadisanti indanīlamaṇisañcayasamānaṁ.",
  "tika-s0203t2:142_2": "Dibbānubhāvayuttattāti dassanīyatā manuññaghosatā ākāsagāmitā obhāsavissajjanā appaṭighātatā rañño icchitatthanipphattikāraṇatāti",
  "tika-s0203t2:142_3": "evamādīhi dibbasadisehi ānubhāvehi samannāgatattā.",
  "tika-s0203t2:142_4": "Sabbehi ākārehīti sabbehi sundarehi ākārehi.",
  "tika-s0203t2:142_5": "Paripūranti paripuṇṇaṁ.",
  "tika-s0203t2:142_6": "Sā cassa pāripūri idāneva vitthārīyati.",
  "tika-s0203t2:143_0": "Panāḷīti chiddaṁ.",
  "tika-s0203t2:143_1": "Suddhasiniddhadantapantiyā nibbivarāyāti adhippāyo.",
  "tika-s0203t2:143_2": "Nābhipanāḷi parikkhepapaṭṭesūti nābhiparikkhepapaṭṭe ceva nābhiyā panāḷiparikkhepapaṭṭe ca.",
  "tika-s0203t2:143_3": "Suvibhattāvāti aññamaññaṁ asaṁkiṇṇattā suṭṭhu vibhattā.",
  "tika-s0203t2:143_4": "Paricchedalekhantaresu maṇikā suvibhattā hutvā paññāyantīti vadanti.",
  "tika-s0203t2:144_0": "Paricchedalekhādīnīti ādi-saddena mālākammādiṁ saṅgaṇhāti.",
  "tika-s0203t2:144_1": "Surattātiādīsu surattaggahaṇena mahānāmavaṇṇataṁ paṭikkhipati,",
  "tika-s0203t2:144_2": "suddhaggahaṇena saṁkiliṭṭhataṁ,",
  "tika-s0203t2:144_3": "siniddhaggahaṇena lūkhataṁ.",
  "tika-s0203t2:144_4": "Kāmaṁ tassa cakkaratanassa nemimaṇḍalaṁ asandhikaṁva nibbattaṁ,",
  "tika-s0203t2:144_5": "sabbatthakameva pana kevalaṁ pavāḷavaṇṇova na sobhatīti pakaticakkassa sandhiyuttesu ṭhānesu rattajambunadaparikkhataṁ ahosi,",
  "tika-s0203t2:144_6": "taṁ sandhāya vuttaṁ “sandhīsu panassā”tiādi.",
  "tika-s0203t2:145_0": "Nemimaṇḍalapiṭṭhiyanti nemimaṇḍalassa piṭṭhipadese.",
  "tika-s0203t2:145_1": "Dasannaṁ dasannaṁ arānamantareti dasannaṁ dasannaṁ arānaṁ antarasamīpe padese.",
  "tika-s0203t2:145_2": "Chiddamaṇḍalacittoti maṇḍalasaṇṭhānachiddavicitto.",
  "tika-s0203t2:145_3": "Sukusalasamannāhatassāti suṭṭhu kusalena sippinā pahatassa,",
  "tika-s0203t2:145_4": "vāditassāti attho.",
  "tika-s0203t2:145_5": "Vaggūti manoramo rajanīyoti suṇantānaṁ rāguppādako.",
  "tika-s0203t2:145_6": "Kamanīyoti kanto.",
  "tika-s0203t2:145_7": "Samosaritakusumadāmāti olambitasugandhakusumadāmā.",
  "tika-s0203t2:145_8": "Nemiparikkhepassāti nemipariyantaparikkhepassa.",
  "tika-s0203t2:145_9": "Nābhipanāḷiyā dvinnaṁ passānaṁ vasena “dvinnampi nābhipanāḷīna”nti vuttaṁ.",
  "tika-s0203t2:145_10": "Ekā eva hi sā panāḷi.",
  "tika-s0203t2:145_11": "Yehīti yehi dvīhi sīhamukhehi.",
  "tika-s0203t2:145_12": "Puna yehīti muttākalāpehi.",
  "tika-s0203t2:146_0": "Odhāpayamānanti sotuṁ avahitāni kurumānaṁ.",
  "tika-s0203t2:146_1": "Cando purato,",
  "tika-s0203t2:146_2": "cakkaratanaṁ pacchāti evaṁ pubbāpariyena pubbāparabhāgena.",
  "tika-s0203t2:147_0": "Ante purassāti anurādhapure rañño antepurassa uttarasīhapañjaraāsanne tadā rañño pāsāde tādisassa uttaradisāya sīhapañjarassa labbhamānattā vuttaṁ.",
  "tika-s0203t2:147_1": "Sukhena sakkāti kiñci anāruhitvā sarīrañca anullaṅghitvā yathāṭhiteneva hatthena pupphamuṭṭhiyo khipitvā sukhena sakkā hoti pūjetuṁ.",
  "tika-s0203t2:148_0": "Nānāvirāgaratanappabhāsamujjalanti nānāvidhacittavaṇṇaratanobhāsapabhassaraṁ.",
  "tika-s0203t2:148_1": "Ākāsaṁ abbhuggantvā pavatteti.",
  "tika-s0203t2:148_2": "Āgantvā ṭhitaṭṭhānato upari ākāsaṁ abbhuggantvā pavatte.",
  "tika-s0203t2:149_0": "Sannivesakkhamoti khandhavārasannivesayogyo.",
  "tika-s0203t2:149_1": "Sulabhāhārūpakaraṇoti sukheneva laddhabbadhaññagorasadārutiṇādibhojanasādhano.",
  "tika-s0203t2:149_2": "Paracakkanti parassa rañño senā, āṇā vā.",
  "tika-s0203t2:150_0": "Āgatanandanoti āgato hutvā nandijanano.",
  "tika-s0203t2:150_1": "Āgataṁ vā āgamanaṁ,",
  "tika-s0203t2:150_2": "tena nandatīti āgatanandano.",
  "tika-s0203t2:150_3": "Gamanena socetīti gamanasocano.",
  "tika-s0203t2:150_4": "Upakappethāti uparūpari kappetha saṁvidahatha,",
  "tika-s0203t2:150_5": "upanethāti attho.",
  "tika-s0203t2:150_6": "Upaparikkhitvāti hetutopi sabhāvatopi phalatopi diṭṭhadhammikasamparāyikaādīnavatopi vīmaṁsitvā.",
  "tika-s0203t2:151_0": "Vibhāventi paññāya atthaṁ vibhūtaṁ karontīti vibhāvino,",
  "tika-s0203t2:151_1": "paññavanto.",
  "tika-s0203t2:151_2": "Anuyantāti anuvattakā.",
  "tika-s0203t2:151_3": "Ogacchamānanti osīdantaṁ.",
  "tika-s0203t2:151_4": "Yojanamattanti vitthārato yojanamattaṁ padesaṁ.",
  "tika-s0203t2:151_5": "Gambhīrabhāvena pana yathā bhūmi dissati,",
  "tika-s0203t2:151_6": "evaṁ ogacchati.",
  "tika-s0203t2:151_7": "Tenāha “mahāsamuddatala”ntiādi.",
  "tika-s0203t2:151_8": "Ante cakkaratanaṁ udakena senāya anajjhottharaṇatthaṁ.",
  "tika-s0203t2:152_0": "257.",
  "tika-s0203t2:152_1": "Puratthimo samuddo pariyanto assāti puratthimasamuddapariyanto,",
  "tika-s0203t2:152_2": "puratthimasamuddaṁ pariyantaṁ katvā.",
  "tika-s0203t2:152_3": "Cāturantāyāti cātusamuddantāya pubbavidehādicatukoṭṭhāsantāya.",
  "tika-s0203t2:153_0": "Hatthiratanavaṇṇanā",
  "tika-s0203t2:154_0": "258.Haricandanādīhīti ādi-saddena catujjātiyagandhādiṁ saṅgaṇhāti.",
  "tika-s0203t2:154_1": "Āgamanaṁ cintethāti vadanti cakkavattivattassa pūritatāya paricitattā.",
  "tika-s0203t2:154_2": "Bhūmiphusanakehi vāladhi,",
  "tika-s0203t2:154_3": "varaṅgaṁ hatthoti imehi ca tīhi,",
  "tika-s0203t2:154_4": "catūhi pādehi cāti sattahi avayavehi ṭhitattā sattapatiṭṭho.",
  "tika-s0203t2:154_5": "Itaresaṁ amaccādīnaṁ cintayantānaṁ na āgacchati.",
  "tika-s0203t2:154_6": "Apanetvāti attano ānubhāvena apanetvā.",
  "tika-s0203t2:154_7": "Gandhameva hi tassa itare hatthino na sahanti.",
  "tika-s0203t2:155_0": "Assaratanavaṇṇanā",
  "tika-s0203t2:156_0": "Sindhavakulatoti sindhavassājānīyakulato.",
  "tika-s0203t2:157_0": "Maṇiratanavaṇṇanā",
  "tika-s0203t2:158_0": "Sakaṭanābhisamappamāṇanti pariṇāhato mahāsakaṭassa nābhiyā samappamāṇaṁ.",
  "tika-s0203t2:158_1": "Ubhosu antesūti heṭṭhā upari cāti dvīsu antesu.",
  "tika-s0203t2:158_2": "Kaṇṇikapariyantatoti dvinnaṁ kañcanapadumānaṁ kaṇṇikāya pariyantato.",
  "tika-s0203t2:158_3": "Muttājālake ṭhapetvāti suvisuddhe muttāmaye jālake patiṭṭhapetvā.",
  "tika-s0203t2:159_0": "Itthiratanavaṇṇanā",
  "tika-s0203t2:160_0": "“Itthiratanaṁpātubhavatī”ti vatvā assa pātubhavanākāraṁ dassetuṁ,",
  "tika-s0203t2:160_1": "“maddarājakulato vā”tiādi vuttaṁ.",
  "tika-s0203t2:160_2": "Maddaraṭṭhaṁ kira abhirūpānaṁ itthīnaṁ uppattiṭṭhānaṁ.",
  "tika-s0203t2:160_3": "Saṇṭhānapāripūriyāti hatthapādādisarīrāvayavānaṁ susaṇṭhitatāya.",
  "tika-s0203t2:160_4": "Avayavapāripūriyā hi samudāyapāripūrisiddhi.",
  "tika-s0203t2:160_5": "Rūpanti sarīraṁ.",
  "tika-s0203t2:160_6": "Dassanīyāti surūpabhāvena passitabbayuttā.",
  "tika-s0203t2:160_7": "Somanassavasena cittaṁ pasādeti yoniso cintentānaṁ kammaphalasaddhāya vasena.",
  "tika-s0203t2:160_8": "Pasādāvahattāti kāraṇavacanena yathā pāsādikatāya vaṇṇapokkharatāsiddhi vuttā,",
  "tika-s0203t2:160_9": "evaṁ dassanīyatāya pāsādikatāsiddhi,",
  "tika-s0203t2:160_10": "abhirūpatāya ca dassanīyatāsiddhi vattabbāti nayaṁ dasseti.",
  "tika-s0203t2:160_11": "Paṭilomato vā vaṇṇapokkharatāya pāsādikatāsiddhi,",
  "tika-s0203t2:160_12": "pāsādikatāya dassanīyatāsiddhi,",
  "tika-s0203t2:160_13": "dassanīyatāya abhirūpatāsiddhi yojetabbā.",
  "tika-s0203t2:160_14": "Evaṁ sarīrasampattivasena abhirūpatādike dassetvā idāni sarīre dosābhāvavasenapi te dassetuṁ,",
  "tika-s0203t2:160_15": "“abhirūpā vā”tiādi vuttaṁ.",
  "tika-s0203t2:160_16": "Tattha yathā pamāṇayuttā,",
  "tika-s0203t2:160_17": "evaṁ ārohapariṇāhayogato ca pāsādikā nātidīghatādayo.",
  "tika-s0203t2:160_18": "Evaṁ manussānaṁ dibbarūpatāsampattipīti “appattā dibbavaṇṇa”nti vuttaṁ.",
  "tika-s0203t2:160_19": "Kāyavipattiyāti sarīradosassa.",
  "tika-s0203t2:160_20": "Abhāvoti accantameva dūrībhāvo.",
  "tika-s0203t2:161_0": "Satavihatassāti satakkhattuṁ vihatassa.",
  "tika-s0203t2:161_1": "Satavihatassāti ca idaṁ kappāsapicuvasena vuttaṁ,",
  "tika-s0203t2:161_2": "tūlapicuno pana vihananameva natthi.",
  "tika-s0203t2:161_3": "Kuṅkumatagaraturukkhayavanapupphāni catujjāti.",
  "tika-s0203t2:161_4": "Tamālatagaraturukkhayavanapupphānīti apare.",
  "tika-s0203t2:162_0": "Aggidaḍḍhā viyāti āsanagatena agginā daḍḍhā viya.",
  "tika-s0203t2:162_1": "Paṭhamamevāti aññakiccato paṭhamameva,",
  "tika-s0203t2:162_2": "dassanasamakālamevāti attho.",
  "tika-s0203t2:162_3": "Taṁ taṁ attanā rañño kātabbakiccaṁ kiṁ karomīti pucchitabbatāya kiṁ karaṇanti paṭissāvetīti kiṅkārapaṭissāvinī.",
  "tika-s0203t2:163_0": "Mātugāmo nāma yebhuyyena saṭhajātiko,",
  "tika-s0203t2:163_1": "itthiratanassa pana taṁ natthīti dassetuṁ,",
  "tika-s0203t2:163_2": "“svāssā”tiādi vuttaṁ.",
  "tika-s0203t2:163_3": "Guṇāti rūpaguṇā ceva ācāraguṇā ca.",
  "tika-s0203t2:163_4": "Purimakammānubhāvenāti tassā purimakammānubhāvena.",
  "tika-s0203t2:163_5": "Itthiratanassa tabbhāvasaṁvattaniyapurimakammassa ānubhāvena,",
  "tika-s0203t2:163_6": "cakkavattinopi parivārasaṁvattaniyaṁ puññakammaṁ tādisassa phalavisesassa upanissayo hotiyeva.",
  "tika-s0203t2:163_7": "Tenāha “cakkavattino puññaṁ upanissāyā”ti.",
  "tika-s0203t2:163_8": "Etena sesaratanesupi tesaṁ visesānaṁ tadupanissayatā vibhāvitā evāti daṭṭhabbaṁ.",
  "tika-s0203t2:163_9": "Pubbe ekadesavasena labbhamānapāripūrī rañño cakkavattibhāvūpagamanato paṭṭhāya sabbākārapāripūrā jātā.",
  "tika-s0203t2:164_0": "Gahapatiratanavaṇṇanā",
  "tika-s0203t2:165_0": "Pakatiyāvāti sabhāveneva, cakkaratanapātubhāvato pubbepi.",
  "tika-s0203t2:166_0": "Pariṇāyakaratanavaṇṇanā",
  "tika-s0203t2:167_0": "Nissāyāti upanissāya.",
  "tika-s0203t2:168_0": "260.Kaṭaggaho vuccati jayaggaho sakānaṁ paṇānaṁ kaṭabhāvena atthasiddhivasena saṅgaṇhananti katvā.",
  "tika-s0203t2:168_1": "Tenāha “jayaggāhenā”ti.",
  "tika-s0203t2:168_2": "Ekappahārenevāti ekappayogeneva satasahassāni adhigaccheyyāti yojanā.",
  "tika-s0203t2:168_3": "Sesaṁ vuttanayattā suviññeyyameva.",
  "tika-s0203t2:169_0": "Bālapaṇḍitasuttavaṇṇanāya līnatthappakāsanā samattā.",
  "tika-s0203t2:170_0": "10. Devadūtasuttavaṇṇanā",
  "tika-s0203t2:171_0": "261.Dveagārātiādīti ādi-saddena “sadvārā…pe…",
  "tika-s0203t2:171_1": "anuvicarantepī”ti etamatthaṁ saṅgaṇhāti.",
  "tika-s0203t2:171_2": "Ettakameva hi assapurasutte vitthāritaṁ veditabbaṁ.",
  "tika-s0203t2:171_3": "“Dibbena cakkhunā”tiādi pana visuddhimagge tathā vitthāritampi suttasaṁvaṇṇanā hotīti katvā,",
  "tika-s0203t2:171_4": "“assapurasutte vitthāritamevā”ti vuttaṁ.",
  "tika-s0203t2:172_0": "262.Nirayato paṭṭhāya desanaṁ devalokena osāpetīti saṁkilesadhammehi saṁvejetvā vodānadhammehi niṭṭhāpento.",
  "tika-s0203t2:172_1": "Dutiyaṁ pana vuttavipariyāyena veditabbaṁ,",
  "tika-s0203t2:172_2": "tadidaṁ veneyyajjhāsayavisiṭṭhanti daṭṭhabbaṁ.",
  "tika-s0203t2:172_3": "Idāni saṅkhipitvā vuttamatthaṁ vivarituṁ,",
  "tika-s0203t2:172_4": "“sace”tiādi vuttaṁ.",
  "tika-s0203t2:172_5": "Soti bhagavā.",
  "tika-s0203t2:173_0": "Ekaccetherāti andhakādike,",
  "tika-s0203t2:173_1": "viññāṇavādino ca sandhāya vadati.",
  "tika-s0203t2:173_2": "Nerayike niraye pālenti tato niggantumappadānavasena rakkhantīti nirayapālā.",
  "tika-s0203t2:173_3": "Nerayikānaṁ narakadukkhena pariyonaddhāya alaṁ samatthāti vā nirayapālā.",
  "tika-s0203t2:173_4": "Tanti “natthi nirayapālā”tivacanaṁ.",
  "tika-s0203t2:173_5": "Paṭisedhitamevāti “atthi niraye nirayapālā,",
  "tika-s0203t2:173_6": "atthi ca kāraṇikā”tiādinā nayena abhidhamme paṭisedhitameva.",
  "tika-s0203t2:173_7": "Yadi nirayapālā nāma na siyuṁ,",
  "tika-s0203t2:173_8": "kammakāraṇāpi na bhaveyya.",
  "tika-s0203t2:173_9": "Sati hi kāraṇike kammakāraṇāya bhavitabbanti adhippāyo.",
  "tika-s0203t2:173_10": "Tenāha “yathā hī”tiādi. Etthāha –",
  "tika-s0203t2:173_11": "“kiṁ panete nirayapālā nerayikā,",
  "tika-s0203t2:173_12": "udāhu anerayikā”ti.",
  "tika-s0203t2:173_13": "Kiñcettha –",
  "tika-s0203t2:173_14": "yadi tāva nerayikā,",
  "tika-s0203t2:173_15": "ime nirayasaṁvattaniyena kammunā nibbattāti sayampi nirayadukkhaṁ anubhaveyyuṁ,",
  "tika-s0203t2:173_16": "tathā sati aññesaṁ nerayikānaṁ yātanāya asamatthā siyuṁ,",
  "tika-s0203t2:173_17": "“ime nerayikā,",
  "tika-s0203t2:173_18": "ime nirayapālā”ti vavatthānañca na siyā,",
  "tika-s0203t2:173_19": "ye ca ye yātenti,",
  "tika-s0203t2:173_20": "tehi samānarūpabalappamāṇehi itaresaṁ bhayasantāsā na siyuṁ.",
  "tika-s0203t2:173_21": "Atha anerayikā,",
  "tika-s0203t2:173_22": "nesaṁ tattha kathaṁ sambhavoti vuccate –",
  "tika-s0203t2:173_23": "anerayikā nirayapālā anirayagatisaṁvattaniyakammanibbattito.",
  "tika-s0203t2:173_24": "Nirayūpapattisaṁvattaniyakammato hi aññeneva kammunā te nibbattanti rakkhasajātikattā.",
  "tika-s0203t2:173_25": "Tathā hi vadanti sabbatthivādino –",
  "tika-s0203t2:174_0": "“Kodhanā kurūrakammantā, pāpābhirucino sadā;",
  "tika-s0203t2:175_0": "Dukkhitesu ca nandanti, jāyanti yamarakkhasā”ti. ;",
  "tika-s0203t2:176_0": "Tattha yadeke vadanti “yātanādukkhaṁ paṭisaṁvedeyyuṁ,",
  "tika-s0203t2:176_1": "atha vā aññamaññaṁ yāteyyu”ntiādi,",
  "tika-s0203t2:176_2": "tayidaṁ asāraṁ nirayapālānaṁ nerayikabhāvasseva abhāvato.",
  "tika-s0203t2:176_3": "Yadipi anerayikā nirayapālā,",
  "tika-s0203t2:176_4": "ayomayāya pana ādittāya sampajjalitāya sajotibhūtāya nirayabhūmiyā parikkamamānā kathaṁ dāhadukkhaṁ nānubhavantīti?",
  "tika-s0203t2:176_5": "Kammānubhāvato.",
  "tika-s0203t2:176_6": "Yathā hi iddhimanto cetovasippattā mahāmoggallānādayo nerayike anukampantā iddhibalena nirayabhūmiṁ upagatā dāhadukkhena na bādhīyanti,",
  "tika-s0203t2:176_7": "evaṁsampadamidaṁ daṭṭhabbaṁ.",
  "tika-s0203t2:177_0": "Iddhivisayassa acinteyyabhāvatoti ce?",
  "tika-s0203t2:177_1": "Idampi taṁsamānaṁ kammavipākassa acinteyyabhāvato.",
  "tika-s0203t2:177_2": "Tathārūpena hi kammunā te nibbattā.",
  "tika-s0203t2:177_3": "Yathā nirayadukkhena abādhitā eva hutvā nerayike yātenti,",
  "tika-s0203t2:177_4": "na cettakena bāhiravisayābhāvo yujjati iṭṭhāniṭṭhatāya paccekaṁ dvārapurisesu vibhattasabhāvattā.",
  "tika-s0203t2:177_5": "Tathā hi ekaccassa dvārassa purisassa ca iṭṭhaṁ ekaccassa aniṭṭhaṁ,",
  "tika-s0203t2:177_6": "ekaccassa ca aniṭṭhaṁ ekaccassa iṭṭhaṁ hoti.",
  "tika-s0203t2:177_7": "Evañca katvā yadeke vadanti –",
  "tika-s0203t2:177_8": "“natthi kammavasena tejasā parūpatāpana”ntiādi,",
  "tika-s0203t2:177_9": "tadapāhataṁ hoti.",
  "tika-s0203t2:177_10": "Yaṁ pana vadanti –",
  "tika-s0203t2:177_11": "“anerayikānaṁ nesaṁ kathaṁ tattha sambhavo”ti niraye nerayikānaṁ yātanāsabbhāvato.",
  "tika-s0203t2:177_12": "Nerayikasattayātanāyogyañhi attabhāvaṁ nibbattentaṁ kammaṁ tādisanikantivināmitaṁ nirayaṭṭhāneyeva nibbatteti.",
  "tika-s0203t2:177_13": "Te ca nerayikehi adhikatarabalārohapariṇāhā ativiya bhayānakadassanā kurūratarapayogā ca honti.",
  "tika-s0203t2:177_14": "Eteneva tattha nerayikānaṁ vibādhakakākasunakhādīnampi nibbatti saṁvaṇṇitāti daṭṭhabbaṁ.",
  "tika-s0203t2:178_0": "Kathaṁ aññagatikehi aññagatikabādhananti ca na vattabbaṁ aññatthāpi tathā dassanato.",
  "tika-s0203t2:178_1": "Yaṁ paneke vadanti –",
  "tika-s0203t2:178_2": "“asattasabhāvā eva nirayapālā nirayasunakhādayo cā”ti tampi tesaṁ matimattaṁ aññattha tathā adassanato.",
  "tika-s0203t2:178_3": "Na hi kāci atthi tādisī dhammappavatti,",
  "tika-s0203t2:178_4": "yā asattasabhāvā,",
  "tika-s0203t2:178_5": "sampatisattehi appayojitā ca sattakiccaṁ sādhentī diṭṭhapubbā.",
  "tika-s0203t2:178_6": "Petānaṁ pānīyanivārakānaṁ daṇḍādihatthapurisānampi sabbhāve,",
  "tika-s0203t2:178_7": "asattabhāve ca visesakāraṇaṁ natthi.",
  "tika-s0203t2:178_8": "Supinopaghātopi atthi,",
  "tika-s0203t2:178_9": "kiccasamatthatā pana appamāṇaṁ dassanādimattenapi tadatthasiddhito.",
  "tika-s0203t2:178_10": "Tathā hi supine āhārūpabhogādinā na atthasiddhi,",
  "tika-s0203t2:178_11": "iddhinimmānarūpaṁ panettha laddhaparihāraṁ iddhivisayassa acinteyyabhāvato.",
  "tika-s0203t2:178_12": "Idhāpi kammavipākassa acinteyyabhāvatoti ce? Taṁ na,",
  "tika-s0203t2:178_13": "asiddhattā.",
  "tika-s0203t2:178_14": "Nerayikānaṁ kammavipākato nirayapālāti asiddhametaṁ,",
  "tika-s0203t2:178_15": "vuttanayena pana pāḷito ca tesaṁ sattabhāvo eva siddhoti.",
  "tika-s0203t2:178_16": "Sakkā hi vattuṁ,",
  "tika-s0203t2:178_17": "“sattasaṅkhātā nirayapālasaññitā dhammappavatti sābhisandhikaparūpaghātī atthi kiccasabbhāvato ojāhārādirakkhasasantati viyā”ti.",
  "tika-s0203t2:178_18": "Abhisandhipubbakatā cettha na sakkā paṭikkhipituṁ tathā tathā abhisandhiyā yātanato,",
  "tika-s0203t2:178_19": "tato eva na saṅghātapabbatādīhi anekantikatā.",
  "tika-s0203t2:178_20": "Ye pana vadanti –",
  "tika-s0203t2:178_21": "“bhūtavisesā eva ete vaṇṇasaṇṭhānādivisesavanto bheravākārā ‘narakapālā’ti samaññaṁ labhantī”ti.",
  "tika-s0203t2:178_22": "Tadasiddhaṁ ujukameva pāḷiyaṁ, –",
  "tika-s0203t2:178_23": "“atthi nirayesu nirayapālā”ti vādassa patiṭṭhāpitattā.",
  "tika-s0203t2:179_0": "Apica yathā ariyavinaye narakapālānaṁ bhūtamattatā asiddhā,",
  "tika-s0203t2:179_1": "tathā paññattimattavādinopi tesaṁ bhūtamattatā asiddhāva sabbaso rūpadhammānaṁ atthi bhāvasseva appaṭijānanato.",
  "tika-s0203t2:179_2": "Na hi tassa bhūtāni nāma paramatthato santi.",
  "tika-s0203t2:179_3": "Yadi paramatthaṁ gahetvā voharati,",
  "tika-s0203t2:179_4": "atha kasmā cakkhurūpādīni paṭikkhipatīti?",
  "tika-s0203t2:179_5": "Tiṭṭhatesā anavaṭṭhitatakkānaṁ appahīnasammohavipallāsānaṁ vādavīmaṁsā, evaṁ,",
  "tika-s0203t2:179_6": "“attheva niraye nirayapālā”ti niṭṭhamettha gantabbaṁ.",
  "tika-s0203t2:179_7": "Sati ca nesaṁ sabbhāve,",
  "tika-s0203t2:179_8": "asatipi bāhire visaye narake viya desādiniyamo hotīti vādo na sijjhati,",
  "tika-s0203t2:179_9": "sati eva pana bāhire visaye desādiniyamoti daṭṭhabbaṁ.",
  "tika-s0203t2:180_0": "Devadūtasarāpanavasena satte yathūpacite puññakamme yameti niyametīti yamo,",
  "tika-s0203t2:180_1": "tassa yamassa vemānikapetānaṁ rājabhāvato rañño. Tenāha –",
  "tika-s0203t2:180_2": "“yamarājā nāma vemānikapetarājā”ti.",
  "tika-s0203t2:180_3": "Kammavipākanti akusalakammavipākaṁ.",
  "tika-s0203t2:180_4": "Vemānikapetāti kaṇhasukkavasena missakakammaṁ katvā vinipātikadevatā viya sukkena kammunā paṭisandhiṁ gaṇhanti.",
  "tika-s0203t2:180_5": "Tathā hi te maggaphalabhāginopi honti,",
  "tika-s0203t2:180_6": "pavattiyaṁ pana kammānurūpaṁ kadāci puññaphalaṁ,",
  "tika-s0203t2:180_7": "kadāci apuññaphalaṁ paccanubhavanti.",
  "tika-s0203t2:180_8": "Yesaṁ pana ariyamaggo uppajjati,",
  "tika-s0203t2:180_9": "tesaṁ maggādhigamato paṭṭhāya puññaphalameva uppajjatīti daṭṭhabbaṁ.",
  "tika-s0203t2:180_10": "Apuññaphalaṁ pubbe viya kaṭukaṁ na hoti.",
  "tika-s0203t2:180_11": "Manussattabhāve ṭhitānaṁ mudukameva hotīti apare.",
  "tika-s0203t2:180_12": "Dhammiko rājāti ettha tassa dhammikabhāvo dhammadevaputtassa viya uppattiniyamitadhammavaseneva veditabbo.",
  "tika-s0203t2:180_13": "Dvāresūti avīcimahānarakassa catūsu dvāresu.",
  "tika-s0203t2:181_0": "Jātidhammoti kammakilesavasena jātipakatiko.",
  "tika-s0203t2:181_1": "Tenāha “jātisabhāvo”ti.",
  "tika-s0203t2:181_2": "Sabhāvo ca nāma tejodhātuyā uṇhatā viya na kadācipi vigacchatīti āha “aparimutto jātiyā”tiādi.",
  "tika-s0203t2:182_0": "263.",
  "tika-s0203t2:182_1": "Idāni jātiyā devadūtabhāvaṁ niddhāretvā dassetuṁ,",
  "tika-s0203t2:182_2": "“daharakumāro”tiādi vuttaṁ.",
  "tika-s0203t2:182_3": "Atthato evaṁ vadati nāmāti vācāya avadantopi atthāpattito evaṁ vadanto viya hoti viññūnanti attho.",
  "tika-s0203t2:182_4": "Evaṁ tumhākampi jāti āgamissatīti evaṁ saṁkiliṭṭhajegucchaasamatthadaharāvatthā jāti tumhākaṁ āgamissati.",
  "tika-s0203t2:182_5": "Kāmañcāyaṁ āgatā eva,",
  "tika-s0203t2:182_6": "sā pana atītānāgatāya uparipi āgamanāya payogo icchitabbo,",
  "tika-s0203t2:182_7": "anāgatāya na icchitabboti āha “jāti āgamissatī”ti.",
  "tika-s0203t2:182_8": "Tenevāha –",
  "tika-s0203t2:182_9": "“iti tassā…pe…",
  "tika-s0203t2:182_10": "karothā”ti.",
  "tika-s0203t2:182_11": "Tenāti tena kāraṇena viññūnaṁ vedavatthubhāvenāti attho.",
  "tika-s0203t2:183_0": "Ūrubalanti ūrubalī.",
  "tika-s0203t2:183_1": "Tena dūrepi gamanāgamanalaṅghanādisamatthataṁ dasseti,",
  "tika-s0203t2:183_2": "bāhubalanti pana iminā hatthehi kātabbakiccasamatthataṁ,",
  "tika-s0203t2:183_3": "javaggahaṇena vegassa pavattisamatthataṁ.",
  "tika-s0203t2:183_4": "Antarahitā naṭṭhā.",
  "tika-s0203t2:183_5": "Sesaṁ paṭhamadevadūte vuttanayameva.",
  "tika-s0203t2:184_0": "Vividhaṁ dukkhaṁ ādahatīti byādhi,",
  "tika-s0203t2:184_1": "visesena vā ādhīyati etenāti byādhi,",
  "tika-s0203t2:184_2": "tena byādhinā.",
  "tika-s0203t2:184_3": "Abhihatoti bādhito,",
  "tika-s0203t2:184_4": "upaddutoti attho.",
  "tika-s0203t2:185_0": "265.",
  "tika-s0203t2:185_1": "Kāraṇā nāma “hatthacchedādibhedā adhikapīḷā karīyati etāyā”ti katvā yātanā,",
  "tika-s0203t2:185_2": "sā eva kāraṇikehi kātabbaṭṭhena kammanti kammakāraṇā yātanākammanti attho.",
  "tika-s0203t2:186_0": "266.Bahuṁ pāpaṁ katanti bahuso pāpaṁ kataṁ.",
  "tika-s0203t2:186_1": "Tena pāpassa bahulīkaraṇamāha.",
  "tika-s0203t2:186_2": "Bahūti vā mahantaṁ.",
  "tika-s0203t2:186_3": "Mahatthopi hi bahusaddo dissati,",
  "tika-s0203t2:186_4": "“bahu vata kataṁ assā”tiādīsu,",
  "tika-s0203t2:186_5": "garukanti vuttaṁ hoti.",
  "tika-s0203t2:186_6": "Soti garukaṁ bahulaṁ vā pāpaṁ katvā ṭhito niraye nibbattatiyeva,",
  "tika-s0203t2:186_7": "na yamapurisehi yamassa santikaṁ nīyati.",
  "tika-s0203t2:186_8": "Parittanti pamāṇaparittatāya kālaparittatāya ca parittaṁ,",
  "tika-s0203t2:186_9": "purimasmiṁ pakkhe agarunti attho,",
  "tika-s0203t2:186_10": "dutiyasmiṁ abahulanti.",
  "tika-s0203t2:186_11": "Yathāvuttamatthaṁ upamāya vibhāvetuṁ,",
  "tika-s0203t2:186_12": "“yathā hī”tiādi vuttaṁ.",
  "tika-s0203t2:186_13": "Kattabbamevāti daṇḍameva.",
  "tika-s0203t2:186_14": "Anuvijjitvā vīmaṁsitvā.",
  "tika-s0203t2:186_15": "Vinicchayaṭṭhānanti aṭṭakaraṇaṭṭhānaṁ.",
  "tika-s0203t2:186_16": "Parittapāpakammāti dubbalapāpakammā.",
  "tika-s0203t2:186_17": "Te hi pāpakammassa dubbalabhāvato katūpacitassa ca okāsārahakusalakammassa balavabhāvato attano dhammatāyapi saranti.",
  "tika-s0203t2:187_0": "Ākāsacetiyanti girisikhare vivaṭaṅgaṇe katacetiyaṁ.",
  "tika-s0203t2:187_1": "Aggijālasaddanti “paṭapaṭā”ti pavattamānaṁ aggijālāya saddaṁ sutvā,",
  "tika-s0203t2:187_2": "“mayā tadā ākāsacetiye pūjitarattapaṭā viyā”ti attano pūjitapaṭaṁ anussari.",
  "tika-s0203t2:187_3": "Pañcahipi na saratīti balavatā pāpakammena byāmohito pañca saññāṇāni na gaṇhāti.",
  "tika-s0203t2:187_4": "Tuṇhī hoti kammāraho ayanti tattha patīkāraṁ apassanto.",
  "tika-s0203t2:188_0": "267.",
  "tika-s0203t2:188_1": "Avīcimahānirayo ubbedhenapi yojanasatamevāti vadanti.",
  "tika-s0203t2:188_2": "Navanavayojanikā hoti puthulato.",
  "tika-s0203t2:188_3": "Mahānirayassa mahantattā tathāpi bhittisataṁ yojanasahassaṁ hotīti ussadassa sabbassa parikkhepato “dasayojanasahassaṁ hotī”ti vuttaṁ.",
  "tika-s0203t2:189_0": "268.Jhāyatīti paṭipākatikaṁ hoti.",
  "tika-s0203t2:189_1": "Tādisamevāti purimasadisattā “ubbhataṁ sadisameva hotī”ti evaṁ vuttaṁ.",
  "tika-s0203t2:189_2": "Bahusampattoti vā bahuṭṭhānaṁ atikkamitvā puratthimadvāraṁ sampatto hoti.",
  "tika-s0203t2:190_0": "Channaṁ jālānanti catūhi disāhi heṭṭhā upari ca ubbhatānaṁ channaṁ jālānaṁ.",
  "tika-s0203t2:190_1": "Sattānaṁ nirantaratā nirayasaṁvattaniyakammakatānañca bahubhāvato jālānaṁ tāva sattānañca nirantarattā avīci hotu;",
  "tika-s0203t2:190_2": "dukkhassa pana kathaṁ nirantaratāti taṁ dassento,",
  "tika-s0203t2:190_3": "“kāyadvāre…pe…",
  "tika-s0203t2:190_4": "ekaṁ dukkhasahagata”ntiādimāha.",
  "tika-s0203t2:190_5": "Tattha āvajjanaṁ sampaṭicchanaṁ santīraṇaṁ voṭṭhabbanaṁ dve tadārammaṇacittānīti cha upekkhāsahagatāni.",
  "tika-s0203t2:190_6": "Evaṁ santepīti yadipi tattha upekkhāsahagatacittānipi pavattanti upekkhāvedanāpi laddhāvasarā;",
  "tika-s0203t2:190_7": "dukkhavedanā pana balavatarā nisitanisitena tikhiṇena satthena nirantaraṁ sarīraṁ chindantī viya dukkhaṁ",
  "tika-s0203t2:190_8": "upanentī viya tā vedanā abhibhavantī ajjhottharantī uppajjantī nirantarā viya hoti.",
  "tika-s0203t2:190_9": "Tenāha “anudahanabalavatāyā”tiādi.",
  "tika-s0203t2:190_10": "Upekkhāvedanāti vā tattha ativiya aniṭṭhaphalatāya aniṭṭhārammaṇā upekkhāvedanā dukkhāti vuccati,",
  "tika-s0203t2:190_11": "yathā iṭṭhaphalabahutāya iṭṭhārammaṇā jhānādipariyāpanne ca sugatibhave ca upekkhāvedanā sukhāti vuccati,",
  "tika-s0203t2:190_12": "evaṁ dukkhassa nirantaratāya avīcīti veditabbaṁ.",
  "tika-s0203t2:191_0": "269.Ekopādo mahāniraye hoti,",
  "tika-s0203t2:191_1": "eko gūthaniraye nipatati,",
  "tika-s0203t2:191_2": "kammavegukkhitto antarā padamāvahati sesārambhatāya.",
  "tika-s0203t2:191_3": "Hatthigīvappamāṇā pariṇāhena.",
  "tika-s0203t2:191_4": "Ekadoṇikanāvāppamāṇā āyāmena.",
  "tika-s0203t2:192_0": "Pokkharapattānīti khuradhārāsadisāni tikhiṇaggāni ayosūlamayāneva padumapattāni.",
  "tika-s0203t2:192_1": "Heṭṭhā khuradhārāti heṭṭhābhūmiyaṁ nikkhittā,",
  "tika-s0203t2:192_2": "vettalatāyo ca tikhiṇadhārakaṇṭakā ayomayā eva. Tenāha –",
  "tika-s0203t2:192_3": "“so tattha dukkhā”tiādi.",
  "tika-s0203t2:192_4": "Kusatiṇānīti kusatiṇajātitāya tathā vuttāni.",
  "tika-s0203t2:192_5": "Kharavālikāti kharā tikhiṇakoṭikā siṅghāṭakasaṇṭhānā vālikā.",
  "tika-s0203t2:193_0": "270.Dante samphusetīti heṭṭhimadante yathā kiñci mukhe pakkhipituṁ na sakkā,",
  "tika-s0203t2:193_1": "evaṁ suphusite karoti.",
  "tika-s0203t2:193_2": "Tambalohapānato paṭṭhāyāti vuttakāraṇato paṭilomatopi evaṁ kammakāraṇānaṁ kāraṇamāha.",
  "tika-s0203t2:193_3": "Dutiyenāti kuṭhārīhi tacchanena.",
  "tika-s0203t2:193_4": "Tatiyenāti vāsīhi tacchanena.",
  "tika-s0203t2:193_5": "Avijahitameva saṁvegahetutāya lokassa mahato atthassa saṁvattanato.",
  "tika-s0203t2:194_0": "271.Hīnakāyaṁ hīnaṁ vā attabhāvaṁ upagatā.",
  "tika-s0203t2:194_1": "Upādāneti catubbidhepi upādāne.",
  "tika-s0203t2:194_2": "Taṁ atthato taṇhādiṭṭhiggāhoti āha “taṇhādiṭṭhigahaṇe”ti.",
  "tika-s0203t2:194_3": "Sambhavati jarāmaraṇaṁ etenāti sambhavo,",
  "tika-s0203t2:194_4": "upādānanti āha –",
  "tika-s0203t2:194_5": "“jātiyā maraṇassa ca kāraṇabhūte”ti.",
  "tika-s0203t2:194_6": "Anupādāti anupādāya.",
  "tika-s0203t2:194_7": "Tenāha “anupādiyitvā”ti.",
  "tika-s0203t2:195_0": "Sabbadukkhātikkantā nāmāti sakalampi vaṭṭadukkhaṁ atikkantā eva honti carimacittanirodhena vaṭṭadukkhalesassapi asambhavato.",
  "tika-s0203t2:196_0": "Devadūtasuttavaṇṇanāya līnatthappakāsanā samattā.",
  "tika-s0203t2:197_0": "Niṭṭhitā ca suññatavaggavaṇṇanā."
}