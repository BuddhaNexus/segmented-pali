{
  "tika-s0301t1:0_0": "1. Devatāsaṁyuttaṁ",
  "tika-s0301t1:1_0": "1. Naḷavaggo",
  "tika-s0301t1:2_0": "1. Oghataraṇasuttavaṇṇanā",
  "tika-s0301t1:3_0": "Vibhāgavantānaṁ sabhāvavibhāvanaṁ vibhāgadassanavaseneva hotīti paṭhamaṁ tāva saṁyuttavaggasuttādivasena saṁyuttāgamassa vibhāgaṁ dassetuṁ ‘‘tattha saṁyuttāgamo nāmā’’tiādimāha.",
  "tika-s0301t1:3_1": "Tattha tatthāti yaṁ vuttaṁ – ‘‘saṁyuttāgamavarassa atthaṁ pakāsayissāmī’’ti, tasmiṁ vacane.",
  "tika-s0301t1:3_2": "Tatthāti vā ‘‘etāya aṭṭhakathāya vijānātha saṁyuttanissitaṁ attha’’nti ettha yaṁ saṁyuttaggahaṇaṁ kataṁ, tattha.",
  "tika-s0301t1:3_3": "Pañca vaggā etassāti pañcavaggo. Avayavena viggaho, samudāyo samāsattho.",
  "tika-s0301t1:4_0": "Idāni taṁ ādito paṭṭhāya saṁvaṇṇetukāmo attano saṁvaṇṇanāya tassa paṭhamamahāsaṅgītiyaṁ nikkhittānukkameneva pavattabhāvaṁ dassetuṁ,",
  "tika-s0301t1:4_1": "‘‘tassa vaggesu sagāthāvaggo ādī’’tiādi vuttaṁ.",
  "tika-s0301t1:4_2": "Tattha yathāpaccayaṁ tattha tattha desitattā paññattattā ca vippakiṇṇānaṁ dhammavinayānaṁ saṅgahetvā gāyanaṁ kathanaṁ saṅgīti,",
  "tika-s0301t1:4_3": "mahāvisayattā pūjaniyattā ca mahatī saṅgīti mahāsaṅgīti.",
  "tika-s0301t1:4_4": "Paṭhamā mahāsaṅgīti paṭhamamahāsaṅgīti,",
  "tika-s0301t1:4_5": "tassā pavattitakālo paṭhamamahāsaṅgītikālo,",
  "tika-s0301t1:4_6": "tasmiṁ paṭhamamahāsaṅgītikāle.",
  "tika-s0301t1:5_0": "Nidadāti desanaṁ desakālādivasena aviditaṁ viditaṁ katvā nidassetīti nidānaṁ.",
  "tika-s0301t1:5_1": "Yo loke ganthassa upogghātoti vuccati,",
  "tika-s0301t1:5_2": "svāyamettha ‘‘evaṁ me suta’’nti-ādiko gantho veditabbo, na pana ‘‘sanidānāhaṁ, bhikkhave, dhammaṁ desemī’’tiādīsu (a. ni.",
  "tika-s0301t1:5_3": "3.126) viya attajjhāsayādidesanuppattihetu.",
  "tika-s0301t1:5_4": "Tenevāha – ‘‘evaṁ me sutanti-ādikaṁ āyasmatā ānandena paṭhamamahāsaṅgītikāle vuttaṁ nidānamādī’’ti.",
  "tika-s0301t1:5_5": "Kāmañcettha yassaṁ paṭhamamahāsaṅgītiyaṁ nikkhittānukkamena saṁvaṇṇanaṁ kattukāmo, sā vitthārato vattabbā,",
  "tika-s0301t1:5_6": "sumaṅgalavilāsiniyaṁ pana attanā vitthāritattā tattheva gahetabbāti imissā saṁvaṇṇanāya mahattaṁ pariharanto ‘‘sā panesā’’tiādimāha.",
  "tika-s0301t1:6_0": "1.",
  "tika-s0301t1:6_1": "Evaṁ bāhiranidāne vattabbaṁ atidisitvā idāni abbhantaranidānaṁ ādito paṭṭhāya saṁvaṇṇetuṁ ‘‘yaṁ paneta’’ntiādi vuttaṁ.",
  "tika-s0301t1:6_2": "Tattha yasmā saṁvaṇṇanaṁ karontena saṁvaṇṇetabbe dhamme padavibhāgaṁ padatthañca dassetvā tato paraṁ piṇḍatthādidassanavasena saṁvaṇṇanā kātabbā,",
  "tika-s0301t1:6_3": "tasmā padāni tāva dassento ‘‘evanti nipātapada’’nti-ādimāha.",
  "tika-s0301t1:6_4": "Tattha padavibhāgoti padānaṁ viseso, na padaviggaho.",
  "tika-s0301t1:6_5": "Atha vā padāni ca padavibhāgo ca padavibhāgo.",
  "tika-s0301t1:6_6": "Padaviggaho ca padavibhāgo ca padavibhāgoti vā ekasesavasena padapadaviggahā padavibhāgasaddena vuttāti veditabbaṁ.",
  "tika-s0301t1:6_7": "Tattha padaviggaho ‘‘jetassa vanaṁ jetavana’’ntiādinā samāsapadesu daṭṭhabbo.",
  "tika-s0301t1:7_0": "Atthatoti padatthato.",
  "tika-s0301t1:7_1": "Taṁ pana padatthaṁ atthuddhārakkamena paṭhamaṁ evaṁsaddassa dassento ‘‘evaṁsaddo tāvā’’tiādimāha.",
  "tika-s0301t1:7_2": "Avadhāraṇādīti ettha ādi-saddena idamatthapucchāparimāṇādiatthānaṁ saṅgaho daṭṭhabbo.",
  "tika-s0301t1:7_3": "Tathā hi ‘‘evaṁgatāni puthusippāyatanāni (dī. ni. 1.163, 165),",
  "tika-s0301t1:7_4": "evaṁvidho evamākāro’’ti ca ādīsu idaṁ-saddassa atthe evaṁ-saddo.",
  "tika-s0301t1:7_5": "Gata-saddo hi pakārapariyāyo, tathā vidhākāra-saddo ca.",
  "tika-s0301t1:7_6": "Tathā hi gatavidhaākārasadde lokiyā pakāratthe vadanti.",
  "tika-s0301t1:7_7": "‘‘Evaṁ su te sunhātā suvilittā kappitakesamassū āmuttamālābharaṇā odātavatthavasanā pañcahi kāmaguṇehi samappitā samaṅgībhūtā paricārenti,",
  "tika-s0301t1:7_8": "seyyathāpi tvaṁ etarahi sācariyakoti. No hidaṁ, bho gotamā’’tiādīsu (dī. ni. 1.286) pucchāyaṁ, ‘‘evaṁ lahuparivattaṁ (a. ni. 1.48), evamāyupariyanto’’ti (pārā. 12) ca ādīsu parimāṇe.",
  "tika-s0301t1:8_0": "Nanu ca ‘‘evaṁ su te sunhātā suvilittā,",
  "tika-s0301t1:8_1": "evamāyupariyanto’’ti ettha evaṁ-saddena pucchanākāraparimāṇākārānaṁ vuttattā ākārattho eva evaṁ-saddoti? Na, visesasabbhāvato.",
  "tika-s0301t1:8_2": "Ākāramattavācako hi evaṁ-saddo,",
  "tika-s0301t1:8_3": "ākāratthoti adhippeto yathā ‘‘evaṁ byākho’’tiādīsu, na pana ākāravisesavācako. Evañca katvā,",
  "tika-s0301t1:8_4": "‘‘evaṁ jātena maccenā’’tiādīni (dha. pa.",
  "tika-s0301t1:8_5": "53) upamādīsu udāharaṇāni upapannāni honti.",
  "tika-s0301t1:8_6": "Tathā hi ‘‘yathāpi…pe… bahu’’nti (dha. pa. 53)?",
  "tika-s0301t1:8_7": "Ettha puppharāsiṭṭhāniyato manussūpapattisappurisūpanissaya-saddhammassavana- yonisomanasikāra-bhogasampattiādidānādipuññakiriyahetusamudāyato sobhāsugandhatādiguṇayogato mālāguḷasadisiyo pahūtā puññakiriyā maritabbasabhāvatāya maccena sattena kattabbāti jotitattā puppharāsimālāguḷāva upamā,",
  "tika-s0301t1:8_8": "tesaṁ upamākāro yathā-saddena aniyamato vuttoti ‘‘evaṁ-saddo upamākāranigamanattho’’ti vatthuṁ yuttaṁ,",
  "tika-s0301t1:8_9": "so pana upamākāro niyamiyamāno atthato upamāva hotīti āha ‘‘upamāyaṁ āgato’’ti.",
  "tika-s0301t1:8_10": "Tathā ‘‘evaṁ iminā ākārena abhikkamitabba’’ntiādinā upadisiyamānāya samaṇasāruppāya ākappasampattiyā yo tattha upadisanākāro,",
  "tika-s0301t1:8_11": "so atthato upadeso evāti vuttaṁ, ‘‘evaṁ te…pe… upadese’’ti. Tathā ‘‘evametaṁ bhagavā,",
  "tika-s0301t1:8_12": "evametaṁ sugatā’’ti ettha ca bhagavatā yathāvuttamatthaṁ aviparītato jānantehi kataṁ tattha saṁvijjamānaguṇānaṁ pakārehi haṁsanaṁ udaggatākaraṇaṁ sampahaṁsanaṁ.",
  "tika-s0301t1:8_13": "Yo tattha sampahaṁsanākāroti yojetabbaṁ.",
  "tika-s0301t1:9_0": "Evamevaṁ panāyanti ettha garahaṇākāroti yojetabbaṁ,",
  "tika-s0301t1:9_1": "so ca garahaṇākāro vasalīti-ādikhuṁsanasaddasannidhānato idha evaṁ-saddena pakāsitoti viññāyati. Yathā cettha,",
  "tika-s0301t1:9_2": "evaṁ upamākārādayopi upamādivasena vuttānaṁ puppharāsiādisaddānaṁ sannidhānatoti daṭṭhabbaṁ. Evaṁ,",
  "tika-s0301t1:9_3": "bhanteti pana dhammassa sādhukaṁ savanamanasikāre sanniyojitehi bhikkhūhi attano tattha ṭhitabhāvassa paṭijānanavasena vuttattā ettha evaṁ-saddo ‘‘vacanasampaṭicchanattho’’ti vutto. Tena evaṁ, bhanteti sādhu, bhante, suṭṭhu, bhanteti vuttaṁ hoti.",
  "tika-s0301t1:9_4": "Evañca vadehīti yathāhaṁ vadāmi,",
  "tika-s0301t1:9_5": "evaṁ samaṇaṁ ānandaṁ vadehīti yo evaṁ vadanākāro idāni vattabbo,",
  "tika-s0301t1:9_6": "so evaṁ-saddena nidassīyatīti ‘‘nidassanattho’’ti vuttoti.",
  "tika-s0301t1:9_7": "Evaṁ noti etthāpi nesaṁ yathāvuttadhammānaṁ ahitadukkhāvahabhāve sanniṭṭhānajananatthaṁ anumatigahaṇavasena ‘‘saṁvattanti vā no vā,",
  "tika-s0301t1:9_8": "kathaṁ vo ettha hotī’’ti pucchāya katāya ‘‘evaṁ no ettha hotī’’ti vuttattā tadākārasanniṭṭhānaṁ evaṁ-saddena vibhāvitanti viññāyati.",
  "tika-s0301t1:9_9": "So pana tesaṁ dhammānaṁ ahitāya dukkhāya saṁvattanākāro niyamiyamāno avadhāraṇattho hotīti āha – ‘‘evaṁ no ettha hotītiādīsu avadhāraṇe’’ti.",
  "tika-s0301t1:10_0": "Nānānayanipuṇanti ekattanānattaabyāpāraevaṁdhammatāsaṅkhātā,",
  "tika-s0301t1:10_1": "nandiyāvaṭṭatipukkhalasīhavikkīḷitaaṅkusadisālocanasaṅkhātā vā ādhārādibhedavasena nānāvidhā nayā nānānayā.",
  "tika-s0301t1:10_2": "Nayā vā pāḷigatiyo tā ca paññattianupaññattiādivasena saṁkilesabhāgiyādilokiyāditadubhayavomissakādivasena kusalādivasena khandhādivasena saṅgahādivasena samayavimuttādivasena ṭhapanādivasena kusalamūlādivasena tikappaṭṭhānādivasena ca nānappakārāti nānānayā,",
  "tika-s0301t1:10_3": "tehi nipuṇaṁ saṇhaṁ sukhumanti nānānayanipuṇaṁ. Āsayova ajjhāsayo,",
  "tika-s0301t1:10_4": "te ca sassatādibhedena tattha ca apparajakkhatādibhedena aneke,",
  "tika-s0301t1:10_5": "attajjhāsayādayo eva vā samuṭṭhānaṁ uppattihetu etassāti anekajjhāsayasamuṭṭhānaṁ.",
  "tika-s0301t1:10_6": "Atthabyañjanasampannanti atthabyañjanaparipuṇṇaṁ upanetabbābhāvato,",
  "tika-s0301t1:10_7": "saṅkāsanapakāsanavivaraṇavibhajanauttānīkaraṇapaññattivasena chahi atthapadehi akkharapadabyañjanākāraniruttiniddesavasena chahi byañjanapadehi ca samannāgatanti vā attho daṭṭhabbo.",
  "tika-s0301t1:11_0": "Vividhapāṭihāriyanti ettha pāṭihāriyapadassa vacanatthaṁ (udā. aṭṭha. 1; itivu. aṭṭha. nidānavaṇṇanā; dha. sa. mūlaṭī.",
  "tika-s0301t1:11_1": "2) ‘‘paṭipakkhaharaṇato rāgādikilesāpanayanato pāṭihāriya’’nti vadanti.",
  "tika-s0301t1:11_2": "Bhagavato pana paṭipakkhā rāgādayo na santi ye haritabbā,",
  "tika-s0301t1:11_3": "puthujjanānampi vigatūpakkilese aṭṭhaguṇasamannāgate citte hatapaṭipakkhe iddhividhaṁ pavattati,",
  "tika-s0301t1:11_4": "tasmā tattha pavattavohārena ca na sakkā idha ‘‘pāṭihāriya’’nti vattuṁ.",
  "tika-s0301t1:11_5": "Sace pana mahākāruṇikassa bhagavato veneyyagatā ca kilesā paṭipakkhā,",
  "tika-s0301t1:11_6": "tesaṁ haraṇato ‘‘pāṭihāriya’’nti vuttaṁ, evaṁ sati yuttametaṁ.",
  "tika-s0301t1:11_7": "Atha vā bhagavato ca sāsanassa ca paṭipakkhā titthiyā, tesaṁ haraṇato pāṭihāriyaṁ.",
  "tika-s0301t1:11_8": "Te hi diṭṭhiharaṇavasena diṭṭhippakāsane asamatthabhāvena ca iddhiādesanānusāsanīhi haritā apanītā hontīti.",
  "tika-s0301t1:11_9": "Paṭīti vā ayaṁ saddo ‘‘pacchā’’ti etassa atthaṁ bodheti ‘‘tasmiṁ paṭipaviṭṭhamhi,",
  "tika-s0301t1:11_10": "añño āgañchi brāhmaṇo’’tiādīsu (su. ni. 985; cūḷani. vatthugāthā 4) viya,",
  "tika-s0301t1:11_11": "tasmā samāhite citte vigatūpakkilese katakiccena pacchāharitabbaṁ pavattetabbanti paṭihāriyaṁ,",
  "tika-s0301t1:11_12": "attano vā upakkilesesu catutthajjhānamaggehi haritesu pacchā haraṇaṁ paṭihāriyaṁ,",
  "tika-s0301t1:11_13": "iddhiādesanānusāsaniyo ca vigatūpakkilesena katakiccena ca sattahitatthaṁ puna pavattetabbā,",
  "tika-s0301t1:11_14": "haritesu ca attano upattilesesu parasattānaṁ upakkilesaharaṇāni hontīti paṭihāriyāni bhavanti, paṭihāriyameva pāṭihāriyaṁ.",
  "tika-s0301t1:11_15": "Paṭihāriye vā iddhiādesanānusāsanisamudāye bhavaṁ ekekaṁ pāṭihāriyanti vuccati.",
  "tika-s0301t1:11_16": "Paṭihāriyaṁ vā catutthajjhānaṁ maggo ca paṭipakkhaharaṇato, tattha jātaṁ, tasmiṁ vā nimittabhūte, tato vā āgatanti pāṭihāriyaṁ.",
  "tika-s0301t1:11_17": "Tassa pana iddhiādibhedena visayabhedena ca bahuvidhassa bhagavato desanāyaṁ labbhamānattā āha ‘‘vividhapāṭihāriya’’nti.",
  "tika-s0301t1:12_0": "Na aññathāti bhagavato sammukhā sutākārato na aññathāti attho,",
  "tika-s0301t1:12_1": "na pana bhagavato desitākārato.",
  "tika-s0301t1:12_2": "Acinteyyānubhāvā hi bhagavato desanā.",
  "tika-s0301t1:12_3": "Evañca katvā ‘‘sabbappakārena ko samattho viññātu’’nti idaṁ vacanaṁ samatthitaṁ bhavati,",
  "tika-s0301t1:12_4": "dhāraṇabaladassanañca na virujjhati sutākāraavirajjhanassa adhippetattā.",
  "tika-s0301t1:12_5": "Na hettha atthantaratāparihāro dvinnampi atthānaṁ ekavisayattā.",
  "tika-s0301t1:12_6": "Itarathā thero bhagavato desanāya sabbathā paṭiggahaṇe samattho asamattho cāti āpajjeyyāti.",
  "tika-s0301t1:13_0": "‘‘Yo paro na hoti,",
  "tika-s0301t1:13_1": "so attā’’ti evaṁ vuttāya niyakajjhattasaṅkhātāya sasantatiyā vattanato tividhopi me-saddo kiñcāpi ekasmiṁ eva atthe dissati,",
  "tika-s0301t1:13_2": "karaṇasampadānasāminiddesavasena pana vijjamānaṁ bhedaṁ sandhāyāha,",
  "tika-s0301t1:13_3": "‘‘me-saddo tīsu atthesu dissatī’’ti.",
  "tika-s0301t1:14_0": "Kiñcāpi upasaggo kiriyaṁ viseseti,",
  "tika-s0301t1:14_1": "jotakabhāvato pana satipi tasmiṁ suta-saddo eva taṁ taṁ attaṁ vadatīti anupasaggassa suta-saddassa atthuddhāre saupasaggassa gahaṇaṁ na virujjhatīti dassento ‘‘saupasaggo anupasaggo cā’’tiādimāha. Assāti suta-saddassa.",
  "tika-s0301t1:14_2": "Kammabhāvasādhanāni idha sutasadde sambhavantīti vuttaṁ ‘‘upadhāritanti vā upadhāraṇanti vā attho’’ti.",
  "tika-s0301t1:14_3": "Mayāti atthe satīti yadā me-saddassa kattuvasena karaṇaniddeso, tadāti attho.",
  "tika-s0301t1:14_4": "Mamāti atthe satīti yadā sambandhavasena sāminiddeso, tadā.",
  "tika-s0301t1:15_0": "Suta-saddasannidhāne payuttena evaṁ-saddena savanakiriyājotakena bhavitabbanti vuttaṁ ‘‘evanti sotaviññāṇādiviññāṇakiccanidassana’’nti.",
  "tika-s0301t1:15_1": "Ādi-saddena sampaṭicchanādīnaṁ pañcadvārikaviññāṇānaṁ tadabhinīhaṭānañca manodvārikaviññāṇānaṁ gahaṇaṁ veditabbaṁ.",
  "tika-s0301t1:15_2": "Sabbesampi vākyānaṁ evakāratthasahitattā ‘‘suta’’nti etassa sutamevāti ayamattho labbhatīti āha ‘‘assavanabhāvapaṭikkhepato’’ti.",
  "tika-s0301t1:15_3": "Etena avadhāraṇena nirāsaṅkataṁ dasseti.",
  "tika-s0301t1:15_4": "Yathā ca sutaṁ sutamevāti niyametabbaṁ,",
  "tika-s0301t1:15_5": "taṁ sammā sutaṁ hotīti āha ‘‘anūnānadhikāviparītaggahaṇanidassana’’nti.",
  "tika-s0301t1:15_6": "Atha vā saddantaratthāpohanavasena saddo atthaṁ vadatīti sutanti asutaṁ na hotīti ayametassa atthoti vuttaṁ ‘‘assavanabhāvapaṭikkhepato’’ti.",
  "tika-s0301t1:15_7": "Iminā diṭṭhādivinivattanaṁ karoti.",
  "tika-s0301t1:16_0": "Idaṁ vuttaṁ hoti – na idaṁ mayā diṭṭhaṁ,",
  "tika-s0301t1:16_1": "na sayambhūñāṇena sacchikataṁ, atha kho sutaṁ, tañca kho sammadevāti.",
  "tika-s0301t1:16_2": "Tenevāha ‘‘anūnānadhikāviparītaggahaṇanidassana’’nti.",
  "tika-s0301t1:16_3": "Avadhāraṇatthe vā evaṁ-sadde ayamatthayojanā karīyatīti tadapekkhassa suta-saddassa ayamattho vutto ‘‘assavanabhāvapaṭikkhepato’’ti.",
  "tika-s0301t1:16_4": "Tenevāha ‘‘anūnānadhikāviparītaggahaṇanidassana’’nti.",
  "tika-s0301t1:16_5": "Savanasaddo cettha kammattho veditabbo ‘‘suyyatī’’ti.",
  "tika-s0301t1:17_0": "Evaṁ savanahetusavanavisesavasena padattayassa ekena pakārena atthayojanaṁ dassetvā idāni pakārantarehi taṁ dassetuṁ ‘‘tathā eva’’ntiādi vuttaṁ.",
  "tika-s0301t1:17_1": "Tattha tassāti yā sā bhagavato sammukhā dhammassavanākārena pavattā manodvāraviññāṇavīthi, tassā.",
  "tika-s0301t1:17_2": "Sā hi nānappakārena ārammaṇe pavattetuṁ samatthā.",
  "tika-s0301t1:17_3": "Tathā ca vuttaṁ ‘‘sotadvārānusārenā’’ti.",
  "tika-s0301t1:17_4": "Nānappakārenāti vakkhamānānaṁ anekavihitānaṁ byañjanatthaggahaṇānaṁ nānākārena.",
  "tika-s0301t1:17_5": "Etena imissā yojanāya ākārattho evaṁ-saddo gahitoti dīpeti.",
  "tika-s0301t1:17_6": "Pavattibhāvappakāsananti pavattiyā atthitāpakāsanaṁ.",
  "tika-s0301t1:17_7": "Sutanti dhammappakāsananti yasmiṁ ārammaṇe vuttappakārā viññāṇavīthi nānappakārena pavattā, tassa dhammattā vuttaṁ,",
  "tika-s0301t1:17_8": "na suta-saddassa dhammatthattā.",
  "tika-s0301t1:17_9": "Vuttassevatthassa pākaṭīkaraṇaṁ ‘‘ayaṁ hetthā’’tiādi.",
  "tika-s0301t1:17_10": "Tattha viññāṇavīthiyāti karaṇatthe karaṇavacanaṁ, mayāti kattuatthe.",
  "tika-s0301t1:18_0": "Evanti niddisitabbappakāsananti nidassanatthamevaṁ saddaṁ gahetvā vuttaṁ nidassetabbassa niddisitabbattābhāvābhāvato.",
  "tika-s0301t1:18_1": "Tena evaṁ-saddena sakalampi suttaṁ paccāmaṭṭhanti dasseti.",
  "tika-s0301t1:18_2": "Suta-saddassa kiriyāsaddattā savanakiriyāya ca sādhāraṇaviññāṇappabandhapaṭibaddhattā tattha ca puggalavohāroti vuttaṁ ‘‘sutanti puggalakiccappakāsana’’nti.",
  "tika-s0301t1:18_3": "Na hi puggalavohārarahite dhammappabandhe savanakiriyā labbhatīti.",
  "tika-s0301t1:19_0": "Yassa cittasantānassātiādipi ākāratthameva evaṁ-saddaṁ gahetvā purimayojanāya aññathā atthayojanaṁ dassetuṁ vuttaṁ.",
  "tika-s0301t1:19_1": "Tattha ākārapaññattīti upādāpaññatti eva dhammānaṁ pavattiākārupādānavasena tathā vuttā.",
  "tika-s0301t1:19_2": "Sutanti visayaniddesoti sotabbabhūto dhammo savanakiriyākattupuggalassa savanakiriyāvasena pavattiṭṭhānanti katvā vuttaṁ.",
  "tika-s0301t1:19_3": "Cittasantānavinimuttassa paramatthato kassaci kattu abhāvepi saddavohārena buddhiparikappitabhedavacanicchāya cittasantānato aññaṁ viya taṁsamaṅgiṁ katvā vuttaṁ ‘‘cittasantānena taṁsamaṅgīno’’ti.",
  "tika-s0301t1:19_4": "Savanakiriyāvisayopi sotabbadhammo savanakiriyāvasena pavattacittasantānassa idha paramatthato kattubhāvato,",
  "tika-s0301t1:19_5": "savanavasena cittappavattiyā eva vā savanakiriyābhāvato taṁkiriyākattu ca visayo hotīti vuttaṁ ‘‘taṁsamaṅgīno kattuvisaye’’ti.",
  "tika-s0301t1:19_6": "Sutākārassa ca therassa sammānicchitabhāvato āha ‘‘gahaṇasanniṭṭhāna’’nti.",
  "tika-s0301t1:19_7": "Etena vā avadhāraṇatthaṁ evaṁ-saddaṁ gahetvā ayamatthayojanā katāti daṭṭhabbaṁ.",
  "tika-s0301t1:20_0": "Pubbe sutānaṁ nānāvihitānaṁ suttasaṅkhātānaṁ atthabyañjanānaṁ upadhāritarūpassa ākārassa nidassanassa,",
  "tika-s0301t1:20_1": "avadhāraṇassa vā pakāsanasabhāvo evaṁ-saddoti tadākārādiupadhāraṇassa puggalapaññattiyā upādānabhūtadhammappabandhabyāpāratāya vuttaṁ ‘‘evanti puggalakiccaniddeso’’ti.",
  "tika-s0301t1:20_2": "Savanakiriyā pana puggalavādinopi viññāṇanirapekkhā natthīti visesato viññāṇabyāpāroti āha ‘‘sutanti viññāṇakiccaniddeso’’ti.",
  "tika-s0301t1:20_3": "Meti saddappavattiyā ekanteneva sattavisayattā viññāṇakiccassa ca tattheva samodahitabbato ‘‘meti ubhayakiccayuttapuggalaniddeso’’ti vuttaṁ.",
  "tika-s0301t1:20_4": "Avijjamānapaññattivijjamānapaññattisabhāvā yathākkamaṁ evaṁ-saddasuta-saddānaṁ atthāti te tathārūpa-paññatti-upādānabhūta-dhammappabandhabyāpārabhāvena dassento āha – ‘‘evanti puggalakiccaniddeso,",
  "tika-s0301t1:20_5": "sutanti viññāṇakiccaniddeso’’ti.",
  "tika-s0301t1:20_6": "Ettha ca karaṇakiriyākattukamma-visesappakāsanavasena puggalabyāpāravisaya-puggalabyāpāranidassanavasena gahaṇākāragāhakatabbisayavisesaniddesavasena kattukaraṇabyāpāra-kattuniddesavasena ca dutiyādayo catasso atthayojanā dassitāti daṭṭhabbaṁ.",
  "tika-s0301t1:21_0": "Sabbassapi saddādhigamanīyassa atthassa paññattimukheneva paṭipajjitabbattā sabbapaññattīnañca vijjamānādivasena chasu paññattibhedesu antogadhattā tesu ‘‘eva’’ntiādīnaṁ paññattīnaṁ sarūpaṁ niddhārento āha ‘‘evanti ca meti cā’’tiādi.",
  "tika-s0301t1:21_1": "Tattha evanti ca meti ca vuccamānassa atthassa ākārādino dhammānaṁ asalakkhaṇabhāvato avijjamānapaññattibhāvoti āha ‘‘saccikaṭṭhaparamatthavasena avijjamānapaññattī’’ti.",
  "tika-s0301t1:21_2": "Tattha saccikaṭṭhaparamatthavasenāti bhūtatthauttamatthavasena.",
  "tika-s0301t1:21_3": "Idaṁ vuttaṁ hoti – yo māyāmarīciādayo viya abhūtattho,",
  "tika-s0301t1:21_4": "anussavādīhi gahetabbo viya anuttamattho ca na hoti, so rūpasaddādisabhāvo,",
  "tika-s0301t1:21_5": "ruppanānubhavanādisabhāvo vā attho saccikaṭṭho paramattho cāti vuccati,",
  "tika-s0301t1:21_6": "na tathā evaṁ meti padānaṁ atthoti.",
  "tika-s0301t1:21_7": "Etamevatthaṁ pākaṭataraṁ kātuṁ ‘‘kiñhetthata’’ntiādi vuttaṁ.",
  "tika-s0301t1:21_8": "Sutanti pana saddāyatanaṁ sandhāyāha ‘‘vijjamānapaññattī’’ti.",
  "tika-s0301t1:21_9": "Teneva hi ‘‘yañhi taṁ ettha sotena upaladdha’’nti vuttaṁ.",
  "tika-s0301t1:21_10": "Sotadvārānusārena upaladdhanti pana vutte atthabyañjanādi sabbaṁ labbhatīti.",
  "tika-s0301t1:21_11": "Taṁ taṁ upādāya vattabbatoti sotapathamāgate dhamme upādāya tesaṁ upadhāritākārādino paccāmasanavasena evanti,",
  "tika-s0301t1:21_12": "sasantatipariyāpanne khandhe upādāya meti vattabbattāti attho.",
  "tika-s0301t1:21_13": "Diṭṭhādisabhāvarahite saddāyatane pavattamānopi sutavohāro ‘‘dutiyaṁ tatiya’’ntiādiko viya paṭhamādīni diṭṭhamutaviññāte apekkhitvā pavattoti āha ‘‘diṭṭhādīni upanidhāya vattabbato’’ti.",
  "tika-s0301t1:21_14": "Asutaṁ na hotīti hi sutanti pakāsitoyamatthoti.",
  "tika-s0301t1:22_0": "Attanā paṭividdhā suttassa pakāravisesā evanti therena paccāmaṭṭhāti āha ‘‘asammohaṁ dīpetī’’ti.",
  "tika-s0301t1:22_1": "Nānappakārapaṭivedhasamattho hotīti etena vakkhamānassa suttassa nānappakārataṁ duppaṭivijjhatañca dasseti.",
  "tika-s0301t1:22_2": "Sutassa asammosaṁ dīpetīti sutākārassa yāthāvato dassiyamānattā vuttaṁ. Asammohenāti sammohābhāvena,",
  "tika-s0301t1:22_3": "paññāya eva vā savanakālasambhūtāya taduttarakālapaññāsiddhi .",
  "tika-s0301t1:22_4": "Evaṁ asammosenāti etthāpi vattabbaṁ.",
  "tika-s0301t1:22_5": "Byañjanānaṁ paṭivijjhitabbo ākāro nātigambhīro yathāsutadhāraṇameva tattha karaṇīyanti satiyā byāpāro adhiko,",
  "tika-s0301t1:22_6": "paññā tattha guṇībhūtāti vuttaṁ ‘‘paññāpubbaṅgamāyā’’tiādi paññāya pubbaṅgamāti katvā.",
  "tika-s0301t1:22_7": "Pubbaṅgamatā cettha padhānatā ‘‘manopubbaṅgamā’’tiādīsu viya.",
  "tika-s0301t1:22_8": "Pubbaṅgamatāya vā cakkhuviññāṇādīsu āvajjanādīnaṁ viya appadhānatte paññā pubbaṅgamā etissāti ayampi attho yujjati,",
  "tika-s0301t1:22_9": "evaṁ sati pubbaṅgamāyāti etthāpi vuttavipariyāyena yathāsambhavaṁ attho veditabbo.",
  "tika-s0301t1:22_10": "Atthabyañjanasampannassāti atthabyañjanaparipuṇṇassa ,",
  "tika-s0301t1:22_11": "saṅkāsana-pakāsana-vivaraṇa-vibhajana-uttānīkaraṇapaññattivasena chahi atthapadehi,",
  "tika-s0301t1:22_12": "akkharapadabyañjanākāraniruttiniddesavasena chahi byañjanapadehi ca samannāgatassāti vā attho daṭṭhabbo.",
  "tika-s0301t1:23_0": "Yoniso manasikāraṁ dīpeti evaṁ-saddena vuccamānānaṁ ākāranidassanāvadhāraṇatthānaṁ aviparītasaddhammavisayattāti adhippāyo.",
  "tika-s0301t1:23_1": "Avikkhepaṁ dīpetīti ‘‘oghataraṇasuttaṁ kattha bhāsita’’ntiādipucchāvasena pakaraṇappavattassa vakkhamānassa suttassa savanaṁ samādhānamantarena na sambhavatīti katvā vuttaṁ.",
  "tika-s0301t1:23_2": "Vikkhittacittassātiādi tassevatthassa samatthanavasena vuttaṁ.",
  "tika-s0301t1:23_3": "Sabbasampattiyāti atthabyañjanadesaka-payojanādisampattiyā.",
  "tika-s0301t1:23_4": "Aviparītasaddhammavisayehi viya ākāranidassanāvadhāraṇatthehi yonisomanasikārassa,",
  "tika-s0301t1:23_5": "saddhammassavanena viya ca avikkhepassa yathā yonisomanasikārena phalabhūtena attasammāpaṇidhipubbekatapuññatānaṁ siddhi vuttā tadavinābhāvato,",
  "tika-s0301t1:23_6": "evaṁ avikkhepeneva phalabhūtena kāraṇabhūtānaṁ saddhammassavanasappurisūpanissayānaṁ siddhi dassetabbā siyā assutavato sappurisūpanissayarahitassa ca tadabhāvato.",
  "tika-s0301t1:23_7": "‘‘Na hi vikkhittacitto’’tiādinā samatthanavacanena pana avikkhepena kāraṇabhūtena sappurisūpanissayena ca phalabhūtassa saddhammassavanassa siddhi dassitā.",
  "tika-s0301t1:23_8": "Ayaṁ panettha adhippāyo yutto siyā,",
  "tika-s0301t1:23_9": "saddhammassavanasappurisūpanissayā na ekantena avikkhepassa kāraṇaṁ bāhiraṅgattā.",
  "tika-s0301t1:23_10": "Avikkhepo pana sappurisūpanissayo viya saddhammassavanassa ekantakāraṇanti,",
  "tika-s0301t1:23_11": "evampi avikkhepena sappurisūpanissayasiddhijotanā na samatthitāva,",
  "tika-s0301t1:23_12": "no na samatthitā vikkhittacittānaṁ sappurisapayirūpāsanābhāvassa atthasiddhito.",
  "tika-s0301t1:23_13": "Ettha ca purimaṁ phalena kāraṇassa siddhidassanaṁ nadīpūrena viya upari vuṭṭhisabbhāvassa.",
  "tika-s0301t1:23_14": "Dutiyaṁ kāraṇena phalassa siddhidassanaṁ daṭṭhabbaṁ ekantavassinā viya meghavuṭṭhānena vuṭṭhippavattiyā.",
  "tika-s0301t1:24_0": "Bhagavato vacanassa atthabyañjanapabheda-paricchedavasena sakalasāsanasampatti-ogāhanākāro niravasesaparahita-pāripūrikāraṇanti vuttaṁ ‘‘evaṁ bhaddako ākāro’’ti. Yasmā na hotīti sambandho .",
  "tika-s0301t1:24_1": "Pacchimacakkadvayasampattinti attasammāpaṇidhi-pubbekatapuññatā-saṅkhātaṁ guṇadvayaṁ.",
  "tika-s0301t1:24_2": "Aparāparavuttiyā cettha cakkabhāvo, caranti etehi sattā, sampattibhavesūti vā .",
  "tika-s0301t1:24_3": "Ye sandhāya vuttaṁ ‘‘cattārimāni, bhikkhave, cakkāni,",
  "tika-s0301t1:24_4": "yehi samannāgatānaṁ devamanussānaṁ catucakkaṁ vattatī’’tiādi (a. ni. 4.31).",
  "tika-s0301t1:24_5": "Purimapacchimabhāvo cettha desanakkamavasena daṭṭhabbo.",
  "tika-s0301t1:24_6": "Pacchimacakkadvayasiddhiyāti pacchimacakkadvayassa ca atthitāya.",
  "tika-s0301t1:24_7": "Sammāpaṇihitatto pubbe ca katapuñño suddhāsayo hoti tadasuddhihetūnaṁ kilesānaṁ dūrībhāvatoti āha ‘‘āsayasuddhi siddhā hotī’’ti.",
  "tika-s0301t1:24_8": "Tathā hi vuttaṁ – ‘‘sammāpaṇihitaṁ cittaṁ,",
  "tika-s0301t1:24_9": "seyyaso naṁ tato kare’’ti (dha. pa. 43) ‘‘katapuññosi, tvaṁ ānanda, padhānamanuyuñja,",
  "tika-s0301t1:24_10": "khippaṁ hohisi anāsavo’’ti (dī. ni. 2.207) ca.",
  "tika-s0301t1:24_11": "Tenevāha ‘‘āsayasuddhiyā adhigamabyattisiddhī’’ti.",
  "tika-s0301t1:24_12": "Payogasuddhiyāti yonisomanasikārapubbaṅgamassa dhammassavanapayogassa visadabhāvena.",
  "tika-s0301t1:24_13": "Tathā cāha ‘‘āgamabyattisiddhī’’ti,",
  "tika-s0301t1:24_14": "sabbassa vā kāyavacīpayogassa niddosabhāvena.",
  "tika-s0301t1:24_15": "Parisuddhakāyavacīpayogo hi vippaṭisārābhāvato avikkhittacitto pariyattiyaṁ visārado hotīti.",
  "tika-s0301t1:25_0": "Nānappakārapaṭivedhadīpakenātiādinā atthabyañjanesu therassa evaṁ-saddasuta-saddānaṁ asammohāsammosadīpanato catupaṭisambhidāvasena atthayojanaṁ dasseti.",
  "tika-s0301t1:25_1": "Tattha sotabbabhedapaṭivedhadīpakenāti etena ayaṁ suta-saddo evaṁ-saddasannidhānato,",
  "tika-s0301t1:25_2": "vakkhamānāpekkhāya vā sāmaññeneva sotabbadhammavisesaṁ āmasatīti dīpeti.",
  "tika-s0301t1:25_3": "Manodiṭṭhīhi pariyattidhammānaṁ anupekkhanasuppaṭivedhā visesato manasikārapaṭibaddhāti te vuttanayena yonisomanasikāradīpakena evaṁ saddena yojetvā,",
  "tika-s0301t1:25_4": "savanadhāraṇavacīparicayā pariyattidhammānaṁ visesena sotāvadhānapaṭibaddhāti te vuttanayena avikkhepadīpakena suta-saddena yojetvā dassento sāsanasampattiyā dhammassavane ussāhaṁ janeti.",
  "tika-s0301t1:25_5": "Tattha dhammāti pariyattidhammā.",
  "tika-s0301t1:25_6": "Manasā anupekkhitāti ‘‘idha sīlaṁ kathitaṁ, idha samādhi, idha paññā,",
  "tika-s0301t1:25_7": "ettakā ettha anusandhiyo’’tiādinā nayena manasā anupekkhitā.",
  "tika-s0301t1:25_8": "Diṭṭhiyā suppaṭividdhāti nijjhānakkhanti bhūtāya,",
  "tika-s0301t1:25_9": "ñātapariññāsaṅkhātāya vā diṭṭhiyā tattha tattha vuttarūpārūpadhamme ‘‘iti rūpaṁ,",
  "tika-s0301t1:25_10": "ettakaṁ rūpa’’ntiādinā suṭṭhu vavatthapetvā paṭividdhā.",
  "tika-s0301t1:26_0": "Sakalena vacanenāti pubbe tīhi padehi visuṁ visuṁ yojitattā vuttaṁ.",
  "tika-s0301t1:26_1": "Attano adahantoti ‘‘mameda’’nti attani aṭṭhapento. Bhummatthe cetaṁ sāmivacanaṁ.",
  "tika-s0301t1:26_2": "Asappurisabhūminti akataññutaṁ.",
  "tika-s0301t1:26_3": "‘‘Idhekacco pāpabhikkhu tathāgatappaveditaṁ dhammavinayaṁ pariyāpuṇitvā attano dahatī’’ti (pārā.",
  "tika-s0301t1:26_4": "195) evaṁ vuttaṁ anariyavohārāvatthaṁ,",
  "tika-s0301t1:26_5": "sā eva anariyavohārāvatthā asaddhammo .",
  "tika-s0301t1:26_6": "Nanu ca ānandattherassa ‘‘mamedaṁ vacana’’nti adhimānassa,",
  "tika-s0301t1:26_7": "mahākassapattherādīnañca tadāsaṅkāya abhāvato asappurisabhūmi-samatikkamādivacanaṁ niratthakanti? Nayidamevaṁ.",
  "tika-s0301t1:26_8": "‘‘Evaṁ me suta’’nti vadantena ayampi attho vibhāvitoti dassanato.",
  "tika-s0301t1:26_9": "Keci pana ‘‘devatānaṁ parivitakkāpekkhaṁ tathāvacananti edisī codanā anavakāsā’’ti vadanti.",
  "tika-s0301t1:26_10": "Tasmiṁ kira khaṇe ekaccānaṁ devatānaṁ evaṁ cetaso parivitakko udapādi ‘‘bhagavā ca parinibbuto,",
  "tika-s0301t1:26_11": "ayañca āyasmā desanākusalo idāni dhammaṁ deseti,",
  "tika-s0301t1:26_12": "sakyakulappasuto tathāgatassa bhātā cūḷapituputto.",
  "tika-s0301t1:26_13": "Kiṁ nu kho sayaṁ sacchikataṁ dhammaṁ deseti?",
  "tika-s0301t1:26_14": "Udāhu bhagavato eva vacanaṁ yathāsuta’’nti,",
  "tika-s0301t1:26_15": "evaṁ tadāsaṅkitappakārato asappurisabhūmisamokkamādito atikkamādi vibhāvitanti. Appetīti nidasseti.",
  "tika-s0301t1:26_16": "Diṭṭhadhammika-samparāyika-paramatthesu yathārahaṁ satte netīti netti, dhammo eva netti dhammanetti.",
  "tika-s0301t1:27_0": "Daḷhataraniviṭṭhā vicikicchā kaṅkhā,",
  "tika-s0301t1:27_1": "nātisaṁsappanā matibhedamattā vimati.",
  "tika-s0301t1:27_2": "Assaddhiyaṁ vināsetīti bhagavatā bhāsitattā sammukhāvassa paṭiggahitattā khalitaduruttādigahaṇadosābhāvato ca.",
  "tika-s0301t1:27_3": "Ettha ca paṭhamādayo tisso atthayojanā ākārādiatthesu aggahitavisesameva evaṁ-saddaṁ gahetvā dassitā,",
  "tika-s0301t1:27_4": "tato parā catasso ākāratthameva evaṁ-saddaṁ gahetvā vibhāvitā.",
  "tika-s0301t1:27_5": "Pacchimā pana tisso yathākkamaṁ ākāratthaṁ nidassanatthaṁ avadhāraṇatthañca evaṁ-saddaṁ gahetvā yojitāti daṭṭhabbaṁ.",
  "tika-s0301t1:28_0": "Eka-saddo aññaseṭṭhaasahāyasaṅkhayādīsu dissati.",
  "tika-s0301t1:28_1": "Tathā hesa ‘‘sassato attā ca loko ca,",
  "tika-s0301t1:28_2": "idameva saccaṁ moghamaññanti ittheke abhivadantī’’tiādīsu (ma. ni. 3.27) aññatthe dissati.",
  "tika-s0301t1:28_3": "‘‘Cetaso ekodibhāva’’ntiādīsu (dī. ni. 1.228; pārā. 11) seṭṭhe,",
  "tika-s0301t1:28_4": "‘‘eko vūpakaṭṭho’’tiādīsu (dī. ni. 1.405) asahāye, ‘‘ekova kho, bhikkhave,",
  "tika-s0301t1:28_5": "khaṇo ca samayo ca brahmacariyavāsāyā’’tiādīsu (a. ni. 8.29) saṅkhayāyaṁ.",
  "tika-s0301t1:28_6": "Idhāpi saṅkhayāyanti dassento āha ‘‘ekantigaṇanaparicchedaniddeso’’ti.",
  "tika-s0301t1:28_7": "Kālañca samayañcāti yuttakālañca paccayasāmaggiñca. Khaṇoti okāso.",
  "tika-s0301t1:28_8": "Tathāgatuppādādiko hi maggabrahmacariyassa okāso tappaccayassa paṭilābhahetuttā. Khaṇo eva ca samayo,",
  "tika-s0301t1:28_9": "yo khaṇoti ca samayoti ca vuccati, so eko evāti hi attho. Mahāsamayoti mahāsamūho.",
  "tika-s0301t1:28_10": "Samayopi khoti sikkhāpadapūraṇassa hetupi.",
  "tika-s0301t1:28_11": "Samayappavādaketi diṭṭhippavādake.",
  "tika-s0301t1:28_12": "Tattha hi nisinnā titthiyā attano attano samayaṁ pavadanti.",
  "tika-s0301t1:28_13": "Atthābhisamayāti hitapaṭilābhā. Abhisametabboti abhisamayo,",
  "tika-s0301t1:28_14": "abhisamayo attho abhisamayatthoti pīḷanādīni abhisametabbabhāvena ekībhāvaṁ upanetvā vuttāni.",
  "tika-s0301t1:28_15": "Abhisamayassa vā paṭivedhassa visayabhūto attho abhisamayatthoti tāneva tathā ekattena vuttāni.",
  "tika-s0301t1:28_16": "Tattha pīḷanaṁ dukkhasaccassa taṁsamaṅgino hiṁsanaṁ avipphārikatākaraṇaṁ,",
  "tika-s0301t1:28_17": "santāpo dukkhadukkhatādivasena santāpanaṁ paridahanaṁ.",
  "tika-s0301t1:29_0": "Tattha sahakārikāraṇaṁ sannijjhaṁ sameti samavetīti samayo, samavāyo.",
  "tika-s0301t1:29_1": "Sameti samāgacchati ettha maggabrahmacariyaṁ tadādhārapuggalehīti samayo, khaṇo. Sameti ettha, etena vā saṁgacchati satto,",
  "tika-s0301t1:29_2": "sabhāvadhammo vā sahajātādīhi, uppādādīhi vāti samayo, kālo.",
  "tika-s0301t1:29_3": "Dhammappavattimattatāya atthato abhūtopi hi kālo dhammappavattiyā adhikaraṇaṁ karaṇaṁ viya ca parikappanāmattasiddhena rūpena voharīyatīti. Samaṁ,",
  "tika-s0301t1:29_4": "saha vā avayavānaṁ ayanaṁ pavatti avaṭṭhānanti samayo, samūho yathā ‘‘samudāyo’’ti.",
  "tika-s0301t1:29_5": "Avayavasahāvaṭṭhānameva hi samūhoti.",
  "tika-s0301t1:29_6": "Avasesapaccayānaṁ samāgame eti phalaṁ etasmā uppajjati pavattati cāti samayo, hetu yathā ‘‘samudayo’’ti.",
  "tika-s0301t1:29_7": "Sameti saṁyojanabhāvato sambandho eti attano visaye pavattati,",
  "tika-s0301t1:29_8": "daḷhaggahaṇabhāvato vā saṁyuttā ayanti pavattanti sattā yathābhinivesaṁ etenāti samayo, diṭṭhi.",
  "tika-s0301t1:29_9": "Diṭṭhisaṁyojanena hi sattā ativiya bajjhantīti.",
  "tika-s0301t1:29_10": "Samiti saṁgati samodhānanti samayo, paṭilābho. Samassa nirodhassa yānaṁ,",
  "tika-s0301t1:29_11": "sammā vā yānaṁ apagamo apavatti samayo, pahānaṁ.",
  "tika-s0301t1:29_12": "Abhimukhaṁ ñāṇena sammā etabbo adhigantabboti abhisamayo, dhammānaṁ aviparīto sabhāvo.",
  "tika-s0301t1:29_13": "Abhimukhabhāvena sammā eti gacchati bujjhatīti abhisamayo,",
  "tika-s0301t1:29_14": "dhammānaṁ aviparītasabhāvāvabodho .",
  "tika-s0301t1:29_15": "Evaṁ tasmiṁ tasmiṁ atthe samayasaddappavatti veditabbā.",
  "tika-s0301t1:29_16": "Samayasaddassa atthuddhāre abhisamayasaddassa udāharaṇaṁ vuttanayeneva veditabbaṁ. Assāti samayasaddassa.",
  "tika-s0301t1:29_17": "Kālo attho samavāyādīnaṁ atthānaṁ idha asambhavato desadesakaparisānaṁ viya suttassa nidānabhāvena kālassa apadisitabbato ca.",
  "tika-s0301t1:30_0": "Kasmā panettha aniyamitavaseneva kālo niddiṭṭho?",
  "tika-s0301t1:30_1": "Na utusaṁvaccharādivasena niyamitoti āha ‘‘tattha kiñcāpī’’tiādi.",
  "tika-s0301t1:30_2": "Utusaṁvaccharādivasena niyamaṁ akatvā samayasaddassa vacane ayampi guṇo laddho hotīti dassento ‘‘ye vā ime’’tiādimāha.",
  "tika-s0301t1:30_3": "Sāmaññajotanā hi visese avatiṭṭhatīti.",
  "tika-s0301t1:30_4": "Tattha diṭṭhadhammasukhavihārasamayo devasikaṁ jhānaphalasamāpattīhi vītināmanakālo, visesato sattasattāhāni.",
  "tika-s0301t1:30_5": "Suppakāsāti dasasahassilokadhātupakampana-obhāsapātubhāvādīhi pākaṭā.",
  "tika-s0301t1:30_6": "Yathāvuttappabhedesu eva samayesu ekadesaṁ pakārantarehi saṅgahetvā dassetuṁ ‘‘yo cāya’’ntiādimāha. Tathā hi ñāṇakiccasamayo,",
  "tika-s0301t1:30_7": "attahitapaṭipattisamayo ca abhisambodhisamayo, ariyatuṇhībhāvasamayo,",
  "tika-s0301t1:30_8": "diṭṭhadhammasukhavihārasamayo,",
  "tika-s0301t1:30_9": "karuṇākiccaparahitapaṭipattidhammīkathāsamayā, desanāsamayo eva.",
  "tika-s0301t1:31_0": "Karaṇavacanena niddeso katoti sambandho.",
  "tika-s0301t1:31_1": "Tatthāti abhidhammatadaññasuttapadavinayesu. Tathāti bhummakaraṇehi. Adhikaraṇattho ādhārattho. Bhāvo nāma kiriyā,",
  "tika-s0301t1:31_2": "tāya kiriyantaralakkhaṇaṁ bhāvenabhāvalakkhaṇaṁ.",
  "tika-s0301t1:31_3": "Tattha yathā kālo sabhāvadhammaparicchinno sayaṁ paramatthato avijjamānopi ādhārabhāvena paññāto taṅkhaṇappavattānaṁ tato pubbe parato ca abhāvato ‘‘pubbaṇhe jāto,",
  "tika-s0301t1:31_4": "sāyanhe gacchatī’’ti ca ādīsu,",
  "tika-s0301t1:31_5": "samūho ca avayavavinimutto visuṁ avijjamānopi kappanāmattasiddho avayavānaṁ ādhārabhāvena paññāpīyati yathā ‘‘rukkhe sākhā,",
  "tika-s0301t1:31_6": "yavarāsiyaṁ sambhūto’’tiādīsu,",
  "tika-s0301t1:31_7": "evaṁ idhāpīti dassento āha ‘‘adhikaraṇañhi…pe… dhammāna’’nti. Yasmiṁ kāle,",
  "tika-s0301t1:31_8": "dhammapuñje vā kāmāvacaraṁ kusalaṁ cittaṁ uppannaṁ hoti,",
  "tika-s0301t1:31_9": "tasmiṁ eva kāle dhammapuñje ca phassādayopi hontīti ayaṁ hi tattha attho.",
  "tika-s0301t1:31_10": "Yathā ca ‘‘gāvīsu duyhamānāsu gato,",
  "tika-s0301t1:31_11": "duddhāsu āgato’’ti dohanakiriyāya gamanakiriyā lakkhīyati, evaṁ idhāpi yasmiṁ samaye,",
  "tika-s0301t1:31_12": "tasmiṁ samayeti ca vutte ‘‘satī’’ti ayamattho viññāyamāno eva hoti padatthassa sattāvirahābhāvatoti samayassa sattākiriyāya cittassa uppādakiriyā phassādibhavanakiriyā ca lakkhīyati.",
  "tika-s0301t1:31_13": "Yasmiṁ samayeti yasmiṁ navame khaṇe,",
  "tika-s0301t1:31_14": "yasmiṁ yonisomanasikārādihetumhi,",
  "tika-s0301t1:31_15": "paccayasamavāye vā sati kāmāvacaraṁ kusalaṁ cittaṁ uppannaṁ hoti, tasmiṁyeva khaṇe, hetumhi,",
  "tika-s0301t1:31_16": "paccayasamavāye vā phassādayopi hontīti ubhayattha samayasadde bhummaniddeso kato lakkhaṇabhūtabhāvayuttoti dassento āha ‘‘khaṇa…pe… lakkhīyatī’’ti.",
  "tika-s0301t1:32_0": "Hetuattho karaṇattho ca sambhavati ‘‘annena vasati, vijjāya vasati, pharasunā chindati,",
  "tika-s0301t1:32_1": "kudālena khaṇatī’’tiādīsu viya.",
  "tika-s0301t1:32_2": "Vītikkamañhi sutvā bhikkhusaṅghaṁ sannipātāpetvā otiṇṇavatthukaṁ puggalaṁ paṭipucchitvā vigarahitvā ca taṁ taṁ vatthuotiṇṇakālaṁ anatikkamitvā teneva kālena sikkhāpadāni paññapento bhagavā viharati sikkhāpadapaññattihetuñca apekkhamāno tatiyapārājikādīsu viya.",
  "tika-s0301t1:33_0": "Accantameva ārambhato paṭṭhāya yāva desanāniṭṭhānaṁ.",
  "tika-s0301t1:33_1": "Parahitapaṭipattisaṅkhātena karuṇāvihārena.",
  "tika-s0301t1:33_2": "Tadatthajotanatthanti accantasaṁyogatthajotanatthaṁ.",
  "tika-s0301t1:33_3": "Upayoganiddeso kato yathā ‘‘māsaṁ sajjhāyatī’’ti . Porāṇāti aṭṭhakathācariyā.",
  "tika-s0301t1:33_4": "Abhilāpamattabhedoti vacanamattena viseso.",
  "tika-s0301t1:33_5": "Tena suttavinayesu vibhattibyattayo katoti dasseti.",
  "tika-s0301t1:34_0": "Seṭṭhanti seṭṭhavācakaṁ vacanaṁ ‘‘seṭṭha’’nti vuttaṁ seṭṭhaguṇasahacaraṇato, tathā ‘‘uttama’’nti etthāpi.",
  "tika-s0301t1:34_1": "Gāravayuttoti garubhāvayutto garuguṇayogato,",
  "tika-s0301t1:34_2": "garukaraṇārahatāya vā gāravayutto. Vuttoyeva,",
  "tika-s0301t1:34_3": "na pana idha vattabbo visuddhimaggassa imissā aṭṭhakathāya ekadesabhāvatoti adhippāyo.",
  "tika-s0301t1:35_0": "Aparo nayo (itivu. aṭṭha. nidānavaṇṇanā; sārattha. ṭī. 1.1.verañjakaṇḍavaṇṇanā; visuddhi. mahāṭī. 1.144) – bhāgavāti bhagavā, bhatavāti bhagavā, bhāge vanīti bhagavā, bhage vanīti bhagavā, bhattavāti bhagavā, bhage vamīti bhagavā, bhāge vamīti bhagavā.",
  "tika-s0301t1:36_0": "‘‘Bhāgavā bhatavā bhāge, bhage ca vani bhattavā;",
  "tika-s0301t1:37_0": "Bhage vami tathā bhāge, vamīti bhagavā jino’’.",
  "tika-s0301t1:38_0": "Tattha kathaṁ bhāgavāti bhagavā?",
  "tika-s0301t1:38_1": "Ye te sīlādayo dhammakkhandhā guṇabhāgā guṇakoṭṭhāsā,",
  "tika-s0301t1:38_2": "te anaññasādhāraṇā niratisayā tathāgate atthi upalabbhanti.",
  "tika-s0301t1:38_3": "Tathā hissa sīlaṁ samādhi paññā vimutti vimuttiñāṇadassanaṁ, hirī ottappaṁ, saddhā vīriyaṁ, sati sampajaññaṁ, sīlavisuddhi diṭṭhivisuddhi, samatho vipassanā, tīṇi kusalamūlāni, tīṇi sucaritāni, tayo sammāvitakkā, tisso anavajjasaññā, tisso dhātuyo, cattāro satipaṭṭhānā, cattāro sammappadhānā, cattāro iddhipādā, cattāro ariyamaggā, cattāri ariyaphalāni, catasso paṭisambhidā, catuyoniparicchedakañāṇāni, cattāro ariyavaṁsā, cattāri vesārajjañāṇāni, pañca padhāniyaṅgāni, pañcaṅgiko sammāsamādhi, pañcañāṇiko sammāsamādhi, pañcindriyāni, pañca balāni, pañca nissāraṇīyā dhātuyo, pañca vimuttāyatanañāṇāni,",
  "tika-s0301t1:38_4": "pañca vimuttiparipācanīyā saññā, cha anussatiṭṭhānāni, cha gāravā, cha nissāraṇīyā dhātuyo, cha satatavihārā, cha anuttariyāni, cha nibbedhabhāgiyā saññā, cha abhiññā, cha asādhāraṇañāṇāni, satta aparihāniyā dhammā, satta ariyadhammā, satta ariyadhanāni, satta bojjhaṅgā, satta sappurisadhammā, satta nijjaravatthūni, satta saññā,",
  "tika-s0301t1:38_5": "sattadakkhiṇeyyapuggaladesanā, sattakhīṇāsavabaladesanā,",
  "tika-s0301t1:38_6": "aṭṭhapaññāpaṭilābhahetudesanā aṭṭha sammattāni, aṭṭhalokadhammātikkamo, aṭṭha ārambhavatthūni, aṭṭhaakkhaṇadesanā, aṭṭha mahāpurisavitakkā, aṭṭhaabhibhāyatanadesanā, aṭṭha vimokkhā,",
  "tika-s0301t1:38_7": "nava yonisomanasikāramūlakā dhammā,",
  "tika-s0301t1:38_8": "nava pārisuddhipadhāniyaṅgāni, navasattāvāsadesanā, nava āghātapaṭivinayā, nava saññā, navanānattā, nava anupubbavihārā, dasa nāthakaraṇā dhammā, dasa kasiṇāyatanāni, dasa kusalakammapathā, dasa sammattāni, dasa ariyavāsā, dasa asekkhadhammā, dasa tathāgatabalāni, ekādasa mettānisaṁsā, dvādasa dhammācakkākārā, terasa dhutaguṇā, cuddasa buddhañāṇāni,",
  "tika-s0301t1:38_9": "pañcadasa vimuttiparipācanīyā dhammā, soḷasavidhā ānāpānassati,",
  "tika-s0301t1:38_10": "soḷasa aparantapanīyā dhammā, aṭṭhārasa buddhadhammā,",
  "tika-s0301t1:38_11": "ekūnavīsati paccavekkhaṇañāṇāni, catucattālīsa ñāṇavatthūni, paññāsa udayabbayañāṇāni, paropaññāsa kusalā dhammā, sattasattati ñāṇavatthūni,",
  "tika-s0301t1:38_12": "catuvīsatikoṭisatasahassasaṅkhasamāpattisañcārimahāvajirañāṇaṁ ,",
  "tika-s0301t1:38_13": "anantanayasamantapaṭṭhāna-pavicaya-paccavekkhaṇadesanāñāṇāni,",
  "tika-s0301t1:38_14": "tathā anantāsu lokadhātūsu anantānaṁ sattānaṁ āsayādivibhāvanañāṇāni cāti evamādayo anantāparimāṇabhedā anaññasādhāraṇā niratisayā guṇabhāgā guṇakoṭṭhāsā saṁvijjanti upalabbhanti,",
  "tika-s0301t1:38_15": "tasmā yathāvuttavibhāgā guṇabhāgā assa atthīti ‘‘bhāgavā’’ti vattabbe ākārassa rassattaṁ katvā ‘‘bhagavā’’ti vutto. Evaṁ tāva bhāgavāti bhagavā.",
  "tika-s0301t1:39_0": "‘‘Yasmā sīlādayo sabbe, guṇabhāgā asesato;",
  "tika-s0301t1:40_0": "Vijjanti sugate tasmā, bhagavāti pavuccati’’.",
  "tika-s0301t1:41_0": "Kathaṁ bhatavāti bhagavā?",
  "tika-s0301t1:41_1": "Ye te sabbalokahitāya ussukkamāpannehi manussattādike aṭṭha dhamme samodhānetvā sammāsambodhiyā katamahābhinīhārehi mahābodhisattehi paripūritabbā dānapāramī, sīla, nekkhamma, paññā, vīriya, khanti, sacca, adhiṭṭhāna, mettā,",
  "tika-s0301t1:41_2": "upekkhāpāramīti dasa pāramiyo, dasa upapāramiyo,",
  "tika-s0301t1:41_3": "dasa paramatthapāramiyoti samatiṁsa pāramiyo,",
  "tika-s0301t1:41_4": "dānādīni cattāri saṅgahavatthūni,",
  "tika-s0301t1:41_5": "saccādīni cattāri adhiṭṭhānāni, aṅgapariccāgo, jīvita, rajja, putta,",
  "tika-s0301t1:41_6": "dārapariccāgoti pañca mahāpariccāgā, pubbayogo, pubbacariyā, dhammakkhānaṁ, ñātatthacariyā, lokatthacariyā, buddhicariyāti evamādayo,",
  "tika-s0301t1:41_7": "saṅkhepato vā sabbe puññañāṇasambhārā buddhakaradhammā,",
  "tika-s0301t1:41_8": "te mahābhinīhārato paṭṭhāya kappānaṁ satasahassādhikāni cattāri asaṅkhyeyyāni yathā hānabhāgiyā saṁkilesabhāgiyā ṭhitibhāgiyā vā na honti,",
  "tika-s0301t1:41_9": "atha kho uttaruttari visesabhāgiyāva honti,",
  "tika-s0301t1:41_10": "evaṁ sakkaccaṁ nirantaraṁ anavasesato bhatā sambhatā assa atthīti ‘‘bhatavā’’ti vattabbe ‘‘bhagavā’’ti vutto niruttinayena ta-kārassa ga-kāraṁ katvā .",
  "tika-s0301t1:41_11": "Atha vā bhatavāti teyeva yathāvutte buddhakaradhamme vuttanayeneva bhari, sambhari, paripūresīti attho. Evampi bhatavāti bhagavā.",
  "tika-s0301t1:42_0": "‘‘Sammāsambodhiyā sabbe, dānapāramiādike;",
  "tika-s0301t1:43_0": "Sambhāre bhatavā nātho, tasmāpi bhagavā mato’’.",
  "tika-s0301t1:44_0": "Kathaṁ bhāge vanīti bhagavā?",
  "tika-s0301t1:44_1": "Ye te catuvīsatikoṭisatasahassasaṅkhā devasikaṁ vaḷañjanakasamāpattibhāgā,",
  "tika-s0301t1:44_2": "te anavasesato lokahitatthaṁ attano ca diṭṭhadhammasukhavihāratthaṁ niccakappaṁ vani, bhaji, sevi,",
  "tika-s0301t1:44_3": "bahulamakāsīti bhāge vanīti bhagavā.",
  "tika-s0301t1:44_4": "Atha vā abhiññeyyadhammesu kusalādīsu khandhādīsu ca ye te pariññeyyādivasena saṅkhepato vā catubbidhā abhisamayabhāgā,",
  "tika-s0301t1:44_5": "vitthārato pana ‘‘cakkhu pariññeyyaṁ sotaṁ…pe… jarāmaraṇaṁ pariññeyya’’ntiādinā (paṭi. ma. 1.21) aneke pariññeyyabhāgā,",
  "tika-s0301t1:44_6": "‘‘cakkhussa samudayo pahātabbo…pe… jarāmaraṇassa samudayo pahātabbo’’tiādinā pahātabbabhāgā,",
  "tika-s0301t1:44_7": "‘‘cakkhussa nirodho…pe… jarāmaraṇassa nirodho sacchikātabbo’’tiādinā sacchikātabbabhāgā,",
  "tika-s0301t1:44_8": "‘‘cakkhunirodhagāminīpaṭipadā’’tiādinā,",
  "tika-s0301t1:44_9": "‘‘cattāro satipaṭṭhānā’’tiādinā ca anekabhedā bhāvetabbabhāgā ca dhammā, te sabbe vani, bhaji,",
  "tika-s0301t1:44_10": "yathārahaṁ gocarabhāvanāsevanānaṁ vasena sevi. Evampi bhāge vanīti bhagavā.",
  "tika-s0301t1:44_11": "Atha vā ‘‘ye ime sīlādayo dhammakkhandhā sāvakehi sādhāraṇā guṇakoṭṭhāsā guṇabhāgā,",
  "tika-s0301t1:44_12": "kinti nu kho te vineyyasantānesu patiṭṭhapeyya’’nti mahākaruṇāya vani abhipatthayi,",
  "tika-s0301t1:44_13": "sā cassa abhipatthanā yathādhippetaphalāvahā ahosi. Evampi bhāge vanīti bhagavā.",
  "tika-s0301t1:45_0": "‘‘Yasmā ñeyyasamāpatti-guṇabhāge tathāgato;",
  "tika-s0301t1:46_0": "Bhaji patthayi sattānaṁ, hitāya bhagavā tato’’.",
  "tika-s0301t1:47_0": "Kathaṁ bhage vanīti bhagavā?",
  "tika-s0301t1:47_1": "Samāsato tāva katapuññehi payogasampannehi yathāvibhavaṁ bhajīyantīti bhagā, lokiyalokuttarasampattiyo.",
  "tika-s0301t1:47_2": "Tattha lokiye tāva tathāgato sammāsambodhito pubbe bodhisattabhūto paramukkaṁsagate, vani, bhaji, sevi,",
  "tika-s0301t1:47_3": "yattha patiṭṭhāya niravasesato buddhakaradhamme samannānento buddhadhamme paripācesi,",
  "tika-s0301t1:47_4": "buddhabhūto pana te niravajjesu upasaṁhite anaññasādhāraṇe lokuttarepi, vani, bhaji, sevi,",
  "tika-s0301t1:47_5": "vitthārato pana padesarajja-issariyacakkavattisampatti-devarajjasampattiādivasena jhāna-vimokkha-samādhisamāpatti-ñāṇadassana-maggabhāvanā-phalasacchi-kiriyādi-uttarimanussadhammavasena ca anekavihite anaññasādhāraṇe, bhage, vani, bhaji, sevi. Evampi bhage vanīti bhagavā.",
  "tika-s0301t1:48_0": "‘‘Yā tā sampattiyo loke, yā ca lokuttarā puthu;",
  "tika-s0301t1:49_0": "Sabbā tā bhaji sambuddho, tasmāpi bhagavā mato’’.",
  "tika-s0301t1:50_0": "Kathaṁ sattavāti bhagavā?",
  "tika-s0301t1:50_1": "Bhattā daḷhabhattikā assa bahū atthīti bhattavā.",
  "tika-s0301t1:50_2": "Tathāgato hi mahākaruṇāsabbaññutaññāṇādi-aparimitanirupamappabhāva-guṇavisesasamaṅgibhāvato sabbasattuttamo,",
  "tika-s0301t1:50_3": "sabbānatthaparihārapubbaṅgamāya niravasesahitasukhavidhānatapparāya niratisayāya payogasampattiyā sadevamanussāya pajāya accantupakāritāya dvattiṁsamahāpurisalakkhaṇaasīti anubyañjanabyāmappabhādi anaññasādhāraṇavisesapaṭimaṇḍitarūpakāyatāya yathābhuccaguṇādhigatena ‘‘itipi so bhagavā’’tiādinayappavattena lokattayabyāpinā suvipulena suvisuddhena ca thutighosena samannāgatattā ukkaṁsapāramippattāsu appicchatāsantuṭṭhiādīsu suppatiṭṭhitabhāvato dasabalacatuvesārajjādi-niratisayaguṇavisesa-samaṅgībhāvato ca rūpappamāṇo rūpappasanno, ghosappamāṇo ghosappasanno, lūkhappamāṇo lūkhappasanno,",
  "tika-s0301t1:50_4": "dhammappamāṇo dhammappasannoti evaṁ catuppamāṇike lokasannivāse sabbathāpi pasādāvahabhāvena samantapāsādikattā aparimāṇānaṁ sattānaṁ sadevamanussānaṁ ādarabahumānagāravāyatanatāya paramapemasambhattiṭṭhānaṁ.",
  "tika-s0301t1:50_5": "Ye tassa ovāde patiṭṭhitā aveccappasādena samannāgatā honti,",
  "tika-s0301t1:50_6": "kenaci asaṁhāriyā tesaṁ pasādabhatti samaṇena vā brāhmaṇena vā devena vā mārena vā brahmunā vā.",
  "tika-s0301t1:50_7": "Tathā hi te attano jīvitapariccāgepi tattha pasādaṁ na pariccajanti,",
  "tika-s0301t1:50_8": "tassa vā āṇaṁ daḷhabhattibhāvato.",
  "tika-s0301t1:51_0": "Tenevāha –",
  "tika-s0301t1:52_0": "‘‘Yo ve kataññū katavedi dhīro;",
  "tika-s0301t1:53_0": "Kalyāṇamitto daḷhabhatti ca hotī’’ti. (jā. 2.17.78);",
  "tika-s0301t1:54_0": "‘‘Seyyathāpi, bhikkhave,",
  "tika-s0301t1:54_1": "mahāsamuddo ṭhitadhammo velaṁ nātivattati, evameva kho, bhikkhave,",
  "tika-s0301t1:54_2": "yaṁ mayā sāvakānaṁ sikkhāpadaṁ paññattaṁ,",
  "tika-s0301t1:54_3": "taṁ mama sāvakā jīvitahetupi nātikkamantī’’ti (udā. 45; cūḷava. 385) ca. –",
  "tika-s0301t1:55_0": "Evaṁ bhattavāti bhagavā niruttinayena ekassa ta-kārassa lopaṁ katvā itarassa ga-kāraṁ katvā.",
  "tika-s0301t1:56_0": "‘‘Guṇātisayayuttassa, yasmā lokahitesino;",
  "tika-s0301t1:57_0": "Sambhattā bahavo satthu, bhagavā tena vuccatī’’ti.",
  "tika-s0301t1:58_0": "Kathaṁ bhage vamīti bhagavā?",
  "tika-s0301t1:58_1": "Yasmā tathāgato bodhisattabhūtopi aparimāṇāsu jātīsu pāramiyo paripūrento bhagasaṅkhātaṁ siriṁ issariyaṁ yasañca vami uggiri,",
  "tika-s0301t1:58_2": "kheḷapiṇḍaṁ viya anapekkho chaḍḍayi,",
  "tika-s0301t1:58_3": "carimattabhāvepi hatthagataṁ cakkavattisiriṁ devalokādhipaccasadisaṁ catudīpissariyaṁ cakkavattisampattisannissayaṁ sattaratanasamujjalaṁ yasañca tiṇāyapi amaññamāno nirapekkho pahāya abhinikkhamitvā sammāsambodhiṁ abhisambuddho,",
  "tika-s0301t1:58_4": "tasmā ime sirīādike bhage vamīti bhagavā.",
  "tika-s0301t1:58_5": "Atha vā bhāni nāma nakkhattāni,",
  "tika-s0301t1:58_6": "tehi samaṁ gacchanti pavattantīti bhagā,",
  "tika-s0301t1:58_7": "sineruyugandharauttarakuruhimavantādibhājanalokavisesasannissayā sobhā kappaṭṭhiyabhāvato,",
  "tika-s0301t1:58_8": "tepi bhagavā vami tannivāsisattāvāsasamatikkamato tappaṭibaddhachandarāgappahānena pajahīti. Evampi bhage vamīti bhagavā.",
  "tika-s0301t1:59_0": "‘‘Cakkavattisiriṁ yasmā, yasaṁ issariyaṁ sukhaṁ;",
  "tika-s0301t1:60_0": "Pahāsi lokacittañca, sugato bhagavā tato’’.",
  "tika-s0301t1:61_0": "Kathaṁ bhāge vamīti bhagavā?",
  "tika-s0301t1:61_1": "Bhāgā nāma sabhāgadhammakoṭṭhāsā,",
  "tika-s0301t1:61_2": "te khandhāyatanadhātādivasena,",
  "tika-s0301t1:61_3": "tatthāpi rūpavedanādivasena pathaviyādivasena atītādivasena ca anekavidhā,",
  "tika-s0301t1:61_4": "te ca bhagavā sabbaṁ papañcaṁ sabbaṁ yogaṁ sabbaṁ ganthaṁ sabbaṁ saṁyojanaṁ samucchinditvā amatadhātuṁ samadhigacchanto vami uggiri,",
  "tika-s0301t1:61_5": "anapekkho chaḍḍayi na paccāvami.",
  "tika-s0301t1:61_6": "Tathā hesa ‘‘sabbatthakameva pathaviṁ āpaṁ tejaṁ vāyaṁ,",
  "tika-s0301t1:61_7": "cakkhuṁ sotaṁ ghānaṁ jivhaṁ kāyaṁ manaṁ,",
  "tika-s0301t1:61_8": "rūpe sadde gandhe rase phoṭṭhabbe dhamme,",
  "tika-s0301t1:61_9": "cakkhuviññāṇaṁ…pe… manoviññāṇaṁ,",
  "tika-s0301t1:61_10": "cakkhusamphassaṁ…pe… manosamphassaṁ,",
  "tika-s0301t1:61_11": "cakkhusamphassajaṁ vedanaṁ…pe… manosamphassajaṁ vedanaṁ,",
  "tika-s0301t1:61_12": "cakkhusamphassajaṁ saññaṁ…pe… manosamphassajaṁ saññaṁ,",
  "tika-s0301t1:61_13": "cakkhusamphassajaṁ cetanaṁ…pe… manosamphassajaṁ cetanaṁ, rūpataṇhaṁ…pe… dhammataṇhaṁ,",
  "tika-s0301t1:61_14": "rūpavitakkaṁ…pe… dhammavitakkaṁ,",
  "tika-s0301t1:61_15": "rūpavicāraṁ…pe… dhammavicāra’’ntiādinā anupadadhammavibhāgavasenapi sabbeva dhammakoṭṭhāse anavasesato vami uggiri,",
  "tika-s0301t1:61_16": "anapekkhapariccāgena chaḍḍayi. Vuttañhetaṁ ‘‘yaṁ taṁ, ānanda,",
  "tika-s0301t1:61_17": "cattaṁ vantaṁ muttaṁ pahīnaṁ paṭinissaṭṭhaṁ,",
  "tika-s0301t1:61_18": "taṁ tathāgato puna paccāvamissatīti netaṁ ṭhānaṁ vijjatī’’ti (dī. ni. 2.183). Evampi bhāge vamīti bhagavā.",
  "tika-s0301t1:61_19": "Atha vā bhāge vamīti sabbepi kusalākusale sāvajjānavajje hīnapaṇīte kaṇhasukkasappaṭibhāge dhamme ariyamaggañāṇamukhena vami uggiri, anapekkho pariccaji pajahi,",
  "tika-s0301t1:61_20": "paresañca tathattāya dhammaṁ desesi.",
  "tika-s0301t1:61_21": "Vuttampi cetaṁ ‘‘dhammāpi vo, bhikkhave, pahātabbā, pageva adhammā (ma. ni. 1.240). Kullūpamaṁ vo, bhikkhave,",
  "tika-s0301t1:61_22": "dhammaṁ desessāmi nittharaṇatthāya, no gahaṇatthāyā’’tiādi (ma. ni. 1.240). Evampi bhāge vamīti bhagavā.",
  "tika-s0301t1:62_0": "‘‘Khandhāyatanadhātādi-dhammabhāgā-mahesinā;",
  "tika-s0301t1:63_0": "Kaṇhasukkā yato vantā, tatopi bhagavā mato’’.",
  "tika-s0301t1:64_0": "Tena vuttaṁ –",
  "tika-s0301t1:65_0": "‘‘Bhāgavā bhatavā bhāge, bhage ca vani bhattavā;",
  "tika-s0301t1:66_0": "Bhage vami tathā bhāge, vamīti bhagavā jino’’ti.",
  "tika-s0301t1:67_0": "Dhammasarīraṁ paccakkhaṁ karotīti ‘‘yo vo, ānanda,",
  "tika-s0301t1:67_1": "mayā dhammo ca vinayo ca desito paññatto,",
  "tika-s0301t1:67_2": "so vo mamaccayena satthā’’ti vacanato dhammassa satthubhāvapariyāyo vijjatīti katvā vuttaṁ.",
  "tika-s0301t1:67_3": "Vajirasaṅghātasamānakāyo parehi abhejjasarīrattā.",
  "tika-s0301t1:67_4": "Na hi bhagavato rūpakāye kenaci sakkā antarāyaṁ kātunti.",
  "tika-s0301t1:67_5": "Desanāsampattiṁ niddisati vakkhamānassa sakalassa suttassa ‘‘eva’’nti nidassanato.",
  "tika-s0301t1:67_6": "Sāvakasampattiṁ niddisati paṭisambhidāppattena pañcasu ṭhānesu bhagavatā etadagge ṭhapitena mayā mahāsāvakena sutaṁ, tañca kho mayāva sutaṁ,",
  "tika-s0301t1:67_7": "na anussutaṁ na paraṁparābhatanti imassatthassa dīpanato.",
  "tika-s0301t1:67_8": "Kālasampattiṁ niddisati bhagavāsaddasannidhāne payuttassa samayasaddassa buddhuppādapaṭimaṇḍitabhāvadīpanato.",
  "tika-s0301t1:67_9": "Buddhuppādaparamā hi kālasampadā. Tenetaṁ vuccati –",
  "tika-s0301t1:68_0": "‘‘Kappakasāye kaliyuge,",
  "tika-s0301t1:68_1": "buddhuppādo aho mahacchariyaṁ;",
  "tika-s0301t1:69_0": "Hutāvahamajjhe jātaṁ,",
  "tika-s0301t1:69_1": "samuditamakarandamaravinda’’nti.",
  "tika-s0301t1:70_0": "Bhagavāti desakasampattiṁ niddisati guṇavisiṭṭhasattuttamabhāvadīpanato garugāravādhivacanabhāvato.",
  "tika-s0301t1:71_0": "Avisesenāti na visesena, vihārabhāvasāmaññenāti attho.",
  "tika-s0301t1:71_1": "Iriyāpatha…pe… vihāresūti iriyāpathavihāro, dibbavihāro, brahmavihāro,",
  "tika-s0301t1:71_2": "ariyavihāroti etesu catūsu vihāresu.",
  "tika-s0301t1:71_3": "Samaṅgīparidīpananti samaṅgībhāvaparidīpanaṁ.",
  "tika-s0301t1:71_4": "Etanti ‘‘viharatī’’ti etaṁ padaṁ.",
  "tika-s0301t1:71_5": "Tathā hi taṁ ‘‘idhekacco gihīhi saṁsaṭṭho viharati sahanandī sahasokī’’tiādīsu (saṁ. ni.",
  "tika-s0301t1:71_6": "4.241) iriyāpathavihāre āgataṁ. ‘‘Yasmiṁ, bhikkhave,",
  "tika-s0301t1:71_7": "samaye bhikkhu vivicceva kāmehi…pe… paṭhamaṁ jhānaṁ upasampajja viharatī’’ti (dha. sa. 160; vibha. 624) ettha dibbavihāre.",
  "tika-s0301t1:71_8": "‘‘So mettāsahagatena cetasā ekaṁ disaṁ pharitvā viharatī’’tiādīsu (dī. ni. 1.556; 3.308; ma. ni. 1.77; 2.309; 3.230) brahmavihāre. ‘‘So kho ahaṁ, aggivessana,",
  "tika-s0301t1:71_9": "tassāyeva kathāya pariyosāne tasmiṁ eva purimasmiṁ samādhinimitte ajjhattameva cittaṁ saṇṭhapemi sannisādemi ekodiṁ karomi samādahāmi,",
  "tika-s0301t1:71_10": "yena sudaṁ niccakappaṁ viharāmī’’tiādīsu (ma. ni. 1.387) ariyavihāre.",
  "tika-s0301t1:72_0": "Tattha iriyanaṁ vattanaṁ iriyā, kāyappayogo.",
  "tika-s0301t1:72_1": "Tassā pavattanupāyabhāvato ṭhānādi iriyāpatho.",
  "tika-s0301t1:72_2": "Ṭhānasamaṅgī vā hi kāyena kiñci kareyya gamanādīsu aññatarasamaṅgī vā.",
  "tika-s0301t1:72_3": "Atha vā iriyati pavattati etena attabhāvo kāyakiccaṁ vāti iriyā,",
  "tika-s0301t1:72_4": "tassā pavattiupāyabhāvato iriyā ca so patho cāti iriyāpatho, ṭhānādi eva.",
  "tika-s0301t1:72_5": "So ca atthato gatinivattiādiākārena pavatto catusantatirūpapabandho eva. Viharaṇaṁ, viharati etenāti vā vihāro,",
  "tika-s0301t1:72_6": "iriyāpatho eva vihāro iriyāpathavihāro. Divi bhavo dibbo,",
  "tika-s0301t1:72_7": "tattha bahulappavattiyā brahmapārisajjādidevaloke bhavoti attho. Tattha yo dibbānubhāvo,",
  "tika-s0301t1:72_8": "tadatthāya saṁvattatīti vā dibbo,",
  "tika-s0301t1:72_9": "abhiññābhinīhāravasena mahāgatikattā vā dibbo,",
  "tika-s0301t1:72_10": "dibbo ca so vihāro cāti dibbavihāro,",
  "tika-s0301t1:72_11": "catasso rūpāvacarasamāpattiyo.",
  "tika-s0301t1:72_12": "Āruppasamāpattiyopi ettheva saṅgahaṁ gacchanti. Brahmūnaṁ,",
  "tika-s0301t1:72_13": "brahmāno vā vihārā brahmavihārā, catasso appamaññāyo. Ariyānaṁ, ariyā vā vihārā ariyavihārā, cattāri sāmaññaphalāni.",
  "tika-s0301t1:72_14": "So hi ekaṁ iriyāpathabādhanantiādi yadipi bhagavā ekenapi iriyāpathena cirataraṁ kālaṁ attabhāvaṁ pavattetuṁ sakkoti,",
  "tika-s0301t1:72_15": "tathāpi upādinnakasarīrassa nāma ayaṁ sabhāvoti dassetuṁ vuttaṁ .",
  "tika-s0301t1:72_16": "Yasmā vā bhagavā yattha katthaci vasanto vineyyānaṁ dhammaṁ desento,",
  "tika-s0301t1:72_17": "nānāsamāpattīhi ca kālaṁ vītināmento vasatīti sattānaṁ attano ca vividhaṁ hitasukhaṁ harati upaneti uppādeti,",
  "tika-s0301t1:72_18": "tasmā vividhaṁ haratīti evamettha attho veditabbo.",
  "tika-s0301t1:73_0": "Paccatthike jinātīti jeto.",
  "tika-s0301t1:73_1": "Jeta-saddo hi sota-saddo viya kattusādhanopi atthīti.",
  "tika-s0301t1:73_2": "Rañño vā paccatthikānaṁ jitakāle jātattā jeto.",
  "tika-s0301t1:73_3": "Rañño hi attano jayaṁ tattha āropetvā jitavāti jetoti kumāro vutto.",
  "tika-s0301t1:73_4": "Maṅgalakāmatāya vā jetotissa nāmaṁ kataṁ,",
  "tika-s0301t1:73_5": "tasmā ‘‘jeyyo’’ti etasmiṁ atthe ‘‘jeto’’ti vuttanti daṭṭhabbaṁ. Tassa jetassa rājakumārassa.",
  "tika-s0301t1:73_6": "Vanetiādito paṭṭhāyeva taṁ tassa santakanti dassetuṁ ‘‘taṁ hī’’tiādi vuttaṁ.",
  "tika-s0301t1:73_7": "Sabbakāmasamiddhitāya vigatamalamaccheratāya karuṇādiguṇasamaṅgitāya ca niccakālaṁ upaṭṭhapito anāthānaṁ piṇḍo etassa atthīti anāthapiṇḍiko, tassa anāthapiṇḍikassa. Yadi jetavanaṁ,",
  "tika-s0301t1:73_8": "kathaṁ anāthapiṇḍikassa ārāmoti āha ‘‘anāthapiṇḍikenā’’tiādi.",
  "tika-s0301t1:73_9": "Pañcavidhasenāsanaṅgasampattiyā āramanti ettha pabbajitāti ārāmo, tasmiṁ ārāme.",
  "tika-s0301t1:73_10": "Yadipi so bhūmibhāgo koṭisantharena mahāseṭṭhinā kīto,",
  "tika-s0301t1:73_11": "rukkhā pana jetena na vikkītāti taṁ ‘‘jetavana’’nti vattabbataṁ labhatīti vadanti.",
  "tika-s0301t1:73_12": "Ubhinnampi vā tattha pariccāgavisesakittanatthaṁ ubhayavacanaṁ,",
  "tika-s0301t1:73_13": "jetenapi hi bhūmibhāgavikkayena laddhadhanaṁ tattha dvārakoṭṭhakakaraṇavasena viniyuttaṁ.",
  "tika-s0301t1:73_14": "Sāvatthijetavanānaṁ bhūmibhāgavasena bhinnattā vuttaṁ ‘‘na hi sakkā ubhayattha ekaṁ samayaṁ viharitu’’nti.",
  "tika-s0301t1:74_0": "Apākaṭāti sakko suyāmotiādinā anabhiññātā.",
  "tika-s0301t1:74_1": "Abhiññātānampi aññatarasaddo dissateva ekasadisāyattattāti dassetuṁ ‘‘abhijānāti no’’tiādi vuttaṁ. Ahunā idāneva.",
  "tika-s0301t1:74_2": "Sādhāraṇavacanaṁ dibbataṁ antonītaṁ katvā.",
  "tika-s0301t1:74_3": "Devo eva devatā purisepi vattanato.",
  "tika-s0301t1:74_4": "Tenevāha ‘‘imasmiṁ panatthe’’tiādi.",
  "tika-s0301t1:74_5": "Nanu ca rūpāvacarasattānaṁ purisindriyaṁ natthi, yena te purisāti vucceyyuṁ? Yadipi purisindriyaṁ natthi,",
  "tika-s0301t1:74_6": "purisasaṇṭhānassa pana purisavesassa ca vasena purisapuggalātveva vuccanti purisapakatibhāvato.",
  "tika-s0301t1:75_0": "Abhikkantāti atikkantā,",
  "tika-s0301t1:75_1": "vigatāti atthoti āha ‘‘khaye dissatī’’ti.",
  "tika-s0301t1:75_2": "Teneva hi ‘‘nikkhanto paṭhamo yāmo’’ti upari vuttaṁ.",
  "tika-s0301t1:75_3": "Abhikkantataroti ativiya kantataro.",
  "tika-s0301t1:75_4": "Tādiso ca sundaro bhaddako nāma hotīti āha ‘‘sundare dissatī’’ti.",
  "tika-s0301t1:75_5": "Koti devanāgayakkhagandhabbādīsu ko katamo? Meti mama. Pādānīti pāde.",
  "tika-s0301t1:75_6": "Iddhiyāti imāya evarūpāya deviddhiyā.",
  "tika-s0301t1:75_7": "Yasasāti iminā edisena parivārena paricchadena ca. Jalanti vijjotamāno.",
  "tika-s0301t1:75_8": "Abhikkantenāti ativiya kantena kamaniyena abhirūpena.",
  "tika-s0301t1:75_9": "Vaṇṇenāti chavivaṇṇena sarīravaṇṇanibhāya.",
  "tika-s0301t1:75_10": "Sabbā obhāsayaṁ disāti sabbāpi disā pabhāsento cando viya sūriyo viya ca ekobhāsaṁ ekālokaṁ karontoti gāthāya attho.",
  "tika-s0301t1:75_11": "Abhirūpeti uḷārarūpe sampannarūpe.",
  "tika-s0301t1:76_0": "Kañcanasannibhattacatā suvaṇṇavaṇṇaggahaṇena gahitāti adhippāyenāha ‘‘chaviya’’nti.",
  "tika-s0301t1:76_1": "Chavigatā pana vaṇṇadhātu eva ‘‘suvaṇṇavaṇṇo’’ti ettha vaṇṇaggahaṇena gahitāti apare.",
  "tika-s0301t1:76_2": "Vaṇṇanaṁ kittiyā ugghosananti vaṇṇo, thuti.",
  "tika-s0301t1:76_3": "Vaṇṇīyati asaṅkarato vavatthapīyatīti vaṇṇo, kulavaggo.",
  "tika-s0301t1:76_4": "Vaṇṇīyati phalaṁ etena yathāsabhāvato vibhāvīyatīti vaṇṇo, kāraṇaṁ.",
  "tika-s0301t1:76_5": "Vaṇṇanaṁ dīgharassādivasena saṇṭhahananti vaṇṇo, saṇṭhānaṁ.",
  "tika-s0301t1:76_6": "Vaṇṇīyati aṇumahantādivasena pamīyatīti vaṇṇo, pamāṇaṁ.",
  "tika-s0301t1:76_7": "Vaṇṇeti vikāraṁ āpajjamānaṁ hadayaṅgatabhāvaṁ pakāsetīti vaṇṇo, rūpāyatanaṁ.",
  "tika-s0301t1:76_8": "Evaṁ tena tena pavattinimittena vaṇṇasaddassa tasmiṁ tasmiṁ atthe pavatti veditabbā.",
  "tika-s0301t1:76_9": "Iddhiṁ māpetvāti vatthālaṅkārakāyādīhi obhāsamuñcanādivasena dibbaṁ iddhānubhāvaṁ nimminitvā.",
  "tika-s0301t1:76_10": "Kāmāvacarā anabhisaṅkhatenapi āgantuṁ sakkonti oḷārikarūpattā.",
  "tika-s0301t1:76_11": "Tathā hi te kabaḷīkārabhakkhā.",
  "tika-s0301t1:76_12": "Rūpāvacarā na sakkonti tato sukhumatararūpattā. Tenāha ‘‘tesaṁ hī’’tiādi.",
  "tika-s0301t1:76_13": "Tattha ‘‘atisukhumo’’ti mūlapaṭisandhirūpaṁ sandhāya vadati.",
  "tika-s0301t1:76_14": "Na tena iriyāpathakappanaṁ hotīti etena brahmalokepi brahmāno yebhuyyena nimmitarūpeneva pavattantīti dasseti.",
  "tika-s0301t1:76_15": "Itarañhi ativiya sukhumaṁ rūpaṁ kevalaṁ cittuppādassa nissayādhiṭṭhānabhūtaṁ saṇṭhānavantaṁ hutvā tiṭṭhati.",
  "tika-s0301t1:77_0": "Anavasesattaṁ sakalatā. Yebhuyyatā bahulabhāvo.",
  "tika-s0301t1:77_1": "Abyāmissatā vijātiyena asaṅkaro.",
  "tika-s0301t1:77_2": "Sukhena hi avokiṇṇatā tattha adhippetā .",
  "tika-s0301t1:77_3": "Anatirekatā taṁparamatā visesābhāvo.",
  "tika-s0301t1:77_4": "Kevalakappanti kevalaṁ daḷhaṁ katvāti attho.",
  "tika-s0301t1:77_5": "Saṅghabhedāyāti saṅghe vivādāya, vivāduppādāyāti attho.",
  "tika-s0301t1:77_6": "Kevalaṁ vuccati nibbānaṁ sabbasaṅkhatavivittattā, etassa taṁ atthīti kevalī, sacchikatanirodho khīṇāsavo. Tenāha ‘‘visaṁyogo attho’’ti.",
  "tika-s0301t1:78_0": "Kappasaddo panāyaṁ saupasaggo anupasaggo cāti adhippāyena okappaniyapade labbhamānaṁ kappasaddamattaṁ dasseti,",
  "tika-s0301t1:78_1": "aññathā kappapadaṁ anidassanameva siyā.",
  "tika-s0301t1:78_2": "Samaṇakappehīti vinayasiddhehi samaṇavohārehi. Niccakappanti niccakālaṁ. Paññattīti nāmaṁ. Nāmañhetaṁ tassa āyasmato, yadidaṁ kappoti.",
  "tika-s0301t1:78_3": "Kappitakesamassūti kattarikāya cheditakesamassu.",
  "tika-s0301t1:78_4": "Dvaṅgulakappoti majjhanhikavelāya vītikkantāya dvaṅgulatāvikappo. Lesoti apadeso.",
  "tika-s0301t1:78_5": "Anavasesaṁ pharituṁ samatthassapi obhāsassa kenacipi kāraṇena ekadesapharaṇampi siyā,",
  "tika-s0301t1:78_6": "ayaṁ pana sabbasova pharatīti dassetuṁ samantattho kappa-saddo gahitoti āha ‘‘anavasesaṁ samantato’’ti. Īsaṁ asamattaṁ, kevalaṁ vā kevalakappaṁ.",
  "tika-s0301t1:78_7": "Bhagavato ābhāya anobhāsitameva hi padesaṁ devatā attano pabhāya obhāsenti.",
  "tika-s0301t1:78_8": "Na hi bhagavato pabhā kāyaci pabhāya abhibhuyyati,",
  "tika-s0301t1:78_9": "sūriyādīnampi pabhaṁ sā abhibhuyya tiṭṭhatīti.",
  "tika-s0301t1:79_0": "Yenavā kāraṇenāti hetumhi idaṁ karaṇavacanaṁ.",
  "tika-s0301t1:79_1": "Hetuattho hi kiriyāya kāraṇaṁ, na karaṇaṁ viya kiriyattho,",
  "tika-s0301t1:79_2": "tasmā nānappakāra-guṇavisesādhigamanatthā idha upasaṅkamanakiriyāti ‘‘annena vasati,",
  "tika-s0301t1:79_3": "vijjāya vasatī’’tiādīsu viya hetuatthameva taṁ karaṇavacanaṁ yuttaṁ na karaṇatthaṁ tassa ayujjamānattāti vuttaṁ ‘‘yena vā kāraṇenā’’tiādi.",
  "tika-s0301t1:79_4": "Bhagavato satatappavattaniratisaya-sāduvipulamatarasa-saddhammaphalatāya sāduphalaniccaphalitamahārukkhena bhagavā upamito.",
  "tika-s0301t1:79_5": "Sāduphalūpabhogādhippāyaggahaṇeneva hi mahākāruṇikassa sāduphalatā gahitāti. Upasaṅkamīti upasaṅkantā.",
  "tika-s0301t1:79_6": "Sampattakāmatāya hi kiñci ṭhānaṁ gacchanto taṁtaṁpadesātikkamanena upasaṅkami,",
  "tika-s0301t1:79_7": "upasaṅkantoti vattabbataṁ labhati.",
  "tika-s0301t1:79_8": "Tenāha ‘‘gatāti vuttaṁ hotī’’ti, upagatāti attho.",
  "tika-s0301t1:79_9": "Upasaṅkamitvāti pubbakālakiriyāniddesoti āha ‘‘upasaṅkamanapariyosānadīpana’’nti.",
  "tika-s0301t1:79_10": "Tatoti yaṁ ṭhānaṁ pattā ‘‘upasaṅkamī’’ti vuttā, tato upagataṭṭhānato.",
  "tika-s0301t1:80_0": "Gatinivattiatthato sāmaññato āsanampi ṭhānaggahaṇena gayhatīti vuttaṁ ‘‘āsanakusalatāya ekamantaṁ tiṭṭhantī’’ti.",
  "tika-s0301t1:80_1": "Nisinnāpi hi gamanato nivattā nāma honti ṭhatvā nisīditabbattā,",
  "tika-s0301t1:80_2": "yathāvuttaṭṭhānādayopi āsaneneva saṅgahitāti.",
  "tika-s0301t1:80_3": "Atidūraaccāsannapaṭikkhepena nātidūranaccāsannaṁ nāma gahitaṁ.",
  "tika-s0301t1:80_4": "Taṁ pana avakaṁsato ubhinnaṁ pasāritahatthasaṅghaṭṭanena daṭṭhabbaṁ.",
  "tika-s0301t1:80_5": "Gīvaṁ pasāretvāti gīvaṁ parivattanavasena pasāretvā.",
  "tika-s0301t1:81_0": "Kāmaṁ ‘‘katha’’nti ayamākārapucchā, taraṇākāro idha pucchito.",
  "tika-s0301t1:81_1": "So pana taraṇākāro atthato kāraṇamevāti āha ‘‘kathaṁ nūti kāraṇapucchā’’ti?",
  "tika-s0301t1:81_2": "Pākaṭo abhisambodhiyaṁ mahāpathavīkampanādianekacchariyapātubhāvādinā.",
  "tika-s0301t1:82_0": "Marisanaṭṭhena pāpānaṁ rogādianatthānaṁ abhibhavanaṭṭhena māriso, dukkharahito.",
  "tika-s0301t1:82_1": "Tenāha ‘‘niddukkhāti vuttaṁ hotī’’ti.",
  "tika-s0301t1:82_2": "Nirayapakkhe piyālapanavacanavasena upacāravacanañcetaṁ yathā ‘‘devānaṁ piyā’’ti. Tenevāha ‘‘yadi eva’’ntiādi.",
  "tika-s0301t1:82_3": "Saṅkunā saṅkūti matthakato samakoṭṭitena yāva hadayapadesā nibbijjhitvā otiṇṇena saṅkunā pādatalato samakoṭṭito saṅku nibbijjhitvā ārohanto hadaye hadayassa padese samāgaccheyya,",
  "tika-s0301t1:82_4": "atha nesaṁ saṅkūnaṁ samāgamasamakāle naṁ yathātikkantasaṅkukaraṇakālaṁ jāneyyāsi.",
  "tika-s0301t1:82_5": "Kiñci nimittaṁ upādāya kismiñci atthe pavattassa saddassa tannimittarahite pavatti ruḷhī nāma gamanakiriyārahite sāsanādimati paṭipiṇḍe yathā gosaddassa.",
  "tika-s0301t1:83_0": "Oghamatarīti yesaṁ oghānaṁ taraṇaṁ pucchitaṁ,",
  "tika-s0301t1:83_1": "te gaṇanaparicchedato sarūpato ca dassetuṁ ‘‘cattāro’’tiādi vuttaṁ.",
  "tika-s0301t1:83_2": "Kasmā panettha cattāro eva oghā vuttā, te ca kāmādayo evāti? Na codetabbametaṁ,",
  "tika-s0301t1:83_3": "yasmā dhammānaṁ sabhāvakiccavisesaññunā bhagavatā sabbaṁ ñeyyaṁ yāthāvato abhisambujjhitvā ettakāva oghā desitā, ime eva ca desitāti.",
  "tika-s0301t1:83_4": "Vaṭṭasmiṁ ohananti osīdāpentīti oghā,",
  "tika-s0301t1:83_5": "ohananti heṭṭhā katvā hananti gāmenti,",
  "tika-s0301t1:83_6": "tathābhūtā satte adho gāmenti nāma.",
  "tika-s0301t1:83_7": "Ayañca attho ‘‘sabbopi cesā’’tiādinā parato aṭṭhakathāyameva āgamissati. Kāmanaṭṭhena kāmo,",
  "tika-s0301t1:83_8": "kāmo ca so yathāvuttenatthena ogho cāti, kāmesu oghoti vā kāmogho.",
  "tika-s0301t1:83_9": "Bhavogho nāma bhavarāgoti dassetuṁ ‘‘rūpārūpabhavesu chandarāgo jhānanikanti cā’’ti vuttaṁ. Sumaṅgalavilāsinīādīsu (dī. ni. aṭṭha.",
  "tika-s0301t1:83_10": "3.312) pana ‘‘sassatadiṭṭhisahagatarāgo cā’’ti vuttaṁ.",
  "tika-s0301t1:83_11": "Tattha paṭhamo upapattibhavesu rāgo, dutiyo kammabhave.",
  "tika-s0301t1:83_12": "Bhavadiṭṭhivinimuttassa diṭṭhigatassa abhāvato.",
  "tika-s0301t1:83_13": "‘‘Dvāsaṭṭhidiṭṭhiyo diṭṭhogho’’ti vuttaṁ,",
  "tika-s0301t1:83_14": "catusaccantogadhattā sabbassa ñeyyassa ‘‘catūsu saccesu aññāṇaṁ avijjogho’’ti āha.",
  "tika-s0301t1:84_0": "Idāni tesaṁ oghasaṅkhātānaṁ pāpadhammānaṁ uppattiṭṭhānaṁ dassetuṁ ‘‘tatthā’’tiādi vuttaṁ,",
  "tika-s0301t1:84_1": "pavattiṭṭhānaṁ pana kāmaguṇādayo dassitā eva.",
  "tika-s0301t1:84_2": "‘‘Pañcasu kāmaguṇesu chandarāgo kāmogho’’ti ettha bhavoghaṁ ṭhapetvā sabbo lobho kāmoghoti yuttaṁ siyā.",
  "tika-s0301t1:84_3": "Sassatadiṭṭhisahagato rāgo bhavadiṭṭhisampayuttattā bhavoghoti aṭṭhakathāsu vutto,",
  "tika-s0301t1:84_4": "bhavogho pana diṭṭhigatavippayuttesu eva uppajjatīti pāḷiyaṁ vutto.",
  "tika-s0301t1:84_5": "Tenevāha – ‘‘bhavogho catūsu diṭṭhivippayuttalobhasahagatacittuppādesu uppajjatī’’ti.",
  "tika-s0301t1:84_6": "Tasmā diṭṭhisahagatalobhopi kāmoghoti yuttaṁ siyā.",
  "tika-s0301t1:84_7": "Diṭṭhadhammikasamparāyikadukkhānañhi kāraṇabhūtā kāmāsavādayopi dvidhā vuttā, āsavā eva ca oghā.",
  "tika-s0301t1:84_8": "Kāmāsavaniddese ca kāmesūti kāmarāgadiṭṭhirāgādīnaṁ ārammaṇabhūtesu tebhūmakesu vatthukāmesūti attho sambhavati.",
  "tika-s0301t1:84_9": "Tattha hi uppajjamānā sāyaṁ taṇhā sabbāpi na kāmacchandādināmaṁ na labhatīti.",
  "tika-s0301t1:85_0": "Yadi pana pañcakāmaguṇiko ca rāgo kāmoghoti vuttoti katvā brahmānaṁ vimānādīsu rāgassa diṭṭhirāgassa ca kāmoghabhāvo paṭisedhitabbo siyā,",
  "tika-s0301t1:85_1": "evaṁ sati kāmoghabhavoghavinimuttena nāma lobhena bhavitabbaṁ .",
  "tika-s0301t1:85_2": "So yadā diṭṭhigatavippayuttesu uppajjati,",
  "tika-s0301t1:85_3": "tadā tena sampayutto avijjogho oghavippayuttoti domanassavicikicchuddhaccasampayuttassa viya tassapi oghavippayuttatā vattabbā siyā ‘‘catūsupi diṭṭhigatavippayuttalobhasahagatesu cittuppādesu uppanno moho siyā oghasampayutto siyā oghavippayutto’’ti.",
  "tika-s0301t1:85_4": "‘‘Kāmogho aṭṭhasu lobhasahagatesu cittuppādesu uppajjatī’’ti,",
  "tika-s0301t1:85_5": "‘‘kāmoghaṁ paṭicca diṭṭhogho avijjogho’’ti ca vacanato diṭṭhisahagato kāmogho na hotīti na sakkā vattuṁ.",
  "tika-s0301t1:85_6": "Tathā hettha ‘‘rūpārūpabhavesu chandarāgo jhānanikanti ca bhavogho nāmāti ettakameva vuttaṁ,",
  "tika-s0301t1:85_7": "na vuttaṁ sassatadiṭṭhisahagato rāgo’’ti.",
  "tika-s0301t1:86_0": "Adhogamanaṭṭhenāti heṭṭhāpavattanaṭṭhena.",
  "tika-s0301t1:86_1": "Heṭṭhāpavattanañcettha na kevalaṁ apāyagamaniyabhāvena,",
  "tika-s0301t1:86_2": "atha kho saṁsāratarakāvarodhanenapīti dassetuṁ ‘‘uparibhavañcā’’tiādi vuttaṁ.",
  "tika-s0301t1:86_3": "Kāmaṁ nibbānaṁ arūpibhāvā adesaṁ,",
  "tika-s0301t1:86_4": "na tassa ṭhānavasena uparigahaṇaṁ,",
  "tika-s0301t1:86_5": "sabbasaṅkhatavinissaṭattā pana sabbassapi bhavassa uparīti vattabbataṁ arahatīti katvā vuttaṁ ‘‘uparibhavaṁ nibbāna’’nti.",
  "tika-s0301t1:86_6": "‘‘Mahāudakogho’’tiādīsu rāsaṭṭho ogha-saddoti ‘‘mahā heso kilesarāsī’’ti vuttaṁ sesesupīti bhavoghādīsupi.",
  "tika-s0301t1:87_0": "Appatiṭṭhahantoti kilesādīnaṁ vasena asantiṭṭhanto, asaṁsīdantoti attho.",
  "tika-s0301t1:87_1": "Anāyūhantoti abhisaṅkhārādivasena na āyūhanto majjhimaṁ paṭipadaṁ vilaṅghitvā nibbuyhanto. Tenāha – ‘‘avāyamanto’’ti,",
  "tika-s0301t1:87_2": "micchāvāyāmavasena avāyamantoti adhippāyo. Gūḷhanti saṁvutaṁ.",
  "tika-s0301t1:87_3": "Paṭicchannanti tasseva vevacanaṁ.",
  "tika-s0301t1:87_4": "Atthavasena vā saṁvuttaṁ gūḷhaṁ,",
  "tika-s0301t1:87_5": "saddavasenapi apākaṭaṁ paṭicchannaṁ antaradīpādike ṭhātabbaṭṭhāne.",
  "tika-s0301t1:87_6": "Āyūhantāti hatthehi ca pādehi ca vāyamantā. Etaṁ atthajātaṁ, etaṁ vā vissajjanaṁ.",
  "tika-s0301t1:88_0": "Idāni yenādhippāyena bhagavatā tathāgūḷhaṁ katvā pañho kathito,",
  "tika-s0301t1:88_1": "taṁ dassetuṁ ‘‘kiṁ panātiādi vuttaṁ.",
  "tika-s0301t1:88_2": "Niggahamukhenāti veneyyānaṁ vinayaupāyabhūtaniggahavasena.",
  "tika-s0301t1:88_3": "Tenāha ye paṇḍitamānino’’tiādi.",
  "tika-s0301t1:88_4": "Pavayha pavayhāti ophuṇitvā ophuṇitvā.",
  "tika-s0301t1:89_0": "Soti devaputto nihatamāno ahosi yathāvissajjitassa atthassa ajānanto.",
  "tika-s0301t1:89_1": "Yathāti aniyamavacanaṁ niyamaniddiṭṭhaṁ hoti,",
  "tika-s0301t1:89_2": "taṁsambandhañca kathanti pucchāvacananti tadubhayassa atthaṁ dassento ‘‘yathāhaṁ jānāmi, evaṁ me kathehī’’ti āha.",
  "tika-s0301t1:90_0": "Yadāsvāhanti yadā su ahaṁ,",
  "tika-s0301t1:90_1": "su-kāro nipātamattaṁ ‘‘yadidaṁ kathaṁ sū’’tiādīsu viya.",
  "tika-s0301t1:90_2": "Sabbapadesūti ‘‘tadāssu saṁsīdāmī’’tiādīsu tīsupi padesu.",
  "tika-s0301t1:90_3": "Atarantoti oghānaṁ atikkamanatthaṁ taraṇappayogaṁ akaronto.",
  "tika-s0301t1:90_4": "Tatthevāti oghaniyaoghesu eva.",
  "tika-s0301t1:90_5": "Osīdāmīti nimujjāmi oghehi ajjhotthaṭo homi.",
  "tika-s0301t1:90_6": "Nibbuyhāmīti oghehi nibbūḷho homi. Ṭhātuṁ asakkonto asaṁsīdanto.",
  "tika-s0301t1:90_7": "Ativattāmīti anupayogaṁ atikkamāmi,",
  "tika-s0301t1:90_8": "apanidhānavasena sammāpaṭipattiṁ virādhemīti attho.",
  "tika-s0301t1:90_9": "Ṭhāne ca vāyāme cāti vakkhamānavibhāge patiṭṭhahane vāyāme ca dosaṁ disvāti patiṭṭhānāyūhanesu saṁsīdananibbuyhanasaṅkhātaṁ taraṇassa vibandhanabhūtaṁ ādīnavaṁ disvāna.",
  "tika-s0301t1:90_10": "Idaṁ bhagavatā bodhimūle attanā pavattita-pubbabhāga-manasikāravasena vuttaṁ.",
  "tika-s0301t1:90_11": "Atiṭṭhanto avāyamantoti patiṭṭhānāyūhanakaraṇakilesādīnaṁ parivajjanena asaṁsīdanto anibbuyhanto.",
  "tika-s0301t1:90_12": "Devatāyapi paṭividdho tadattho upanissayasampannatāya vimuttiparipācanīyadhammānaṁ paripakkattā.",
  "tika-s0301t1:90_13": "Na pana pākaṭo vipañcitaññūādīnaṁ,",
  "tika-s0301t1:90_14": "ugghaṭitaññūnaṁ pana yathā tassā devatāya, tathā pākaṭo evāti.",
  "tika-s0301t1:90_15": "Satta dukā idāni vuccamānarūpā dassitā porāṇaṭṭhakathāyaṁ.",
  "tika-s0301t1:90_16": "Kilesavasena santiṭṭhantoti lobhādīhi abhibhūtatāya saṁsāre patiṭṭhahanto sammā appaṭipajjanena tattheva saṁsīdati nāma.",
  "tika-s0301t1:90_17": "Abhisaṅkhāravasenāti tatthevābhisaṅkhāracetanāya cetento sammāpaṭipattiyogyassa khaṇassa ativattanena nibbuyhati nāma.",
  "tika-s0301t1:90_18": "Iminā nayena sesadukesupi attho veditabbo.",
  "tika-s0301t1:91_0": "Ettha ca vaṭṭamūlakā kilesāti tesaṁ vasena saṁsāre avaṭṭhānaṁ taṁtaṁkammunā tattha tattha bhave abhinibbatti,",
  "tika-s0301t1:91_1": "kilesā pana tesaṁ paccayamattaṁ.",
  "tika-s0301t1:91_2": "Tattha tattha bhave aparāparaṁ nibbattento saṁsāre nibbuyhati nāmāti imassa atthassa dassanavasena paṭhamaduko vutto.",
  "tika-s0301t1:91_3": "Ime sattā saṁsāre paribbhamantā duvidhā taṇhācaritā diṭṭhicaritā cāti tesaṁ saṁsāranāyikabhūtānaṁ dhammānaṁ vasena santiṭṭhanaṁ,",
  "tika-s0301t1:91_4": "tadaññesaṁ pavattipaccayānaṁ vasena āyūhananti imassa atthassa dassanavasena dutiyaduko vutto.",
  "tika-s0301t1:91_5": "Saṁyojaniyesu dhammesu assādadassanasabhāvāya taṇhāya vasena visesato patiṭṭhānaṁ,",
  "tika-s0301t1:91_6": "amuttimagge muttimaggaparāmāsato tathā āyūhanampi diṭṭhiyā vasena hotīti dassetuṁ tatiyaduko vutto.",
  "tika-s0301t1:91_7": "Catutthaduke pana adhippāyo aṭṭhakathāya eva vibhāvito.",
  "tika-s0301t1:91_8": "Yasmā ‘‘sassato attā’’ti abhinivisanto arūparāgaṁ,",
  "tika-s0301t1:91_9": "asaññūpagaṁ vā avimokkhaṁyeva vimokkhoti gahetvā saṁsāre eva olīyati.",
  "tika-s0301t1:91_10": "Tenāha ‘‘olīyanābhinivesā hi bhavadiṭṭhī’’ti.",
  "tika-s0301t1:91_11": "Yasmā pana kāmabhavādīsu yaṁ vā taṁ vā bhavaṁ patvā attā ucchijjati vinassati,",
  "tika-s0301t1:91_12": "na hoti paraṁ maraṇāti abhinivisanto bhavavippamokkhāvahāya sammāpaṭipattiyā appaṭipajjanena taṁ ativattati.",
  "tika-s0301t1:91_13": "Tena vuttaṁ ‘‘atidhāvanābhinivesā vibhavadiṭṭhī’’ti.",
  "tika-s0301t1:92_0": "Līnavasena santiṭṭhantoti kosajjādivasena saṁkocāpajjanena sammā appaṭipajjanto.",
  "tika-s0301t1:92_1": "Uddhaccavasena āyūhantoti sammāsamādhino abhāvena vikkhepavasena pañcamo duko vutto.",
  "tika-s0301t1:92_2": "Yathā kāmasukhaṁ paviṭṭhassa samādhānaṁ natthi cittassa upakkiliṭṭhattā,",
  "tika-s0301t1:92_3": "evaṁ attaparitāpanamanuyuttassa kāyassa upakkiliṭṭhattā.",
  "tika-s0301t1:92_4": "Iti cittakāyaparikkilesakarā dve antā taṇhādiṭṭhinissayatāya saṁsīdananibbuyhananimittā vuttā chaṭṭhaduke.",
  "tika-s0301t1:92_5": "Pubbe sappadesatova saṁkilesadhammā ‘‘saṁsīdananimitta’’nti dassitāti idāni nippadesato dassanavasena,",
  "tika-s0301t1:92_6": "pubbe ca sādhāraṇato abhisaṅkhāradhammā ‘‘nibbuyhananimitta’’nti dassitāti idāni puññāneñjābhisaṅkhāre eva ‘‘āyūhananimitta’’nti dassanavasena sattamaduko vutto.",
  "tika-s0301t1:92_7": "Evañhi duggatisugatūpapattivasena saṁsīdananibbuyhanāni vibhajja dassitāni hontīti.",
  "tika-s0301t1:92_8": "Tenevāha ‘‘vuttampi ceta’’ntiādi.",
  "tika-s0301t1:92_9": "Adhobhāgaṁ duggatiṁ gamentīti adhobhāgaṅgamanīyā anunāsikalopaṁ akatvā.",
  "tika-s0301t1:92_10": "Tathā uparibhāgaṁ gamentīti uparibhāgaṅgamanīyā.",
  "tika-s0301t1:93_0": "Ettha ca oghataraṇaṁ pucchitena bhagavatā ‘‘appatiṭṭhaṁ anāyūha’’nti tassa pahānaṅgameva dassitaṁ, na sampayogaṅganti? Na evaṁ daṭṭhabbaṁ,",
  "tika-s0301t1:93_1": "yāvatā yena patiṭṭhānaṁ hoti, yena ca āyūhanaṁ,",
  "tika-s0301t1:93_2": "tadubhayapaṭikkhepamukhena tappaṭipakkhadhammadassanametanti.",
  "tika-s0301t1:93_3": "Na hesa a-kāro kevalaṁ paṭisedhe,",
  "tika-s0301t1:93_4": "atha kho paṭipakkhe ‘‘akusalā dhammā, ahito, adhammo’’tiādīsu viya,",
  "tika-s0301t1:93_5": "tasmā appatiṭṭhaṁ anāyūhanti patiṭṭhānāyūhanānaṁ paṭipakkhavasena pavattamāno tathāpavattihetūvāti ayamettha attho.",
  "tika-s0301t1:93_6": "Khoti ca avadhāraṇatthe nipāto ‘‘assosi kho’’tiādīsu (pārā. 1) viya.",
  "tika-s0301t1:93_7": "Tena appatiṭṭhānassa ekaṁsikataṁ dasseti.",
  "tika-s0301t1:93_8": "Soyaṁ kho-saddo ‘‘anāyūha’’nti etthāpi ānetvā vattabbo.",
  "tika-s0301t1:93_9": "Anāyūhanampi hi ekaṁsikamevāti tassa paṭipakkho saha vipassanāya ariyamaggo. Tena hi oghataraṇaṁ hoti, na aññathā.",
  "tika-s0301t1:93_10": "Evamayaṁ yathānusandhidesanā katā,",
  "tika-s0301t1:93_11": "devatā ca sahavipassanaṁ maggaṁ paṭivijjhīti paṭhamaphale patiṭṭhāsi.",
  "tika-s0301t1:93_12": "Tena vuttaṁ ‘‘imaṁ pañhavissajjana’’ntiādi.",
  "tika-s0301t1:94_0": "‘‘Cirassā’’ti iminā samānatthaṁ padantarametanti āha ‘‘cirassa kālassā’’ti yathā ‘‘mamaṁ vā, bhikkhave’’ti (dī. ni.",
  "tika-s0301t1:94_1": "1.5-6) ettha ‘‘mamā’’ti iminā samānatthaṁ padantaraṁ mamanti. Na diṭṭhapubbāti adassāvī.",
  "tika-s0301t1:94_2": "Adassāvitā ca disvā kattabbakiccassa asiddhatāya veditabbā. Aññathā kā nāma sā devatā, yā bhagavantaṁ na diṭṭhavatī? Tenāha ‘‘kiṁ panimāyā’’tiādi.",
  "tika-s0301t1:94_3": "Dassanaṁ upādāya evaṁ vattuṁ vattatīti yadā kadāci kañci piyajātikaṁ disvā taṁ dassanaṁ upādāya ‘‘cirena vata mayaṁ āyasmantaṁ passāmā’’ti adiṭṭhapubbaṁ diṭṭhapubbaṁ vā evaṁ vattuṁ yujjati,",
  "tika-s0301t1:94_4": "ayaṁ loke niruḷhe samudācāroti dasseti.",
  "tika-s0301t1:94_5": "Brahmaṁ vā vuccati ariyamaggo,",
  "tika-s0301t1:94_6": "tassa aṇanato jānanato paṭivijjhanato brāhmaṇo.",
  "tika-s0301t1:94_7": "Kilesanibbānenāti kilesānaṁ accantasamucchedasaṅkhātena nibbānena nibbutaṁ sammadeva vūpasanta-sabbakilesadaratha-pariḷāhaṁ.",
  "tika-s0301t1:94_8": "Āsattavisattādīhīti ādi-saddena visatādiākāre saṅgaṇhāti. Vuttañhetaṁ –",
  "tika-s0301t1:95_0": "‘‘Visatāti visattikā, visaṭāti visattikā, visālāti visattikā, visakkatīti visattikā, visaṁvādikāti visattikā, visaṁ haratīti visattikā, visamūlāti visattikā, visaphalāti visattikā, visaparibhogoti visattikā,",
  "tika-s0301t1:95_1": "visālā vā pana sā taṇhā rūpe sadde gandhe rase phoṭṭhabbe dhamme kule gaṇe visatā vitthatāti visattikā’’ti (mahāni. 3).",
  "tika-s0301t1:96_0": "Tattha visatāti vitthatā rūpādīsu tebhūmakadhammesu abhibyāpanavasena visaṭāti purimavacanameva ta-kārassa ṭa-kāraṁ katvā vuttaṁ. Visālāti vipulā. Visakkatīti parisakkati, sahati vā.",
  "tika-s0301t1:96_1": "Ratto hi rāgavatthunā pādena tāḷiyamānopi sahatīti.",
  "tika-s0301t1:96_2": "Osakkanaṁ vipphandanaṁ vā ‘‘visakkana’’ntipi vadanti. Aniccādiṁ niccādito. Gaṇhātīti visaṁvādikā hoti.",
  "tika-s0301t1:96_3": "Visaṁ haratīti tathā tathā kāmesu ānisaṁsaṁ passantī vividhehi ākārehi nekkhammābhimukhappavattito cittaṁ saṁharati saṁkhipati, visaṁ vā dukkhaṁ, taṁ harati, vahatīti attho.",
  "tika-s0301t1:96_4": "Dukkhanibbattakakammassa hetubhāvato visamūlā.",
  "tika-s0301t1:96_5": "Visaṁ vā dukkhābhibhūtā vedanā mūlaṁ etissāti visamūlā.",
  "tika-s0301t1:96_6": "Dukkhasamudayattā visaṁ phalaṁ etissāti visaphalā.",
  "tika-s0301t1:96_7": "Taṇhāya rūpādikassa dukkhasseva paribhogo hoti,",
  "tika-s0301t1:96_8": "na amatassāti visaparibhogoti vuttā,",
  "tika-s0301t1:96_9": "sabbattha niruttivasena padasiddhi veditabbā. Yo panettha padhāno attho,",
  "tika-s0301t1:96_10": "taṁ dassetuṁ puna ‘‘visālā vā panā’’tiādi vuttanti evamettha visattikāpadassa attho veditabbo. Tiṇṇaṁ paṭhamadutiyamaggehi. Nittiṇṇaṁ tatiyamaggena. Uttiṇṇaṁ catutthamaggena.",
  "tika-s0301t1:97_0": "Samanuññoti sammadeva katānuñño.",
  "tika-s0301t1:97_1": "Tenāha ‘‘ekajjhāsayo ahosī’’ti.",
  "tika-s0301t1:97_2": "Antaradhāyīti adassanaṁ agamāsi. Yathā pana antaradhāyi,",
  "tika-s0301t1:97_3": "taṁ dassetuṁ ‘‘abhisaṅkhatakāya’’ntiādi vuttaṁ.",
  "tika-s0301t1:97_4": "Mālehīti liṅgavipallāsena vuttaṁ, ‘‘mālāhī’’ti keci paṭhanti,",
  "tika-s0301t1:97_5": "‘‘malyehī’’ti vattabbe ya-kāralopaṁ katvā niddeso.",
  "tika-s0301t1:97_6": "Ayaṁ tāva aṭṭhakathāya līnatthavaṇṇanā.",
  "tika-s0301t1:98_0": "Nettinayavaṇṇanā",
  "tika-s0301t1:99_0": "Idāni pakaraṇanayena pāḷiyā atthavaṇṇanaṁ karissāma.",
  "tika-s0301t1:99_1": "Sā pana atthavaṇṇanā yasmā desanāya samuṭṭhānappayojanabhājanesu piṇḍatthesu ca niddhāritesu sukarā hoti suviññeyyā ca,",
  "tika-s0301t1:99_2": "tasmā suttadesanāya samuṭṭhānādīni paṭhamaṁ niddhārayissāma.",
  "tika-s0301t1:99_3": "Tattha samuṭṭhānaṁ tāva desanānidānaṁ,",
  "tika-s0301t1:99_4": "taṁ sādhāraṇaṁ asādhāraṇanti duvidhaṁ.",
  "tika-s0301t1:99_5": "Tattha sādhāraṇampi abbhantarabāhirabhedato duvidhaṁ.",
  "tika-s0301t1:99_6": "Tattha sādhāraṇaṁ abbhantarasamuṭṭhānaṁ nāma lokanāthassa mahākaruṇā.",
  "tika-s0301t1:99_7": "Tāya hi samussāhitassa bhagavato veneyyānaṁ dhammadesanāya cittaṁ udapādi,",
  "tika-s0301t1:99_8": "yaṁ sandhāya vuttaṁ – ‘‘sattesu ca kāruññataṁ paṭicca buddhacakkhunā lokaṁ volokesī’’tiādi (ma. ni. 1.283; saṁ. ni. 1.172; mahāva. 9).",
  "tika-s0301t1:99_9": "Ettha ca hetuavatthāyapi mahākaruṇāya saṅgaho daṭṭhabbo yāvadeva saṁsāramahoghato saddhammadesanāhatthadānehi sattasantāraṇatthaṁ taduppattito. Yathā ca mahākaruṇā,",
  "tika-s0301t1:99_10": "evaṁ sabbaññutaññāṇaṁ dasabalañāṇādīni ca desanāya abbhantarasamuṭṭhānabhāvena vattabbāni.",
  "tika-s0301t1:99_11": "Sabbañhi ñeyyadhammaṁ tesaṁ desetabbappakāraṁ sattānañca āsayānusayādiṁ yāthāvato jānanto bhagavā ṭhānāṭṭhānādīsu kosallena veneyyajjhāsayānurūpaṁ vicittanayadesanaṁ pavattesīti.",
  "tika-s0301t1:99_12": "Bāhiraṁ pana sādhāraṇaṁ samuṭṭhānaṁ dasasahassamahābrahmaparivāra-sahampatimahābrahmuno ajjhesanaṁ.",
  "tika-s0301t1:99_13": "Tadajjhesanuttarakālañhi dhammagambhīratāpaccavekkhaṇājanitaṁ appossukkataṁ paṭippassambhetvā dhammassāmī dhammadesanāya ussāhajāto ahosi.",
  "tika-s0301t1:99_14": "Asādhāraṇampi abbhantarabāhirabhedato duvidhameva.",
  "tika-s0301t1:99_15": "Tattha abbhantaraṁ yāya mahākaruṇāya yena ca desanāñāṇena idaṁ suttaṁ pavattitaṁ,",
  "tika-s0301t1:99_16": "tadubhayaṁ veditabbaṁ bāhiraṁ pana tassā devatāya pucchā,",
  "tika-s0301t1:99_17": "pucchāvasiko hesa suttanikkhepo. Tayidaṁ pāḷiyaṁ āgatameva.",
  "tika-s0301t1:100_0": "Payojanampi sādhāraṇāsādhāraṇato duvidhaṁ.",
  "tika-s0301t1:100_1": "Tattha sādhāraṇaṁ anukkamena yāva anupādāparinibbānaṁ vimuttirasattā bhagavato desanāya. Tenevāha ‘‘etadatthā kathā,",
  "tika-s0301t1:100_2": "etadatthā mantanā’’tiādi (pari. 366).",
  "tika-s0301t1:100_3": "Asādhāraṇaṁ pana tassā devatāya dassanamaggasamadhigamo, ubhayampetaṁ bāhirameva.",
  "tika-s0301t1:100_4": "Sace pana veneyyasantānagatampi desanābalasiddhisaṅkhātaṁ payojanaṁ adhippāyasamijjhanabhāvato yathādhippetatthasiddhiyā mahākāruṇikassa bhagavatopi payojanamevāti gaṇheyya,",
  "tika-s0301t1:100_5": "iminā pariyāyenassa abbhantaratāpi siyā.",
  "tika-s0301t1:101_0": "Apica tassā devatāya oghataraṇākārassa yāthāvato anavabodho imissā desanāya samuṭṭhānaṁ, tadavabodho payojanaṁ.",
  "tika-s0301t1:101_1": "So hi imāya desanāya bhagavantaṁ payojeti tannipphādanaparāyaṁ desanāti katvā.",
  "tika-s0301t1:101_2": "Yañhi desanāya sādhetabbaṁ phalaṁ,",
  "tika-s0301t1:101_3": "taṁ ākaṅkhitabbattā desakaṁ desanāya payojetīti payojananti vuccati.",
  "tika-s0301t1:101_4": "Tathā devatāya tadaññesañca vineyyānaṁ patiṭṭhānāyūhanavissajjanañcettha payojanaṁ .",
  "tika-s0301t1:101_5": "Tathā saṁsāracakkanivatti-saddhammacakkappavattisassatādimicchācāra-nirākaraṇaṁ sammāvādapurekkhāro akusalamūlasamūhananaṁ kusalamūlasamāropanaṁ apāyadvārapidahanaṁ saggamokkhadvāravivaraṇaṁ pariyuṭṭhānavūpasamanaṁ anusayasamugghātanaṁ ‘‘mutto mocessāmī’’ti purimapaṭiññāavisaṁvādanaṁ tappaṭipakkhamāramanorathavisaṁvādanaṁ titthiyasamayanimmathanaṁ buddhadhammapatiṭṭhāpananti evamādīnipi payojanāni idha veditabbāni.",
  "tika-s0301t1:102_0": "Yathā devatā oghataraṇe saṁsayapakkhandā,",
  "tika-s0301t1:102_1": "tādisā aññe ca saṅkhātadhammānaṁ sammāsambuddhassa ca paṭipattiṁ ajānantā asaddhammassavana-dhāraṇa-paricaya-manasikāravipallatthabuddhikā saddhammassavana-dhāraṇa-paricayavimukhā ca bhavavimokkhesino vineyyā imissā desanāya bhājanaṁ.",
  "tika-s0301t1:103_0": "Piṇḍatthā pana ‘‘appatiṭṭhaṁ anāyūha’’nti padadvaye catusaccakammaṭṭhānānuyogavasena yonisomanasikārabahulīkāro kusalamūlasamāyogo olīyanātidhāvanāvissajjanaṁ upāyavinibandhavidhamanaṁ micchābhinivesadūrībhāvo taṇhāvijjāvisodhanaṁ vaṭṭattayavicchedanupāyo āsavogha-yoga-ganthāgati-taṇhuppādupādānaviyogo cetokhilavivecanaṁ abhinandananivāraṇaṁ saṁsaggātikkamo vivādamūlapariccāgo akusalakammapathaviddhaṁsanaṁ micchattātivattanaṁ anusayamūlacchedo.",
  "tika-s0301t1:103_1": "Sabbakilesa-darathapariḷāha-sārambhapaṭippassambhanaṁ dassanasavananiddeso vijjūpamavajirūpamadhammāpadeso apacayagāmidhammavibhāvanā pahānattayadīpanā sikkhattayānuyogo samathavipassanānuṭṭhānaṁ bhāvanāsacchikiriyāsiddhi sīlakkhandhādipārisuddhīti evamādayo veditabbā.",
  "tika-s0301t1:104_0": "Tattha yesaṁ kilesādīnaṁ vasena patiṭṭhāti saṁsīdati,",
  "tika-s0301t1:104_1": "yesañca abhisaṅkhārādīnaṁ vasena āyūhati nibbuyhati, ubhayametaṁ samudayasaccaṁ,",
  "tika-s0301t1:104_2": "tappabhāvitā tadubhayanissitā ca khandhā dukkhasaccaṁ, tadubhayamattho,",
  "tika-s0301t1:104_3": "‘‘appatiṭṭhaṁ anāyūha’’nti adhippetassa atthassa paṭicchannaṁ katvā desanā upāyo mānaniggaṇhanavasena tassā devatāya saccābhisamayakāraṇabhāvato patiṭṭhānāyūhanapaṭikkhepopadesena caturoghanirattharaṇatthikehi antadvayarahitā majjhimā paṭipatti paṭipajjitabbāti ayamettha bhagavato āṇattīti ayaṁ desanāhāro.",
  "tika-s0301t1:105_0": "Parasaṁsayapakkhandanatāya ñātukāmatāya ca kathaṁ nūti pucchāvasena vuttaṁ?",
  "tika-s0301t1:105_1": "Abhimukhabhāvato ekapuggalabhāvato ca ‘‘tva’’nti vuttaṁ.",
  "tika-s0301t1:105_2": "Paramukkaṁsagatassa garubhāvassa anaññayogyassa saddhammadhurassa paridīpanato sādhūti marisasīlādiguṇatāya ‘‘mārisā’’ti vuttaṁ .",
  "tika-s0301t1:105_3": "Avahananato rāsibhāvato ca ‘‘ogha’’nti vuttaṁ.",
  "tika-s0301t1:105_4": "Ñātuṁ icchitassa atthassa katattā pariyosāpitattā ‘‘itī’’ti vuttaṁ.",
  "tika-s0301t1:105_5": "Saṁsīdanalakkhaṇassa patiṭṭhānassa akātabbato sabbaso ca akatattā. ‘‘Appatiṭṭha’’nti vuttaṁ.",
  "tika-s0301t1:105_6": "Tayidaṁ akaraṇaṁ ekaṁsikanti khoti avadhāraṇavasena vuttaṁ.",
  "tika-s0301t1:105_7": "Tassa ca appatiṭṭhānassa sasantatigatattā ‘‘tva’’nti ca pucchitattā ‘‘aha’’nti vuttaṁ.",
  "tika-s0301t1:105_8": "Devatāya sambodhanato piyālapanato ca, ‘‘āvuso’’ti vuttaṁ.",
  "tika-s0301t1:105_9": "Nibbuyhanalakkhaṇassa āyūhanassa akātabbato sabbaso ca akatattā anāyūhanti vuttaṁ.",
  "tika-s0301t1:105_10": "Tiṇṇākārassa oghānaṁ anicchitabhāvato eva tattha saṁsayassa anapagatattā oghataraṇassa ca avisesattā ‘‘yathā kathaṁ panā’’ti vuttaṁ.",
  "tika-s0301t1:105_11": "Tathā saṁsīdanalakkhaṇaṁ patiṭṭhānaṁ saṁsāre ca saṇṭhānanti anatthantarattā abhinnakālikaṁ.",
  "tika-s0301t1:105_12": "Tathā nibbuyhanalakkhaṇaṁ āyūhanaṁ sammāpaṭipattiyā ativattananti anatthantarattā abhinnakālikanti vuttaṁ ‘‘yadā svāhaṁ…pe… tadāssu nibbuyhāmī’’ti.",
  "tika-s0301t1:105_13": "Tadubhayassa paṭipakkhabhāvato paṭibāhanato ca oghātiṇṇāti vuttaṁ ‘‘evaṁ khvāhaṁ…pe… oghamatari’’nti.",
  "tika-s0301t1:106_0": "Ekabuddhantarantarikattā sudūrakālikatāya ‘‘cirassa’’nti vuttaṁ.",
  "tika-s0301t1:106_1": "Antarā adiṭṭhapubbatāya vimhayanīyatāya ca ‘‘vatā’’ti vuttaṁ.",
  "tika-s0301t1:106_2": "Tadā upalabbhamānatāya attapaccakkhatāya ca ‘‘passāmī’’ti vuttaṁ.",
  "tika-s0301t1:106_3": "Bāhitapāpato brahmassa ca ariyamaggassa aṇanato paṭivijjhanato ‘‘brāhmaṇa’’nti vuttaṁ.",
  "tika-s0301t1:106_4": "Kilesasantāpavūpasamanato dukkhasantāpavūpasamanato ca sabbaso nibbutattā ‘‘parinibbuta’’nti vuttaṁ.",
  "tika-s0301t1:106_5": "Taraṇapayogassa nibbattitattā upari taritabbābhāvato ca ‘‘tiṇṇa’’nti vuttaṁ.",
  "tika-s0301t1:106_6": "Ñāṇacakkhunā oloketabbato lujjanato palujjanato ca ‘‘loke’’ti vuttaṁ.",
  "tika-s0301t1:106_7": "Visayesu sañjanato jātabhāvato ‘‘visattika’’nti vuttaṁ.",
  "tika-s0301t1:106_8": "Ñāṇassa paccakkhabhāvato nigamanato ca ‘‘ida’’nti vuttaṁ.",
  "tika-s0301t1:106_9": "Bhāsitattā parisamattattā ca ‘‘avocā’’ti vuttaṁ.",
  "tika-s0301t1:106_10": "Paṭhamaṁ gahitattā paccāmasanato ca ‘‘sā devatā’’ti vuttaṁ.",
  "tika-s0301t1:106_11": "Paṭikkhepassa abhāvato atthassa anumoditabbato ‘‘samanuñño’’ti vuttaṁ.",
  "tika-s0301t1:106_12": "Vineyyānaṁ sāsanato paramatthasampattito ca ‘‘satthā’’ti vuttaṁ.",
  "tika-s0301t1:106_13": "Cakkhupathātikkamena tirobhāvūpagamanato ‘‘antaradhāyī’’ti vuttanti ayaṁ anupadavicayato vicayahāro.",
  "tika-s0301t1:107_0": "Appatiṭṭhānānāyūhanehi oghataraṇaṁ yujjati kilesābhisaṅkhāravijahanena pārasampattisamijjhanato.",
  "tika-s0301t1:107_1": "Sabbakilesa-taṇhādiṭṭhi-taṇhāyatana-sassatādivasena santiṭṭhato saṁsāre saṁsīdanaṁ hotīti yujjati kāraṇassa suppatiṭṭhitabhāvato.",
  "tika-s0301t1:107_2": "Abhisaṅkharaṇakicce kilesābhisaṅkhāre vijjamāne sabbadiṭṭhābhinivesa-atidhāvanābhinivesādīnaṁ vasena āyūhantassa saṁsāramahoghena nibbuyhanaṁ hotīti yujjati sammāpaṭipattiyā ativattanato.",
  "tika-s0301t1:107_3": "Brahmassa ariyamaggassa aṇanato paṭivijjhanato brāhmaṇabhāvo yujjjati bāhitapāpattā.",
  "tika-s0301t1:107_4": "Sammadeva santadhammasamadhigamato parinibbutabhāvo yujjati sabbaso savāsanapahīnakilesattā.",
  "tika-s0301t1:107_5": "Tathā ca visattikāya tiṇṇabhāvo yujjati yathā yāya lesopi na dissati,",
  "tika-s0301t1:107_6": "evaṁ aggamaggena tassā samucchinnattāti ayaṁ yuttihāro.",
  "tika-s0301t1:108_0": "Kilesavaṭṭavasena patiṭṭhānaṁ visesato kammavaṭṭassa padaṭṭhānaṁ.",
  "tika-s0301t1:108_1": "Abhisaṅkhāravasena āyūhanañca vipākavaṭṭassa padaṭṭhānaṁ.",
  "tika-s0301t1:108_2": "Appatiṭṭhānānāyūhanāni oghataraṇassa padaṭṭhānaṁ,",
  "tika-s0301t1:108_3": "oghataraṇaṁ anupādisesanibbānassa.",
  "tika-s0301t1:108_4": "Taṇhāvasena patiṭṭhānassa assādānupassitā padaṭṭhānaṁ.",
  "tika-s0301t1:108_5": "Tenāha bhagavā – ‘‘saṁyojaniyesu, bhikkhave,",
  "tika-s0301t1:108_6": "dhammesu assādānupassino taṇhā pavaḍḍhatī’’ti (saṁ. ni. 2.52, 56).",
  "tika-s0301t1:109_0": "Khandhāvijjā-phassa-saññā-vitakkāyonisomanasikāra-pāpamittaparatoghosā diṭṭhivasena patiṭṭhānassa padaṭṭhānaṁ.",
  "tika-s0301t1:109_1": "Yathāha – paṭisambhidāmagge (paṭi. ma.",
  "tika-s0301t1:109_2": "1.124) ‘‘khandhāpi diṭṭhiṭṭhānaṁ,",
  "tika-s0301t1:109_3": "avijjāpi diṭṭhiṭṭhāna’’ntiādi.",
  "tika-s0301t1:109_4": "Taṇhādiṭṭhābhinandanaavasesakilesābhisaṅkhāravasena āyūhanassa padaṭṭhānaṁ.",
  "tika-s0301t1:109_5": "Iminā nayena yathārahaṁ taṇhādiṭṭhādivasena patiṭṭhānāyūhanānaṁ padaṭṭhānabhāvo vattabbo.",
  "tika-s0301t1:109_6": "Sesamettha pāḷito eva suniddhāriyaṁ. Ayaṁ padaṭṭhānahāro.",
  "tika-s0301t1:110_0": "Appatiṭṭhaṁ anāyūhanti patiṭṭhānāyūhanapaṭikkhepena vissajjentena niyyānāvahā sammāpaṭipatti gahitā ekantato oghanittharaṇūpāyabhāvato.",
  "tika-s0301t1:110_1": "Taggahaṇena ca sabbepi sattatiṁsa bodhipakkhiyadhammā gahitā honti niyyānalakkhaṇena ekalakkhaṇattāti ayaṁ lakkhaṇahāro.",
  "tika-s0301t1:111_0": "Nidānamassā devatāya oghataraṇākārassa yāthāvato anavabodhoti vuttovāyamattho.",
  "tika-s0301t1:111_1": "Aññepi ye imaṁ desanaṁ nissāya oghataraṇūpāyaṁ paṭivijjhanti,",
  "tika-s0301t1:111_2": "tepi imissā desanāya nidānanti daṭṭhabbā.",
  "tika-s0301t1:111_3": "‘‘Kathaṁ nu kho imaṁ desanaṁ nissāya sammadeva paṭivijjhantā catubbidhampi oghaṁ tarantā sakalasaṁsāramahoghato nitthareyyuṁ,",
  "tika-s0301t1:111_4": "pare ca tattha patiṭṭhapeyyu’’nti ayamettha bhagavato adhippāyo. Padanibbacanaṁ niruttaṁ,",
  "tika-s0301t1:111_5": "taṁ ‘‘eva’’ntiādinidānapadānaṁ ‘‘katha’’ntiādipāḷipadānañca aṭṭhakathāya tassā līnatthavaṇṇanāya ca vuttanayānusārena sukarattā ativitthārabhayena na vitthārayimha.",
  "tika-s0301t1:112_0": "Pada-padattha-desanā-nikkhepa-suttasandhi-vasena pañcavidhā sandhi.",
  "tika-s0301t1:112_1": "Tattha padassa padantarena sambandho padasandhi.",
  "tika-s0301t1:112_2": "Tathā padatthassa padatthantarena sambandho padatthasandhi,",
  "tika-s0301t1:112_3": "yo ‘‘kiriyākārakasambandho’’ti vutto.",
  "tika-s0301t1:112_4": "Nānānusandhikassa taṁtaṁanusandhīti sambandho,",
  "tika-s0301t1:112_5": "ekānusandhikassa pana pubbāparasambandho desanāsandhi,",
  "tika-s0301t1:112_6": "yā aṭṭhakathāyaṁ ‘‘pucchānusandhi ajjhāsayānusandhi yathānusandhī’’ti tidhā vibhattā.",
  "tika-s0301t1:112_7": "Ajjhāsayo cettha attajjhāsayo parajjhāsayoti dvidhā veditabbo.",
  "tika-s0301t1:112_8": "Nikkhepasandhi catunnaṁ suttanikkhepānaṁ vasena veditabbā. Yaṁ panettha vattabbaṁ,",
  "tika-s0301t1:112_9": "taṁ papañcasūdanīṭīkāyaṁ vuttanayena gahetabbaṁ.",
  "tika-s0301t1:112_10": "Suttasandhi idha paṭhamanikkhepavasena veditabbā.",
  "tika-s0301t1:113_0": "‘‘Kasmā panettha oghataraṇasuttameva paṭhamaṁ nikkhitta’’nti nāyamanuyogo katthaci na pavattati?",
  "tika-s0301t1:113_1": "Apica ‘‘appatiṭṭhaṁ anāyūhaṁ oghamatari’’nti patiṭṭhānāyūhanapaṭikkhepavasena antadvayavivajjanamukhena vā majjhimāya paṭipadāya vibhāvanato sabbapaṭhamamidaṁ suttaṁ idha nikkhittaṁ.",
  "tika-s0301t1:113_2": "Antadvayaṁ anupagamma majjhimāya paṭipattiyā saṅkāsanaparañhi buddhānaṁ sāsananti.",
  "tika-s0301t1:113_3": "Yaṁ pana ekissā desanāya desanantarena saddhiṁ saṁsandanaṁ, ayampi desanāsandhi. Sā idha evaṁ veditabbā –",
  "tika-s0301t1:114_0": "‘‘Appatiṭṭhaṁ…pe… anāyūhaṁ oghamatari’’nti ayaṁ desanā –",
  "tika-s0301t1:115_0": "‘‘Sabbadā sīlasampanno, paññavā susamāhito;",
  "tika-s0301t1:116_0": "Āraddhavīriyo pahitatto, oghaṁ tarati duttaraṁ.",
  "tika-s0301t1:117_0": "‘‘Virato kāmasaññāya, rūpasaṁyojanātigo;",
  "tika-s0301t1:118_0": "Nandīrāgaparikkhīṇo, so gambhīre na sīdati; (Saṁ. ni. 1.96);",
  "tika-s0301t1:119_0": "Saddhāya tarati oghaṁ, appamādena aṇṇavaṁ. (saṁ. ni. 1.246; su. ni. 186);",
  "tika-s0301t1:120_0": "‘‘Pañca chinde pañca jahe, pañca cuttari bhāvaye;",
  "tika-s0301t1:121_0": "Pañcasaṅgātigo bhikkhu, oghatiṇṇoti vuccati. (saṁ. ni. 1.5; dha. pa. 370);",
  "tika-s0301t1:122_0": "‘‘Tasmā jantu sadā sato, kāmāni parivajjaye;",
  "tika-s0301t1:123_0": "Te pahāya tare oghaṁ, nāvaṁ sitvāva pāragū. (su. ni. 777; mahāni. 6; netti. 5);",
  "tika-s0301t1:124_0": "‘‘Ekāyanaṁ jātikhayantadassī, maggaṁ pajānāti hitānukampī;",
  "tika-s0301t1:125_0": "Etena maggena tariṁsu pubbe,",
  "tika-s0301t1:125_1": "tarissanti ye ca taranti ogha’’nti. (saṁ. ni. 5.384, 409; mahāni. 191; cūḷani.",
  "tika-s0301t1:125_2": "pārāyanānugītigāthāniddesa 107; paṭhamavagga 121; netti. 170) –",
  "tika-s0301t1:126_0": "Evamādīhi desanāhi saṁsandatīti ayaṁ catubyūho hāro.",
  "tika-s0301t1:127_0": "Appatiṭṭhaṁ anāyūhanti ettha saṁkilesavasena patiṭṭhānaṁ āyūhanañca.",
  "tika-s0301t1:127_1": "Tena ayonisomanasikāro dīpito,",
  "tika-s0301t1:127_2": "santakilesavasena anāyūhanena yonisomanasikāro.",
  "tika-s0301t1:127_3": "Tattha ayonisomanasikaroto taṇhāvijjā pavaḍḍhati.",
  "tika-s0301t1:127_4": "Tesu taṇhāgahaṇena ca taṇhāmūlakā dhammā āvattanti.",
  "tika-s0301t1:127_5": "Avijjāgahaṇena avijjāmūlakaṁ sabbaṁ bhavacakkaṁ āvattati.",
  "tika-s0301t1:127_6": "Yonisomanasikāraggahaṇena ca yonisomanasikāramūlakā dhammā āvattanti catubbidhañca sampatticakkaṁ.",
  "tika-s0301t1:127_7": "Patiṭṭhānāyūhanapaṭikkhepena pana sammāpaṭipatti dīpitā,",
  "tika-s0301t1:127_8": "sā ca saṅkhepato sīlādisaṅgahā.",
  "tika-s0301t1:127_9": "Tattha sīlaggahaṇena ekādasa sīlānisaṁsā āvattanti,",
  "tika-s0301t1:127_10": "samādhiggahaṇena pañcaṅgiko sammāsamādhi pañcaññāṇiko sammāsamādhi samādhiparikkhārā ca āvattanti.",
  "tika-s0301t1:127_11": "Paññāgahaṇena paññā ca sammādiṭṭhīti sammādiṭṭhisudassanā sabbepi ariyamaggadhammā āvattantīti ayaṁ āvatto hāro.",
  "tika-s0301t1:128_0": "Patiṭṭhānaṁ kilesādivasena sattavidhaṁ.",
  "tika-s0301t1:128_1": "Āyūhanaṁ abhisaṅkhārādivasena sattavidhaṁ.",
  "tika-s0301t1:128_2": "Tathā tappaṭipakkhato appatiṭṭhānaṁ anāyūhanañca. Ayamettha dhammavibhatti.",
  "tika-s0301t1:128_3": "Padaṭṭhānabhūmivibhattiyo pana heṭṭhā vuttanayānusārena veditabbā. Ayaṁ vibhattihāro.",
  "tika-s0301t1:129_0": "Pubbabhāgappaṭipadaṁ sammadeva sampādetvā samathavipassanaṁ yuganaddhaṁ katvā bhāvanaṁ ussakkento kilesādīnaṁ dūrīkaraṇato tesaṁ vasena asaṁsīdanto anibbuyhanto appatiṭṭhaṁ anāyūhaṁ oghaṁ tarati.",
  "tika-s0301t1:129_1": "Kilesādīnaṁ vasena pana saṁsīdanto nibbuyhanto saṁsāre patiṭṭhānato āyatiṁ punabbhavābhinibbattiyā āyūhanato oghaṁ na taratīti ayaṁ parivatto hāro.",
  "tika-s0301t1:130_0": "Appatiṭṭhaṁ asantiṭṭhanto asaṁsīdanto anibbisaṁ anavinibbisanti pariyāyavacanaṁ,",
  "tika-s0301t1:130_1": "anāyūhaṁ anibbuyhanto acetento apakappentoti pariyāyavacanaṁ,",
  "tika-s0301t1:130_2": "oghaṁ kilesasamuddanti pariyāyavacanaṁ,",
  "tika-s0301t1:130_3": "atari atikkami accavāyīti pariyāyavacanaṁ.",
  "tika-s0301t1:130_4": "Iminā nayena sesapadesupi pariyāyavacanaṁ veditabbanti ayaṁ vevacano hāro.",
  "tika-s0301t1:131_0": "Appatiṭṭhaṁ anāyūhanti ettha patiṭṭhaṁ āyūhanti kilesānaṁ kiccakaraṇapaññatti.",
  "tika-s0301t1:131_1": "Pariyuṭṭhānānaṁ vibhāvanapaññatti.",
  "tika-s0301t1:131_2": "Abhisaṅkhārānaṁ viruhanapaññatti. Taṇhāya assādapaññatti.",
  "tika-s0301t1:131_3": "Diṭṭhiyā parinipphandanapaññatti.",
  "tika-s0301t1:131_4": "Bhavadiṭṭhiyā bhavābhinivesapaññatti.",
  "tika-s0301t1:131_5": "Vibhavadiṭṭhiyā vipallāsapaññatti.",
  "tika-s0301t1:131_6": "Kāmasukhānuyogassa kāmesu anugijjhanapaññatti.",
  "tika-s0301t1:131_7": "Attakilamathānuyogassa attaparitāpanapaññatti.",
  "tika-s0301t1:131_8": "Appatiṭṭhaṁ anāyūhanti pana abhiññeyyadhammānaṁ abhiññāpaññatti.",
  "tika-s0301t1:131_9": "Pariññeyyadhammānaṁ pariññāpaññatti.",
  "tika-s0301t1:131_10": "Oghamatarinti pahātabbadhammānaṁ pahānapaññatti. Maggassa bhāvanāpaññatti.",
  "tika-s0301t1:131_11": "Nirodhassa sacchikiriyāpaññattīti ayaṁ paññattihāro.",
  "tika-s0301t1:132_0": "Appatiṭṭhaṁ anāyūhanti ettha patiṭṭhānāyūhanaggahaṇena oghaggahaṇena ca samudayasaccaṁ gahitaṁ.",
  "tika-s0301t1:132_1": "Appatiṭṭhaṁ anāyūhaṁ atarinti pana padattayena maggasaccaṁ gahitaṁ,",
  "tika-s0301t1:132_2": "hetugahaṇena ca hetumato gahaṇaṁ siddhamevāti dukkhanirodhasaccāni atthato gahitānevāti ayaṁ saccehi otaraṇā.",
  "tika-s0301t1:132_3": "Tattha ye lokiyā pañcakkhandhā,",
  "tika-s0301t1:132_4": "yesaṁ vasena patiṭṭhānāyūhanasiddhi.",
  "tika-s0301t1:132_5": "Ye lokuttarā cattāro khandhā,",
  "tika-s0301t1:132_6": "yesaṁ vasena oghataraṇasiddhi. Ayaṁ khandhamukhena otaraṇā.",
  "tika-s0301t1:132_7": "Ye eva pañcakkhandhā dvādasāyatanāni aṭṭhārasa dhātuyo,",
  "tika-s0301t1:132_8": "te cattāro khandhā dvāyatanāni dve dhātuyoti ayaṁ āyatanamukhena dhātumukhena ca otaraṇā.",
  "tika-s0301t1:132_9": "Tathā appatiṭṭhaṁ anāyūhanti ettha patiṭṭhānāyūhanaggahaṇena kilesābhisaṅkhārādīnaṁ gahaṇaṁ.",
  "tika-s0301t1:132_10": "Kilesābhisaṅkhārādayo oghā ca saṅkhārakkhandhā dhammāyatanaṁ dhammadhātu ca,",
  "tika-s0301t1:132_11": "appatiṭṭhānānāyūhanaggahaṇena oghataraṇavacanena ca saha vipassanāya maggo kathito.",
  "tika-s0301t1:132_12": "Evañca saṅkhārakkhandho dhammāyatanaṁ dhammadhātu ca gahitāti evampi khandhamukhena āyatanamukhena dhātumukhena otaraṇā.",
  "tika-s0301t1:132_13": "Vipassanā ce aniccānupassanā,",
  "tika-s0301t1:132_14": "animittamukhena vimokkhamukhaṁ, dukkhānupassanā ce, appaṇihitavimokkhamukhaṁ, anattānupassanā ce,",
  "tika-s0301t1:132_15": "suññatavimokkhamukhanti evaṁ vimokkhamukhena otaraṇaṁ.",
  "tika-s0301t1:132_16": "Magge sekkhā sīlakkhandhādayo dhammāyatanadhammadhātū anāsavā ca evampi kho khandhādimukhena otaraṇāti ayaṁ otaraṇo hāro.",
  "tika-s0301t1:133_0": "Appatiṭṭhanti ārambho. Anāyūhanti padasuddhi, no ārambhasuddhi, tathā oghanti.",
  "tika-s0301t1:133_1": "Atarinti pana padasuddhi ceva ārambhasuddhi cāti ayaṁ sodhano hāro.",
  "tika-s0301t1:134_0": "Appatiṭṭhaṁanāyūhanti sāmaññato adhiṭṭhānaṁ taṇhādiṭṭhiādivasena patiṭṭhānāyūhanānaṁ sādhāraṇato paṭikkhepacodanāti katvā oghamatarinti taṁ vikappetvā visesavacanaṁ.",
  "tika-s0301t1:134_1": "Oghataraṇañhi cattāro ariyamaggā.",
  "tika-s0301t1:134_2": "Tattha paṭhamadutiyamaggā avisesena diṭṭhoghataraṇaṁ, tatiyamaggo kāmoghataraṇaṁ,",
  "tika-s0301t1:134_3": "aggamaggo sesoghataraṇanti ayaṁ adhiṭṭhāno hāro.",
  "tika-s0301t1:135_0": "Kilesavasena patiṭṭhānassa ayonisomanasikāro hetu.",
  "tika-s0301t1:135_1": "Abhisaṅkhāravasena āyūhanassa kilesā hetū.",
  "tika-s0301t1:135_2": "Appatiṭṭhānānāyūhanānaṁ pana yathākkamaṁ yonisomanasikārapahānāni hetū.",
  "tika-s0301t1:135_3": "Saṁyojaniyesu dhammesu assādānupassanā taṇhāvasena yathārahaṁ tassa hetū.",
  "tika-s0301t1:135_4": "Tenāha bhagavā – ‘‘saṁyojaniyesu, bhikkhave,",
  "tika-s0301t1:135_5": "dhammesu assādānupassino taṇhā pavaḍḍhatī’’ti.",
  "tika-s0301t1:135_6": "Khandhāvijjāphassasaññāvitakkāyonisomanasikārapāpamittaparatoghosā diṭṭhivasena patiṭṭhānassa hetū.",
  "tika-s0301t1:135_7": "Tenāha – paṭisambhidāmagge ‘‘khandhāpi diṭṭhiṭṭhānaṁ,",
  "tika-s0301t1:135_8": "avijjāpi diṭṭhiṭṭhāna’’ntiādi.",
  "tika-s0301t1:135_9": "Taṇhābhinandanā avasesakilesābhisaṅkhāravasena āyūhanassa hetū.",
  "tika-s0301t1:135_10": "Iminā nayena yathārahaṁ taṇhādiṭṭhivasena patiṭṭhānāyūhanānaṁ hetuvibhāgo niddhāretabbo,",
  "tika-s0301t1:135_11": "tabbipariyāyena appatiṭṭhānānāyūhanānaṁ.",
  "tika-s0301t1:135_12": "Kilesuppādane hi sammadeva ādīnavadassanaṁ appatiṭṭhānassa hetū,",
  "tika-s0301t1:135_13": "abhisaṅkharaṇe ādīnavadassanaṁ anāyūhanassa hetū,",
  "tika-s0301t1:135_14": "vipassanāya ussukkāpanaṁ oghataraṇassa hetūti ayaṁ parikkhāro hāro.",
  "tika-s0301t1:136_0": "Yathāvuttavibhāgehi patiṭṭhānāyūhanehi catubbidhassapi oghassa parisuddhi.",
  "tika-s0301t1:136_1": "Appatiṭṭhānānāyūhanehi pana sotānaṁ saṁvaro sabbaso pidhānañcāti catubbidhassapi oghassa visesato pidhānaṁ appavattikaraṇaṁ.",
  "tika-s0301t1:136_2": "Ariyamaggassa bhāvanāya hi kilesavasena patiṭṭhānaṁ abhisaṅkhāravasena āyūhanaṁ upacchinnaṁ,",
  "tika-s0301t1:136_3": "tassa sabbepi oghā tiṇṇā sammatiṇṇā pahīnā hontīti ayaṁ samāropano hāro.",
  "tika-s0301t1:137_0": "Appatiṭṭhaṁ anāyūhanti ettha patiṭṭhāgahaṇena taṇhāvijjā gahitā.",
  "tika-s0301t1:137_1": "Tāsaṁ hi vasena satto tattha tattha bhave patiṭṭhāti.",
  "tika-s0301t1:137_2": "Āyūhanaggahaṇena tappaccayā abhisaṅkhāradhammā gahitā.",
  "tika-s0301t1:137_3": "Tattha taṇhāya visesato rūpadhammā adhiṭṭhānaṁ, avijjāya arūpadhammā.",
  "tika-s0301t1:137_4": "Tesaṁ yathākkamaṁ samatho ca vipassanā ca paṭipakkhā,",
  "tika-s0301t1:137_5": "te ‘‘appatiṭṭhaṁ anāyūhaṁ oghamatari’’nti padehi pakāsitā honti,",
  "tika-s0301t1:137_6": "tesu samathassa cetovimutti phalaṁ, vipassanāya paññāvimutti.",
  "tika-s0301t1:137_7": "Tathā hi sā ‘‘rāgavirāgā avijjāvirāgā’’ti visesetvā vuccati.",
  "tika-s0301t1:137_8": "Tattha taṇhāvijjā abhisaṅkhāro ca samudayasaccaṁ,",
  "tika-s0301t1:137_9": "tesaṁ adhiṭṭhānabhūtā rūpārūpadhammā dukkhasaccaṁ,",
  "tika-s0301t1:137_10": "tesaṁ appavatti nirodhasaccaṁ,",
  "tika-s0301t1:137_11": "nirodhapajānanā paṭipadā oghataraṇapariyāyena vuttā maggasaccaṁ.",
  "tika-s0301t1:137_12": "Taṇhāgahaṇena cettha māyā-sāṭheyyamānātimāna-madappamāda-pāpicchatā-pāpamittatā-ahirikānottappādivasena akusalapakkho netabbo.",
  "tika-s0301t1:137_13": "Avijjāgahaṇena viparītamanasikāra-kodhūpanāha-makkhapaḷāsa-issāmacchariya-sārambha- dovacassatā-bhavadiṭṭhiādivasena akusalapakkho netabbo.",
  "tika-s0301t1:137_14": "Vuttavipariyāyena amāyāasāṭheyyādiaviparītamanasikārādivasena.",
  "tika-s0301t1:137_15": "Tathā samathapakkhiyānaṁ saddhindriyānaṁ vipassanāpakkhiyānaṁ aniccasaññādīnañca vasena vodānapakkho netabboti ayaṁ nandiyāvattassa nayassa bhūmi.",
  "tika-s0301t1:138_0": "Tathā vuttanayena gahitesu taṇhāvijjātappakkhiyadhammesu taṇhā lobho, avijjā moho,",
  "tika-s0301t1:138_1": "avijjāya sampayutto lohite sati pubbo viya taṇhāya sati sijjhamāno āghāto doso iti tīhi akusalamūlehi gahitehi,",
  "tika-s0301t1:138_2": "tappaṭipakkhato ‘‘appatiṭṭha’’ntiādivacanehi ca tīṇi akusalamūlāni tīṇi kusalamūlāni ca siddhāni eva honti.",
  "tika-s0301t1:138_3": "Idhāpi lobho sabbāni sāsavakusalamūlāni āyūhanadhammā ca samudayasaccaṁ,",
  "tika-s0301t1:138_4": "tannibbattā tesaṁ adhiṭṭhānagocarabhūtā ca upādānakkhandhā dukkhasaccantiādinā saccayojanā yojetabbā.",
  "tika-s0301t1:138_5": "Phalaṁ panettha vimokkhattayavasena niddhāretabbaṁ,",
  "tika-s0301t1:138_6": "tīhi akusalamūlehi tividhaduccarita-saṁkilesamalavisamaakusalasaññā-vitakkādivasena akusalapakkho netabbo,",
  "tika-s0301t1:138_7": "tathā tīhi kusalamūlehi tividhasucarita-samakusalasaññā-vitakka-samādhi-vimokkhamukhādivasena vodānapakkho netabboti ayaṁ tipukkhalassa nayassa bhūmi.",
  "tika-s0301t1:139_0": "Tathā vuttanayena gahitesu taṇhāvijjātappakkhiyadhammesu visesato taṇhādiṭṭhīnaṁ vasena asubhe ‘‘subha’’nti,",
  "tika-s0301t1:139_1": "dukkhe ‘‘sukha’’nti ca vipallāsā,",
  "tika-s0301t1:139_2": "avijjādiṭṭhīnaṁ vasena ‘‘anicce nicca’’nti anattani ‘‘attā’’ti vipallāsā veditabbā.",
  "tika-s0301t1:139_3": "Tesaṁ paṭipakkhato ‘‘appatiṭṭha’’ntiādivacanehi ca laddhehi sativīriyasamādhipaññindriyehi cattāri satipaṭṭhānāni siddhāneva honti.",
  "tika-s0301t1:140_0": "Tattha catūhi indriyehi cattāro puggalā niddisitabbā. Kathaṁ?",
  "tika-s0301t1:140_1": "Duvidho hi taṇhācarito mudindriyo tikkhindriyoti, tathā diṭṭhicarito.",
  "tika-s0301t1:140_2": "Tesu paṭhamo asubhe ‘‘subha’’nti vipariyesaggāhī satibalena yathābhūtaṁ kāyasabhāvaṁ sallakkhento bhāvanābalena taṁ vipallāsaṁ samugghātetvā sammattaniyāmaṁ okkamati.",
  "tika-s0301t1:140_3": "Dutiyo asukhe ‘‘sukha’’nti vipariyesaggāhī ‘‘uppannaṁ kāmavitakkaṁ nādhivāsetī’’tiādinā vuttena vīriyasaṁvarabhūtena vīriyabalena paṭipakkhaṁ vinodento bhāvanābalena taṁ vipallāsaṁ viddhaṁsetvā sammattaniyāmaṁ okkamati.",
  "tika-s0301t1:140_4": "Tatiyo anicce ‘‘nicca’’nti ayāthāvaggāhī samathabalena samāhitacitto saṅkhārānaṁ taṅkhaṇikabhāvaṁ sallakkhento bhāvanābalena taṁ vipallāsaṁ samugghātetvā sammattaniyāmaṁ okkamati.",
  "tika-s0301t1:140_5": "Catuttho santati-samūha-kiccārammaṇa-ghanavañcitatāya phassādidhammapuñjamatte anattani ‘‘attā’’ti micchābhinivesī catukoṭikasuññatāmanasikārena taṁ micchābhinivesaṁ viddhaṁsetvā sāmaññaphalaṁ sacchikaroti.",
  "tika-s0301t1:140_6": "Subhasaññāsukhasaññādīhi catūhi vā vipallāsehi samudayasaccaṁ,",
  "tika-s0301t1:140_7": "tesamadhiṭṭhānārammaṇabhūtā pañcupādānakkhandhā dukkhasaccantiādinā saccayojanā veditabbā.",
  "tika-s0301t1:140_8": "Phalaṁ panettha cattāri sāmaññaphalāni,",
  "tika-s0301t1:140_9": "catūhi cettha vipallāsehi caturāsavoghayoga-kāyagantha-agati-taṇhuppādupādāna-sattaviññāṇaṭṭhiti-apariññādivasena akusalapakkho netabbo,",
  "tika-s0301t1:140_10": "tathā catūhi satipaṭṭhānehi catubbidhajhāna-vihārādhiṭṭhāna-sukhabhāgiyadhamma-appamaññāsammappadhāniddhipādādivasena vodānapakkho netabboti ayaṁ sīhavikkīḷitassa nayassa bhūmi.",
  "tika-s0301t1:141_0": "Imesaṁ pana tiṇṇaṁ atthanayānaṁ siddhiyā vohāranayadvayaṁ siddhameva hoti.",
  "tika-s0301t1:141_1": "Tathā hi atthanayānaṁ disābhūtadhammālocanaṁ disālocanaṁ,",
  "tika-s0301t1:141_2": "tesaṁ samānayanaṁ aṅkusoti pañcapi nayā idha niyuttāti veditabbā.",
  "tika-s0301t1:141_3": "Idañca suttaṁ soḷasavidhe suttantapaṭṭhāne nibbedhasekkhabhāgiyaṁ byatirekamukhena patiṭṭhānāyūhanāni gahitānīti saṁkilesanibbedhasekkhabhāgiyaṁ cāti daṭṭhabbaṁ.",
  "tika-s0301t1:141_4": "Aṭṭhavīsatividhe pana suttantapaṭṭhāne lokiyalokuttaraṁ sattādhiṭṭhānaṁ ñāṇañeyyaṁ dassanabhāvanaṁ sakavacanaṁ vissajjanīyaṁ kusalaṁ anuññātanti veditabbaṁ.",
  "tika-s0301t1:142_0": "Oghataraṇasuttavaṇṇanā niṭṭhitā.",
  "tika-s0301t1:143_0": "2. Nimokkhasuttavaṇṇanā",
  "tika-s0301t1:144_0": "2.Paṭhamamāgatanti saṁvaṇṇanāvasena paṭhamasuttādīsu paṭhamaṁ āgatapadaṁ. Uttānatthanti pākaṭatthaṁ.",
  "tika-s0301t1:144_1": "Apubbaṁyeva hi duviññeyyatthañca padaṁ saṁvaṇṇetabbaṁ.",
  "tika-s0301t1:144_2": "Noti pucchāyaṁ nu-saddena samānattho nipātoti āha ‘‘jānāsi noti jānāsi nū’’ti.",
  "tika-s0301t1:144_3": "Vaṭṭato nimuccanti tena sattāti nimokkho, maggo.",
  "tika-s0301t1:144_4": "So ca pamuccanti tenāti pamokkho,",
  "tika-s0301t1:144_5": "pamuccanante pana adhigantabbattāphalaṁ ‘‘pamokkho’’ti vuttaṁ,",
  "tika-s0301t1:144_6": "yathā arahattaṁ ‘‘rāgakkhayo dosakkhayo mohakkhayo’’ti vuttaṁ. Teti sattā.",
  "tika-s0301t1:144_7": "Viviccatīti visuṁ asammisso hoti, vigacchatīti attho.",
  "tika-s0301t1:144_8": "Viviccati dukkhaṁ etasmāti viveko.",
  "tika-s0301t1:144_9": "Dutiyavikappe pana sakalavaṭṭadukkhato sattā nimuccanti ettha pamuccanti viviccanti cāti nimokkho pamokkho viveko, nibbānanti attho veditabbo.",
  "tika-s0301t1:144_10": "Etthāti ca nimittatthe bhummavacanaṁ daṭṭhabbaṁ.",
  "tika-s0301t1:144_11": "Avadhāraṇattho kho-kāro ‘‘assosi kho’’tiādīsu viya.",
  "tika-s0301t1:145_0": "Nandīmūlako bhavo nandībhavo purimapade uttarapadalopena ‘‘sākabhakkho patthavo sākapatthavo’’ti yathā.",
  "tika-s0301t1:145_1": "Paṭhamaṁ kammavaṭṭapadhānaṁ atthaṁ vatvā puna kilesakammānaṁ vasena ubhayappadhānaṁ atthaṁ vadanto ‘‘nandiyā cā’’tiādimāha.",
  "tika-s0301t1:145_2": "Purimanayeti nandīmūlako kammabhavo nandībhavoti etasmiṁ pakkhe.",
  "tika-s0301t1:145_3": "Nandībhavenāti nandībhavapadena.",
  "tika-s0301t1:145_4": "Tividhakammābhisaṅkhāravasenāti puññābhisaṅkhārādivasena kāyasaṅkhārādivasena ca tippakārassa kammābhisaṅkhārassa vasena.",
  "tika-s0301t1:145_5": "Saṅkhārakkhandho gahito cetanāpadhānattā saṅkhārakkhandhassa.",
  "tika-s0301t1:145_6": "Saññāviññāṇehīti ‘‘saññāviññāṇasaṅkhayā’’ti evaṁ vuttasaññāviññāṇapadehi.",
  "tika-s0301t1:145_7": "Taṁsampayuttā cāti tena yathāvuttasaṅkhārakkhandhena samaṁ yuttā eva.",
  "tika-s0301t1:145_8": "Dve khandhāti saññāviññāṇakkhandhā.",
  "tika-s0301t1:146_0": "Nanu ettha vedanākkhandho na gahitoti?",
  "tika-s0301t1:146_1": "No na gahitoti dassento ‘‘tehi panā’’tiādimāha.",
  "tika-s0301t1:146_2": "Tīhi khandhehīti saññāsaṅkhāraviññāṇakkhandhehi. Gahitāva avinābhāvato.",
  "tika-s0301t1:146_3": "Na hi vedanārahito koci cittuppādo atthi.",
  "tika-s0301t1:146_4": "Anupādiṇṇakānanti kusalākusalānaṁ.",
  "tika-s0301t1:146_5": "Na hettha kiriyākhandhānaṁ appavatti adhippetā.",
  "tika-s0301t1:146_6": "Appavattivasenāti anuppattidhammatāpattivasena.",
  "tika-s0301t1:146_7": "Nibbattanavasena kammakilesehi upādīyatīti upādi, pañcakkhandhā. Upādino seso upādiseso,",
  "tika-s0301t1:146_8": "saha upādisesenāti saupādisesaṁ.",
  "tika-s0301t1:146_9": "Nibbānaṁ kathitaṁ sakalakammakilesavūpasamatthassa jotitattā.",
  "tika-s0301t1:146_10": "Heṭṭhā dvīhi padehi anupādiṇṇakakkhandhā gahitāti ‘‘vedanāna’’nti ettha upādiṇṇakaggahaṇaṁ yuttanti āha ‘‘upādiṇṇakavedanāna’’nti.",
  "tika-s0301t1:146_11": "Nirodhenāti tappaṭibaddhachandarāganirodhavasena nirujjhanena.",
  "tika-s0301t1:146_12": "Upasamenāti accantūpasamena appavattanena.",
  "tika-s0301t1:146_13": "Evañca katvā ca-saddaggahaṇaṁ samatthitaṁ hoti.",
  "tika-s0301t1:146_14": "Tesanti tassā vedanāya taṁsampayuttānañca tiṇṇaṁ khandhānaṁ.",
  "tika-s0301t1:146_15": "Vatthārammaṇavasenāti vatthubhūtānaṁ channaṁ ārammaṇabhūtānañca sabbesampi upādiṇṇakarūpadhammānaṁ vasena.",
  "tika-s0301t1:147_0": "Kasmā pana heṭṭhā cattāro arūpakkhandhāyeva vuttā, rūpakkhandho na gahitoti? Visesabhāvato.",
  "tika-s0301t1:147_1": "Saupādisesanibbānappattiyañhi upādiṇṇakarūpadhammānaṁ viya anupādiṇṇakarūpadhammānaṁ appavattiyeva natthi.",
  "tika-s0301t1:147_2": "Dutiyanayeti nandiyā ca bhavassa cāti etamhi pakkhe.",
  "tika-s0301t1:147_3": "Nandiggahaṇena saṅkhārakkhandho gahito taṁsahacaraṇato.",
  "tika-s0301t1:147_4": "Upapattibhavasaṅkhāto rūpakkhandhoti upādiṇṇakarūpadhammameva vadati.",
  "tika-s0301t1:147_5": "Taggahaṇeneva ca tannimittakāni utuāhārajāni,",
  "tika-s0301t1:147_6": "viññāṇaggahaṇena cittajānīti catusantatirūpassapettha gahitatā veditabbā.",
  "tika-s0301t1:147_7": "Saññādīhīti saññāviññāṇavedanāgahaṇehi tayo khandhā gahitā,",
  "tika-s0301t1:147_8": "tañca kho upādiṇṇā anupādiṇṇāti vibhāgaṁ akatvā avisesato.",
  "tika-s0301t1:147_9": "Avisesena hi pañcannaṁ khandhānaṁ appavatti nibbānaṁ.",
  "tika-s0301t1:147_10": "Tenāha ‘‘evaṁ…pe… nibbānaṁ kathitaṁ hotī’’ti.",
  "tika-s0301t1:147_11": "‘‘Nibbāna’’nti hi idha amatamahānibbānaṁ adhippetaṁ.",
  "tika-s0301t1:147_12": "Imameva ca nayanti idaṁ yathāvuttaṁ dutiyameva.",
  "tika-s0301t1:147_13": "Cattāro mahānikāye dhāretīti catunikāyiko.",
  "tika-s0301t1:147_14": "Bhaṇḍikanāmako thero bhaṇḍikatthero.",
  "tika-s0301t1:147_15": "Itīti vuttappakāraparāmasanaṁ.",
  "tika-s0301t1:147_16": "Nibbānavasenevāti paṭhamanaye saupādisesanibbānassa anupādisesanibbānassa ca,",
  "tika-s0301t1:147_17": "dutiye pana ‘‘amatamahānibbānassā’’ti sabbathāpi nibbānasseva vasena bhagavā desanaṁ niṭṭhapesi samāpesīti.",
  "tika-s0301t1:148_0": "Nimokkhasuttavaṇṇanā niṭṭhitā.",
  "tika-s0301t1:149_0": "3. Upanīyasuttavaṇṇanā",
  "tika-s0301t1:150_0": "3.",
  "tika-s0301t1:150_1": "Anekatthattā dhātusaddānaṁ upasaggavasena atthavisesavācako hotīti āha ‘‘upanīyatīti parikkhīyati nirujjhatī’’ti. Vinassatīti attho.",
  "tika-s0301t1:150_2": "Upanīyatīti vā saraseneva jīvitassa maraṇūpagamanaṁ vuttanti āha – ‘‘upagacchati vā,",
  "tika-s0301t1:150_3": "anupubbena maraṇaṁ upetīti attho’’ti.",
  "tika-s0301t1:150_4": "Kāmañcettha ‘‘upanīyatī’’ti padaṁ apākaṭakammavisesaṁ vuttaṁ.",
  "tika-s0301t1:150_5": "Yathā pana ‘‘sabbaṁ ārogyaṁ byādhipariyosānaṁ,",
  "tika-s0301t1:150_6": "sabbaṁ yobbanaṁ jarāpariyosānaṁ,",
  "tika-s0301t1:150_7": "sabbaṁ jīvitaṁ maraṇapariyosāna’’nti,",
  "tika-s0301t1:150_8": "‘‘upanīyati jīvita’’nti vuttattā ‘‘maraṇaṁ upetī’’ti vuttaṁ.",
  "tika-s0301t1:150_9": "Kammakattuvasena hetaṁ vuttaṁ.",
  "tika-s0301t1:151_0": "Idāni kammasādhanavasena atthaṁ dassetuṁ ‘‘yathā vā’’tiādi vuttaṁ.",
  "tika-s0301t1:151_1": "Gopālena gogaṇo nīyati yathicchitaṁ ṭhānaṁ. Jīvanti tena sattā, sahajātadhammā vāti jīvitaṁ,",
  "tika-s0301t1:151_2": "tadeva tesaṁ anupālane ādhipaccasabbhāvato indriyanti āha ‘‘jīvitanti jīvitindriya’’nti parittanti ittaraṁ. Tenāha ‘‘thoka’’nti.",
  "tika-s0301t1:151_3": "Pabandhānupacchedassa paccayabhāvo idha jīvitassa maraṇakiccanti adhippetanti āha ‘‘sarasaparittatāya cā’’tiādi.",
  "tika-s0301t1:151_4": "Āyūti ca paramāyu idhādhippetaṁ,",
  "tika-s0301t1:151_5": "tañca ajjakālavasena veditabbaṁ.",
  "tika-s0301t1:152_0": "Imasmiñhi buddhuppāde ayaṁ kathāti jīvitassa atiittarabhāvadīpanaparā ayaṁ desanā.",
  "tika-s0301t1:152_1": "Jīvitindriyavasena jīvitakkhayaṁ niyamento ‘‘ekacittappavattimattoyevā’’ti āha,",
  "tika-s0301t1:152_2": "ekassa cittuppādassa pavattikkhaṇamatto evāti attho.",
  "tika-s0301t1:152_3": "Idāni tamatthaṁ upamāya vibhāvetuṁ ‘‘yathā nāmā’’tiādi vuttaṁ.",
  "tika-s0301t1:152_4": "Tattha pavattamānanti nemirathīsā vattantī ekeneva nemippadesena pavattati ekasmiṁ khaṇeti adhippāyo.",
  "tika-s0301t1:152_5": "‘‘Ekeneva tiṭṭhatī’’ti etthāpi eseva nayo.",
  "tika-s0301t1:152_6": "Ekacittakkhaṇikanti ekacittakkhaṇamattavantaṁ.",
  "tika-s0301t1:152_7": "Tasmiṁ citteti tasmiṁ yasmiṁ kismiñci ekasmiṁ citte.",
  "tika-s0301t1:152_8": "Niruddhamatteti niruddhabhāvappattamatte.",
  "tika-s0301t1:152_9": "Niruddhoti vuccatīti matoti vuccati taṁsamaṅgī satto paramatthato.",
  "tika-s0301t1:152_10": "Avisesaviduno pana aviññāyamānantarena anusandhānassa niruddhanaṁ nirodhaṁ sallakkhenti.",
  "tika-s0301t1:152_11": "Yathāvuttamatthaṁ suttena vibhāvetuṁ ‘‘yathāhā’’tiādi vuttaṁ.",
  "tika-s0301t1:152_12": "Tena tīsupi kālesu sattānaṁ paramatthato jīvanaṁ maraṇaṁ cittakkhaṇavasenevāti dasseti.",
  "tika-s0301t1:153_0": "Jīvitanti jīvitindriyaṁ.",
  "tika-s0301t1:153_1": "Attabhāvoti jīvitavedanāviññāṇāni ṭhapetvā avasiṭṭhadhammā adhippetā.",
  "tika-s0301t1:153_2": "Sukhadukkhāti sukhadukkhā vedanā,",
  "tika-s0301t1:153_3": "upekkhāpi idha sukhadukkhāsveva antogadhā iṭṭhāniṭṭhabhāvato. Kevalāti attanā, niccabhāvena vā avomissā.",
  "tika-s0301t1:153_4": "Ekacittasamāyuttāti ekakena cittena sahitā.",
  "tika-s0301t1:153_5": "Lahuso vattate khaṇoti vuttanayena ekacittakkhaṇikatāya lahuko atiittaro jīvitādīnaṁ khaṇo vattati.",
  "tika-s0301t1:154_0": "Ye niruddhā marantassāti cavantassa sattassa cutito uddhaṁ niruddhāti vattabbā ye khandhā.",
  "tika-s0301t1:154_1": "Tiṭṭhamānassa vā idhāti ye vā idha pavattiyaṁ tiṭṭhamānassa dharantassa bhaṅgappattiyā niruddhā khandhā,",
  "tika-s0301t1:154_2": "sabbepi sadisā te sabbepi ekasadisā gatā atthaṅgatā appaṭisandhiyā puna āgantvā paṭisandhānābhāvena vigatā.",
  "tika-s0301t1:154_3": "Yathā hi cutikhandhā na nibbattanti, evaṁ tato pubbepi khandhā.",
  "tika-s0301t1:154_4": "Tasmā ekacittakkhaṇikaṁ sattānaṁ jīvitanti adhippāyo.",
  "tika-s0301t1:155_0": "Anibbattena na jātoti anuppannena cittena jāto na hoti ‘‘anāgate cittakkhaṇe na jīvittha na jīvati jīvissatī’’ti vattabbato.",
  "tika-s0301t1:155_1": "Paccuppannena vattamānena cittena jīvati jīvamāno nāma hoti, na jīvittha na jīvissati.",
  "tika-s0301t1:155_2": "Cittabhaṅgā mato lokoti cuticittassa viya sabbassapi tassa tassa cittassa bhaṅgappattiyā ayaṁ loko paramatthato mato nāma hoti ‘‘atīte cittakkhaṇe jīvittha na jīvati na jīvissatī’’ti vattabbato,",
  "tika-s0301t1:155_3": "niruddhassa appaṭisandhikattā.",
  "tika-s0301t1:155_4": "Evaṁ santepi paññatti paramatthiyā,",
  "tika-s0301t1:155_5": "yāyaṁ taṁ taṁ pavattaṁ cittaṁ upādāya ‘‘tisso jīvati,",
  "tika-s0301t1:155_6": "phusso jīvatī’’ti vacanappavattiyā visayabhūtā santānapaññatti,",
  "tika-s0301t1:155_7": "sā ettha paramatthiyā paramatthabhūtā.",
  "tika-s0301t1:155_8": "Tathā hi vuttaṁ ‘‘nāmagottaṁ na jīratī’’ti (saṁ. ni. 1.76).",
  "tika-s0301t1:156_0": "Nasanti tāṇāti jaraṁ upagatassa tato taṁnimittaṁ yaṁ vā pāpakārino pāpakammānaṁ upaṭṭhānavasena puññakārino piyavippayogavasena cittadukkhaṁ ubhayesampi bandhanacchedanādivasena vitujjamānaṁ anappakaṁ sarīradukkhaṁ sammohappatti ca hoti, tato tāyantā na santi.",
  "tika-s0301t1:156_1": "Tenāha – ‘‘tāṇaṁ leṇaṁ saraṇaṁ bhavituṁ samatthā nāma keci natthī’’ti. Bhāyati etasmāti bhayaṁ,",
  "tika-s0301t1:156_2": "bhayanimittanti āha ‘‘bhayavatthū’’ti.",
  "tika-s0301t1:156_3": "Taggahaṇena ca cittutrāsalakkhaṇaṁ bhayaṁ gahitameva,",
  "tika-s0301t1:156_4": "sati nimitte nemittaṁ santamevāti.",
  "tika-s0301t1:156_5": "Pubbacetananti ekāvajjanavīthiyaṁ nānāvajjanavīthiyaṁ sampavattaṁ upacārajjhānacetanaṁ.",
  "tika-s0301t1:156_6": "Aparacetananti vasībhāvāpādanavasena parato samāpajjanavasena ca pavattaṁ samāpatticetanaṁ.",
  "tika-s0301t1:156_7": "Muñcacetananti vikkhambhanavasena pavattaṁ paṭhamappanācetanaṁ.",
  "tika-s0301t1:156_8": "Kusalajjhānassa vipākajjhāneva labbhamānaṁ sukhaṁ jhānasukhaṁ.",
  "tika-s0301t1:156_9": "Iṭṭhapariyāyo cettha sukha-saddo. Jhāne apekkhā jhānanikanti.",
  "tika-s0301t1:156_10": "Jhānassa assādavasena pavatto lobho jhānassādo.",
  "tika-s0301t1:156_11": "Yena te te brahmāno jhānato vuṭṭhāya ‘‘aho sukhaṁ aho sukha’’nti vācaṁ nicchāresunti.",
  "tika-s0301t1:156_12": "Yathā devā sukhabahulā tihetupaṭisandhikāvāti paṭipajjantā jhānaṁ adhigantuṁ bhabbā,",
  "tika-s0301t1:156_13": "na itareti ‘‘kāmāvacaradevesū’’ti vuttaṁ.",
  "tika-s0301t1:156_14": "Kāmāvacarā ca uparidevā ca kāmāvacaradevāti ekadesasarūpekaseso daṭṭhabbo.",
  "tika-s0301t1:156_15": "Tena manussānampi ekaccānaṁ sabbesampi vā saṅgaho siddho hoti patthanāparikappanāya visayabhāvato.",
  "tika-s0301t1:156_16": "Tenāha ‘‘aho vatime ca…pe… tiṭṭheyyu’’nti.",
  "tika-s0301t1:156_17": "Thullāni phusitāni vipphurāni etthāti thullaphusitako, kālo, deso vā. Tasmiṁ thullaphusitake.",
  "tika-s0301t1:157_0": "‘‘Puññāni kayirātha sukhāvahānī’’ti vuttattā ‘‘aniyyānikaṁ vaṭṭakathaṁ kathetī’’ti vuttaṁ. Lujjanapalujjanaṭṭhena loko,",
  "tika-s0301t1:157_1": "kilesehi āmasitabbato āmisañcāti lokāmisaṁ.",
  "tika-s0301t1:157_2": "Nippariyāyāmisaṁ pana loke āmisantipi lokāmisaṁ.",
  "tika-s0301t1:157_3": "Pariyāyeti sabhāvato parivattetvā ñāpeti etenāti pariyāyo, leso,",
  "tika-s0301t1:157_4": "kāraṇaṁ vāti āha ‘‘nippariyāyena cattāro paccayā’’ti,",
  "tika-s0301t1:157_5": "vaṭṭassa ekantato bālalokeheva āmasitabbabhāvato pariyāyāmisatā vuttā.",
  "tika-s0301t1:157_6": "Idha pari..pe… adhippetaṁ vivaṭṭapaṭiyogino icchitattā. Catupaccayāpekkhañhi pahānaṁ.",
  "tika-s0301t1:157_7": "Ekaccassa sakalavaṭṭāpekkhappahānassapi paccayo hotīti ‘‘vaṭṭatiyevā’’ti sāsaṅkaṁ vadati.",
  "tika-s0301t1:157_8": "Vūpasamati ettha sakalavaṭṭadukkhanti santi,",
  "tika-s0301t1:157_9": "asaṅkhatadhātūti āha ‘‘nibbānasaṅkhāta’’nti.",
  "tika-s0301t1:158_0": "Upanīyasuttavaṇṇanā niṭṭhitā.",
  "tika-s0301t1:159_0": "4. Accentisuttavaṇṇanā",
  "tika-s0301t1:160_0": "4. Kālayanti khepentīti kālā.",
  "tika-s0301t1:160_1": "Purebhattādayo hi kālā dhammappavattimattatāya paramatthato avijjamānāpi lokasaṅketamattasiddhā tassāyeva dhammappavattiyā gatagatāya anivattanato taṁ taṁ dhammappavattiṁ khepentā vināsayantā viya sayañca tāhi saddhiṁ accentā viya honti.",
  "tika-s0301t1:160_2": "Tenāha – ‘‘kālo ghasati bhūtāni, sabbāneva sahattanā’’ti (jā. 1.2.190).",
  "tika-s0301t1:160_3": "‘‘Tarayanti rattiyo’’ti etthāpi vuttanayeneva attho veditabbo.",
  "tika-s0301t1:160_4": "‘‘Etaṁ bhayaṁ maraṇe pekkhamāno’’ti vuccamānattā puggalaṁ maraṇūpagamanāya tarayantīti attho vutto.",
  "tika-s0301t1:160_5": "Vayoguṇāti ettha koṭṭhāsā guṇā.",
  "tika-s0301t1:160_6": "Titthiyānaṁ hi carimacittena sakalacitte vayasamūhe vayasamaññāti āha – ‘‘paṭhamamajjhimapacchimavayānaṁ guṇā, rāsayoti attho’’ti.",
  "tika-s0301t1:160_7": "Ānisaṁsaṭṭho guṇaṭṭho ‘‘vākaciraṁ nivāsesiṁ,",
  "tika-s0301t1:160_8": "dvādasaguṇamupāgata’’ntiādīsu (bu. vaṁ. 2.30) viya. ‘‘Tandiguṇāhaṁ karissāmi,",
  "tika-s0301t1:160_9": "diguṇaṁ diguṇaṁ vaddheyyā’’ti ca evamādīsu pana tabbhāvavuttiattho guṇaṭṭho.",
  "tika-s0301t1:161_0": "‘‘Asaṅkhyeyyāni nāmāni, saguṇena mahesino;",
  "tika-s0301t1:162_0": "Guṇena nāmamuddheyyaṁ, api nāma sahassato’’ti. (dha. sa. aṭṭha. 1313; udā. 53; paṭi. ma. aṭṭha. 1.1.76) –",
  "tika-s0301t1:163_0": "Ādīsu pasaṁsaṭṭho guṇaṭṭho daṭṭhabbo.",
  "tika-s0301t1:163_1": "‘‘Vayoguṇā anupubbaṁ jahantī’’ti ettha attho ‘‘accenti kālā’’ti ettha vuttanayo eva.",
  "tika-s0301t1:163_2": "Paṭhamamajjhimavayāti paṭhamaggahaṇañcettha vayassa gatassa apunarāvattidassanatthaṁ kataṁ.",
  "tika-s0301t1:163_3": "Tenevāha – ‘‘maraṇakkhaṇe pana tayopi vayā jahantevā’’ti.",
  "tika-s0301t1:164_0": "Ettha ca pāḷiyaṁ ‘‘accenti kālā’’ti sāmaññato kālassa apagamanaṁ dassitaṁ,",
  "tika-s0301t1:164_1": "puna taṁ visesatopi dassetuṁ itaradvayaṁ vuttaṁ.",
  "tika-s0301t1:164_2": "Aṭṭhakathāyaṁ pana mudindriyassa vasena ‘‘vayoguṇā anupubbaṁ jahantī’’ti vuttaṁ,",
  "tika-s0301t1:164_3": "majjhimindriyassa vasena ‘‘tarayanti rattiyo’’ti vuttanti adhippāyena ‘‘kālāti purebhattādayo kālā’’ti vuttaṁ.",
  "tika-s0301t1:164_4": "Tasmā tattha ādi-saddena pacchābhattapaṭhamayāma-muhuttakālādi-kālakoṭṭhāso eva aṇupabhedo kālavibhāgo gahitoti veditabbo.",
  "tika-s0301t1:164_5": "Sesanti idha dvīsu gāthāsu pacchimaddho.",
  "tika-s0301t1:164_6": "So hi idha atthato adhigatattā anantarasutte ca vuttattā atidisito.",
  "tika-s0301t1:165_0": "Accentisuttavaṇṇanā niṭṭhitā.",
  "tika-s0301t1:166_0": "5. Katichindasuttavaṇṇanā",
  "tika-s0301t1:167_0": "5.Chindantoti samucchindanto.",
  "tika-s0301t1:167_1": "Kati chindeyyāti kittake pāpadhamme samucchindeyya, anuppattidhammataṁ pāpeyya.",
  "tika-s0301t1:167_2": "Sesapadesupīti sesesupi dvīsu padesu. Jahanto kati jaheyya,",
  "tika-s0301t1:167_3": "bhāvento kati uttari bhāveyyāti imamatthaṁ ‘‘eseva nayo’’ti iminā atidisati.",
  "tika-s0301t1:167_4": "Catutthapadassa pana attho sarūpeneva dassito.",
  "tika-s0301t1:167_5": "Atthato ekanti bhāvatthato ekaṁ.",
  "tika-s0301t1:167_6": "Yadi evaṁ kimatthaṁ pariyāyantaraṁ gahitanti āha ‘‘gāthābandhassa panā’’tiādi.",
  "tika-s0301t1:167_7": "Atthato ettha punarutti atthevāti āha ‘‘saddapunaruttiṁ vajjayantī’’ti.",
  "tika-s0301t1:167_8": "Saṅgaṁ atikkamayatīti saṅgātigoti āha ‘‘ayamevattho’’ti.",
  "tika-s0301t1:168_0": "Oraṁ vuccati kāmadhātu,",
  "tika-s0301t1:168_1": "paṭisandhiyā paccayabhāvena tañca bhajantīti orambhāgiyāni.",
  "tika-s0301t1:168_2": "Tattha ca kammaṁ tabbipākaṁ satte dukkhaṁ, kammunā vipākaṁ,",
  "tika-s0301t1:168_3": "sattena dukkhaṁ saṁyojentīti saṁyojanāni,",
  "tika-s0301t1:168_4": "sakkāyadiṭṭhi-vicikicchā-sīlabbataparāmāsa-kāmarāga-paṭighā.",
  "tika-s0301t1:168_5": "Uddhaṁ vuccati catasso arūpadhātuyo,",
  "tika-s0301t1:168_6": "vuttanayena taṁ bhajantīti uddhambhāgiyāni,",
  "tika-s0301t1:168_7": "saṁyojanāni rūpārūparāgamānuddhaccāvijjā.",
  "tika-s0301t1:168_8": "Āropitavacanānurūpeneva evamāhāti ‘‘pañca chinde pañca jahe’’ti evaṁ kathesi tassā devatāya sukhaggahaṇatthaṁ.",
  "tika-s0301t1:168_9": "Na kevalaṁ tāya devatāya vuttavacanānurūpato eva,",
  "tika-s0301t1:168_10": "atha kho tesu saṁyojanesu vattabbākāratopīti dassetuṁ ‘‘atha vā’’tiādi vuttaṁ.",
  "tika-s0301t1:168_11": "Tena orambhāgiyasaṁyojanāni nāma garūni ducchedāni gāḷhabandhanabhāvato,",
  "tika-s0301t1:168_12": "tasmā tāni sandhāya ‘‘pañca chinde’’ti vuttaṁ.",
  "tika-s0301t1:169_0": "Uddhambhāgiyasaṁyojanāni pana lahūni succhedāni heṭṭhā pavattitānukkamena bhāvanānayena pahātabbato,",
  "tika-s0301t1:169_1": "tasmā tāni sandhāya ‘‘pañca jahe’’ti vuttaṁ.",
  "tika-s0301t1:169_2": "Tenāha ‘‘pādesu baddhapāsasakuṇo viyā’’tiādi.",
  "tika-s0301t1:169_3": "Visesanti bhāvanānaṁ visesaṁ vipassanābhāvanaṁ bhāvento uppādento vipaccento vaḍḍhento ca.",
  "tika-s0301t1:169_4": "Saṁsārapaṅke sañjanaṭṭhena rāgo eva saṅgo ‘‘rāgasaṅgo’’. Esa nayo sesesupi.",
  "tika-s0301t1:169_5": "Yasmā ettha rāga-moha-diṭṭhi-tabbhāgiyasakkāyadiṭṭhi-sīlabbataparāmāsa-kāmarāgāvijjā atthato oghā eva, itare tadekaṭṭhā,",
  "tika-s0301t1:169_6": "tasmā bhagavā saṁyojanappahānasaṅgātikkamehi oghataraṇaṁ kathesi.",
  "tika-s0301t1:169_7": "Lokiyalokuttarāni kathitāni ‘‘bhāvaye’’ti pubbabhāgāya maggabhāvanāya adhippetattā.",
  "tika-s0301t1:170_0": "Katichindasuttavaṇṇanā niṭṭhitā.",
  "tika-s0301t1:171_0": "6. Jāgarasuttavaṇṇanā",
  "tika-s0301t1:172_0": "6.Jāgaratanti anādare sāmivacanaṁ.",
  "tika-s0301t1:172_1": "Tenāha ‘‘indriyesu jāgarantesū’’ti.",
  "tika-s0301t1:172_2": "‘‘Vissajjanagāthāyaṁ panā’’ti imassa padassa ‘‘ayamattho veditabbo’’ti iminā sambandho.",
  "tika-s0301t1:172_3": "Pucchāgāthāya pana attho imināva nayena viññāyatīti adhippāyo.",
  "tika-s0301t1:172_4": "Pañca jāgarataṁ suttāti ettha ‘‘suttā’’ti padaṁ apekkhitvā pañcāti paccattavacanaṁ ‘‘jāgarata’’nti padaṁ apekkhitvā sāmivasena pariṇāmetabbaṁ ‘‘pañcannaṁ jāgarata’’nti.",
  "tika-s0301t1:172_5": "Tenāha – ‘‘pañcasu indriyesu jāgarantesū’’ti,",
  "tika-s0301t1:172_6": "jāgarantesu baddhābhāvena sakiccappasutatāya sakiccasamatthatāya cāti attho.",
  "tika-s0301t1:172_7": "Sottaṁva suttā pamādaniddābhāvato.",
  "tika-s0301t1:172_8": "Tameva suttabhāvaṁ puggalādhiṭṭhānāya kathāya dassetuṁ ‘‘kasmā’’tiādi vuttaṁ. Pamajjati,",
  "tika-s0301t1:172_9": "pamādo vā etassa atthīti pamādo, tassa bhāvo pamādatā, tāya, pamattabhāvenāti attho.",
  "tika-s0301t1:173_0": "Evaṁ gāthāya paṭhamassa pādassa atthaṁ vatvā dutiyassa vattuṁ ‘‘evaṁ suttesū’’tiādi vuttaṁ.",
  "tika-s0301t1:173_1": "Tassattho vuttanayena veditabbo.",
  "tika-s0301t1:173_2": "Yasmā appahīnasupanakiriyāvasena sanīvaraṇassa puggalassa anuppannarāgarajādayo uppajjanti, uppannā pavaḍḍhanti,",
  "tika-s0301t1:173_3": "tasmā vuttaṁ ‘‘nīvaraṇeheva kilesarajaṁ ādiyatī’’ti. Tenevāha ‘‘purimā’’tiādi.",
  "tika-s0301t1:173_4": "Purimānaṁ pacchimānaṁ aparāparuppattiyā paccayabhāvo hettha ādiyanaṁ.",
  "tika-s0301t1:173_5": "Pañcahi indriyehi parisujjhatīti maggapariyāpannehi saddhādīhi pañcahi indriyehi sakalasaṁkilesato visujjhati.",
  "tika-s0301t1:173_6": "Paññindriyameva hi anaññātaññassāmītindriyādīni, itarāni ca anvayānīti.",
  "tika-s0301t1:174_0": "Jāgarasuttavaṇṇanā niṭṭhitā.",
  "tika-s0301t1:175_0": "7. Appaṭividitasuttavaṇṇanā",
  "tika-s0301t1:176_0": "7.",
  "tika-s0301t1:176_1": "Pavattinivattitadubhayahetuvibhāgassa dhammassapi catusaccantogadhattā āha ‘‘dhammāti catusaccadhammā’’ti.",
  "tika-s0301t1:176_2": "Cattāripi hi ariyasaccāni catusaccantogadhāni.",
  "tika-s0301t1:176_3": "Appaṭividdhāti pariññābhisamayādivasena anabhisamitā.",
  "tika-s0301t1:176_4": "Diṭṭhigatavādesūti diṭṭhigatasaññitesu vādesu. Diṭṭhigatehi te pavattitā.",
  "tika-s0301t1:176_5": "Ito paresanti ito sāsanikehi paresaṁ aññesaṁ. Dhammatāyāti sabhāvena, sayamevāti attho.",
  "tika-s0301t1:176_6": "Gacchantīti pavattanti diṭṭhivādaṁ paggayha tiṭṭhanti. Parenāti diṭṭhigatikena.",
  "tika-s0301t1:176_7": "Nīyantīti diṭṭhivādasaṅgaṇhane uyyojīyanti. Tenāha ‘‘tatthā’’tiādi.",
  "tika-s0301t1:176_8": "Pabujjhitunti pamādaniddāya paṭibujjhituṁ.",
  "tika-s0301t1:176_9": "Paṭipadā yathādesitassa dhammassa kathitatāya,",
  "tika-s0301t1:176_10": "paṭibujjhituṁ yoniso pavattiyamānattā bhaddikā.",
  "tika-s0301t1:177_0": "Hetunāti ñāyena.",
  "tika-s0301t1:177_1": "Kāraṇenāti catusaccānaṁ sambodhayuttiyā.",
  "tika-s0301t1:177_2": "Hatthatale āmalakaṁ viya sabbaṁ ñeyyaṁ jānātīti sabbaññū,",
  "tika-s0301t1:177_3": "teneva sabbaññutābhisambodhena buddhoti sabbaññubuddho.",
  "tika-s0301t1:177_4": "Paccekaṁ parehi asādhāraṇatāya visuṁ sayambhuñāṇena saccāni buddhavāti paccekabuddho.",
  "tika-s0301t1:177_5": "Paropadesena catusaccaṁ bujjhatīti catusaccabuddho.",
  "tika-s0301t1:177_6": "Tathā hi so sayambhutāya abhāvato kevalaṁ catusaccabuddhoti vuccati.",
  "tika-s0301t1:177_7": "Sutena sutamayañāṇena khandhādibhedaṁ ñeyyaṁ buddhavāti sutabuddho.",
  "tika-s0301t1:177_8": "Sabbaññubuddhapaccekabuddhe ṭhapetvā avasesā aggasāvakamahāsāvakāpi pakatisāvakāpi vītarāgā avasesā khīṇāsavā.",
  "tika-s0301t1:177_9": "Tayopi purimā vaṭṭanti sambuddhātiādivacanato.",
  "tika-s0301t1:177_10": "Sannivasati etenāti sannivāso, caritaṁ.",
  "tika-s0301t1:177_11": "Lokassa sannivāso lokasannivāso, tasmiṁ. Kāyaduccaritādibhede visame.",
  "tika-s0301t1:177_12": "Satisammosena visame vā sattanikāye. So hi visamayogato visamo.",
  "tika-s0301t1:177_13": "Rāgavisamādike visame vā kilesajāte.",
  "tika-s0301t1:177_14": "Taṁ visamaṁ pahāya taṁ visamaṁ ajjhupekkhitvā samaṁ sadisaṁ yuttarūpaṁ,",
  "tika-s0301t1:177_15": "purimakehi vā sambuddhehi samaṁ sadisaṁ caranti vattanti.",
  "tika-s0301t1:178_0": "Appaṭividitasuttavaṇṇanā niṭṭhitā.",
  "tika-s0301t1:179_0": "8. Susammuṭṭhasuttavaṇṇanā",
  "tika-s0301t1:180_0": "8.Susammuṭṭhāti suṭṭhu ativiya sammuṭṭhā.",
  "tika-s0301t1:180_1": "Satta sekkhā hi susammusitā vinaṭṭhā.",
  "tika-s0301t1:180_2": "Kathaṁ pana te anadhigatā naṭṭhā nāma hontīti āha ‘‘yathā hī’’tiādi. Adhigatassāti adhigato assa. So vadantoti sambandho. Sesanti ‘‘dhammā’’tiādi.",
  "tika-s0301t1:180_3": "Purimasadisamevāti anantaragāthāya vuttasadisameva.",
  "tika-s0301t1:181_0": "Susammuṭṭhasuttavaṇṇanā niṭṭhitā.",
  "tika-s0301t1:182_0": "9. Mānakāmasuttavaṇṇanā",
  "tika-s0301t1:183_0": "9.",
  "tika-s0301t1:183_1": "Seyyādibhedaṁ mānaṁ appahāya taṁ paggayha vicaranto kāmento nāma hotīti āha ‘‘mānaṁ kāmentassa icchantassā’’ti. Damati cittaṁ etenāti damo,",
  "tika-s0301t1:183_2": "satisambojjhaṅgādiko samādhipakkhiko damo.",
  "tika-s0301t1:183_3": "Manacchaṭṭhāni indriyāni dametīti damo, indriyasaṁvaro.",
  "tika-s0301t1:183_4": "Kilese dameti pajahatīti damo, paññā.",
  "tika-s0301t1:183_5": "Upavasanavasena kāyakammādiṁ dametīti damo, uposathakammaṁ.",
  "tika-s0301t1:183_6": "Kodhūpanāhamakkhamānādike dameti vinetīti damo, adhivāsanakhanti.",
  "tika-s0301t1:183_7": "Tenevāti ‘‘damo’’ti samādhipakkhikadhammānaṁ eva adhippetattā .",
  "tika-s0301t1:183_8": "‘‘Na monaṁ atthī’’ti ca pāṭho.",
  "tika-s0301t1:183_9": "Asamāhitassāti samādhipaṭikkhepo jotito.",
  "tika-s0301t1:184_0": "Maccudheyyassa pārataraṇassa vuccamānattā ‘‘monanti catumaggañāṇa’’nti vuttaṁ.",
  "tika-s0301t1:184_1": "Na hi tato aññena taṁ sambhavati.",
  "tika-s0301t1:184_2": "Jānāti asammohapaṭivedhavasena paṭivijjhatīti attho.",
  "tika-s0301t1:184_3": "Maccu dhīyati etthāti maccudheyyaṁ,",
  "tika-s0301t1:184_4": "khandhapañcakaṁ maraṇadhammattā. Tassevāti maccudheyyasseva.",
  "tika-s0301t1:184_5": "Pāraṁ paratīrabhūtaṁ nibbānaṁ.",
  "tika-s0301t1:184_6": "Tareyyāti ettha taraṇaṁ nāma ariyamaggabyāpāroti āha ‘‘paṭivijjheyya pāpuṇeyyā’’ti.",
  "tika-s0301t1:184_7": "Tathā hi vakkhati ‘‘paṭivedhataraṇaṁ nāma vutta’’nti.",
  "tika-s0301t1:184_8": "‘‘Na tareyya na paṭivijjheyya na pāpuṇeyya vā’’ti ayamettha pāṭho yutto.",
  "tika-s0301t1:184_9": "Aññathā ‘‘idaṁ vuttaṁ hotī’’tiādivacanaṁ virujjheyya.",
  "tika-s0301t1:184_10": "Eko araññe viharantoti ekākī hutvā araññe viharantoti attho.",
  "tika-s0301t1:185_0": "Kāmaṁ heṭṭhimamaggehipi ekaccassa mānassa pahānaṁ labbhati.",
  "tika-s0301t1:185_1": "Aggamaggeneva pana tassa anavasesato pahānanti āha – ‘‘arahattamaggena navavidhamānaṁ pajahitvā’’ti.",
  "tika-s0301t1:185_2": "Upacārasamādhipubbako appanāsamādhīti vuttaṁ ‘‘upacārappanāsamādhīhī’’ti,",
  "tika-s0301t1:185_3": "na upacārasamādhimattena samādhimattaṁ sandhāya paccekaṁ vākyaparisamāpanassa ayujjanato.",
  "tika-s0301t1:185_4": "Na hi appanaṁ appattaṁ lokuttarajjhānaṁ atthi.",
  "tika-s0301t1:185_5": "‘‘Sucetaso’’ti cittassa ñāṇasahitatāya lakkhaṇavacananti āha ‘‘ñāṇasampayuttatāyā’’tiādi.",
  "tika-s0301t1:185_6": "Tathā hi vakkhati ‘‘sucetasoti ettha cittena paññā dassitā’’ti.",
  "tika-s0301t1:185_7": "‘‘Sabbadhi vippamutto’’ti sabbesu bhavādīsu visaṁsaṭṭhacitto sabbaso khandhādīhi visaṁyutto hotīti vuttaṁ ‘‘sabbesu khandhāyatanādīsu vippamutto hutvā’’ti.",
  "tika-s0301t1:185_8": "Pariññāpaṭivedho sacchikiriyapaṭivedhena vinā natthīti āha ‘‘tebhūmaka…pe… vutta’’nti.",
  "tika-s0301t1:186_0": "Mānaṁ nissāya duccaritacaraṇato māno nāmāyaṁ sīlabhedano.",
  "tika-s0301t1:186_1": "Tasmāti mānassa sīlapaṭipakkhabhāvato.",
  "tika-s0301t1:186_2": "Iminā paṭipakkhappahānakittanena.",
  "tika-s0301t1:186_3": "Adhicittasikkhā kathitā sarūpato evāti adhippāyo.",
  "tika-s0301t1:186_4": "Ettha cittenāti su-saddena visesitacittena. Tasmāti paññāya dassitattā.",
  "tika-s0301t1:186_5": "Imināti ‘‘sucetaso’’ti iminā padena.",
  "tika-s0301t1:186_6": "Adhisīlasikkhā adhicittasikkhā adhipaññāsikkhāti sīlādīnipi visesetvā vuttāni.",
  "tika-s0301t1:186_7": "Sambhave byabhicāre ca visesanavisesitabbatāti taṁ dassento ‘‘adhisīlañca nāma sīle sati hotī’’tiādiṁ vatvā tadubhayaṁ vibhāgena dassetuṁ ‘‘tasmā’’tiādi vuttaṁ.",
  "tika-s0301t1:186_8": "Paṭhamanayo saṅkaravasena pavattoti asaṅkaravasena dassetuṁ ‘‘apicā’’tiādinā dutiyanayo vutto.",
  "tika-s0301t1:186_9": "‘‘Samāpannā’’ti etthāpi ‘‘nibbānaṁ patthayantenā’’ti ānetvā sambandho.",
  "tika-s0301t1:186_10": "Vipassanāya pādakabhāvaṁ anupagatāpi tadatthaṁ nibbattanādivasena samāpannāti ayamattho purimanayato viseso.",
  "tika-s0301t1:186_11": "Adhipaññāya panettha purimanayato viseso natthīti sā anuddhaṭā.",
  "tika-s0301t1:186_12": "Samodhānetvāti pariyāyato sarūpato ca saṅgahetvā.",
  "tika-s0301t1:186_13": "Sakalasāsananti tissannaṁ kathitattā eva sikkhattayasaṅgahaṁ sakalasāsanaṁ kathitaṁ hotīti.",
  "tika-s0301t1:187_0": "Mānakāmasuttavaṇṇanā niṭṭhitā.",
  "tika-s0301t1:188_0": "10. Araññasuttavaṇṇanā",
  "tika-s0301t1:189_0": "10.Santakilesānanti vūpasantakilesapariḷāhānaṁ.",
  "tika-s0301t1:189_1": "Yasmā sīlādiguṇasambhavaṁ tato eva bhayasantañca upādāya paṇḍitā ‘‘santo’’ti vuccanti,",
  "tika-s0301t1:189_2": "tasmā vuttaṁ ‘‘paṇḍitānaṁ vā’’ti. Tenāha ‘‘santo have’’tiādi.",
  "tika-s0301t1:189_3": "Seṭṭhacārīnanti seṭṭhacariyaṁ carantānaṁ.",
  "tika-s0301t1:189_4": "Yasmā puthujjanakalyāṇato paṭṭhāya bhikkhu maggabrahmacariyavāsaṁ vasati nāma,",
  "tika-s0301t1:189_5": "tasmā āha ‘‘maggabrahmacariyavāsaṁ vasantāna’’nti.",
  "tika-s0301t1:189_6": "Ariyānaṁ pana mukhavaṇṇassa pasīdane vattabbameva natthi.",
  "tika-s0301t1:189_7": "Mūlakammaṭṭhānanti pārihāriyakammaṭṭhānaṁ.",
  "tika-s0301t1:189_8": "Visabhāgasantatīti nānārammaṇesu pavattacittasantati.",
  "tika-s0301t1:189_9": "Sā hi vikkhepabyākulatāya appasannā samāhitacittasantatiyā visabhāgasantati.",
  "tika-s0301t1:189_10": "Okkamatīti samādhisabhāgā cittasantati samathavīthiṁ anupavisati.",
  "tika-s0301t1:189_11": "Cittaṁ pasīdatīti kammaṭṭhānanirataṁ bhāvanācittaṁ sandhāyāha, taṁ pasannaṁ hutvā pavattati.",
  "tika-s0301t1:189_12": "Lohitaṁ pasīdatīti cittakālussiyassābhāvato lohitaṁ anāvilaṁ hoti.",
  "tika-s0301t1:189_13": "Parisuddhāni honti kāraṇassa parisuddhabhāvato.",
  "tika-s0301t1:189_14": "Tālaphalamukhassa viya mukhassa vaṇṇo hotīti mukha-saddassa ādimhi pamuttapadena yojetabbo.",
  "tika-s0301t1:189_15": "Evañhi cassa pamuttaggahaṇaṁ samatthitaṁ hoti tālaphalamukhassa vaṇṇasampadāsadisattā. Tibhūmako eva tebhūmako.",
  "tika-s0301t1:190_0": "Atītaṁ nānusocanti atītaṁ paccayalābhaṁ lakkhaṇaṁ katvā na socanti na anutthunanti.",
  "tika-s0301t1:190_1": "Jappanataṇhāya vasena na parikappantīti āha ‘‘na patthentī’’ti . Yena kenacīti itarītarena.",
  "tika-s0301t1:190_2": "Taṅkhaṇe laddhenāti sannidhikāraparibhogābhāvamāha.",
  "tika-s0301t1:190_3": "Tividhenapi kāraṇenāti tippakārena hetunā,",
  "tika-s0301t1:190_4": "tilakkhaṇasantosanimittanti attho.",
  "tika-s0301t1:191_0": "Vināsanti vināsanahetuṁ. Vinassanti etehīti vināso,",
  "tika-s0301t1:191_1": "lobhadosā tadekaṭṭhā ca pāpadhammā .",
  "tika-s0301t1:191_2": "Arūpakāyassa viya rūpakāyassapi visesato sukkhabhāvakāraṇanti āha ‘‘etena kāraṇadvayenā’’ti. Lutoti lūno.",
  "tika-s0301t1:192_0": "Araññasuttavaṇṇanā niṭṭhitā.",
  "tika-s0301t1:193_0": "Naḷavaggavaṇṇanā niṭṭhitā.",
  "tika-s0301t1:194_0": "2. Nandanavaggo",
  "tika-s0301t1:195_0": "1. Nandanasuttavaṇṇanā",
  "tika-s0301t1:196_0": "11.",
  "tika-s0301t1:196_1": "‘‘Tatra bhagavā’’ti vutte na tathā byañjanānaṁ siliṭṭhatā,",
  "tika-s0301t1:196_2": "yathā ‘‘tatra kho bhagavā’’ti vutteti āha ‘‘byañjanasiliṭṭhatāvasenā’’ti.",
  "tika-s0301t1:196_3": "Parisajeṭṭhaketi parisāya jeṭṭhake,",
  "tika-s0301t1:196_4": "ye tassā desanāya visesato bhājanabhūtā.",
  "tika-s0301t1:196_5": "Parisajeṭṭhake bhikkhūti catuparisajeṭṭhake bhikkhū.",
  "tika-s0301t1:196_6": "Catunnaṁ hi parisānaṁ jeṭṭhā bhikkhuparisā paṭhamuppannattā. Āmantesīti sambodhesi,",
  "tika-s0301t1:196_7": "sambodhanañca jānāpananti āha ‘‘jānāpesī’’ti.",
  "tika-s0301t1:196_8": "Bhadanteti garugāravasappatissavavacanametaṁ,",
  "tika-s0301t1:196_9": "atthato pana bhadanteti bhaddaṁ tava hotu attano niṭṭhānapariyosānattā paresañca santatāvahattā.",
  "tika-s0301t1:196_10": "Bhagavato paccassosunti ettha bhagavatoti sāmivacanaṁ āmantanameva sambandhiatthapadaṁ apekkhatīti adhippāyenāha ‘‘bhagavato vacanaṁ patiassosu’’nti.",
  "tika-s0301t1:196_11": "Bhagavatoti pana idaṁ patissavanasambandhena sampadānavacanaṁ yathā ‘‘devadattassa paṭissuṇātī’’ti. Yaṁ panettha vattabbaṁ,",
  "tika-s0301t1:196_12": "taṁ nidānavaggassa ādisuttavaṇṇanāyaṁ āgamissati.",
  "tika-s0301t1:197_0": "Tāvatiṁsakāyoti tāvatiṁsasaññito devanikāyo.",
  "tika-s0301t1:197_1": "Dutiyadevalokoti chasu kāmalokesu dutiyo devaloko.",
  "tika-s0301t1:197_2": "Tettiṁsa janā sahapuññakārino tattha uppannā,",
  "tika-s0301t1:197_3": "taṁsahacaritaṭṭhānaṁ tāvatiṁsaṁ,",
  "tika-s0301t1:197_4": "tannivāsinopi tāvatiṁsanāmakā sahacaraṇañāyenāti āha ‘‘maghena māṇavenā’’tiādi.",
  "tika-s0301t1:197_5": "Ayaṁ pana kecivādo byāpanno hotīti taṁ arocentena ‘‘vadantī’’ti vuttaṁ.",
  "tika-s0301t1:197_6": "Byāpannataṁ dassento ‘‘yasmā panā’’tiādimāha.",
  "tika-s0301t1:197_7": "Tathā hi vakkhati ‘‘evaṁ hi niddosaṁ padaṁ hotī’’ti.",
  "tika-s0301t1:197_8": "Nāmapaṇṇattiyevāti atthanirapekkhattā niruḷhasamaññā eva.",
  "tika-s0301t1:198_0": "Taṁ vananti taṁ upavanaṁ.",
  "tika-s0301t1:198_1": "Paviṭṭhe paviṭṭhe dukkhappattepi attano sampattiyā nandayati,",
  "tika-s0301t1:198_2": "pageva adukkhappatteti dassetuṁ ‘‘pañcasu hī’’tiādi vuttaṁ.",
  "tika-s0301t1:198_3": "Pavesitānanti pakoṭṭhavārena pavesitānampīti adhippāyo.",
  "tika-s0301t1:198_4": "Cavanakāleyeva thokaṁ dissamānavikārā hutvā cavanti,",
  "tika-s0301t1:198_5": "te sandhāya ‘‘himapiṇḍo viya vilīyantī’’ti vuttaṁ.",
  "tika-s0301t1:198_6": "Ye pana adissamānavikārā sahasā antaradhāyanti,",
  "tika-s0301t1:198_7": "te sandhāya ‘‘dīpasikhā viya vijjhāyantī’’ti vuttanti vadanti.",
  "tika-s0301t1:198_8": "Nandayati pakatiyā somanassitaṁ domanassitañca.",
  "tika-s0301t1:198_9": "Nandaneti evaṁanvatthanāmake uyyāne.",
  "tika-s0301t1:198_10": "Parivutāti ‘‘devatā’’ti vacanaṁ upādāya itthiliṅgavasena vuttaṁ. Devaputto hi so.",
  "tika-s0301t1:199_0": "Divi bhavattā dibbāti āha ‘‘devaloke nibbattehī’’ti.",
  "tika-s0301t1:199_1": "Kāmetabbatāya kāmabandhanehi,",
  "tika-s0301t1:199_2": "tathā aññamaññaṁ asaṁkiṇṇasabhāvatāya kāmakoṭṭhāsehi. Upetāti upagatā samannāgatā.",
  "tika-s0301t1:199_3": "Paricārayamānāti pariramamānā.",
  "tika-s0301t1:199_4": "Idañhi padaṁ apekkhitvā ‘‘kāmaguṇehī’’ti kattari karaṇavacanaṁ, purimāni apekkhitvā sahayoge.",
  "tika-s0301t1:199_5": "Ramamānā carantīti katvā vuttaṁ ‘‘ramamānā’’ti.",
  "tika-s0301t1:199_6": "Paricārayamānāti vā parito samantato cārayamānāti atthoti āha ‘‘indriyāni sañcārayamānā’’ti.",
  "tika-s0301t1:199_7": "Paṭhamanaye hi anubhavanattho paricaraṇasaddo, dutiyanaye parivattanattho.",
  "tika-s0301t1:199_8": "So panāti ‘‘tāyaṁ velāya’’nti vuttakālo. Adhunāti sampati. So vicarīti sambandho.",
  "tika-s0301t1:199_9": "Kāmaguṇehīti hetumhi karaṇavacanaṁ. Ovutoti yathā taṁ na ñāyati, evaṁ pihitacitto.",
  "tika-s0301t1:199_10": "Nivuto pariyonaddhoti tasseva vevacanaṁ. Tenāha ‘‘lokābhibhūto’’ti.",
  "tika-s0301t1:199_11": "Āsabhinti seṭṭhaṁ ‘‘aggohamasmi lokassā’’tiādinā (dī. ni. 2.31; ma. ni.",
  "tika-s0301t1:199_12": "3.207) bhāsanto bodhisatto viya.",
  "tika-s0301t1:200_0": "Kevalaṁ dassanaṁ kimatthiyanti āha – ‘‘ye…pe… vasenā’’ti,",
  "tika-s0301t1:200_1": "tasmiṁ nandanavane avaṭṭhitakāmabhāgānubhavanavasenāti attho.",
  "tika-s0301t1:200_2": "Naradevānanti purisabhūtadevatānaṁ. Tenāha ‘‘devapurisāna’’nti.",
  "tika-s0301t1:200_3": "Appakaṁ adhikaṁ ūnaṁ vā gaṇanūpagaṁ nāma na hotīti ‘‘tikkhattuṁ dasanna’’nti vuttaṁ.",
  "tika-s0301t1:200_4": "‘‘Tettiṁsāna’’nti hi vattabbe ayaṁ ruḷhī. Parivārasaṅkhātena,",
  "tika-s0301t1:200_5": "na kittisaṅkhātenāti adhippāyo.",
  "tika-s0301t1:200_6": "Sīlācārādiguṇanemittikā hi kitti.",
  "tika-s0301t1:200_7": "‘‘Tāvatiṁsā devā dīghāyukā vaṇṇavanto sukhabahulā’’ti evamādivacanena yase icchite avisesetvāva ‘‘yasena sampannāna’’nti sakkā vattuṁ.",
  "tika-s0301t1:201_0": "Ariyasāvikāti sotāpannā. ‘‘Sakadāgāminī’’ti keci.",
  "tika-s0301t1:201_1": "Adhippāyaṁ vivaṭṭetvāti yathā tvaṁ andhabāle maññasi,",
  "tika-s0301t1:201_2": "dhammasabhāvo evaṁ na hotīti tassā devatāya adhippāyaṁ viparivattetvā.",
  "tika-s0301t1:201_3": "Ekantato sukhaṁ nāma nibbānameva.",
  "tika-s0301t1:201_4": "Kāmā hi dukkhā vipariṇāmadhammāti iminā adhippāyena tassā adhippāyaṁ paṭikkhipitvā.",
  "tika-s0301t1:201_5": "Kāmaṁ catutthabhūmakāpi saṅkhārā aniccā eva,",
  "tika-s0301t1:201_6": "te pana sammasanūpagā na hontīti tebhūmakaggahaṇaṁ sammasanayoggena.",
  "tika-s0301t1:201_7": "Hutvāti pubbe avijjamānā paccayasamavāyena bhavitvā uppajjitvā.",
  "tika-s0301t1:201_8": "Etena nesaṁ bhāvabhāgo dassito.",
  "tika-s0301t1:201_9": "Abhāvatthenāti sarasanirodhabhūtena viddhaṁsanabhāvena.",
  "tika-s0301t1:202_0": "Aniccā addhuvā,",
  "tika-s0301t1:202_1": "tato eva ‘‘mayhaṁ ime sukhā’’ti vā na iccāti aniccā.",
  "tika-s0301t1:202_2": "Uppādavayasabhāvāti khaṇe khaṇe uppajjananirujjhanasabhāvā.",
  "tika-s0301t1:202_3": "Tenāha ‘‘uppa…pe… vevacana’’nti.",
  "tika-s0301t1:202_4": "Purimassa vā pacchimaṁ kāraṇavevacananti āha ‘‘yasmā vā’’tiādi.",
  "tika-s0301t1:202_5": "Tadanantarāti tesaṁ uppādavayānaṁ antare.",
  "tika-s0301t1:202_6": "Vemajjhaṭṭhānanti ṭhitikkhaṇaṁ vadati.",
  "tika-s0301t1:202_7": "Ye pana ‘‘saṅkhārānaṁ ṭhiti natthī’’ti vadanti, tesaṁ taṁ micchā.",
  "tika-s0301t1:202_8": "Yathā hi tasseva dhammassa uppādāvatthāya bhinnā bhaṅgāvatthā icchitā, aññathā aññaṁ uppajjati, aññaṁ nirujjhatīti āpajjati,",
  "tika-s0301t1:202_9": "evaṁ uppannassa bhaṅgābhimukhāvatthā icchitabbā, sāva ṭhitikkhaṇo.",
  "tika-s0301t1:202_10": "Na hi uppajjamāno bhijjatīti sakkā viññātunti.",
  "tika-s0301t1:202_11": "Vūpasamasaṅkhātanti accantaṁ vūpasamasaṅkhātaṁ nibbānameva sukhaṁ,",
  "tika-s0301t1:202_12": "na tayā adhippetā kāmāti adhippāyo.",
  "tika-s0301t1:203_0": "Nandanasuttavaṇṇanā niṭṭhitā.",
  "tika-s0301t1:204_0": "2. Nandatisuttavaṇṇanā",
  "tika-s0301t1:205_0": "12.Nandatīti ettha nandanaṁ sappītikakāmataṇhākiccanti āha – ‘‘tussatī’’ti,",
  "tika-s0301t1:205_1": "tasmā kāmaparitosena haṭṭhatuṭṭho hotīti attho. Puttimāti puttavā.",
  "tika-s0301t1:205_2": "Pahūte cāyaṁ mā-saddoti āha ‘‘bahuputto’’ti.",
  "tika-s0301t1:205_3": "Bahuputtatāgahaṇena idaṁ payojananti dassento ‘‘tassa hī’’tiādimāha.",
  "tika-s0301t1:205_4": "Pūrentīti padaṁ apekkhitvā dhaññassāti sāmivacanaṁ.",
  "tika-s0301t1:205_5": "Iti āhāti imamatthaṁ sandhāyāha, evaṁadhippāyo hutvāti attho. Gosāmikoti gomā. Idhāpi pahūte mā-saddo.",
  "tika-s0301t1:205_6": "Gorasasampattinti gorasehi nipphajjanasampattiṁ. Upadhīti paccattabahuvacanaṁ. Hīti hetuatthe nipāto.",
  "tika-s0301t1:205_7": "Nandayanti pītisomanassaṁ janayantīti nandanā.",
  "tika-s0301t1:205_8": "Kāmaṁ dukkhassa adhiṭṭhānabhāvato nippariyāyato kāmā ‘‘upadhī’’ti vattabbataṁ arahanti,",
  "tika-s0301t1:205_9": "tassā pana devatāya adhippāyavasenāha ‘‘sukhassa adhiṭṭhānabhāvato’’ti.",
  "tika-s0301t1:205_10": "Kilesavatthuhetukattā sesapadadvayassa kiñcāpi sabbaṁ saṁsāradukkhaṁ kilesahetukaṁ,",
  "tika-s0301t1:205_11": "visesato pana pāpadhammā apāyūpapattiṁ nibbattentīti āha – ‘‘kilesāpi apāyadukkhassa adhiṭṭhānabhāvato’’ti.",
  "tika-s0301t1:205_12": "Upasaṁharamānāti upanentā uppādentā.",
  "tika-s0301t1:205_13": "Manussajātikopi dullabhaghāsacchādanatāya dukkhabahulo peto viyāti manussapeto.",
  "tika-s0301t1:205_14": "Manussajātikopi vuttarūpo anatthapātito parehi hiṁsito samāno nerayiko viyāti manussanerayiko.",
  "tika-s0301t1:206_0": "Phalena rukkhato phalaṁ pātento viya.",
  "tika-s0301t1:206_1": "Tatheva navahākārehīti yathā tīsu kālesu nāsamaraṇabhedanavasena puttimā puttanimittaṁ,",
  "tika-s0301t1:206_2": "tatheva gomā gonimittaṁ socati navappakārehi.",
  "tika-s0301t1:206_3": "Pañca kāmaguṇopadhīpi naraṁ socentīti yojanā.",
  "tika-s0301t1:206_4": "Tassāti yo uttari anugijjhati tassa.",
  "tika-s0301t1:206_5": "Kāmayānassāti jātakāmacchandassa. Jantunoti sattassa. Parihāyanti ce vinassanti ce.",
  "tika-s0301t1:206_6": "Sallaviddhovāti sallena viddho viya. Ruppatīti vikāraṁ āpajjati, socatīti attho.",
  "tika-s0301t1:206_7": "Narassa socanā sokaghaṭṭanapaccayo.",
  "tika-s0301t1:206_8": "Upadhayo natthīti kāmaṁ kilesābhisaṅkhārūpadhayo tāva khīṇāsavassa nattheva maggādhigamena nirodhitattā, khandhūpadhayo pana kathanti?",
  "tika-s0301t1:206_9": "Tepi tassa saupādisesakālepi aṭṭhuppattihetubhūtā na santeva, ayañca anupādisesakāle.",
  "tika-s0301t1:206_10": "Tenāha ‘‘so nirupadhi mahākhīṇāsavo’’ti.",
  "tika-s0301t1:207_0": "Nandatisuttavaṇṇanā niṭṭhitā.",
  "tika-s0301t1:208_0": "3. Natthiputtasamasuttavaṇṇanā",
  "tika-s0301t1:209_0": "13.",
  "tika-s0301t1:209_1": "Puttapemaṁ puttaggahaṇena gahitaṁ uttarapadalopenāti āha ‘‘puttapemasama’’nti. Gosamitanti gohi samaṁ kataṁ. Tenāha ‘‘gohi sama’’nti. Sūriyassa samāti sūriyasamā.",
  "tika-s0301t1:209_2": "Avayavasambandhe cetaṁ sāmivacanaṁ.",
  "tika-s0301t1:209_3": "Avayavo cettha ābhā evāti viññāyati ‘‘anantaraṁ ābhā’’ti vuccamānattāti āha ‘‘sūriyābhāya samā’’tiādi.",
  "tika-s0301t1:209_4": "Mahoghabhāvena saranti savantīti sarā, mahantā jalāsayā.",
  "tika-s0301t1:209_5": "Sabbe te samuddaparamā orimajanehi adiṭṭhaparatīrattā tassa.",
  "tika-s0301t1:210_0": "Natthi attasamaṁ pemanti gāthāya paṭhamagāthāyaṁ vuttanayena attho veditabbo.",
  "tika-s0301t1:210_1": "Attapemena samaṁ pemaṁ nāma natthīti ayamattho.",
  "tika-s0301t1:210_2": "Anudakakantāre ghammasantāpaṁ asahantiyā aṅke ṭhapitaputtakaṁ kandantaṁ bhūmiyaṁ nipajjāpetvā tassa upari ṭhatvā mataitthivatthunā dīpetabbaṁ.",
  "tika-s0301t1:210_3": "Tenāha – ‘‘mātāpitādayo hi chaḍḍetvāpi puttadhītādayo’’ti. Tathā cāha –",
  "tika-s0301t1:211_0": "‘‘Sabbā disā anuparigamma cetasā,",
  "tika-s0301t1:212_0": "Nevajjhagā piyataramattanā kvaci;",
  "tika-s0301t1:213_0": "Evaṁ piyo puthu attā paresaṁ,",
  "tika-s0301t1:214_0": "Tasmā na hiṁse paramattakāmo’’ti. (saṁ. ni. 1.119; udā. 41; netti. 113);",
  "tika-s0301t1:215_0": "Dhaññena samaṁ dhanaṁ nāma natthi,",
  "tika-s0301t1:215_1": "yasmā tappaṭibaddhā āhārūpajīvīnaṁ sattānaṁ jīvitavutti.",
  "tika-s0301t1:215_2": "Tathārūpe kāleti dubbhikkhakāle.",
  "tika-s0301t1:215_3": "Ekadesaṁyeva obhāsantīti ekasmiṁ khaṇe catūsu mahādīpesu obhāsaṁ pharituṁ asamatthattā sūriyassapi, pageva itaresaṁ.",
  "tika-s0301t1:215_4": "Bodhisattassa udayabbayassa ñāṇānubhāvena sakalajātikhettaṁ ekālokaṁ ahosīti āha ‘‘paññā…pe… sakkotī’’ti.",
  "tika-s0301t1:215_5": "Tamaṁ vidhamatīti pubbenivāsañāṇādayo paññā yattha pavattanti,",
  "tika-s0301t1:215_6": "tamanavasesaṁ byāpetvā ekappahārena pavattanato.",
  "tika-s0301t1:215_7": "‘‘Vuṭṭhiyā pana pavattamānāya yāva ābhassarabhavanā’’ti pacuravasena vuttaṁ.",
  "tika-s0301t1:216_0": "Natthiputtasamasuttavaṇṇanā niṭṭhitā.",
  "tika-s0301t1:217_0": "4. Khattiyasuttavaṇṇanā",
  "tika-s0301t1:218_0": "14.",
  "tika-s0301t1:218_1": "Khettato vivādā satte tāyatīti khattiyo.",
  "tika-s0301t1:218_2": "Vadati devatā attano ajjhāsayavasena.",
  "tika-s0301t1:218_3": "Dvipadādīnanti ādi-saddena catuppadabhariyaputtā gahitā.",
  "tika-s0301t1:218_4": "Buddhādayoti ādi-saddena ājānīyasussūsabhariyassavaputtā.",
  "tika-s0301t1:218_5": "Dvipadānaṁ seṭṭhoti ettha dvipadānaṁ eva seṭṭhoti nāyaṁ niyamo icchito, seṭṭho evāti pana icchito,",
  "tika-s0301t1:218_6": "tasmā sambuddho dvipadesu aññesu tattha ca uppajjanato seṭṭho eva sabbesampi uttaritarassa abhāvatoti ayamettha attho.",
  "tika-s0301t1:218_7": "Tenāha ‘‘uppajjamāno panesā’’tiādi.",
  "tika-s0301t1:218_8": "Kāraṇākāraṇaṁ ājānātīti ājānīyo.",
  "tika-s0301t1:218_9": "Gaṇhāpethāti yathā udako na temissati, evaṁ vāḷaṁ gaṇhāpetha. ‘‘Asussūsā’’ti keci paṭhanti.",
  "tika-s0301t1:218_10": "Āsuṇamānoti sappaṭissavo hutvā vacanasampaṭicchako.",
  "tika-s0301t1:219_0": "Khattiyasuttavaṇṇanā niṭṭhitā.",
  "tika-s0301t1:220_0": "5. Saṇamānasuttavaṇṇanā",
  "tika-s0301t1:221_0": "15.Ṭhite majjhanhiketi pubbaddhaṁ nikkhamitvā aparaddhaṁ appatvā ṭhitamajjhanhe.",
  "tika-s0301t1:221_1": "Sannisīvesūti parissamavinodanatthaṁ sabbaso sannisīdantesu.",
  "tika-s0301t1:221_2": "Da-kārassa hi va-kāraṁ katvā niddeso.",
  "tika-s0301t1:221_3": "Tenāha ‘‘sannisinnesu vissamamānesū’’ti.",
  "tika-s0301t1:221_4": "Sabbasattānanti sabbesañca āhārūpajīvitasattānaṁ ghammatāpane santattakāyānaṁ iriyāpathadubbalyakāloti ṭhānādiiriyāpathassa asamatthakālo.",
  "tika-s0301t1:221_5": "Saṇati viyāti saddaṁ karoti viya,",
  "tika-s0301t1:221_6": "yathā taṁ aññampi mahāvanaṁ vakkhamānanayena.",
  "tika-s0301t1:221_7": "Tenāha ‘‘tappaṭibhāgaṁ nāmeta’’nti chiddaveṇupabbānanti randhajātakīcakamahāveḷupabbānaṁ.",
  "tika-s0301t1:221_8": "Dutiyakaṁ sahāyaṁ alabhantī anabhiratiparitassanāya evamāha.",
  "tika-s0301t1:221_9": "Anappakaṁ sukhanti vipulaṁ uḷāraṁ vivekasukhaṁ.",
  "tika-s0301t1:222_0": "Ekavihāratāya suññāgāraṁ paviṭṭhassa. Tena kāyavivekaṁ dasseti.",
  "tika-s0301t1:222_1": "Aniccānupassanādīhi niccasaññādippahānena santacittassa. Tena cittavivekaṁ dasseti.",
  "tika-s0301t1:222_2": "Saṁsāre bhayaṁ ikkhanato bhikkhuno ubhayavivekasampannassa,",
  "tika-s0301t1:222_3": "tato eva uttariṁ manussadhammato ratiṁ lābhino. Amānusī ratīti bhāvanārati. Puratoti purimabhāge. Pacchatoti pacchimabhāge. Aparoti añño. Puratoti vā anāgate, anāgataṁ ārabbhāti attho.",
  "tika-s0301t1:222_4": "Pacchatoti atīte atītaṁ ārabbha paṭipattiyā vibādhanato.",
  "tika-s0301t1:222_5": "Paroti kodho cittapaṭidussanatāya. Na paroti aparo, lobho, so ce na vijjati.",
  "tika-s0301t1:222_6": "Etena anāgatappajappanāya atītānusocanāya ca abhāvaṁ dasseti.",
  "tika-s0301t1:222_7": "Atīva phāsu bhavatīti nīvaraṇajeṭṭhakassa kāmacchandassa vigamena vikkhambhitanīvaraṇassa jhānassa vasena ativiya phāsuvihāro hoti.",
  "tika-s0301t1:222_8": "Ekassa vasato vaneti taṇhādutiyikābhāvena ekassa araññe vivekavāsaṁ vasato.",
  "tika-s0301t1:222_9": "Sesaṁ tādisamevāti sesamettha yaṁ vattabbaṁ,",
  "tika-s0301t1:222_10": "taṁ paṭhamagāthāyaṁ vuttasadisameva.",
  "tika-s0301t1:223_0": "Saṇamānasuttavaṇṇanā niṭṭhitā.",
  "tika-s0301t1:224_0": "6. Niddātandīsuttavaṇṇanā",
  "tika-s0301t1:225_0": "16.",
  "tika-s0301t1:225_1": "Pacchime māse pacchābhattaṁ piṇḍapātappaṭikkanto catugguṇaṁ saṅghāṭiṁ paññapetvā dakkhiṇena passena sato sampajānoti ettakaṁ pāṭhaṁ saṅkhipitvā ‘‘niddaṁ okkamitā’’ti vuttaṁ.",
  "tika-s0301t1:225_2": "Kiriyāmayacittehi avomisso bhavaṅgasoto abyākataniddā.",
  "tika-s0301t1:225_3": "Sā hi khīṇāsavānaṁ uppajjanārahā,",
  "tika-s0301t1:225_4": "tassā pubbabhāgāparabhāgesu…pe… uppannaṁ thinamiddhaṁ idhādhippetā niddā,",
  "tika-s0301t1:225_5": "sā akhīṇāsavānaṁ yebhuyyena aniyatakālā,",
  "tika-s0301t1:225_6": "tabbidhuraniyatasabbhāvaṁ dassento ‘‘aticchāta…pe… āgantukaṁ ālasiya’’nti āha.",
  "tika-s0301t1:225_7": "Kāyālasiyapaccayā vīriyassa paṭipakkhabhūtā cattāro akusalakkhandhā tandī nāma. Tandīti sabhāvaniddeso. Tandiyanāti ākāraniṁddeso.",
  "tika-s0301t1:225_8": "Tandīmanatāti tandībhūtacittatā. Ālasyanti alasabhāvāharaṇaṁ.",
  "tika-s0301t1:225_9": "Ālasyāyitattanti alasabhāvappatti.",
  "tika-s0301t1:225_10": "Kāyavijambhanāti kāyassa vināmanā.",
  "tika-s0301t1:225_11": "Akusalapakkhā ukkaṇṭhitatāti akusalapakkhiyā anabhirati.",
  "tika-s0301t1:225_12": "Bhattakilamathoti yathāvuttassa bhattavatthukassa āhārassa vasena sarīre uppajjanakakhedo.",
  "tika-s0301t1:225_13": "Upakkiliṭṭhoti paññāya dubbalīkaraṇena upakkiliṭṭhacitto.",
  "tika-s0301t1:225_14": "Cittassa asamāhitattā nivāritapātubhāvo.",
  "tika-s0301t1:225_15": "Ariyamaggassa jotanaṁ nāma uppajjanamevāti āha ‘‘na jotati, na pātubhavatīti attho’’ti.",
  "tika-s0301t1:225_16": "Na hi ariyamaggo jotiajotināmo pavattati.",
  "tika-s0301t1:226_0": "Maggasahajātavīriyenāti lokiyalokuttaramaggasahajātavīriyena.",
  "tika-s0301t1:226_1": "Missakamaggo hi idha adhippeto. Nīharitvāti nīharaṇahetu.",
  "tika-s0301t1:226_2": "Hetuattho hi ayaṁ tvā-saddo ‘‘paññāya cassa disvā’’tiādīsu (ma. ni. 1.271) viya.",
  "tika-s0301t1:226_3": "Tena ‘‘maggo visujjhatī’’ti vacanaṁ samatthitaṁ hoti.",
  "tika-s0301t1:226_4": "‘‘Ariyamaggaṁ visujjhatī’’ti keci paṭhanti.",
  "tika-s0301t1:227_0": "Niddātandīsuttavaṇṇanā niṭṭhitā.",
  "tika-s0301t1:228_0": "7. Dukkarasuttavaṇṇanā",
  "tika-s0301t1:229_0": "17.",
  "tika-s0301t1:229_1": "Dukkhaṁ titikkhanti duttitikkhaṁ.",
  "tika-s0301t1:229_2": "Tañca dukkhamaṁ dussahanaṁ ārambhavasena dukkaraṁ,",
  "tika-s0301t1:229_3": "anuyuñjanavasena duttitikkhanti.",
  "tika-s0301t1:229_4": "Abyattenāti sāmaññassa upakārānupakāre dhamme jānanasamatthāya veyyattiyasaṅkhātāya paññāya abhāvato na byattena. Tenāha ‘‘bālenā’’ti.",
  "tika-s0301t1:229_5": "Yasmiṁ dhamme sati samaṇoti vuccati,",
  "tika-s0301t1:229_6": "taṁ sāmaññanti āha ‘‘samaṇadhammo’’ti.",
  "tika-s0301t1:229_7": "Imināti ‘‘dukkaraṁ duttitikkhañca,",
  "tika-s0301t1:229_8": "abyattena ca sāmañña’’nti iminā gāthaddhena idaṁ dassetīti idaṁ idāni vuccamānaṁ atthajātaṁ dasseti.",
  "tika-s0301t1:229_9": "Abhidantanti abhibhavanadantaṁ, uparidantanti attho.",
  "tika-s0301t1:229_10": "So hi itaraṁ musalaṁ viya udukkhalaṁ visesato kassaci khādanakāle abhibhuyya vattati.",
  "tika-s0301t1:229_11": "Ādhāyāti nippīḷanavaseneva ṭhapetvā.",
  "tika-s0301t1:229_12": "Tāluṁ āhaccāti tālupadesamāhanitvā viya. Cetasāti kusalacittena. Cittanti akusalacittaṁ.",
  "tika-s0301t1:229_13": "Abhiniggaṇhitvāti yathā atisamudācāro na hoti,",
  "tika-s0301t1:229_14": "evaṁ vibādhanavasena niggahetvā.",
  "tika-s0301t1:229_15": "Āpāṇakoṭikanti pāṇakoṭipariyosānaṁ, parijīvanti attho. Sambādhetīti sambādho, antarāyiko.",
  "tika-s0301t1:229_16": "Bahū parissayāti ayoniso kāmavitakkādivasena.",
  "tika-s0301t1:230_0": "Pajjati cittametthāti padaṁ, ārammaṇaṁ.",
  "tika-s0301t1:230_1": "Iriyāpathaṁ eva padaṁ iriyāpathapadaṁ.",
  "tika-s0301t1:231_0": "Gīvā cattāro pādāti gīvapañcamāni.",
  "tika-s0301t1:231_1": "Samodahanti vā samodhānahetūti ayamettha atthoti āha – ‘‘samodahitvā vā’’ti,",
  "tika-s0301t1:231_2": "sammā odhāya anto pavesetvāti attho.",
  "tika-s0301t1:231_3": "Sake ārammaṇakapāleti gocarajjhattaṁ vadati. Samodahanti samodahanto.",
  "tika-s0301t1:231_4": "Anissitoti tebhūmakadhammesu kañcipi dhammaṁ taṇhādiṭṭhābhinivesavasena anissito.",
  "tika-s0301t1:231_5": "Avihiṁsamāno vihiṁsānimittānaṁ pajahanena.",
  "tika-s0301t1:231_6": "Ullumpanasabhāvasaṇṭhitenāti sīlabyasanato uddharaṇarūpe saṇṭhitena, karuṇāyuttenāti attho.",
  "tika-s0301t1:231_7": "Tenāha ‘‘kāruññataṁ paṭiccā’’ti.",
  "tika-s0301t1:232_0": "Dukkarasuttavaṇṇanā niṭṭhitā.",
  "tika-s0301t1:233_0": "8. Hirīsuttavaṇṇanā",
  "tika-s0301t1:234_0": "18.Nisedhetīti nivāreti pavattituṁ na deti. Pucchati devatā. Apaharantoti apanento,",
  "tika-s0301t1:234_1": "yathā sabbena sabbaṁ akkosavatthu na hoti, evaṁ pariharantoti attho. Bujjhati sārathividhaṁ. Attani nipātaṁ na deti, ājānīyo hi yuttaṁ pajānāti.",
  "tika-s0301t1:234_2": "Abhūtena abhūtakkosena parimutto nāma natthi bālānañca janānaṁ parāpavāde yuttapayuttabhāvato. Tenāha bhagavā –",
  "tika-s0301t1:235_0": "‘‘Nindanti tuṇhimāsīnaṁ, nindanti bahubhāṇinaṁ;",
  "tika-s0301t1:236_0": "Mitabhāṇimpi nindanti, natthi loke anindito’’ti. (dha. pa. 227);",
  "tika-s0301t1:237_0": "Tanuyāti vā katipayā. Tenāha ‘‘appakā’’ti.",
  "tika-s0301t1:237_1": "Sadā satāti hirinisedhabhāve kāraṇavacanaṁ. Pappuyyāti patvā adhigantvā.",
  "tika-s0301t1:237_2": "Vānato nikkhantattā nibbānaṁ, asaṅkhatadhātu.",
  "tika-s0301t1:238_0": "Hirīsuttavaṇṇanā niṭṭhitā.",
  "tika-s0301t1:239_0": "9. Kuṭikāsuttavaṇṇanā",
  "tika-s0301t1:240_0": "19.Antoti kucchiabbhantare.",
  "tika-s0301t1:240_1": "Vasanaṭṭhānaṭṭhenāti vasanabhāvena.",
  "tika-s0301t1:240_2": "Kulapaveṇinti kulācāraṁ kulatantiṁ.",
  "tika-s0301t1:240_3": "Santānakaṭṭhenāti kulasantatiyā bandhanabhāvena .",
  "tika-s0301t1:240_4": "Evaṁ sabbapadehi pucchitatthassa anujānanavasena ‘‘ekaṁsavacane nipāto’’ti vuttaṁ.",
  "tika-s0301t1:240_5": "Āpādikā posikā mātucchā mahāpajāpati mātā evāti katvā ‘‘pahāya pabbajitattā’’ti avisesato vuttaṁ.",
  "tika-s0301t1:240_6": "Pahāya pabbajitattā natthīti ānetvā sambandho.",
  "tika-s0301t1:240_7": "Puna mātukucchivāsādīnaṁ abhāvavacaneneva vaṭṭamhi bandhanassa abhāvo dīpito hotīti na gahito.",
  "tika-s0301t1:240_8": "Ayaṁ kira devatā yathā puthujjanā buddhānaṁ guṇe na jānanti, evaṁ na jānāti,",
  "tika-s0301t1:240_9": "tasmā ‘‘mayā sannāhaṁ bandhitvā’’tiādimāha.",
  "tika-s0301t1:241_0": "Kuṭikāsuttavaṇṇanā niṭṭhitā.",
  "tika-s0301t1:242_0": "10. Samiddhisuttavaṇṇanā",
  "tika-s0301t1:243_0": "20.",
  "tika-s0301t1:243_1": "Tapanabhāvena tapanodakattā tapodāti tassa rahadassa nāmaṁ.",
  "tika-s0301t1:243_2": "Tenāha ‘‘tattodakassa rahadassā’’ti.",
  "tika-s0301t1:243_3": "Tatoti nāgabhavane udakarahadato tapodā nāma nadī sandati.",
  "tika-s0301t1:243_4": "Sā hi nadī bhūmitalaṁ ārohati. ‘‘Edisā jātā’’ti vacanaseso.",
  "tika-s0301t1:243_5": "Petalokoti lohakumbhinirayā idhādhippetāti vadanti.",
  "tika-s0301t1:243_6": "Rahadassa pana ādito pabbatapādavanantaresu bahū petā viharanti,",
  "tika-s0301t1:243_7": "svāyamattho petavatthupāḷiyālakkhaṇasaṁyuttena ca dīpetabbo. Yatāyanti yato rahadato ayaṁ. Sātodakoti madhurodako. Setodakoti parisuddhodako, anāvilodakoti attho. Tatoti tapodānadito.",
  "tika-s0301t1:244_0": "Samiddhoti avayavānaṁ sampuṇṇatāya saṁsiddhiyāva sammā iddho. Tenāha ‘‘abhirūpo’’tiādi.",
  "tika-s0301t1:244_1": "Padhāne sammasanadhamme niyutto,",
  "tika-s0301t1:244_2": "taṁ vā ettha atthīti padhāniko.",
  "tika-s0301t1:244_3": "Senāsanaṁ suṭṭhapitadvāravātapānaṁ,",
  "tika-s0301t1:244_4": "tesaṁ pidahanena utuṁ gāhāpetvā.",
  "tika-s0301t1:245_0": "Pubbāpayamānoti nhānato pubbabhāge viya vodakabhāvaṁ āpajjamāno gamento.",
  "tika-s0301t1:245_1": "Avattaṁ paṭikkhipitvā vattaṁ dassetuṁ ‘‘tattha…pe… na otaritabba’’nti paṭhamaṁ vuttaṁ.",
  "tika-s0301t1:245_2": "Sabbadisāpalokanaṁ yathā nhāyanaṭṭhānassa manussehi vivittabhāvajānanatthaṁ.",
  "tika-s0301t1:245_3": "Khāṇuādivavatthāpanaṁ cīvarādīnaṁ ṭhapanatthaṁ udakasamīpeti adhippāyo.",
  "tika-s0301t1:245_4": "Ukkāsanaṁ amanussānaṁ apagamanatthaṁ.",
  "tika-s0301t1:245_5": "Avakujjaṭṭhānaṁ taṅkhaṇepi uparimakāyassa ujukaṁ avivaṭakaraṇatthaṁ.",
  "tika-s0301t1:245_6": "Cīvarapiṭṭheyeva ṭhapetabbaṁ yattha vā tattha vā aṭṭhapetvā. Udakanteti udakasamīpe.",
  "tika-s0301t1:245_7": "Sinnaṭṭhānanti sedagatapadeso.",
  "tika-s0301t1:245_8": "Pasāretabbaṁ tassa sukkhāpanatthaṁ.",
  "tika-s0301t1:245_9": "Saṁharitvā ṭhapanaṁ puna sukhena gahetvā nivāsanatthaṁ.",
  "tika-s0301t1:245_10": "Nābhippamāṇamattaṁotaraṇaṁ tāvatā udakapaṭicchādilakkhaṇappattato.",
  "tika-s0301t1:245_11": "Vīciṁ anuṭṭhāpentenātiādi saṁyatakāritādassanaṁ.",
  "tika-s0301t1:245_12": "Nivāsanaṁ parikkhipitvāti antaravāsakaṁ kaṭippadesassa yathā parito hoti, evaṁ khipitvā parivasitvā.",
  "tika-s0301t1:246_0": "Sarīravaṇṇopi vippasīdi sammadeva bhāvanānussatimpi vindantassāti adhippāyo.",
  "tika-s0301t1:246_1": "Samanaṁ niggahetunti kilesavasaṁ gataṁ attano cittaṁ niggaṇhituṁ.",
  "tika-s0301t1:246_2": "Kāmūpanītāti kāmaṁ upagatacittā.",
  "tika-s0301t1:246_3": "Atha vā kilesakāmena there upanītacittā.",
  "tika-s0301t1:247_0": "Aparibhuñjitvāti ananubhotvā.",
  "tika-s0301t1:247_1": "Anubhavitabbanti atthato āpannamevāti āha ‘‘pañcakāmaguṇe’’ti . Bhikkhasīti yācasi.",
  "tika-s0301t1:247_2": "Tañca bhikkhācariyavasenāti āha ‘‘piṇḍāya carasī’’ti.",
  "tika-s0301t1:247_3": "Kāmaparibhogagarugamanakālo nāma visesato paṭhamayobbanāvatthāti āha ‘‘daharayobbanakālo’’ti.",
  "tika-s0301t1:247_4": "Obhaggenāti majjhe saṁbhaggakāyena.",
  "tika-s0301t1:247_5": "Jiṇṇakāle hi sattānaṁ kaṭiyaṁ kāyo obhaggo hoti.",
  "tika-s0301t1:248_0": "Voti nipātamattaṁ ‘‘ye hi vo ariyā’’tiādīsu viya. Sattānanti sāmaññavacanaṁ, na manussānaṁ eva.",
  "tika-s0301t1:248_1": "Dehanikkhepananti kaḷevaraṭṭhapitaṭṭhānaṁ.",
  "tika-s0301t1:248_2": "Natthi etesaṁ nimittanti animittā,",
  "tika-s0301t1:248_3": "‘‘ettakaṁ ayaṁ jīvatī’’tiādinā sañjānananimittarahitāti attho. Na nāyareti na ñāyanti.",
  "tika-s0301t1:248_4": "Ito paranti ettha paranti aññaṁ kālaṁ.",
  "tika-s0301t1:248_5": "Tena orakālassapi saṅgaho siddho hoti.",
  "tika-s0301t1:248_6": "Paramāyuno orakāle eva cettha paranti adhippetaṁ tato paraṁ sattānaṁ jīvitassa abhāvato.",
  "tika-s0301t1:248_7": "Vavatthānābhāvatoti kālavasena vavatthānābhāvato.",
  "tika-s0301t1:248_8": "Vavatthānanti cettha paricchedo veditabbo, na asaṅkarato vavatthānaṁ, nicchayo vā.",
  "tika-s0301t1:248_9": "Abbudapesītiādīsu abbudakālo pesikālotiādinā kāla-saddo paccekaṁ yojetabbo.",
  "tika-s0301t1:248_10": "Kāloti idha pubbaṇhādivelā adhippetā. Tenāha pubbaṇhepi hītiādi .",
  "tika-s0301t1:248_11": "Idheva dehena patitabbanti sambandho.",
  "tika-s0301t1:248_12": "Anekappakāratoti nagare jātānaṁ gāme, gāme jātānaṁ nagare, vane jātānaṁ janapade,",
  "tika-s0301t1:248_13": "janapade jātānaṁ vanetiādinā anekappakārato.",
  "tika-s0301t1:248_14": "Ito cutenāti ito gatito cutena. Idha imissaṁ gatiyaṁ.",
  "tika-s0301t1:248_15": "Yante yuttagoṇo viyāti yathā yante yuttagoṇo yantaṁ nātivattati,",
  "tika-s0301t1:248_16": "evaṁ kālo gatipañcakanti evaṁ upamāsaṁsandanaṁ veditabbaṁ.",
  "tika-s0301t1:249_0": "Ayaṁ kāloti ayaṁ maraṇakālo.",
  "tika-s0301t1:249_1": "Pacchime kāleti pacchime vaye. Tisso vayosīmāti.",
  "tika-s0301t1:249_2": "Paṭhamādikā tisso vayassa sīmā atikkantena.",
  "tika-s0301t1:249_3": "Purimānaṁ hi dvinnaṁ vayānaṁ sabbaso sīmā atikkamitvā pacchimassa ādisīmaṁ atikkanto tathā vutto.",
  "tika-s0301t1:249_4": "‘‘Ayañhi samaṇadhammo…pe… na sakkā kātu’’nti vatvā tamatthaṁ vitthārato dassetuṁ ‘‘tadā hī’’tiādi vuttaṁ.",
  "tika-s0301t1:249_5": "Gaṇhitunti pāḷito atthato ca hadaye ṭhapanavasena gaṇhituṁ.",
  "tika-s0301t1:249_6": "Paribhuñjitunti vuttadhammapariharaṇasukhaṁ anubhavituṁ.",
  "tika-s0301t1:249_7": "Ekassa kathanato paṭhamaṁ gāthaṁ suttaṁ vā ussāreti,",
  "tika-s0301t1:249_8": "tasmiṁ niṭṭhite itaro dhammakathiko taṁyeva vitthārento dhammaṁ katheti, ayaṁ sarabhāṇadhammakathā.",
  "tika-s0301t1:249_9": "Suttageyyānusārena yāva pariyosānā ussāraṇaṁ sarabhaññadhammakathā.",
  "tika-s0301t1:249_10": "‘‘Mā maṁ kālo upaccagā’’ti vadanto ‘‘samaṇadhammassa karaṇassa ayaṁ me kālo’’ti katheti,",
  "tika-s0301t1:249_11": "tato paro ‘‘pacchimavayo añño kālo’’ti katheti.",
  "tika-s0301t1:249_12": "‘‘Kālaṁ vohaṁ…pe… tasmā abhutvā bhikkhāmī’’ti vadanto attanā kataṁ paṭipattiñca sahetukaṁ sānisaṁsaṁ katheti.",
  "tika-s0301t1:250_0": "Taṁ gāravakāraṇaṁ sandhāya.",
  "tika-s0301t1:250_1": "Etanti ‘‘atha kho sā devatā pathaviyaṁ patiṭṭhahitvā’’ti etaṁ vuttaṁ.",
  "tika-s0301t1:250_2": "Daharo tvantiādimāha lobhābhibhūtatāya adhigatattā.",
  "tika-s0301t1:250_3": "Sabbasampattiyuttoti bhogasampadā parivārasampadāti sabbasampattīhi yutto.",
  "tika-s0301t1:250_4": "Alaṅkāraparihāranti alaṅkārakaraṇaṁ. Anikkīḷitāvīti akīḷitapubbo.",
  "tika-s0301t1:250_5": "Kīḷanañcettha kāmānaṁ paribhogoti āha ‘‘abhuttāvī’’ti.",
  "tika-s0301t1:250_6": "Akatakāmakīḷoti akatakāmānubhavanappayogo.",
  "tika-s0301t1:250_7": "Sayaṁ attanā eva dissantīti sandiṭṭhā, sandiṭṭhā eva sandiṭṭhikā, attapaccakkhato sandiṭṭhikā.",
  "tika-s0301t1:250_8": "Pakaṭṭho kālo patto etesanti kālikā, te kālike.",
  "tika-s0301t1:251_0": "Cittānantaranti icchitacittānantaraṁ,",
  "tika-s0301t1:251_1": "icchiticchitārammaṇākāreti attho.",
  "tika-s0301t1:251_2": "Tenevāha ‘‘cittānantaraṁ icchiticchitārammaṇānubhavanaṁ na sampajjatī’’tiādi.",
  "tika-s0301t1:251_3": "Cittānantaraṁ laddhabbatāyāti anantaritasamādhicittānantaraṁ laddhabbaphalatāya. Samohitesupīti sambhatesupi.",
  "tika-s0301t1:251_4": "Sampannakāmassāti samiddhakāmassa. Cittakārā rūpalābhena, potthakārā paṭimākārakā,",
  "tika-s0301t1:251_5": "rūpakārā dantarūpakaṭṭharūpa-loharūpādikārakā.",
  "tika-s0301t1:251_6": "Ādisaddena nānārūpavesadhārīnaṁ naṭādīnaṁ saṅgaho.",
  "tika-s0301t1:251_7": "Sesadvāresūti ettha gandhabbamālākārasūpakārādayo vattabbā.",
  "tika-s0301t1:252_0": "Soti samiddhitthero.",
  "tika-s0301t1:252_1": "Samohitasampattināti saṅgāhabhogūpakaraṇasampattinā.",
  "tika-s0301t1:252_2": "Pattabbadukkhassāti kāmānaṁ āpajjanarakkhaṇavasena laddhabbassa kāyikacetasikadukkhassa.",
  "tika-s0301t1:252_3": "Upāyāsassāti daḷhaparissamassa viratassa. ‘‘Vissātassā’’ti keci.",
  "tika-s0301t1:252_4": "‘‘Paccavekkhaṇañāṇenā’’ti keci paṭhanti.",
  "tika-s0301t1:252_5": "Asukasmiṁ nāma kāle phalaṁ hotīti evaṁ udikkhitabbo nassa kāloti akālo.",
  "tika-s0301t1:252_6": "Etthāti etesu navasu lokuttaradhammesu.",
  "tika-s0301t1:252_7": "Ehipassavidhinti ‘‘ehi passā’’ti evaṁ pavattavidhivacanaṁ. Upanetabboti vā upaneyyo, so eva opaneyyiko.",
  "tika-s0301t1:252_8": "Viññūhīti vidūhi paṭividdhasaccehi.",
  "tika-s0301t1:252_9": "Te ekaṁsato ugghaṭitaññūādayo hontīti āha ‘‘ugghaṭitaññūādīhī’’ti.",
  "tika-s0301t1:252_10": "‘‘Paccatta’’nti etassa patiattanīti bhummavasena attho gahetabboti āha ‘‘attani attanī’’ti.",
  "tika-s0301t1:253_0": "Sabbapadehi sambandhoti ‘‘kathaṁ ādīnavo ettha bhiyyo,",
  "tika-s0301t1:253_1": "kathaṁ akāliko’’tiādinā sabbehi paccekaṁ sambandho veditabbo.",
  "tika-s0301t1:254_0": "Navoti taruṇo na ciravasso.",
  "tika-s0301t1:254_1": "Ye bhikkhunovādakalakkhaṇappattā,",
  "tika-s0301t1:254_2": "te sandhāya ‘‘vīsativassato paṭṭhāya thero’’ti vuttaṁ.",
  "tika-s0301t1:254_3": "Idha sāsanaṁ nāma sikkhattayasaṅgahaṁ piṭakattayanti āha ‘‘dhammenahī’’tiādi.",
  "tika-s0301t1:254_4": "Tattha dhammena vinayo ettha vinā daṇḍasatthehīti dhammavinayo.",
  "tika-s0301t1:254_5": "Dhammāya vinayo ettha na āmisatthanti dhammavinayo.",
  "tika-s0301t1:254_6": "Dhammato vinayo na adhammatoti dhammavinayo.",
  "tika-s0301t1:254_7": "Dhammo vā bhagavā dhammassāmī dhammakāyattā,",
  "tika-s0301t1:254_8": "tassa dhammasaññitassa satthu vinayo, na takkikānanti dhammavinayo.",
  "tika-s0301t1:254_9": "Dhamme vinayo na adhamme vinayo.",
  "tika-s0301t1:254_10": "Dhammo ca so yathānusiṭṭhaṁ paṭipajjamāne satte apāyesu apatamāne dhāretīti,",
  "tika-s0301t1:254_11": "sabbe saṁkilesato vinetīti vinayo cāti dhammavinayo.",
  "tika-s0301t1:254_12": "Tenāha ‘‘ubhayampetaṁ sāsanasseva nāma’’nti.",
  "tika-s0301t1:255_0": "Dhammavinayoti dhammena yutto vinayoti dhammavinayo ājaññaratho viya.",
  "tika-s0301t1:255_1": "Dhammo ca vinayo cāti vā dhammavinayo, taṁ dhammavinayaṁ.",
  "tika-s0301t1:255_2": "Dhammavinayānañhi satthubhāvavacanato dhammavinayattasaṁsiddhi dhammavinayānaṁ aññamaññaṁ visesanato.",
  "tika-s0301t1:255_3": "Abhidhammepi vinayavacananti dhammavinayadvayasiddhi,",
  "tika-s0301t1:255_4": "desitapaññattavacanato dhammavinayasiddhi.",
  "tika-s0301t1:255_5": "Dhammo catudhā desito sandassana-samādāpana-samuttejana-sampahaṁsanavasena,",
  "tika-s0301t1:255_6": "vinayo catudhā paññatto sīlācārato parājitavasena. Dhammacariyā sakavisayo, vinayapaññatti buddhavisayo. Pariyāyena desito dhammo,",
  "tika-s0301t1:255_7": "nippariyāyena paññatto vinayo.",
  "tika-s0301t1:255_8": "Dhammadesanā adhippāyatthappadhānā,",
  "tika-s0301t1:255_9": "vinayapaññatti vacanatthappadhānā.",
  "tika-s0301t1:255_10": "Paramatthasaccappadhāno dhammo, sammutisaccappadhāno vinayo. Āsayasuddhipadhāno dhammo, payogasuddhipadhāno vinayo.",
  "tika-s0301t1:256_0": "Kiriyadvayasiddhiyā dhammavinayasiddhi. Dhammena hi anusāsanasiddhi, vinayena ovādasiddhi. Dhammena dhammakathāsiddhi,",
  "tika-s0301t1:256_1": "vinayena ariyatuṇhībhāvasiddhi.",
  "tika-s0301t1:256_2": "Sāvajjadvayaparivajjanato dhammavinayasiddhi.",
  "tika-s0301t1:256_3": "Dhammena hi visesato pakatisāvajjapariccāgasiddhi,",
  "tika-s0301t1:256_4": "vinayena paññattisāvajjapariccāgasiddhi.",
  "tika-s0301t1:256_5": "Gahaṭṭhapabbajitānaṁ sādhāraṇāsādhāraṇaguṇadvayasiddhi.",
  "tika-s0301t1:256_6": "Bahussutasutapasannadvayato pariyatti-pariyāpuṇana-dhammavihāra-vibhāgato dhammadharavinayadharavibhāgato ca dhammavinayadvayasiddhi,",
  "tika-s0301t1:256_7": "saraṇadvayasiddhiyā dhammavinayadvayasiddhi.",
  "tika-s0301t1:256_8": "Idha sattānaṁ duvidhaṁ saraṇaṁ dhammo attā ca.",
  "tika-s0301t1:256_9": "Tattha dhammo suciṇṇo saraṇaṁ.",
  "tika-s0301t1:256_10": "‘‘Dhammo have rakkhati dhammacāri’’nti (theragā. 303; jā. 1.10.102; 1.15.385) hi vuttaṁ.",
  "tika-s0301t1:256_11": "Sudanto attāpi saraṇaṁ ‘‘attā hi attano nātho’’ti (dha. pa. 160, 380) vacanato.",
  "tika-s0301t1:256_12": "Tena vuttaṁ ‘‘saraṇadvayasiddhiyā dhammavinayasiddhī’’ti. Tattha yatassa dhammasiddhi, yato ca vinayasiddhi,",
  "tika-s0301t1:256_13": "tadubhayaṁ dassento āha – ‘‘dhammena hettha dve piṭakāni vuttāni, vinayena vinayapiṭaka’’nti.",
  "tika-s0301t1:256_14": "Adhunā āgato idāneva na cirasseva upagato.",
  "tika-s0301t1:257_0": "Mahanteṭhāne ṭhapetvāti mahesakkhatādassanatthaṁ attano parivārena mahantaṭṭhāne ṭhapitabhāvaṁ pavedetvā.",
  "tika-s0301t1:257_1": "Mahatiyāti upasaṅkamanavandanādivacanāpajjanavasena samāciṇṇāya.",
  "tika-s0301t1:257_2": "Sabbepi kira nisīdantā taṁ ṭhānaṁ ṭhapetvāva nisīdanti.",
  "tika-s0301t1:257_3": "Thirakaraṇavasenāti daḷhīkaraṇavasena.",
  "tika-s0301t1:257_4": "Ayaṁ kira devatā ñāṇasampannā mānajātikā,",
  "tika-s0301t1:257_5": "tasmā nāyaṁ mānaṁ appahāya mama desanaṁ paṭivijjhituṁ sakkotīti mānaniggaṇhanatthaṁ ādito duviññeyyaṁ kathento bhagavā ‘‘akkheyyasaññino’’tiādinā tāya ñātumicchitakāmānaṁ kālikādibhāvaṁ,",
  "tika-s0301t1:257_6": "dhammassa ca sandiṭṭhikādibhāvaṁ vibhāvento dve gāthā abhāsi.",
  "tika-s0301t1:258_0": "Akkheyyatoti gihiliṅgapariyāyanāmavisesādivasena tathā tathā akkhātabbato.",
  "tika-s0301t1:258_1": "Tenāha ‘‘kathānaṁ vatthubhūtato’’ti. Etesanti sattānaṁ.",
  "tika-s0301t1:258_2": "Patiṭṭhitāti pavattitā āsattā.",
  "tika-s0301t1:258_3": "Pañcannaṁ kāmasaṅgādīnaṁ vasena āsattā hontu, itaresaṁ pana kathanti?",
  "tika-s0301t1:258_4": "Aniṭṭhaṅgatopi hi ‘‘idaṁ nu kho’’tiādinā kaṅkhato tattha āsatto eva nāma avijahanato,",
  "tika-s0301t1:258_5": "tathā vikkhepagato vikkhepavatthusmiṁ,",
  "tika-s0301t1:258_6": "anusayānaṁ pana āsattabhāve vattabbameva natthi. Maccuno yoganti, maccubandhanaṁ, maraṇadhammatanti attho.",
  "tika-s0301t1:258_7": "Yasmā apariññātavatthukā anatītamaraṇattā maccunā yathāruci payojetabbā,",
  "tika-s0301t1:258_8": "tattha tattha uparūpari ca khipitāya āṇāya abbhantare eva honti,",
  "tika-s0301t1:258_9": "tasmā vuttaṁ ‘‘payogaṁ…pe… āgacchantī’’ti.",
  "tika-s0301t1:258_10": "Yasmā tebhūmakā dhammā kamanīyaṭṭhena kāmā,",
  "tika-s0301t1:258_11": "nesampi kālassa laddhabbatāya kālikatā idha akkheyyavacanena paveditā.",
  "tika-s0301t1:258_12": "Tenāha – ‘‘evamimāya gāthāya kālikā kāmā kathitā’’ti.",
  "tika-s0301t1:258_13": "Sabbepi tebhūmakā dhammā kamanīyā,",
  "tika-s0301t1:258_14": "yasmā ca kālikānaṁ kāmānaṁ tathāsabhāvatā kathitā.",
  "tika-s0301t1:258_15": "Ayampi gāthā tadatthameva dīpetīti imāya te kathitā eva honti.",
  "tika-s0301t1:258_16": "Ye ca sattā pañcasu khandhesu diṭṭhitaṇhādivasena patiṭṭhitā ‘‘itthī, puriso, ahaṁ,",
  "tika-s0301t1:258_17": "mamā’’ti ca abhinivisiya kāme paribhuñjanti, te maraṇaṁ nātivattanti.",
  "tika-s0301t1:258_18": "Evampettha kāmānaṁ kālikattho kathitoti āha ‘‘kālikā kāmā kathitā’’ti.",
  "tika-s0301t1:259_0": "Ayaṁ ñātapariññāti rūpārūpadhamme lakkhaṇādito ñāte katvā paricchindanapaññā.",
  "tika-s0301t1:259_1": "Tenāha ‘‘evaṁ ñātaṁ katvā’’tiādi.",
  "tika-s0301t1:259_2": "Padaṭṭhānaggahaṇeneva cettha tesaṁ rūpārūpadhammānaṁ paccayo gahitoti paccayapariggahassapi saṅgaho daṭṭhabbo. Tīreti tuleti vīmaṁsati.",
  "tika-s0301t1:259_3": "Dvācattālīsāya ākārehīti iminā matthakappattaṁ mahāvipassanaṁ dasseti.",
  "tika-s0301t1:259_4": "Te pana ākārā visuddhimaggasaṁvaṇṇanāya vuttanayena veditabbā.",
  "tika-s0301t1:259_5": "‘‘Aniccānupassanāya niccasaññaṁ pajahatī’’tiādinā vipassanākkhaṇepi ekadesena pahānaṁ labbhateva,",
  "tika-s0301t1:259_6": "anavasesato pana pahānavasena pahānapariññaṁ dassento āha ‘‘aggamaggena…pe… ayaṁ pahānapariññā’’ti.",
  "tika-s0301t1:259_7": "Tathā ca āha ‘‘evaṁ tīhi pariññāhī’’tiādi.",
  "tika-s0301t1:260_0": "Akkhātāranti akkhātabbaṁ, na akkheyyakaṁ.",
  "tika-s0301t1:260_1": "Tenāha ‘‘kammavasena kāraka’’ntiādi. Kārakanti ca sādhanamāha.",
  "tika-s0301t1:260_2": "Na maññatīti vā maññanaṁ nappavatteti akkhātāranti khīṇāsavaṁ.",
  "tika-s0301t1:260_3": "Atha vā tañhi tassa na hotīti taṁ kāraṇaṁ tassa khīṇāsavassa na hoti na vijjati,",
  "tika-s0301t1:260_4": "yena diṭṭhitaṇhādikāraṇena akkheyyaṁ khandhapañcakaṁ ‘‘tisso’’ti vā ‘‘phusso’’ti vā ‘‘itthī’’ti vā ‘‘puriso’’ti vā abhinivissa vadeyyāti evamettha attho veditabbo.",
  "tika-s0301t1:260_5": "Manussanāgādīhi pūjanīyattā ‘‘yakkho’’ti sabbadevānaṁ sādhāraṇavacananti devadhītāpi ‘‘yakkhī’’ti vuttā.",
  "tika-s0301t1:260_6": "Akkheyyanti pahānapariññāya pahānamaggo,",
  "tika-s0301t1:260_7": "tassa ārammaṇabhūtaṁ nibbānampi gahitaṁ.",
  "tika-s0301t1:260_8": "Na maññatīti khīṇāsavassa assa phalappattīti āha ‘‘navavidho lokuttaradhammo kathito’’ti.",
  "tika-s0301t1:261_0": "Visesīti visesajātiādivasena seyyoti attho.",
  "tika-s0301t1:261_1": "Tesu gahitesūti tesu seyyamānādīsu tīsu mānesu gahitesu. Tayo seyyamānā, tayo sadisamānā, tayo hīnamānā gahitāva honti.",
  "tika-s0301t1:261_2": "So puggaloti so appahīnamaññanapuggalo. Teneva mānena hetubhūtena.",
  "tika-s0301t1:261_3": "Upaḍḍhagāthāyāti purimaddhena pana vatthukāmā vuttāti āha ‘‘kālikā kāmā kathitā’’ti.",
  "tika-s0301t1:262_0": "Vidhīyati visadisākārena ṭhapīyatīti vidhā, koṭṭhāso.",
  "tika-s0301t1:262_1": "Kathaṁvidhanti kathaṁ patiṭṭhitaṁ,",
  "tika-s0301t1:262_2": "kena pakārena pavattitanti attho.",
  "tika-s0301t1:262_3": "Vidahanato hīnādivasena vividhenākārena dahanato upadhāraṇato vidhā, māno.",
  "tika-s0301t1:262_4": "Mānesūti nimittatthe bhummaṁ, mānahetūti attho.",
  "tika-s0301t1:262_5": "Na calatīti na vedhati attano parisuddhapakatiṁ avijahanato.",
  "tika-s0301t1:263_0": "Paññā ‘‘saṅkhā’’ti āgatā, paññāti yoniso paṭisaṅkhānaṁ.",
  "tika-s0301t1:263_1": "Saṅkhāyakoti saṅkalanapaduppādanādi-piṇḍagaṇanāvasena gaṇako papañcasaṅkhāti mānādipapañcabhāgā.",
  "tika-s0301t1:263_2": "Te te dhammā sammā yāthāvato saṅkhāyanti upatiṭṭhanti etāyāti saṅkhā, paññā.",
  "tika-s0301t1:263_3": "Ekaṁ dvetiādinā saṅkhānaṁ gaṇanaṁ paricchindananti saṅkhā, gaṇanā.",
  "tika-s0301t1:263_4": "Saṅkhāyati bhāgaso kathīyatīti saṅkhā, koṭṭhāso.",
  "tika-s0301t1:263_5": "Saṅkhānaṁ satto puggalotiādinā saññāpananti saṅkhā, rattotiādi paṇṇatti.",
  "tika-s0301t1:263_6": "Khīṇāsavo jahi pajahi rāgādīnaṁ suppahīnattā. Navabhedaṁ pabhedato,",
  "tika-s0301t1:263_7": "saṅkhepato tividhamānanti attho.",
  "tika-s0301t1:263_8": "Navavidhanti vā pāṭhe navabhedattā antarabhedavasena navavidhanti attho.",
  "tika-s0301t1:263_9": "Paccayavisesehi itthibhāvādivisesehi visesena mānīyati gabbho etthāti vimānaṁ, gabbhāsayo.",
  "tika-s0301t1:263_10": "Na upagacchīti na upagamissati.",
  "tika-s0301t1:263_11": "Tenāha ‘‘anāgatatthe atītavacana’’nti.",
  "tika-s0301t1:263_12": "‘‘Nājjhagā’’ti hi atītaṁ ‘‘na gamissatī’’ti etasmiṁ atthe. Chindi ariyamaggasatthena. Olokayamānā upapattīsu.",
  "tika-s0301t1:263_13": "Sattanivesanesūti sattānaṁ upapajjaṭṭhānesu.",
  "tika-s0301t1:263_14": "Lokuttaradhammameva kathesi arahattassa paveditattā.",
  "tika-s0301t1:264_0": "‘‘Gāthāya atthaṁ kathetuṁ vaṭṭatī’’ti attha-saddo āharitvā vattabbo.",
  "tika-s0301t1:264_1": "Aṭṭhaṅgikamaggavasenapīti etthāpi eseva nayo.",
  "tika-s0301t1:264_2": "Satisampajaññaṁ nāma kusaladhammānuyoge kāraṇanti āha ‘‘dasakusalakammapathakāraṇa’’nti.",
  "tika-s0301t1:265_0": "Aṭṭhaṅgikamaggavasena ca gāthāatthavacane ayaṁ idāni vuccamāno vitthāra-nayo.",
  "tika-s0301t1:265_1": "Tasmiṁ kira ṭhāneti tasmiṁ kira devatāya pucchitaṁ pañhaṁ vissajjanaṭṭhāne.",
  "tika-s0301t1:265_2": "Devatāya ñāṇaparipākaṁ oloketvā anupubbiyā kathāya saddhiṁ sāmukkaṁsikadesanā mahatī dhammadesanā ahosi.",
  "tika-s0301t1:265_3": "Ñāṇaṁ pesetvāti satthudesanāya anussaraṇavasena pattavisuddhipaṭipāṭipavattaṁ bhāvanāñāṇaṁ bandhitvā.",
  "tika-s0301t1:265_4": "Sotāpattiphale patiṭṭhāyāti satthudesanāvilāsena attano ca paripakkañāṇattā paṭhamaṁ phalaṁ patvā.",
  "tika-s0301t1:265_5": "Evamāhāti evaṁ ‘‘pāpaṁ na kayirā’’tiādippakārena gāthamāha. Aṅgaṁ na hoti,",
  "tika-s0301t1:265_6": "ājīvo yathā kuppamāno vācākammantavasena kuppati, tathā sampajjamānopīti. So vācākammantapakkhiko,",
  "tika-s0301t1:265_7": "tasmā taggahaṇena gahitova hoti.",
  "tika-s0301t1:265_8": "Vāyāmasatisamādhayo gahitā samādhikkhandhasaṅgahato.",
  "tika-s0301t1:265_9": "Sammādiṭṭhisammāsaṅkappā gahitā paññākkhandhasaṅgahato.",
  "tika-s0301t1:265_10": "Antadvayavivajjanaṁ gahitaṁ sarūpenevāti adhippāyo. Itītiādi nigamanaṁ.",
  "tika-s0301t1:266_0": "Samiddhisuttavaṇṇanā niṭṭhitā.",
  "tika-s0301t1:267_0": "Nandanavaggavaṇṇanā niṭṭhitā.",
  "tika-s0301t1:268_0": "3. Sattivaggo",
  "tika-s0301t1:269_0": "1.Sattisuttavaṇṇanā",
  "tika-s0301t1:270_0": "21.Desanāsīsanti desanāpadesalakkhaṇavacananti adhippāyo.",
  "tika-s0301t1:270_1": "Omaṭṭhoti adhomukhaṁ katvā dinnappahāro.",
  "tika-s0301t1:270_2": "Iminā eva pasaṅgena pahāre vibhāgato dassetuṁ ‘‘cattāro hī’’tiādi vuttaṁ .",
  "tika-s0301t1:270_3": "Upari ṭhatvāti hatthiādīnaṁ upari ṭhatvā.",
  "tika-s0301t1:270_4": "Adhomukhaṁ dinnappahāroti khaggakaravālādīnaṁ adhomukhaṁ katvā pahatapahāro.",
  "tika-s0301t1:270_5": "Ummaṭṭho vuttavipariyāyena veditabbo. Vividhappahāro vimaṭṭho.",
  "tika-s0301t1:270_6": "‘‘Omaṭṭho gahito’’ti vatvā tasseva gahaṇe kāraṇaṁ dassetuṁ ‘‘so hī’’tiādi vuttaṁ.",
  "tika-s0301t1:270_7": "Duggandhakimiādīnaṁ vasena antodoso.",
  "tika-s0301t1:270_8": "Mañcena saddhiṁ bandhitvāti yasmiṁ mañce vaṇikapuggalo nipanno,",
  "tika-s0301t1:270_9": "tattha taṁ subandhaṁ katvā pādaṭṭhānaṁ uddhaṁ karontehi sīsaṭṭhānaṁ adho kātabbaṁ.",
  "tika-s0301t1:270_10": "Tenāha ‘‘adhosiro kātabbo’’ti. Paribbajeti pavatteyya.",
  "tika-s0301t1:270_11": "Sā pana pavatti bhāvanāvihārena yuttāti āha ‘‘vihareyyā’’ti.",
  "tika-s0301t1:271_0": "Sallassa ubbahanaṁ sallubbahanaṁ.",
  "tika-s0301t1:271_1": "Atthaṁ parittakaṁ gahetvā ṭhitā upamākārassa vikkhambhanappahānassa adhippetattā. Tenāha ‘‘punappuna’’ntiādi.",
  "tika-s0301t1:271_2": "Anubandhova hoti sati paccaye uppajjanārahato devatāya kāmarāgappahānassa jotitattā.",
  "tika-s0301t1:271_3": "Nanu bhagavatā anāgāmimaggena desanā niṭṭhāpetabbāti? Na,",
  "tika-s0301t1:271_4": "itarissā ñāṇabalānurūpadesanāya pavattetabbato.",
  "tika-s0301t1:271_5": "Veneyyajjhāsayānukulañhi dhammaṁ dhammassāmī desetīti.",
  "tika-s0301t1:272_0": "Sattisuttavaṇṇanā niṭṭhitā.",
  "tika-s0301t1:273_0": "2. Phusatisuttavaṇṇanā",
  "tika-s0301t1:274_0": "22.Kammaṁ aphusantanti kammaphassaṁ aphusantaṁ, kammaṁ akarontanti attho.",
  "tika-s0301t1:274_1": "Vipāko na phusatīti vipākaphasso na phusati,",
  "tika-s0301t1:274_2": "vipāko na uppajjateva kāraṇassa abhāvato.",
  "tika-s0301t1:274_3": "Evaṁ byatirekamukhena kammavaṭṭena vipākavaṭṭaṁ sambandhaṁ katvā atthaṁ vatvā idāni kevalaṁ kammavaṭṭavasena atthaṁ vadanto ‘‘kammamevā’’tiādimāha.",
  "tika-s0301t1:274_4": "Tattha nākaroto kariyatīti kammaṁ akubbato na kayirati,",
  "tika-s0301t1:274_5": "anabhisandhikatakammaṁ nāma natthīti attho.",
  "tika-s0301t1:274_6": "Idāni tamevatthaṁ anvayato dassetuṁ ‘‘phusantañcā’’tiādi vuttaṁ. Tattha tatoti phusanahetu. Sesaṁ vuttanayameva.",
  "tika-s0301t1:274_7": "Vuttamevatthaṁ sakāraṇaṁ katvā pariveṭhitavasena vibhūtaṁ katvā dassetuṁ ‘‘tasmā phusanta’’ntiādi vuttaṁ.",
  "tika-s0301t1:274_8": "Dhammatāti kārakasseva kammavipākānubandho,",
  "tika-s0301t1:274_9": "nākārakassāti ayaṁ kammavipākānaṁ sabhāvo.",
  "tika-s0301t1:275_0": "Pacceti upagacchati anubandhati.",
  "tika-s0301t1:275_1": "Pāpanti pāpakaṁ kammaṁ phalañca.",
  "tika-s0301t1:275_2": "Ayañca attho araññe luddakassa uyyojanāya sunakhehi parivāriyamānassa bhikkhuno bhayena rukkhaṁ āruḷhassa cīvare luddassa upari patite tassa sunakhehi khāditvā māritavatthunā dīpetabboti.",
  "tika-s0301t1:276_0": "Phusatisuttavaṇṇanā niṭṭhitā.",
  "tika-s0301t1:277_0": "3. Jaṭāsuttavaṇṇanā",
  "tika-s0301t1:278_0": "23.",
  "tika-s0301t1:278_1": "Yena atthena taṇhā ‘‘jaṭā’’ti vuttā,",
  "tika-s0301t1:278_2": "tamevatthaṁ dassetuṁ ‘‘jāliniyā’’ti vuttaṁ.",
  "tika-s0301t1:278_3": "Sā hi aṭṭhasatataṇhāvicaritapabhedā attano avayavabhūtā eva jālā etissā atthīti jālinīti vuccati.",
  "tika-s0301t1:278_4": "Idānissā jaṭākārena pavattiṁ dassetuṁ ‘‘sā hī’’tiādi vuttaṁ.",
  "tika-s0301t1:278_5": "Tattha rūpādīsu ārammaṇesūti tassā pavattiṭṭhānamāha rūpādichaḷārammaṇavinimuttassa taṇhāvisayassa abhāvato.",
  "tika-s0301t1:278_6": "Heṭṭhupariyavasenāti kadāci rūpārammaṇe kadāci yāva dhammārammaṇā,",
  "tika-s0301t1:278_7": "kadāci dhammārammaṇe kadāci yāva rūpārammaṇāti evaṁ heṭṭhā ca upari ca pavattivasena.",
  "tika-s0301t1:278_8": "Desanākkamena cettha heṭṭhupariyatā veditabbā,",
  "tika-s0301t1:278_9": "kāmarāgādivasenapi ayamattho veditabbo.",
  "tika-s0301t1:278_10": "Saṅkhārānaṁ khaṇikabhāvato aparāparuppatti ettha saṁsibbananti āha ‘‘punappunaṁ uppajjanato saṁsibbanaṭṭhenā’’ti.",
  "tika-s0301t1:278_11": "Idaṁ yena sambandhena jaṭā viyāti jaṭāti jaṭātaṇhānaṁ upamūpameyyatā, taṁdassanaṁ.",
  "tika-s0301t1:278_12": "Ayañhettha attho – yathā jālinī veḷugumbassa sākhā,",
  "tika-s0301t1:278_13": "tāsaṁ sañcayādayo ca attano avayavehi saṁsibbitā vinaddhā ‘‘jaṭā’’ti vuccanti,",
  "tika-s0301t1:278_14": "evaṁ taṇhāpi saṁsibbanasabhāvenāti.",
  "tika-s0301t1:279_0": "Ime sattā ‘‘mama ida’’nti pariggahitaṁ attanibbisesaṁ maññamānā abbhantarimaṁ karonti.",
  "tika-s0301t1:279_1": "Abbhantaraṭṭho ca anto-saddoti sakaparikkhāresu uppajjanamānāpi taṇhā ‘‘antojaṭā’’ti vuttā. Pabbajitassa pattādi,",
  "tika-s0301t1:279_2": "gahaṭṭhassa hatthiādi sakaparikkhāro.",
  "tika-s0301t1:279_3": "Attāti bhavati ettha abhimānoti attabhāvo, upādānakkhandhapañcakaṁ. Sarīranti keci. ‘‘Mama attabhāvo sundaro,",
  "tika-s0301t1:279_4": "asukassa viya mama attabhāvo bhaveyyā’’tiādinā sakaattabhāvādīsu taṇhāya uppajjanākāro veditabbo.",
  "tika-s0301t1:279_5": "Attano cakkhādīni ajjhattikāyatanāni,",
  "tika-s0301t1:279_6": "attano ca paresañca rūpādīni bāhirāyatanāni, paresaṁ sabbāni vā.",
  "tika-s0301t1:279_7": "Saparasantatipariyāpannāni vā cakkhādīni ajjhattikāyatanāni,",
  "tika-s0301t1:279_8": "tathā rūpādīni bāhirāyatanāni.",
  "tika-s0301t1:279_9": "Parittamahaggatabhavesu pavattiyāpi taṇhāya antojaṭābahijaṭābhāvo veditabbo.",
  "tika-s0301t1:279_10": "Kāmabhavo hi kassacipi kilesassa avikkhambhitattā katthacipi avimutto ajjhattaggahaṇassa visesapaccayoti ‘‘ajjhattaṁ anto’’ti ca vuccati,",
  "tika-s0301t1:279_11": "tabbipariyāyato rūpārūpabhavo ‘‘bahiddhā bahī’’ti ca.",
  "tika-s0301t1:279_12": "Tenāha bhagavā – ‘‘ajjhattasaṁyojano puggalo,",
  "tika-s0301t1:279_13": "bahiddhāsaṁyojano puggalo’’ti (a. ni. 2.37).",
  "tika-s0301t1:280_0": "Visayabhedena pavattiākārabhedena anekabhedabhinnampi taṇhaṁ jaṭābhāvasāmaññena ekanti gahetvā ‘‘tāya evaṁ uppajjamānāya jaṭāyā’’ti vuttaṁ.",
  "tika-s0301t1:280_1": "Sā pana pajāti vuttasattasantānapariyāpannā eva hutvā punappunaṁ taṁ jaṭentī vinandhantī pavattatīti āha ‘‘jaṭāya jaṭitā pajā’’ti.",
  "tika-s0301t1:280_2": "Tathā hi paramatthato yadipi avayavabyatirekena samudāyo natthi,",
  "tika-s0301t1:280_3": "ekadeso pana samudāyo nāma na hotīti avayavato samudāyaṁ bhinnaṁ katvā upamūpameyyaṁ dassento ‘‘yathā nāma veḷujaṭādīhi…pe… saṁsibbitā’’ti āha. Imaṁ jaṭanti sambandho.",
  "tika-s0301t1:280_4": "Tīsu dhātūsu ekampi asesetvā saṁsibbanena tedhātukaṁ jaṭetvā ṭhitaṁ.",
  "tika-s0301t1:280_5": "Tenassā mahāvisayataṁ vijaṭanassa ca sudukkarabhāvamāha.",
  "tika-s0301t1:280_6": "Vijaṭetuṁ ko samatthoti iminā ‘‘vijaṭaye’’ti padaṁ sattiatthaṁ, na vidhiatthanti dasseti.",
  "tika-s0301t1:281_0": "Evaṁ ‘‘antojaṭā’’tiādinā puṭṭho athassa bhagavā tamatthaṁ vissajjento ‘‘sīle patiṭṭhāyā’’tiādimāha. Ettha sīleti kusalasīle.",
  "tika-s0301t1:281_1": "Taṁ pana pātimokkhasaṁvarādibhedesu parisuddhameva icchitabbanti āha ‘‘catupārisuddhisīle’’ti.",
  "tika-s0301t1:282_0": "Narati netīti naro, puriso.",
  "tika-s0301t1:282_1": "Kāmaṁ itthīpi taṇhājaṭāvijaṭane samatthā atthi,",
  "tika-s0301t1:282_2": "padhānameva pana sattaṁ dassento ‘‘naro’’ti āha yathā ‘‘satthā devamanussāna’’nti,",
  "tika-s0301t1:282_3": "aṭṭhakathāyaṁ pana avibhāgena puggalapariyāyo ayanti dassetuṁ ‘‘naroti satto’’ti vuttaṁ.",
  "tika-s0301t1:282_4": "Vipākabhūtāya saha paññāya bhavatīti sapañño.",
  "tika-s0301t1:282_5": "Tāya hi ādito paṭṭhāya santānavasena bahulaṁ pavattamānāya ayaṁ satto savisesaṁ sapaññoti vattabbataṁ arahati.",
  "tika-s0301t1:282_6": "Vipākapaññāpi hi santānavisesena bhāvanāpaññuppattiyā upanissayapaccayo hoti ahetukadvihetukānaṁ tadabhāvato.",
  "tika-s0301t1:282_7": "Kammajatihetukapaṭisandhipaññāyāti kammajāya tihetukapaṭisandhiyaṁ paññāyāti evaṁ tihetukasaddo paṭisandhisaddena sambandhitabbo, na paññāsaddena. Na hi paññā tihetukā atthi.",
  "tika-s0301t1:282_8": "Paṭisandhito pabhuti pavattamānā paññā ‘‘paṭisandhiyaṁ paññā’’ti vuttā taṁmūlakattā,",
  "tika-s0301t1:282_9": "na paṭisandhikkhaṇe pavattā eva.",
  "tika-s0301t1:283_0": "Cinteti ārammaṇaṁ upanijjhāyatīti cittaṁ, samādhi.",
  "tika-s0301t1:283_1": "So hi sātisayaṁ upanijjhānakicco.",
  "tika-s0301t1:283_2": "Na hi vitakkādayo vinā samādhinā tamatthaṁ sādhenti,",
  "tika-s0301t1:283_3": "samādhi pana tehi vināpi sādhetīti.",
  "tika-s0301t1:283_4": "Paguṇabalavabhāvāpādanena paccayehi cittaṁ,",
  "tika-s0301t1:283_5": "attasantānaṁ cinotītipi cittaṁ, samādhi.",
  "tika-s0301t1:283_6": "Paṭhamajjhānādivasena cittavicittatāya iddhividhādicittakaraṇena ca samādhi cittanti vināpi paropadesenassa cittapariyāyo labbhateva.",
  "tika-s0301t1:283_7": "Aṭṭhakathāyaṁ pana citta-saddo viññāṇe niruḷhoti katvā vuttaṁ ‘‘cittasīsena hettha aṭṭha samāpattiyo kathitā’’ti.",
  "tika-s0301t1:283_8": "Yathāsabhāvaṁ pakārehi jānātīti paññā.",
  "tika-s0301t1:283_9": "Sā yadipi kusalādibhedato bahuvidhā,",
  "tika-s0301t1:283_10": "‘‘bhāvaya’’nti pana vacanato bhāvetabbā idhādhippetāti taṁ dassento ‘‘paññānāmena vipassanā kathitā’’ti.",
  "tika-s0301t1:283_11": "Yadipi kilesānaṁ pahānaṁ ātāpanaṁ,",
  "tika-s0301t1:283_12": "taṁ sammādiṭṭhiādīnampi attheva,",
  "tika-s0301t1:283_13": "ātappasaddo viya pana ātāpa-saddo vīriye eva niruḷhoti āha ‘‘ātāpīti vīriyavā’’ti.",
  "tika-s0301t1:283_14": "Yathā kammaṭṭhānaṁ tāya paññāya parito harīyati pavattīyati,",
  "tika-s0301t1:283_15": "evaṁ sāpi tadatthaṁ yogināti āha ‘‘pārihāriyapaññā’’ti.",
  "tika-s0301t1:283_16": "Abhikkamādīni sabbakiccāni sātthakasampajaññādivasena paricchijja netīti sabbakiccapariṇāyikā.",
  "tika-s0301t1:284_0": "Yasmā puggalādhiṭṭhānena gāthā bhāsitā,",
  "tika-s0301t1:284_1": "tasmā puggalādhiṭṭhānameva upamaṁ dassento ‘‘yathā nāma puriso’’tiādimāha.",
  "tika-s0301t1:284_2": "Tattha sunisitanti suṭṭhu nisitaṁ, ativiya tikhiṇanti attho.",
  "tika-s0301t1:284_3": "Satthassa nisitatarabhāvakaraṇaṁ nisānasilāyaṁ,",
  "tika-s0301t1:284_4": "bāhubalena cassa ukkhipananti ubhayampetaṁ atthāpannaṁ katvā upamā vuttāti tadubhayaṁ upameyyaṁ dassento ‘‘samādhisilāyaṁ sunisitaṁ…pe… paññāhatthena ukkhipitvā’’ti āha.",
  "tika-s0301t1:284_5": "Samādhiguṇena hi paññāya tikkhabhāvo.",
  "tika-s0301t1:284_6": "Yathāha ‘‘samāhito yathābhūtaṁ pajānātī’’ti (saṁ. ni. 3.5; 4.99; 5.1071).",
  "tika-s0301t1:284_7": "Vīriyañcassā upatthambhakaṁ paggaṇhanato.",
  "tika-s0301t1:284_8": "Vijaṭeyyāti vijaṭetuṁ sakkuṇeyya.",
  "tika-s0301t1:284_9": "Vuṭṭhānagāminivipassanāya hi vattamānāya yogāvacaro taṇhājaṭaṁ vijaṭetuṁ samattho nāma.",
  "tika-s0301t1:284_10": "Vijaṭanañcettha samucchedavasena pahānanti āha – ‘‘sañchindeyya sampadāleyyā’’ti.",
  "tika-s0301t1:285_0": "Maggakkhaṇe panesa vijaṭeti nāma,",
  "tika-s0301t1:285_1": "aggaphalakkhaṇe sabbaso vijaṭitajaṭo nāma. Tenāha ‘‘idānī’’tiādi.",
  "tika-s0301t1:285_2": "Yasmā jaṭāya vijaṭanaṁ ariyamaggena, tañca kho nibbānaṁ āgamma,",
  "tika-s0301t1:285_3": "tasmā taṁ sandhāyāha ‘‘jaṭāya vijaṭanokāsa’’nti. Yattha pana sā vijaṭīyati,",
  "tika-s0301t1:285_4": "taṁ dassetuṁ ‘‘yattha nāmañcā’’tiādi vuttaṁ.",
  "tika-s0301t1:285_5": "‘‘Paṭighaṁ rūpasaññā cā’’ti gāthāsukhatthaṁ sānunāsikaṁ katvā niddeso,",
  "tika-s0301t1:285_6": "‘‘paṭigharūpasaññā’’ti vuttaṁ hoti.",
  "tika-s0301t1:285_7": "Paṭighasaññāvasena kāmabhavo gahito kāmabhavapariyāpannattā tāya.",
  "tika-s0301t1:285_8": "Pathavīkasiṇādirūpe saññā rūpasaññā.",
  "tika-s0301t1:285_9": "Ubhayatthāpi saññāsīsena cittuppādasseva gahaṇaṁ.",
  "tika-s0301t1:285_10": "Bhavasaṅkhepenāti bhavabhāvena saṅkhipitabbatāya,",
  "tika-s0301t1:285_11": "bhavalakkhaṇena ekalakkhaṇattāti attho.",
  "tika-s0301t1:285_12": "Rūpe vā virajjanavasena ca vattuṁ sakkuṇeyyā idha rūpasaññāti vuttā ,",
  "tika-s0301t1:285_13": "evampettha arūpabhavassa ca gahitatā veditabbā.",
  "tika-s0301t1:285_14": "‘‘Nāmañca rūpañcā’’ti anavasesato nāmarūpaṁ gahitanti arūpabhava-asaññabhavānampettha gahaṇaṁ siddhanti apare.",
  "tika-s0301t1:285_15": "Pariyādiyanaṭṭhāneti pariyādiyanakāraṇe sabbaso khepananimitte nibbāne.",
  "tika-s0301t1:285_16": "Tenāha ‘‘nibbānaṁ…pe… dassito hotī’’ti.",
  "tika-s0301t1:286_0": "Jaṭāsuttavaṇṇanā niṭṭhitā.",
  "tika-s0301t1:287_0": "4. Manonivāraṇasuttavaṇṇanā",
  "tika-s0301t1:288_0": "24.Evaṁladdhikāti sabbathāpi cittuppatti sadukkhā,",
  "tika-s0301t1:288_1": "sabbathāpi acittakabhāvo seyyo,",
  "tika-s0301t1:288_2": "tasmā yato kutoci cittaṁ nivāretabbanti evaṁdiṭṭhikā . Soti satto.",
  "tika-s0301t1:288_3": "Aniyyānikakathaṁ katheti ayoniso cittanivāraṇaṁ vadantī.",
  "tika-s0301t1:288_4": "Saṁyatabhāvaṁ āgatanti rāgavisevanādito sammadeva saṁyatabhāvaṁ otarabhāvaṁ.",
  "tika-s0301t1:288_5": "Dhammacariyāvasena hi pavattamāne citte natthi īsakampi rāgādivisevanaṁ,",
  "tika-s0301t1:288_6": "na tassa sampati āyatiñca koci anattho siyā,",
  "tika-s0301t1:288_7": "tasmā taṁ mano sabbato anavajjavuttito na nivāretabbaṁ.",
  "tika-s0301t1:288_8": "Tenāha ‘‘dānaṁ dassāmī’’tiādi.",
  "tika-s0301t1:288_9": "Yato yatoti yato yato sāvajjavuttito ayonisomanasikārato.",
  "tika-s0301t1:288_10": "Tanti mano nivāretabbaṁ anatthāvahattā.",
  "tika-s0301t1:289_0": "Manonivāraṇasuttavaṇṇanā niṭṭhitā.",
  "tika-s0301t1:290_0": "5. Arahantasuttavaṇṇanā",
  "tika-s0301t1:291_0": "25.Katāvīti katavā,",
  "tika-s0301t1:291_1": "pariññādikiccaṁ katvā niṭṭhapetvā ṭhitoti attho.",
  "tika-s0301t1:291_2": "Tenāha ‘‘catūhi maggehi katakicco’’ti.",
  "tika-s0301t1:291_3": "Svāyamattho arahantiādisaddasannidhānato viññāyati.",
  "tika-s0301t1:291_4": "Evaṁ ‘‘ahaṁ vadāmī’’tiādiākārena pucchati.",
  "tika-s0301t1:292_0": "Khandhādīsu kusaloti khandhāyatanādīsu salakkhaṇādīsu ca samūhādivasena pavattiyañca cheko yathābhūtavedī.",
  "tika-s0301t1:292_1": "Upaladdhinissitakathanti attupaladdhinissitakathaṁ hitvā.",
  "tika-s0301t1:292_2": "Vohārabhedaṁ akarontoti ‘‘ahaṁ paramatthaṁ jānāmī’’ti lokavohāraṁ bhindanto avināsento loke lokasamaññameva nissāya ‘‘ahaṁ, mamā’’ti vadeyya.",
  "tika-s0301t1:292_3": "Khandhā bhuñjantītiādinā vohārabhedaṁ, tattha ca ādīnavaṁ dasseti.",
  "tika-s0301t1:293_0": "Māno nāma diṭṭhiyā samadhuro.",
  "tika-s0301t1:293_1": "Tathā hi dutiyamaggādīsu sammādiṭṭhiyā pahānābhisamayassa paṭivipaccanīke paṭipattisiddhi.",
  "tika-s0301t1:293_2": "Tenāha ‘‘yadi diṭṭhiyā vasena na vadati,",
  "tika-s0301t1:293_3": "mānavasena nu kho vadatīti cintetvā’’ti.",
  "tika-s0301t1:293_4": "Vidhūpitāti santāpitā ñāṇagginā daḍḍhā.",
  "tika-s0301t1:293_5": "Te pana viddhaṁsitā nāma hontīti āha ‘‘vidhamitā’’ti.",
  "tika-s0301t1:293_6": "Mamaṅkārādayo mayanti sattasantāne sati pavattanti etenāti mayo, maññanā.",
  "tika-s0301t1:293_7": "Mayo eva mayatāti āha ‘‘mayatanti maññana’’nti.",
  "tika-s0301t1:294_0": "Arahantasuttavaṇṇanā niṭṭhitā.",
  "tika-s0301t1:295_0": "6. Pajjotasuttavaṇṇanā",
  "tika-s0301t1:296_0": "26.Divārattinti na ādicco viya divā eva, na candimā viya rattiṁ eva, atha kho divā ca rattiñca.",
  "tika-s0301t1:296_1": "Tattha tatthāti yattha yattha sampajjalito, tattha tattheva padese,",
  "tika-s0301t1:296_2": "na ādicco viya candimā viya sakalaṁ mahādisaṁ disantarāḷañca.",
  "tika-s0301t1:296_3": "Ñāṇānubhāvena uppannāloko ñāṇālokoti vadanti.",
  "tika-s0301t1:296_4": "‘‘Idaṁ dukkhaṁ ariyasaccanti pubbe me, bhikkhave,",
  "tika-s0301t1:296_5": "ananussutesu dhammesu cakkhuṁ udapādi ñāṇaṁ udapādi paññā udapādi vijjā udapādi āloko udapādī’’ti (saṁ. ni. 5.1081; mahāva. 15; paṭi. ma.",
  "tika-s0301t1:296_6": "2.30) pana vacanato maggo ñāṇāloko. ‘‘Tamo vihato, āloko uppanno’’ti (ma. ni. 1.386; pārā.",
  "tika-s0301t1:296_7": "12) vā vacanato vijjattayāloko ñāṇāloko.",
  "tika-s0301t1:296_8": "Paṭhamābhisambodhiyaṁ viya sañjātapītivipphāro,",
  "tika-s0301t1:296_9": "visesato ratanaghare samantapaṭṭhānavicinane sañjātapītivasena uppannasarīrobhāso vā pītiāloko.",
  "tika-s0301t1:296_10": "Tattheva uppannapasādavasena sañjātaālokova pasādāloko.",
  "tika-s0301t1:296_11": "Dhammacakkapavattane ‘‘aññāsi vata, bho,",
  "tika-s0301t1:296_12": "koṇḍañño’’ti uppannapasādālokoti ca vadanti.",
  "tika-s0301t1:296_13": "Sabbattheva satthu dhammadesanā sattānaṁ hadayatamaṁ vidhamantī dhammakathāāloko.",
  "tika-s0301t1:296_14": "Sabbopi buddhānaṁ pātubhāvā uppanno ālokoti iminā sāvakānaṁ desanāya sañjātadhammālokopi buddhānubhāvoti dasseti.",
  "tika-s0301t1:297_0": "Pajjotasuttavaṇṇanā niṭṭhitā.",
  "tika-s0301t1:298_0": "7. Sarasuttavaṇṇanā",
  "tika-s0301t1:299_0": "27.",
  "tika-s0301t1:299_1": "Saraṇato avicchedavasena pavattanato khandhādīnaṁ paṭipāṭi sarā. Tenāha ‘‘ime saṁsārasarā’’ti. Kutoti kena kāraṇena, kimhi vā? Tenāha ‘‘kiṁ āgammā’’ti? Na patiṭṭhāti paccayābhāvato.",
  "tika-s0301t1:299_2": "Āpotiādinā pāḷiyaṁ catunnaṁ mahābhūtānaṁ appatiṭṭhānāpadesena tattha kāmarūpabhavānaṁ abhāvo dassito.",
  "tika-s0301t1:299_3": "Tadubhayābhāvadassanena heṭṭhā vuttanayeneva arūpabhavassapi abhāvo dassitova hoti,",
  "tika-s0301t1:299_4": "yathārutavasena vā ettha attho veditabbo. Yasmā purimā dve gahitā,",
  "tika-s0301t1:299_5": "gahitañca atthaṁ pariggahetvāva pacchimattho pavattoti.",
  "tika-s0301t1:300_0": "Sarasuttavaṇṇanā niṭṭhitā.",
  "tika-s0301t1:301_0": "8. Mahaddhanasuttavaṇṇanā",
  "tika-s0301t1:302_0": "28. Nidhīyatīti nidhānaṁ.",
  "tika-s0301t1:302_1": "Nidhātabbataṁ gataṁ nihitanti attho.",
  "tika-s0301t1:302_2": "Muttasārādīti muttāmaṇiveḷuriyapavāḷarajatajātarūpādi.",
  "tika-s0301t1:302_3": "Suvaṇṇarajatabhājanādīti ādi-saddena kahāpaṇa-dhaññakoṭṭhabhaṇḍādiṁ saṅgaṇhāti.",
  "tika-s0301t1:302_4": "Tampi hi niccaparibbayavasena bhuñjīyatīti ‘‘bhogo’’ti vuccati.",
  "tika-s0301t1:302_5": "Aññamaññaṁ abhigijjhantīti aññamaññassa santakaṁ abhigijjhanti. Tenāha ‘‘patthentī’’ti.",
  "tika-s0301t1:302_6": "Analaṅkatāti na alaṁ pariyattanti evaṁ katacittā,",
  "tika-s0301t1:302_7": "atricchatāmahicchatāhi abhibhūtā.",
  "tika-s0301t1:302_8": "Tenāha ‘‘atittā apariyattajātā’’ti.",
  "tika-s0301t1:302_9": "Ussukkajātesūti taṁtaṁkicce sañjātaussukkesu.",
  "tika-s0301t1:302_10": "Nānākiccajātesūti nānāvidhakiccesu, sañjātanānākiccesu vā.",
  "tika-s0301t1:302_11": "Vaṭṭagāmikapasutena vaṭṭasotaṁ anusarantesu.",
  "tika-s0301t1:302_12": "Taṇhānivāsatāya gehantipi agārantipi vuccatīti āha ‘‘mātugāmena saddhiṁ geha’’nti.",
  "tika-s0301t1:302_13": "Virājiyāti hetuatthadīpakaṁ padanti āha ‘‘virājetvā’’ti,",
  "tika-s0301t1:302_14": "tvā-saddopi cāyaṁ hetuatthoti.",
  "tika-s0301t1:303_0": "Mahaddhanasuttavaṇṇanā niṭṭhitā.",
  "tika-s0301t1:304_0": "9. Catucakkasuttavaṇṇanā",
  "tika-s0301t1:305_0": "29.",
  "tika-s0301t1:305_1": "Iriyā vuccati kāyena kattabbakiriyā,",
  "tika-s0301t1:305_2": "tassā pavattiṭṭhānabhāvato iriyāpatho, gamanādi.",
  "tika-s0301t1:305_3": "Taṁ aparāparappavattiyā cakkaṁ.",
  "tika-s0301t1:305_4": "Tenāha ‘‘catucakkanti catuiriyāpatha’’nti.",
  "tika-s0301t1:305_5": "Navadvāranti karajakāyo adhippeto.",
  "tika-s0301t1:305_6": "So ca kesādiasuciparipūroti āha ‘‘puṇṇanti asucipūra’’nti.",
  "tika-s0301t1:305_7": "Taṇhāya saṁyuttanti taṇhāsahitaṁ.",
  "tika-s0301t1:305_8": "Tena na kevalaṁ sabhāvato eva,",
  "tika-s0301t1:305_9": "atha kho nissitadhammo ca asuciṁ dasseti.",
  "tika-s0301t1:305_10": "Mātukucchisaṅkhāte asucipaṅke jātattā paṅkajātaṁ,",
  "tika-s0301t1:305_11": "kesādiasucipaṅkajātattā ca paṅkajātaṁ. Yātrāti apagamo.",
  "tika-s0301t1:305_12": "Tena sabhāvato nissitadhammato ca asucisabhāvato kāyato kathaṁ apagamo siyāti pucchati. Tenāha ‘‘etassā’’tiādi.",
  "tika-s0301t1:306_0": "Nahanaṭṭhena bandhanaṭṭhena naddhīti upanāho idhādhippetoti āha ‘‘naddhinti upanāha’’nti.",
  "tika-s0301t1:306_1": "So pana ito pubbakāle kodhoti āha ‘‘pubbakāle’’tiādi .",
  "tika-s0301t1:306_2": "Pāḷiniddiṭṭheti upanāhaiccādike idha pāḷiyaṁ niddiṭṭhe kilese ṭhapetvā avasesā diṭṭhivicikicchādayo satta kilesā dummocayatāya varattā viyāti varattāti veditabbā.",
  "tika-s0301t1:306_3": "Ārammaṇaggahaṇasabhāvato eko evesa dhammo,",
  "tika-s0301t1:306_4": "pavatti-ākārabhedena pana icchanaṭṭhena patthanaṭṭhena icchā,",
  "tika-s0301t1:306_5": "lubbhanaṭṭhena gijjhanaṭṭhena lobhoti vutto.",
  "tika-s0301t1:306_6": "Paṭhamuppattikāti ekasmiṁ ārammaṇe, vāre vā paṭhamaṁ uppannā.",
  "tika-s0301t1:306_7": "Aparāparuppattikoti punappunaṁ uppajjamānako.",
  "tika-s0301t1:306_8": "Aladdhapatthanā appaṭiladdhavatthumhi āsatti lobho.",
  "tika-s0301t1:306_9": "Uppāṭetvāti sasantānato uddharitvā.",
  "tika-s0301t1:307_0": "Catucakkasuttavaṇṇanā niṭṭhitā.",
  "tika-s0301t1:308_0": "10. Eṇijaṅghasuttavaṇṇanā",
  "tika-s0301t1:309_0": "30.Eṇimigassa viyāti eṇimigassa jaṅghā viya.",
  "tika-s0301t1:309_1": "Avayavīsambandhe hi idaṁ sāmivacanaṁ.",
  "tika-s0301t1:309_2": "Piṇḍimaṁsassa parito samasaṇṭhitattā suvaṭṭītajaṅgho.",
  "tika-s0301t1:309_3": "Kisanti thūlabhāvapaṭikkhepaparājotanā,",
  "tika-s0301t1:309_4": "na suṭṭhu kisabhāvadīpanaparāti āha ‘‘athūlaṁ samasarīra’’nti.",
  "tika-s0301t1:309_5": "Ātapena milātanti tapasā milātakāyaṁ indriyasantāpanabhāvato.",
  "tika-s0301t1:309_6": "Tenevāha – ‘‘tapo milāta’’ntiādi,",
  "tika-s0301t1:309_7": "tathā cāha pāḷiyaṁ ‘‘appāhāraṁ alolupa’’nti.",
  "tika-s0301t1:309_8": "Yathā ‘‘vīrassa bhāvo vīriya’’nti vīrabhāvena vīriyaṁ lakkhīyati,",
  "tika-s0301t1:309_9": "evaṁ vīriyasambhavena vīrabhāvoti āha ‘‘vīranti vīriyavanta’’nti. ‘‘Cattāro pañca ālope,",
  "tika-s0301t1:309_10": "abhutvā udakaṁ pive’’ti (theragā. 983; mi. pa.",
  "tika-s0301t1:309_11": "6.5.10) dhammasenāpativuttaniyāmena parimitabhojitāya appāhāratā bhojane mattaññutā.",
  "tika-s0301t1:309_12": "‘‘Mitāhāra’’nti vatvā puna paricchinnakālabhojitāyapi appāhārataṁ dassento ‘‘vikāla…pe… parittāhāra’’nti āha.",
  "tika-s0301t1:309_13": "Catūsu paccayesu loluppavirahitaṁ bodhimūle eva sabbaso loluppassa pahīnattā.",
  "tika-s0301t1:309_14": "‘‘Catūsu paccayesū’’ti hi imināva sabbattha loluppavigamo dīpitovāti.",
  "tika-s0301t1:309_15": "Rasataṇhāpaṭikkhepo vā esa ‘‘appāhāra’’nti vatvā ‘‘alolupa’’nti vuttattā.",
  "tika-s0301t1:309_16": "‘‘Sīhaṁ vā’’ti ettha ekacarasaddo viya iva-saddo atthato ‘‘nāga’’nti etthāpi ānetvā,",
  "tika-s0301t1:309_17": "sambandhitabboti āha – ‘‘ekacaraṁ sīhaṁ viya, ekacaraṁ nāgaṁ viyā’’ti. Ekacarā appamattā ekīkatāya.",
  "tika-s0301t1:310_0": "Pañcakāmaguṇavasena rūpaṁ gahitaṁ tesaṁ rūpasabhāvattā.",
  "tika-s0301t1:310_1": "Manena nāmaṁ gahitaṁ manassa nāmasabhāvattā.",
  "tika-s0301t1:310_2": "Avinibhuttadhammeti avinābhāvadhamme gahetvā.",
  "tika-s0301t1:310_3": "Ādi-saddena āyatanadhātuādayo gahitā.",
  "tika-s0301t1:310_4": "Kāmaguṇaggahaṇena hettha rūpabhāvasāmaññena pañca vatthūni gahitāneva honti, manogahaṇena dhammāyatanaṁ,",
  "tika-s0301t1:310_5": "evaṁ dvādasāyatanāni gahitāni honti.",
  "tika-s0301t1:310_6": "Iminā nayena dhātuādīnampi gahitatā yojetabbā.",
  "tika-s0301t1:310_7": "Tenāha ‘‘pañcakkhandhādivasenapettha bhummaṁ yojetabba’’nti. Etthāti pāḷiyaṁ. Kāmavatthu bhummaṁ.",
  "tika-s0301t1:311_0": "Eṇijaṅghasuttavaṇṇanā niṭṭhitā.",
  "tika-s0301t1:312_0": "Sattivaggavaṇṇanā niṭṭhitā.",
  "tika-s0301t1:313_0": "4. Satullapakāyikavaggo",
  "tika-s0301t1:314_0": "1. Sabbhisuttavaṇṇanā",
  "tika-s0301t1:315_0": "31.",
  "tika-s0301t1:315_1": "Sataṁ sādhūnaṁ saraṇagamanasīlādibhedassa dhammassa ullapanato,",
  "tika-s0301t1:315_2": "attano vā pubbenivāsānussatiyā tassa dhammassa ullapanato kathanato satullapā, devatā, tāsaṁ kāyo samūho,",
  "tika-s0301t1:315_3": "tattha bhavāti satullapakāyikā.",
  "tika-s0301t1:315_4": "Tenāha ‘‘sataṁ dhamma’’ntiādi. Samādānavasena ullapetvā,",
  "tika-s0301t1:315_5": "na vaṇṇanākathanamattena tatrāti tasmiṁ tāsaṁ devatānaṁ satullapakāyikabhāve. Idaṁ vatthūti idaṁ kāraṇaṁ. Samuddavāṇijāti saṁyattikā.",
  "tika-s0301t1:315_6": "Khittasaravegenāti jiyāmuttasarasadisavegena, sīghaoghenāti attho. Uppatatīti uppāto.",
  "tika-s0301t1:315_7": "Uppāte bhavaṁ byasanaṁ uppātikaṁ. Patiṭṭhāti hitapatiṭṭhā.",
  "tika-s0301t1:315_8": "Paraloke hitasukhāvahaṁ abhayakāraṇaṁ. Jaṅghasatanti manussasataṁ.",
  "tika-s0301t1:315_9": "Jaṅghāsīsena hi manusse vadati sahacāribhāvato. Aggahesi pañcasīlāni.",
  "tika-s0301t1:315_10": "Āsannānāsannesu āsannasseva paṭhamaṁ vipaccanato ‘‘āsannakāle gahitasīlaṁ nissāyā’’ti vuttaṁ. Ghaṭāvasenāti samūhavasena.",
  "tika-s0301t1:316_0": "Sabbhīti sādhūhi.",
  "tika-s0301t1:316_1": "Te hi saparahitasādhanato pāsaṁsatāya santaguṇatāya ca santoti vuccati.",
  "tika-s0301t1:316_2": "Te pana yasmā paṇḍitalakkhaṇehi samannāgatā honti, tasmā ‘‘paṇḍitehī’’ti āha.",
  "tika-s0301t1:316_3": "Samāsethāti saṁvasethāti ayamettha adhippāyoti āha ‘‘sabbairiyāpathe’’tiādi.",
  "tika-s0301t1:316_4": "Mittasanthavanti mettisandhānaṁ.",
  "tika-s0301t1:316_5": "Sattānaṁ hitesitālakkhaṇā hi metti,",
  "tika-s0301t1:316_6": "sā ca ñāṇasahitā ñāṇapubbaṅgamāvāti mittasanthavo asaṁkiliṭṭho,",
  "tika-s0301t1:316_7": "itaro saṁkiliṭṭhoti āha ‘‘na kenaci saddhiṁ kātabbo’’ti.",
  "tika-s0301t1:316_8": "Saddhammanti diṭṭhadhammikādihitāvahaṁ sundaradhammaṁ.",
  "tika-s0301t1:316_9": "Seyyoti hitavaḍḍhanatādi vuttanti āha ‘‘vaḍḍhī’’ti.",
  "tika-s0301t1:317_0": "Sataṁ sādhūnaṁ, paṇḍitānanti ayamettha attho.",
  "tika-s0301t1:317_1": "Tappaṭiyogavisayattā añña-saddassa vuttaṁ ‘‘aññatoandhabālato’’ti.",
  "tika-s0301t1:317_2": "Sokanimittaṁ sokakāraṇaṁ uttarapadalopena idha sokasaddena gahitanti āha ‘‘sokavatthūna’’ntiādi.",
  "tika-s0301t1:317_3": "Sokavatthūni nāma corādayo acchindanādivasena paresaṁ sokakaraṇato. Sokānugatā sokappattā.",
  "tika-s0301t1:318_0": "Therassāti saṁkiccattherassa.",
  "tika-s0301t1:318_1": "Attano bhaginiyā jeṭṭhattā ‘‘tumhe’’ti āha.",
  "tika-s0301t1:318_2": "Ayaṁ ‘‘idha corā paṭipajjiṁsū’’ti amhe tiṇāyapi na maññatīti cintetvā ekacce ‘‘mārema na’’nti āhaṁsu.",
  "tika-s0301t1:318_3": "Karuṇāya ekacce ‘‘vissajjemā’’ti āhaṁsu. Mantetvāti bhāsetvā.",
  "tika-s0301t1:319_0": "Ahu ahosi, bhūtapubbanti attho.",
  "tika-s0301t1:319_1": "Araññasmiṁ brahāvaneti tādise brahāvane,",
  "tika-s0301t1:319_2": "mahāraññe nivāsīti attho cetoti byādho. Kūṭānīti vākurādayo. Oḍḍetvāti sajjetvā.",
  "tika-s0301t1:319_3": "Sasakanti pelakaṁ ubbiggāti bhītatasitā. Ekarattinti ekaratteneva.",
  "tika-s0301t1:319_4": "Dhanajānīti paribbayavasena addhikehi laddhabbadhanato hāni, ‘‘samaṇampi nāma hanti,",
  "tika-s0301t1:319_5": "kiṁ amhesu lajjissatī’’ti addhikānaṁ anāgamanato ekadivasaṁ laddhabbaparibbayampi na labhissantīti adhippāyo.",
  "tika-s0301t1:320_0": "Ñātayopi mātāpitubhātubhaginiādike ñātake.",
  "tika-s0301t1:320_1": "Te kira adhimuttassa bhaginiyā santikaṁ upagacchantā antarāmagge tena samāgatā,",
  "tika-s0301t1:320_2": "adhimutto saccavācaṁ anurakkhanto corabhayaṁ tesaṁ nārocesi. Tena vuttaṁ ‘‘tesampī’’tiādi.",
  "tika-s0301t1:320_3": "Taṁ nissāya pabbajitattā ‘‘adhimuttasāmaṇerassa santike’’ti vuttaṁ, na upasampadācariyo hutvā.",
  "tika-s0301t1:320_4": "Tenāha ‘‘attano antevāsike katvā’’ti.",
  "tika-s0301t1:320_5": "Saccānurakkhaṇena anuttaraguṇādhigamena ca ñātimajjhe virocati.",
  "tika-s0301t1:321_0": "Sātatanti satataṁ.",
  "tika-s0301t1:321_1": "Sa-saddassa hi idha sābhāvo yathā ‘‘sārāgo’’tiādīsu.",
  "tika-s0301t1:321_2": "Sātabhāvo vā sātatanti āha ‘‘sukhaṁ vā’’ti.",
  "tika-s0301t1:321_3": "Kāraṇenāti tena tena kāraṇena.",
  "tika-s0301t1:321_4": "Sabbāsaṁ tāsaṁ vacanaṁ subhāsitaṁ,",
  "tika-s0301t1:321_5": "bhagavato pana ukkaṁsagataṁ subhāsitameva.",
  "tika-s0301t1:321_6": "Svāyamattho taṁtaṁgāthāpadeneva viññāyatīti taṁ nīharitvā dassetuṁ ‘‘na kevala’’ntiādi vuttaṁ.",
  "tika-s0301t1:321_7": "Tena sappurisūpasaṁsevasaddhammābhiyogo yathā sattānaṁ vaḍḍhiyā paññāpaṭilābhassa ekantikaṁ kāraṇaṁ,",
  "tika-s0301t1:321_8": "evaṁ sokapaccaye sati visokabhāvassa, ñātimajjhe sobhāya, sugatigamanassa, ciraṁ sukhaṭṭhānassa,",
  "tika-s0301t1:321_9": "vaṭṭadukkhamocanassapi aññāsādhāraṇaṁ hotīti vuttamevāti daṭṭhabbaṁ.",
  "tika-s0301t1:322_0": "Sabbhisuttavaṇṇanā niṭṭhitā.",
  "tika-s0301t1:323_0": "2. Maccharisuttavaṇṇanā",
  "tika-s0301t1:324_0": "32.",
  "tika-s0301t1:324_1": "Pamajjanākārena pavattā anupaladdhi pamādo.",
  "tika-s0301t1:324_2": "Tena ekantato satirahitā hontīti vuttaṁ ‘‘sativippavāsalakkhaṇenā’’ti.",
  "tika-s0301t1:324_3": "Diṭṭhivicikicchādayo cettha pamādeneva saṅgahitā.",
  "tika-s0301t1:324_4": "Idāni yathā macchariyanimittañca pamādanimittañca dānaṁ na dīyati,",
  "tika-s0301t1:324_5": "taṁ dassetuṁ ‘‘ekacco hī’’tiādi vuttaṁ.",
  "tika-s0301t1:324_6": "Parikkhayaṁ gamissatīti bhogaparihāniṁ gamissati.",
  "tika-s0301t1:324_7": "Khiḍḍādīti ādi-saddena maṇḍanavibhūsanachaṇanakkhattakiccabyasanādiṁ saṅgaṇhāti.",
  "tika-s0301t1:324_8": "Yasadāyakanti kittiyasassa parivārayasassa ca dāyakaṁ.",
  "tika-s0301t1:324_9": "Sirīdāyakanti sobhaggadāyakaṁ.",
  "tika-s0301t1:324_10": "Sampattidāyakanti kulabhogarūpabhogasampadāhi sampattidāyakaṁ.",
  "tika-s0301t1:324_11": "Puññanti vā idha puññaphalaṁ daṭṭhabbaṁ ‘‘evamidaṁ puññaṁ pavaḍḍhatī’’tiādīsu (dī. ni. 3.80) viya.",
  "tika-s0301t1:324_12": "Atthi dānassa phalanti ettha deyyadhammassa anavaṭṭhitataṁ bahulasādhāraṇataṁ, taṁ pahāya gamanīyataṁ ,",
  "tika-s0301t1:324_13": "tabbisayāya pītiyā sāvajjataṁ,",
  "tika-s0301t1:324_14": "dānadhammassa anaññasādhāraṇataṁ anugāmikataṁ,",
  "tika-s0301t1:324_15": "tabbisayāya pītiyā anavajjataṁ,",
  "tika-s0301t1:324_16": "lobhādipāpadhammānaṁ vinodanaṁ,",
  "tika-s0301t1:324_17": "sesapuññānaṁ upanissayañca jānantenāti vattabbaṁ.",
  "tika-s0301t1:325_0": "Taṁyeva bālanti yo maccharī, tameva. Adānasīlā bālā.",
  "tika-s0301t1:325_1": "Ekacco dhanassa paribhogaparikkhayabhayena attanāpi na paribhuñjati atilobhaseṭṭhi viyāti āha ‘‘idhalokaparalokesū’’ti.",
  "tika-s0301t1:326_0": "Yasmā ekacco adānasīlo puriso addhike disvā passantopi na passati,",
  "tika-s0301t1:326_1": "tesaṁ kathaṁ suṇantopi na suṇoti, sayaṁ kiñci na katheti,",
  "tika-s0301t1:326_2": "adātukamyatāthambhe baddho hoti,",
  "tika-s0301t1:326_3": "tasmā tattha mataliṅgāni upalabbhantiyevāti āha ‘‘adānasīlatāya maraṇena matesū’’ti.",
  "tika-s0301t1:326_4": "Aṭṭhakathāyaṁ pana dānamattameva gahetvā matenassa samataṁ dassetuṁ ‘‘yathā hī’’tiādi vuttaṁ.",
  "tika-s0301t1:326_5": "Dānasīlassa pana amataliṅgāni vuttavipariyāyato veditabbāni. Vajanti puthutte ekavacanaṁ,",
  "tika-s0301t1:326_6": "tasmā vacanavipallāsena vuttanti āha ‘‘saha vajantā’’ti. Dānasīlādidhammo purātano, na ajjatanoti sanantano, so etesu atthīti sanantanā, paṇḍitā,",
  "tika-s0301t1:326_7": "tesaṁ dhammāti tesaṁ vasenapi dhammo sanantanoti āha ‘‘sanantanānaṁ vā paṇḍitānaṁ esa dhammo’’ti.",
  "tika-s0301t1:326_8": "Appasmimpi deyyadhamme sati eke dānaṁ dadanti, eke na dadanti maccharibhāvā.",
  "tika-s0301t1:326_9": "Sahassadānasadisāti ekāpi dakkhiṇā pariccāgacetanāya uḷārabhāvato sahassadānasadisā hoti.",
  "tika-s0301t1:327_0": "Duranugamanoti asamaṅginā anugantuṁ dukkaro.",
  "tika-s0301t1:327_1": "Ananugamanañcassa dhammassa apūraṇamevāti āha ‘‘duppūro’’ti.",
  "tika-s0301t1:327_2": "‘‘Dhammaṁ care’’ti ayaṁ dhammacariyā gahaṭṭhassa vasena āraddhāti āha ‘‘dasakusalakammapathadhammaṁ caratī’’ti. Tenāha ‘‘dārañca posa’’nti.",
  "tika-s0301t1:327_3": "Samuñjakanti kassakehi attanā kātabbaṁ katvā visaṭṭhadhaññakaraṇato khale uñchācariyavasena samuñjaniādinā chaḍḍitadhaññasaṁharaṇaṁ.",
  "tika-s0301t1:327_4": "Tenāha ‘‘yo api…pe… samuñjakaṁ caratī’’ti.",
  "tika-s0301t1:327_5": "Etenāti satasahassasahassayāgiggahaṇena dasannampi bhikkhukoṭīnaṁ piṇḍapāto dassito hoti.",
  "tika-s0301t1:327_6": "‘‘Dinno’’ti padaṁ ānetvā yojanā.",
  "tika-s0301t1:327_7": "Dasannaṁ vā kahāpaṇakoṭīnaṁ piṇḍapātoti dasannaṁ kahāpaṇakoṭīnaṁ viniyuñjanavasena sampāditapiṇḍapāto.",
  "tika-s0301t1:327_8": "Tayidaṁ satasahassaṁ sahassayāgīnaṁ dānaṁ ettakaṁ hotīti katvā vuttaṁ.",
  "tika-s0301t1:327_9": "Samuñjakaṁ carantopīti samuñjakaṁ caritvāpi, samuñjakacaraṇahetūti attho. Sesapadadvayepi eseva nayo.",
  "tika-s0301t1:327_10": "Dāraṁ posentopi dhammaṁ carati,",
  "tika-s0301t1:327_11": "appakasmiṁ dadantopi dhammaṁ caratīti yojanā.",
  "tika-s0301t1:327_12": "Tathāvidhassāti tādisassa tathādhammacārino yā dhammacariyā,",
  "tika-s0301t1:327_13": "tassā kalampi nagghanti ete sahassayāgino attano sahassayāgitāya.",
  "tika-s0301t1:327_14": "Yaṁ tena daliddenātiādi tassevatthassa vivaraṇaṁ.",
  "tika-s0301t1:327_15": "Sabbesampi tesanti ‘‘sataṁsahassānaṁ sahassayāgina’’nti vuttānaṁ tesaṁ sabbesampi.",
  "tika-s0301t1:327_16": "Itaresanti ‘‘tathāvidhassā’’ti vuttapurisato aññesaṁ.",
  "tika-s0301t1:327_17": "Dasakoṭisahassadānanti dasakoṭisaṅkhātaṁ tato anekasahassabhedatāya sahassadānaṁ.",
  "tika-s0301t1:328_0": "‘‘Kalaṁ nagghatī’’ti idaṁ tesaṁ dānato imassa dānassa uḷāratarabhāvena vipulatarabhāvena vipulataraphalatāya vuttanti āha ‘‘kathaṁ nu kho etaṁ mahapphalataranti jānanattha’’nti.",
  "tika-s0301t1:328_1": "Paccayavisesena mahattaṁ gatoti mahaggato, uḷāroti attho.",
  "tika-s0301t1:328_2": "Tenāha ‘‘vipulassetaṁ vevacana’’nti. Samenāti ñāyena, dhammenāti attho.",
  "tika-s0301t1:328_3": "Visameti na same macchariyalakkhaṇappatte. Chetvāti pīḷetvā.",
  "tika-s0301t1:328_4": "Taṁ pana pīḷanaṁ pothananti dassento ‘‘pothetvā’’ti āha.",
  "tika-s0301t1:328_5": "Assumukhāti tintaassumukhasammissā paraṁ rodāpetvā.",
  "tika-s0301t1:328_6": "Mahādānanti yathāvuttaṁ bahudeyyadhammassa pariccajanena mahantadānaṁ.",
  "tika-s0301t1:328_7": "Uppattiyā aparisuddhatāyāti ajjhāsayassa deyyadhammagavesanāya ca suddhatāya malīnattā.",
  "tika-s0301t1:328_8": "Itaraṁ dhammacariyāya nibbattitadānaṁ.",
  "tika-s0301t1:328_9": "Parittadānanti parittassa deyyadhammassa vasena parittadānaṁ.",
  "tika-s0301t1:328_10": "Attano uppattiyā parisuddhatāyāti ajjhāsayassa deyyadhammagavesanāya ca visuddhatāya.",
  "tika-s0301t1:328_11": "Evantiādimāhāti ‘‘evaṁ sahassānaṁ sahassayāgina’’nti avoca.",
  "tika-s0301t1:328_12": "Tattha sahassānanti sataṁsahassānaṁ.",
  "tika-s0301t1:328_13": "Gāthābandhasukhatthaṁ sataggahaṇaṁ na kataṁ. Sesaṁ vuttanayameva.",
  "tika-s0301t1:329_0": "Maccharisuttavaṇṇanā niṭṭhitā.",
  "tika-s0301t1:330_0": "3. Sādhusuttavaṇṇanā",
  "tika-s0301t1:331_0": "33.Udānaṁudānesīti pītivegena uggiritabbatāya udānaṁ uggiri uccāresi.",
  "tika-s0301t1:331_1": "Tayidaṁ yasmā pītisamuṭṭhāpitaṁ vacanaṁ,",
  "tika-s0301t1:331_2": "tasmā vuttaṁ ‘‘udāhāraṁ udāharī’’ti .",
  "tika-s0301t1:331_3": "Yathā pana taṁ vacanaṁ ‘‘udāna’’nti vuccati,",
  "tika-s0301t1:331_4": "taṁ dassetuṁ ‘‘yathā hī’’tiādi vuttaṁ.",
  "tika-s0301t1:331_5": "Saddhāyāti ettha ya-kāro hetuattho.",
  "tika-s0301t1:331_6": "Pariccāgacetanāya hi saddhā visesapaccayo assaddhassa tadabhāvato.",
  "tika-s0301t1:331_7": "Pi-saddo vuttatthasampiṇḍanattho.",
  "tika-s0301t1:331_8": "‘‘Sāhū’’ti padaṁ sādhusaddena samānatthaṁ daṭṭhabbaṁ.",
  "tika-s0301t1:331_9": "Kathanti dānayuddhānaṁ vipakkhasabhāvāti adhippāyo.",
  "tika-s0301t1:331_10": "Etaṁ ubhayanti dānaṁ yuddhanti idaṁ dvayaṁ.",
  "tika-s0301t1:331_11": "Jīvitabhīrukoti jīvitavināsabhīruko.",
  "tika-s0301t1:331_12": "Khayabhīrukoti bhogakkhayassa bhīruko. Vadantoti jīvite sālayataṁ,",
  "tika-s0301t1:331_13": "tato eva yujjhane asamatthataṁ pavedento. Chejjanti hatthapādādichedo. Ussahantoti vīriyaṁ karonto.",
  "tika-s0301t1:331_14": "Evaṁ bhoge rakkhissāmīti tathā bhoge aparikkhīṇe karissāmīti.",
  "tika-s0301t1:331_15": "Vadantoti idha bhogesu lobhaṁ,",
  "tika-s0301t1:331_16": "tato eva dātuṁ asamatthataṁ pavedento.",
  "tika-s0301t1:331_17": "Evanti evaṁ jīvitabhoganirapekkhatāya dānañca yuddhañca samaṁ hoti.",
  "tika-s0301t1:331_18": "Saddhādisampannoti saddhādhammajīvitāvīmaṁsāsīlādiguṇasamannāgato.",
  "tika-s0301t1:331_19": "So hi deyyavatthuno parittakattā appakampi dadanto attano pana cittasampattiyā khettasampattiyā ca bahuṁ uḷārapuññaṁ pavaḍḍhento bahuvidhaṁ lobha-dosa-issā-macchariya-diṭṭhivicikicchādibhedaṁ tappaṭipakkhaṁ abhibhavati,",
  "tika-s0301t1:331_20": "tato eva ca taṁ mahapphalaṁ hoti mahānisaṁsaṁ.",
  "tika-s0301t1:331_21": "Aṭṭhakathāyaṁ pana ‘‘maccheraṁ maddati’’cceva vuttaṁ,",
  "tika-s0301t1:331_22": "tassa pana ujuvipaccanīkabhāvato.",
  "tika-s0301t1:332_0": "Paratthāti paraloke.",
  "tika-s0301t1:332_1": "Ekasāṭakabrāhmaṇavatthu anvayavasena,",
  "tika-s0301t1:332_2": "aṅkuravatthu byatirekavasena vitthāretabbaṁ.",
  "tika-s0301t1:333_0": "Dhammo laddho etenāti dhammaladdho, puggalo.",
  "tika-s0301t1:333_1": "Aggiāhitapadassa viya saddasiddhi daṭṭhabbā.",
  "tika-s0301t1:333_2": "‘‘Uṭṭhānanti kāyikaṁ vīriyaṁ,",
  "tika-s0301t1:333_3": "vīriyanti cetasika’’nti vadanti.",
  "tika-s0301t1:333_4": "Uṭṭhānanti bhoguppāde yuttapayuttatā. Vīriyanti tajjo ussāho. Yamassa āṇāpavattiṭṭhānaṁ.",
  "tika-s0301t1:333_5": "Vetaraṇimpi itare niraye ca atikkamma.",
  "tika-s0301t1:333_6": "Te pana abbudādīnaṁ vasena avīciṁ dasadhā katvā avasesamahāniraye sattapi āyuppamāṇabhedena tayo tayo katvā ekatiṁsāti vadanti.",
  "tika-s0301t1:333_7": "Sañjīvādinirayasaṁvattanassa kammassa tikkhamajjhamudubhāvena tassa āyuppamāṇassa tividhatā vibhāvetabbā.",
  "tika-s0301t1:333_8": "Apare pana ‘‘aṭṭha mahānirayā soḷasa ussadanirayā ādito cattāro sitaniraye ekaṁ katvā satta sitanirayāti evaṁ ekatiṁsa mahānirayā’’ti vadanti.",
  "tika-s0301t1:333_9": "Mahānirayaggahaṇato ādito cattāro sitanirayā eko nirayo katoti.",
  "tika-s0301t1:334_0": "Tesanti vicinitvā gahitapaccayānaṁ.",
  "tika-s0301t1:334_1": "Pañcanavutipāsaṇḍabhedā papañcasūdanisaṁvaṇṇanāyaṁ vuttanayena veditabbā.",
  "tika-s0301t1:334_2": "Tatthāti tesu dvīsu vicinanesu. Dakkhiṇāvicinanaṁ āha,",
  "tika-s0301t1:334_3": "upamānāni hi nāma yāvadeva upameyyatthavibhāvanatthāni.",
  "tika-s0301t1:334_4": "Etena sukhettagahaṇatopi dakkhiṇeyyavicinanaṁ daṭṭhabbaṁ.",
  "tika-s0301t1:335_0": "Pāṇesu saṁyamoti iminā dasavidhampi kusalakammapathadhammaṁ dasseti.",
  "tika-s0301t1:335_1": "Yathā hi ‘‘pāṇesu saṁyamo’’ti iminā sattānaṁ jīvitāvoropanato saṁyamo vutto,",
  "tika-s0301t1:335_2": "evaṁ tesaṁ sāpateyyāvahārato paradārāmasanato visaṁvādanato aññamaññabhedanato pharusavacanena saṅghaṭṭanato niratthakavippalapanato parasantakābhijjhānato ucchedacintanato micchābhinivesanato ca saṁyamo hotīti.",
  "tika-s0301t1:335_3": "Tenāha ‘‘sīlānisaṁsaṁ kathetumāraddhā’’ti.",
  "tika-s0301t1:335_4": "Pharusavacanasaṁyamo panettha sarūpeneva vutto.",
  "tika-s0301t1:336_0": "Parassa upavādabhayenāti pāpakiriyahetu parena attano vattabbaupavādabhayena.",
  "tika-s0301t1:336_1": "Upavādabhayāti upavādabhayanimittaṁ.",
  "tika-s0301t1:336_2": "‘‘Kathaṁ nu kho amhe pare na upavadeyyu’’nti āsīsantā pāpaṁ na karonti.",
  "tika-s0301t1:336_3": "Dhammapadamevāti asaṅkhatadhammakoṭṭhāso eva seyyo seṭṭho.",
  "tika-s0301t1:336_4": "Yasmā sabbasaṅkhataṁ aniccaṁ khayadhammaṁ vayadhammaṁ virāgadhammaṁ nirodhadhammaṁ,",
  "tika-s0301t1:336_5": "tasmā tadadhigamāya ussāho karaṇīyoti dasseti.",
  "tika-s0301t1:336_6": "Pubbasaddo kālavisesavisayoti āha ‘‘pubbe ca kassapabuddhādikālepī’’tiādi.",
  "tika-s0301t1:336_7": "Puna akālaviseso apāṭiyekko bhummatthavisayovāti āha ‘‘sabbepi vā’’tiādi.",
  "tika-s0301t1:336_8": "Tattha sabbepi vāti ete sabbepi kassapabuddhādayo lokanāthā santo nāma vūpasantasabbakilesasantāpā santasabbhūtaguṇattā.",
  "tika-s0301t1:337_0": "Sādhusuttavaṇṇanā niṭṭhitā.",
  "tika-s0301t1:338_0": "4. Nasantisuttavaṇṇanā",
  "tika-s0301t1:339_0": "34.Kamanīyānīti kantāni.",
  "tika-s0301t1:339_1": "Tato eva etāni iṭṭhārammaṇāni sukhārammaṇāni rūpādīni, te pana vatthukāmā, tadārammaṇakilesakāmā vā.",
  "tika-s0301t1:339_2": "‘‘Na santi kāmā manujesū’’ti desanāsīsametaṁ, nicchayena kāmā aniccāyeva.",
  "tika-s0301t1:339_3": "Maccu dhīyati etthāti maccudheyyaṁ.",
  "tika-s0301t1:339_4": "Na puna āgacchati ettha taṁ apunāgamanaṁ.",
  "tika-s0301t1:339_5": "Apunāgamanasaṅkhātaṁ nibbānaṁ anupagacchanato.",
  "tika-s0301t1:339_6": "Nibbānaṁ hītiādi vuttassevatthassa vivaraṇaṁ. Baddhoti paṭibaddhacitto.",
  "tika-s0301t1:339_7": "Pamattoti vossaggapamādaṁ āpanno.",
  "tika-s0301t1:340_0": "Taṇhāchandatojātaṁ tassa visesapaccayattā. Icchitaṁ hanatīti aghaṁ, dukkhaṁ.",
  "tika-s0301t1:340_1": "Idha pana anavasesapariyādānavasena pañcupādānakkhandhā dukkhanti.",
  "tika-s0301t1:340_2": "Chandavinayā aghavinayoti hetunirodhena hi phalanirodho,",
  "tika-s0301t1:340_3": "evaṁ saupādisesanibbānaṁ vatvā aghavinayā dukkhavinayoti anupādisesanibbānaṁ vadati.",
  "tika-s0301t1:341_0": "Citrānīti kilesakāmāpi vedanādiṭṭhisampayogabhedena honti,",
  "tika-s0301t1:341_1": "ākārabhedena ca atthi savighātāvighātāti tato visesetuṁ ‘‘ārammaṇacittānī’’ti vuttaṁ.",
  "tika-s0301t1:341_2": "Saṅkappitarāgoti subhādivasena saṅkappitavatthumhi rāgo.",
  "tika-s0301t1:341_3": "Kilesakāmo kāmoti vutto tassevidha visesato kāmabhāvasiddhito.",
  "tika-s0301t1:341_4": "Pasūrasuttena vibhāvetabbo ‘‘na te kāmā’’tiādinā tassa vatthumhi āgatattā.",
  "tika-s0301t1:341_5": "Idāni tamatthaṁ saṅkhepeneva vibhāvento ‘‘pasūraparibbājako hī’’tiādimāha.",
  "tika-s0301t1:341_6": "Na te kāmā yāni citrāni loketi te ce kāmā na honti,",
  "tika-s0301t1:341_7": "yāni loke citrāni rūpādiārammaṇāni.",
  "tika-s0301t1:341_8": "Vedesīti kevalaṁ saṅkapparāgañca kāmaṁ katvā vadesi ce. Hehintīti bhaveyyunti attho. Suṇanto saddāni manoramāni,",
  "tika-s0301t1:341_9": "satthāpi te hehiti kāmabhogīti paccekaṁ gāthā,",
  "tika-s0301t1:341_10": "idha pana saṁkhipitvā dassitā.",
  "tika-s0301t1:341_11": "Dhīrā nāma dhitisampannāti āha ‘‘paṇḍitā’’ti.",
  "tika-s0301t1:342_0": "Tassāti yo pahīnakodhamāno sabbaso saṁyojanātigo nāmarūpasmiṁ asajjanto rāgādikiñcanarahito, tassa.",
  "tika-s0301t1:342_1": "Mogharājā nāma thero bāvarībrāhmaṇassa paricārakānaṁ soḷasannaṁ aññataro.",
  "tika-s0301t1:342_2": "Yathānusandhiṁ appatto sāvasesa-attho,",
  "tika-s0301t1:342_3": "kiñci vattabbaṁ atthīti adhippāyo .",
  "tika-s0301t1:342_4": "Sabbaso vimuttattāva devamanussā namassanti, ye taṁ paṭipajjanti. Tesaṁ kiṁ hoti?",
  "tika-s0301t1:342_5": "Kiñcipi na siyāti ayamettha atthaviseso?",
  "tika-s0301t1:342_6": "Dasabalaṁ sandhāyevamāha ukkaṭṭhaniddesena.",
  "tika-s0301t1:342_7": "Anupaṭipattiyāti paṭipattiṁ anugantvā paṭipajjanena. Namassanti taṁ pūjenti.",
  "tika-s0301t1:343_0": "Catusaccadhammaṁ jānitvāti tena paṭividdhaṁ catusaccadhammaṁ paṭivijjhitvā.",
  "tika-s0301t1:343_1": "Tathā ca buddhasubuddhatāya nibbematikā hontīti āha ‘‘vicikicchaṁ pahāyā’’ti.",
  "tika-s0301t1:343_2": "Tato paraṁ pana anukkamena aggamaggādhigamena saṅgātigāpi honti.",
  "tika-s0301t1:343_3": "Asekkhadhammapāripūriyā pasaṁsiyā viññūnaṁ pasaṁsāpi hontīti.",
  "tika-s0301t1:344_0": "Nasantisuttavaṇṇanā niṭṭhitā.",
  "tika-s0301t1:345_0": "5. Ujjhānasaññisuttavaṇṇanā",
  "tika-s0301t1:346_0": "35.",
  "tika-s0301t1:346_1": "Ujjhānavasena pavattā saññā etesaṁ atthi,",
  "tika-s0301t1:346_2": "ujjhānavasena vā sañjānantīti ujjhānasaññī.",
  "tika-s0301t1:346_3": "Kārayeti katānaṁ pariyantaṁ kārayeti attho.",
  "tika-s0301t1:346_4": "Pariyantakāritanti paricchinnakāritaṁ parimitavacananti attho.",
  "tika-s0301t1:346_5": "Paṁsukūlādipaṭipakkhanayena pattuṇṇadukulādi vuttaṁ.",
  "tika-s0301t1:346_6": "Nāmaṁ gahitanti etena ‘‘ujjhānasaññikā’’ti ettha ka-saddo saññāyanti dasseti.",
  "tika-s0301t1:347_0": "Aññenākārena bhūtanti attanā pavediyamānākārato aññena asuddhena ākārena vijjamānaṁ upalabbhamānaṁ attānaṁ. Vañcetvāti palambhetvā. Tassa kuhakassa.",
  "tika-s0301t1:347_1": "Taṁ catunnaṁ paccayānaṁ paribhuñjanaṁ.",
  "tika-s0301t1:347_2": "Parijānantīti tassa paṭipattiṁ paricchijja jānanti.",
  "tika-s0301t1:347_3": "Kārakoti sammāpaṭipattiyā kattā, sammāpaṭipajjitāti attho.",
  "tika-s0301t1:348_0": "Idanti liṅgavipallāsena vuttaṁ, ayanti attho.",
  "tika-s0301t1:348_1": "Dhammānudhammapaṭipadāti nibbānadhammassa anucchavikatāya anudhammabhūtā paṭipadā.",
  "tika-s0301t1:348_2": "Paṭipakkhavidhamane asithilatāya daḷhā.",
  "tika-s0301t1:348_3": "Bhāsitamattena ca savanamattena cāti ettha ca-saddo visesanivattiattho.",
  "tika-s0301t1:348_4": "Tena bhāsitassa sutassa ca sammāpaṭipattivisesaṁ nivatteti.",
  "tika-s0301t1:348_5": "Lokapariyāyanti lokassa parividhamanaṁ uppādanirodhavasena saṅkhārānaṁ parāvuttiṁ.",
  "tika-s0301t1:348_6": "Tenāha ‘‘saṅkhāralokassa udayabbaya’’nti.",
  "tika-s0301t1:348_7": "Svāyamattho saccapaṭivedheneva hotīti āha ‘‘catusaccadhammañca aññāyā’’ti .",
  "tika-s0301t1:348_8": "Evaṁ na kubbantīti attani vijjamānampi guṇaṁ anāvīkaronto ‘‘yathā tumhe vadatha,",
  "tika-s0301t1:348_9": "evaṁ na kubbantī’’ti avijjamānataṁ byākarotīti attho.",
  "tika-s0301t1:349_0": "Akārakamevāti dosaṁ akārakameva.",
  "tika-s0301t1:349_1": "Accayassa paṭiggaṇhanaṁ nāma adhivāsanaṁ,",
  "tika-s0301t1:349_2": "evaṁ so desakena desiyamāno tato vigato nāma hoti.",
  "tika-s0301t1:349_3": "Tenāha ‘‘paṭiggaṇhātūti khamatū’’ti.",
  "tika-s0301t1:350_0": "Sabhāvenāti sabhāvato.",
  "tika-s0301t1:350_1": "Ekasadisanti paresaṁ cittācāraṁ jānantampi ajānantehi saha ekasadisaṁ karontā. Paratoti pacchā.",
  "tika-s0301t1:350_2": "Kathāya uppannāyāti ‘‘kassaccayā na vijjantī’’tiādikathāya pavattamānāya ‘‘tathāgatassa buddhassā’’tiādinā buddhabalaṁ buddhānubhāvaṁ dīpetvā.",
  "tika-s0301t1:350_3": "Khamissāmīti accayadesanaṁ paṭiggaṇhissāmi.",
  "tika-s0301t1:350_4": "Tappaṭiggaho hi idha khamananti adhippetaṁ,",
  "tika-s0301t1:350_5": "satthā pana sabbakālaṁ khamo eva.",
  "tika-s0301t1:351_0": "Kopo antare citte etassāti kopantaro.",
  "tika-s0301t1:351_1": "Doso garu garukātabbo assāti dosagaru. ‘‘Paṭimuccatī’’ti vā pāṭho, ayameva attho.",
  "tika-s0301t1:351_2": "Accāyikakammanti sahasā anupadhāretvā kiriyā. No cidhāti no ce idha. Idhāti nipātamattaṁ. Apagataṁ apanītaṁ. Doso no ce siyā,",
  "tika-s0301t1:351_3": "tena pariyāyena yadi aparādho nāma na bhaveyyāti. Na sammeyyuṁ na vūpasameyyuṁ. Kusaloti anavajjo.",
  "tika-s0301t1:352_0": "Dhīro satoti padadvayena vaṭṭachindaṁ āha.",
  "tika-s0301t1:352_1": "Ko niccameva paṇḍito nāmāti atthoti ‘‘kassaccayā’’tiādikāya pucchāgāthāya attho.",
  "tika-s0301t1:352_2": "Dīghamajjhimasaṁvaṇṇanāsu tathāgata-saddo vitthārato saṁvaṇṇitoti āha ‘‘evamādīhi kāraṇehi tathāgatassā’’ti.",
  "tika-s0301t1:352_3": "Buddhattādīhīti ādi-saddena ‘‘bodhetā pajāyā’’tiādinā (mahāni. 192; cūḷani.",
  "tika-s0301t1:352_4": "pārāyanatthutigāthāniddesa 97) niddese āgatakāraṇāni saṅgayhanti.",
  "tika-s0301t1:352_5": "Vimokkhaṁ vuccati ariyamaggo, tassa anto aggaphalaṁ, tattha bhavā paṇṇatti, tassā vasena. Evaṁ buddhabalaṁ dīpeti.",
  "tika-s0301t1:352_6": "Idāni khittaṁ saṅkhepena saṁharāpitaṁ hotīti dasseti.",
  "tika-s0301t1:353_0": "Ujjhānasaññisuttavaṇṇanā niṭṭhitā.",
  "tika-s0301t1:354_0": "6. Saddhāsuttavaṇṇanā",
  "tika-s0301t1:355_0": "36.Tatvassāti o-kārassa va-kārādesaṁ a-kārassa ca lopaṁ katvā niddesoti āha ‘‘tato assā’’ti. ‘‘Tatassā’’ti vā pāṭho, tatoti ca saddhāhetūti attho. Nānupatantīti na vattanti.",
  "tika-s0301t1:355_1": "Pamādaṁ karontīti pamajjanti, micchā paṭipajjantīti attho.",
  "tika-s0301t1:355_2": "Lakkhaṇānīti aniccādilakkhaṇāni.",
  "tika-s0301t1:355_3": "Upanijjhāyatīti upecca ñāṇacakkhunā pekkhati, anupassatīti attho. Āgatakiccanti āhatakiccaṁ, ayameva vā pāṭho.",
  "tika-s0301t1:355_4": "Sādhetīti asammohapaṭivedhavasena nipphādeti,",
  "tika-s0301t1:355_5": "tathalakkhaṇaṁ nirodhasaccaṁ upanijjhāyatīti ayamattho maggepi vattabbo tena vinā asammohapaṭivedhassa asambhavato.",
  "tika-s0301t1:355_6": "Kasiṇārammaṇassāti idaṁ lakkhaṇavacanaṁ.",
  "tika-s0301t1:355_7": "Akasiṇārammaṇasamāpattiyopi hi santīti.",
  "tika-s0301t1:355_8": "Yathā ca kasiṇārammaṇāni aṭṭhannaṁ samāpattīnaṁ avasesānañca tadārammaṇānaṁ paccavekkhaṇavasena cittānaṁ,",
  "tika-s0301t1:355_9": "evaṁ tena tāni ārammaṇāni gahitānīti ‘‘kasiṇārammaṇassa’’icceva vuttaṁ.",
  "tika-s0301t1:355_10": "Paramaṁ uttamaṁ sukhanti vattabbato paramasukhaṁ arahattaṁ.",
  "tika-s0301t1:356_0": "Saddhāsuttavaṇṇanā niṭṭhitā.",
  "tika-s0301t1:357_0": "7. Samayasuttavaṇṇanā",
  "tika-s0301t1:358_0": "37.Udānaṁpaṭiccāti ukkākaraññā jātisambhedaparihāranimittaṁ attano vaṁsaparisuddhaṁ nissāya vuttaṁ pītiudāhāraṁ paṭicca gottavasena ‘‘sakkā’’ti laddhanāmānaṁ. Yadi ekopi janapado,",
  "tika-s0301t1:358_1": "kathaṁ bahuvacananti āha ‘‘ruḷhīsaddenā’’ti.",
  "tika-s0301t1:358_2": "Akkharacintikā hi īdisesu ṭhānesu yutte viya saliṅgavacanāni icchanti,",
  "tika-s0301t1:358_3": "ayamettha ruḷhī yathā ‘‘avantī kurū’’ti,",
  "tika-s0301t1:358_4": "tabbisesane pana janapadasadde jātisaddatāya ekavacanameva. Aropimeti kenaci na ropime.",
  "tika-s0301t1:359_0": "Āvaraṇenāti setunā.",
  "tika-s0301t1:359_1": "Bandhāpetvāti paṇḍupalāsapāsāṇamattikakhaṇḍādīhi āliṁ thiraṁ kārāpetvā.",
  "tika-s0301t1:359_2": "Sassāni kārentīti jeṭṭhamāse kira ghammassa balavabhāvena himavante himaṁ vilīyitvā sanditvā anukkamena rohiṇiṁ nadiṁ pavisati,",
  "tika-s0301t1:359_3": "taṁ bandhitvā sassāni kārenti.",
  "tika-s0301t1:359_4": "‘‘Jātiṁghaṭṭetvā kalahaṁ vaḍḍhayiṁsū’’ti saṅkhepena vuttamatthaṁ pākaṭataraṁ kātuṁ ‘‘koliyakammakarā vadantī’’ti āha.",
  "tika-s0301t1:359_5": "Niyuttaamaccānanti tasmiṁ sassaparipālanakamme niyojitamahāmattānaṁ.",
  "tika-s0301t1:360_0": "Tīṇi jātakānīti ‘‘kuṭhārihattho puriso’’tiādinā phandanajātakaṁ (jā.",
  "tika-s0301t1:360_1": "1.13.14 ādayo) ‘‘duddubhāyati bhaddante’’tiādinā duddubhajātakaṁ, (jā.",
  "tika-s0301t1:360_2": "1.4.85 ādayo) ‘‘vandāmi taṁ kuñjarā’’tiādinā laṭukikajātakanti (jā.",
  "tika-s0301t1:360_3": "1.5.39 ādayo) imāni tīṇi jātakāni. Dve jātakānīti –",
  "tika-s0301t1:361_0": "‘‘Sādhu sambahulā ñātī, api rukkhā araññajā;",
  "tika-s0301t1:362_0": "Vāto vahati ekaṭṭhaṁ, brahantampi vanappati’’nti. –",
  "tika-s0301t1:363_0": "Ādinā rukkhadhammajātakaṁ (jā. 1.1.74).",
  "tika-s0301t1:364_0": "‘‘Sammodamānā gacchanti, jālamādāya pakkhino;",
  "tika-s0301t1:365_0": "Yadā te vivadissanti, tadā ehinti me vasa’’nti. (jā. 1.1.33) –",
  "tika-s0301t1:366_0": "Ādinā sammodamānajātakanti imāni dve jātakāni.",
  "tika-s0301t1:367_0": "‘‘Attadaṇḍā bhayaṁ jātaṁ, janaṁ passatha medhagaṁ;",
  "tika-s0301t1:368_0": "Saṁvegaṁ kittayissāmi, yathā saṁvijitaṁ mayā’’ti. (su. ni. 941) –",
  "tika-s0301t1:369_0": "Ādinā attadaṇḍasuttaṁ.",
  "tika-s0301t1:370_0": "Tenāti bhagavatā.",
  "tika-s0301t1:370_1": "Kalahakaraṇabhāvoti kalahakaraṇassa atthibhāvo.",
  "tika-s0301t1:370_2": "Mahāpathaviyā mahagghe khattiye kasmā nāsethāti dassetvā kalahaṁ vūpasametukāmo bhagavā pathaviṁ nidassanabhāvena gaṇhīti dassento ‘‘pathavī nāma kiṁ agghatī’’tiādimāha. Aṭṭhāneti akāraṇe.",
  "tika-s0301t1:370_3": "Veraṁ katvāti virodhaṁ uppādetvā.",
  "tika-s0301t1:370_4": "Taṁtaṁpalobhanakiriyāya parakkamantiyo ‘‘ukkaṇṭhantū’’ti sāsanaṁ pesenti.",
  "tika-s0301t1:370_5": "Kuṇāladaheti kuṇāladahatīre patiṭṭhāya.",
  "tika-s0301t1:370_6": "Pucchitaṁ kathesi anukkamena kuṇālasakuṇarājassa pucchāpasaṅgena kuṇālajātakaṁ (jā.",
  "tika-s0301t1:370_7": "2.21.kuṇālajātaka) kathessāmīti.",
  "tika-s0301t1:370_8": "Anabhiratiṁ vinodesi itthīnaṁ dosadassanamukhena kāmānaṁ ādīnavokārasaṁkilesavibhāvanavasena.",
  "tika-s0301t1:370_9": "Purisapurisehīti kosajjaṁ viddhaṁsetvā purisathāmabrūhanena uttamapurisehi no bhavituṁ vaṭṭatīti uppannacittā .",
  "tika-s0301t1:370_10": "Avissaṭṭhasamaṇakammantā apariccattakammaṭṭhānābhiyogāti attho.",
  "tika-s0301t1:370_11": "Nisīdituṁ vaṭṭatīti bhagavā cintesīti yojanā.",
  "tika-s0301t1:371_0": "Paduminiyanti padumavane. Vikasiṁsu guṇagaṇavibodhena.",
  "tika-s0301t1:371_1": "Ayaṁimassa…pe… na kathesīti iminā sabbepi te bhikkhū tāvadeva paṭipāṭiyā āgatattā aññamaññassa lajjamānā attanā paṭiladdhavisesaṁ bhagavato nārocesunti dasseti.",
  "tika-s0301t1:371_2": "Khīṇāsavānantiādinā tattha kāraṇamāha.",
  "tika-s0301t1:372_0": "Osaṭamatteti bhagavato santikaṁ upagatamatte.",
  "tika-s0301t1:372_1": "Ariyamaṇḍaleti ariyapuggalasamūhe.",
  "tika-s0301t1:372_2": "Pācīnayugandharaparikkhepatoti yugandharapabbatassa pācīnaparikkhepato,",
  "tika-s0301t1:372_3": "na bāhirakehi vuccamānaudayapabbatato.",
  "tika-s0301t1:372_4": "Rāmaṇeyyakadassanatthanti buddhuppādapaṭimaṇḍitattā visesato ramaṇīyassa lokassa ramaṇīyabhāvadassanatthaṁ. Ullaṅghitvāti uṭṭhahitvā.",
  "tika-s0301t1:372_5": "Evarūpe khaṇe laye muhutteti yathāvutte candamaṇḍalassa uṭṭhitakkhaṇe uṭṭhitavelāyaṁ uṭṭhitamuhutteti uparūparikālassa vaḍḍhitabhāvadassanatthaṁ vuttaṁ.",
  "tika-s0301t1:373_0": "Tesaṁ bhikkhūnaṁ jātiādivasena bhagavato anurūpaparivārabhāvaṁ dassento ‘‘tatthā’’tiādimāha.",
  "tika-s0301t1:373_1": "Mahāsammatassa vaṁse uppannotiādi kulavaṁsasuddhidassanaṁ.",
  "tika-s0301t1:373_2": "Khattiyagabbhe jātoti idaṁ satipi jātivisuddhiyaṁ mātāpitūnaṁ vasena avisuddhatā siyāti tesampi ‘‘avisuddhatā natthi imesa’’nti visuddhidassanatthaṁ vuttaṁ.",
  "tika-s0301t1:373_3": "Satipi ca gabbhavisuddhiyaṁ katadosena missakattā arajjārahatāpi siyāti ‘‘tampi natthi imesa’’nti dassanatthaṁ ‘‘rājapabbajitā’’tiādi vuttaṁ.",
  "tika-s0301t1:374_0": "Sāmantāti samīpe. Caliṁsūti uṭṭhahiṁsu.",
  "tika-s0301t1:374_1": "Kosamattaṁ ṭhānaṁ saddantaraṁ,",
  "tika-s0301t1:374_2": "‘‘saddasavanaṭṭhānameva saddantara’’nti apare.",
  "tika-s0301t1:374_3": "Tikkhattuṁ tesaṭṭhiyā nagarasahassesūti jambudīpe kira ādito mahantāni tesaṭṭhi nagarasahassāni uppannāni, tathā dutiyaṁ, tathā tatiyaṁ.",
  "tika-s0301t1:374_4": "Taṁ sandhāyāha ‘‘tikkhattuṁ tesaṭṭhiyā nagarasahassesū’’ti.",
  "tika-s0301t1:374_5": "Tāni pana sampiṇḍetvā satasahassato paraṁ navasahassādhikāni asītisahassāni.",
  "tika-s0301t1:374_6": "Navanavutiyā doṇamukhasatasahassesūti navasatasahassādhikesu navutisatasahassesu doṇamukhesu.",
  "tika-s0301t1:374_7": "Doṇamukhanti ca mahānagarassa āyuppattiṭṭhānabhūtaṁ pādanagaraṁ vuccati.",
  "tika-s0301t1:374_8": "Chanavutiyā paṭṭanakoṭisatasahassesūti chakoṭisatasahassaadhikesu navutikoṭisatasahassapaṭṭanesu.",
  "tika-s0301t1:374_9": "Tambapaṇṇidīpādichapaṇṇāsāya ratanākaresu.",
  "tika-s0301t1:374_10": "Evaṁ pana nagara-doṇamukhapaṭṭana-ratanākarādibhāvena kathanaṁ taṁtaṁadhivatthāya vasantīnaṁ tāsaṁ devatānaṁ bahubhāvadassanatthaṁ.",
  "tika-s0301t1:374_11": "Yadi dasasahassacakkavāḷesu devatā sannipatitā.",
  "tika-s0301t1:374_12": "Atha kasmā pāḷiyaṁ ‘‘dasahi ca lokadhātūhī’’ti?",
  "tika-s0301t1:374_13": "Vuttanti āha ‘‘dasasahassa…pe… adhippeta’’nti.",
  "tika-s0301t1:374_14": "Tena sahassilokadhātu idha ‘‘ekā lokadhātū’’ti veditabbā.",
  "tika-s0301t1:375_0": "Lohapāsādeti sabbapaṭhamakate lohapāsāde.",
  "tika-s0301t1:375_1": "Brahmaloketi heṭṭhime brahmaloke.",
  "tika-s0301t1:375_2": "Yadi tā devatā evaṁ nirantarā hutvā sannipatitā,",
  "tika-s0301t1:375_3": "pacchā āgatānaṁ okāso eva na bhaveyyāti codanaṁ sandhāyāha ‘‘yathā kho panā’’tiādi.",
  "tika-s0301t1:376_0": "Suddhāvāsakāye uppannā suddhāvāsakāyikā.",
  "tika-s0301t1:376_1": "Tāsaṁ pana yasmā suddhāvāsabhūmi nivāsaṭṭhānaṁ,",
  "tika-s0301t1:376_2": "tasmā vuttaṁ ‘‘suddhāvāsavāsīna’’nti. Āvāsāti āvāsaṭṭhānabhūtā.",
  "tika-s0301t1:376_3": "Devatā pana orambhāgiyānaṁ itaresañca saṁyojanānaṁ samucchinnaṭṭhena suddho āvāso vihāro etesanti suddhāvāsā.",
  "tika-s0301t1:376_4": "Mahāsamāgamaṁ ñatvāti mahāsamāgamaṁ gatāti ñatvā.",
  "tika-s0301t1:377_0": "Puratthimacakkavāḷamukhavaṭṭiyaṁ otari aññattha okāsaṁ alabhamāno. Evaṁ sesāpi.",
  "tika-s0301t1:377_1": "Maṇivammanti indanīlamaṇimayaṁ kavacaṁ.",
  "tika-s0301t1:377_2": "Buddhānaṁ abhimukhabhāgo buddhavīthi,",
  "tika-s0301t1:377_3": "sā yāva cakkavāḷā uttarituṁ na sakkā.",
  "tika-s0301t1:377_4": "Mahatiyā buddhavīthiyāvāti buddhānaṁ santikaṁ upasaṅkamantehi tehi devabrahmehi valañjitabuddhavīthiyāva.",
  "tika-s0301t1:378_0": "Samiti saṅgati sannipāto samayo,",
  "tika-s0301t1:378_1": "mahanto samayo mahāsamayoti āha ‘‘mahāsamūho’’ti.",
  "tika-s0301t1:378_2": "Pavaddhaṁ vanaṁ pavananti āha ‘‘vanasaṇḍo’’ti. Devaghaṭāti devasamūhā.",
  "tika-s0301t1:378_3": "Samādahaṁsūti samāhitaṁ lokuttarasamādhiṁ suṭṭhu appitaṁ akaṁsu.",
  "tika-s0301t1:378_4": "Tathā samāhitaṁ pana samādhinā niyojitaṁ nāma hotīti vuttaṁ ‘‘samādhinā yojesu’’nti.",
  "tika-s0301t1:378_5": "Sabbesaṁ gomuttavaṅkādīnaṁ dūrasamussāritattā attano…pe… akariṁsu.",
  "tika-s0301t1:378_6": "Vinayati asse etehīti nettāni, yottāni.",
  "tika-s0301t1:378_7": "Avīthipaṭipannānaṁ assānaṁ vīthipaṭipādanaṁ rasmiggahaṇena hotīti ‘‘yottāni gahetvā acodento’’ti vatvā taṁ pana acodanaṁ avāraṇamevāti āha ‘‘acodento avārento’’ti.",
  "tika-s0301t1:379_0": "Yathā khīlaṁ bhittiyaṁ,",
  "tika-s0301t1:379_1": "bhūmiyaṁ vā ākoṭitaṁ dunnīharaṇaṁ,",
  "tika-s0301t1:379_2": "yathā ca palighaṁ nagarappavesanivāraṇaṁ,",
  "tika-s0301t1:379_3": "yathā ca indakhīlaṁ gambhīranemi sunikhātaṁ dunnīharaṇaṁ,",
  "tika-s0301t1:379_4": "evaṁ rāgādayo sattasantānato dunnīharaṇā nibbānanagarappavesanivāraṇā cāti te ‘‘khīlaṁ palighaṁ indakhīla’’nti ca vuttā. Ūhaccāti uddharitvā. Taṇhāejāya abhāvena anejā.",
  "tika-s0301t1:379_5": "Paramasantuṭṭhabhāvena cātuddisattā appaṭihatacārikaṁ caranti.",
  "tika-s0301t1:379_6": "Buddhacakkhu-dhammacakkhu-dibbacakkhu-samantacakkhu-pakaticakkhūnaṁ vasena pañcahi cakkhūhi.",
  "tika-s0301t1:379_7": "Sudantā kutoti āha ‘‘cakkhutopī’’ti.",
  "tika-s0301t1:379_8": "Chandādīhīti chandādīnaṁ vasena na gacchanti na vattanti. Na āgacchanti anuppādanato. Āgunti aparādhaṁ.",
  "tika-s0301t1:380_0": "Sabbasaṁyogāti vibhattilopena niddeso, sabbe saṁyogeti attho. Visajjāti visajjitvā.",
  "tika-s0301t1:380_1": "Evampīti imāyapi gāthāya vasena ‘‘āguṁ na karotī’’ti pade.",
  "tika-s0301t1:381_0": "Gatāseti gatā eva.",
  "tika-s0301t1:381_1": "Na gamissanti pariniṭṭhitasaraṇagamanattā.",
  "tika-s0301t1:381_2": "Lokuttarasaraṇagamanañhettha adhippetaṁ.",
  "tika-s0301t1:381_3": "Tenāha ‘‘nibbematikasaraṇagamanena gatā’’ti.",
  "tika-s0301t1:381_4": "Te hi niyamena apāyaṁ na gamissanti, devakāyañca paripūressanti.",
  "tika-s0301t1:381_5": "Ye pana lokiyena saraṇagamanena buddhaṁ saraṇaṁ gatā, na te gamissanti apāyaṁ,",
  "tika-s0301t1:381_6": "sati ca paccayantarasamavāye pahāya mānusaṁ dehaṁ devakāyaṁ paripūressantīti.",
  "tika-s0301t1:381_7": "Tenāha so brahmā ‘‘ye keci buddhaṁ…pe… paripūressantī’’ti.",
  "tika-s0301t1:382_0": "Samayasuttavaṇṇanā niṭṭhitā.",
  "tika-s0301t1:383_0": "8. Sakalikasuttavaṇṇanā",
  "tika-s0301t1:384_0": "38.Tanti uyyānaṁ saṅkhaṁ gatanti sambandho.",
  "tika-s0301t1:384_1": "Dhanunā sarena gahanti pothayanti bādhentīti dhanuggahā.",
  "tika-s0301t1:384_2": "Taṁ sampaṭicchīti tassā silāya heṭṭhābhāgena uggantvā sampaṭicchi.",
  "tika-s0301t1:384_3": "Satthu puññānubhāvena upahatattā sayampi paripatantī vātaṁ upatthambheti.",
  "tika-s0301t1:384_4": "Abhihani satthārā anāvajjitattā.",
  "tika-s0301t1:384_5": "Tañca kho kammaphalavasenāti daṭṭhabbaṁ.",
  "tika-s0301t1:384_6": "Tato eva tato paṭṭhāya bhagavato aphāsu jātanti etenapi upādiṇṇakasarīre nāma aniṭṭhāpi samphassakā patanti eva tathārūpena kammunā katokāseti dasseti.",
  "tika-s0301t1:384_7": "Ayaṁvihāroti gijjhakūṭavihāro. Ujjaṅgalo na kattabbaparo.",
  "tika-s0301t1:384_8": "Visamoti bhūmibhāgavasena visamo.",
  "tika-s0301t1:384_9": "Sivikākārena sajjito mañco eva mañcasivikā.",
  "tika-s0301t1:385_0": "Bhusāti daḷhā.",
  "tika-s0301t1:385_1": "Dukkhāti dukkhamā duttitikkhā. Kharāti kakkasā. Kaṭukāti aniṭṭhā. Asātāti na sātā appiyā. Na appetīti na upeti. Na appāyantīti na khamanti.",
  "tika-s0301t1:385_2": "Vedanādhivāsanakhantiyā satisampajaññayuttattā sabbasattaṭṭhitāhārasamudayavatthujātassa ādīnavanissaraṇānaṁ pageva suppaṭividitattā yathā samudācāro cittaṁ nābhibhavati,",
  "tika-s0301t1:385_3": "evaṁ sammadeva upaṭṭhāpitasatisampajaññattā vuttaṁ ‘‘vedanādhivāsana…pe… hutvā’’ti. Apīḷiyamānoti abādhiyamāno.",
  "tika-s0301t1:385_4": "Kāmaṁ aniṭṭhāya vedanāya phuṭṭho tāya apīḷiyamāno nāma natthi,",
  "tika-s0301t1:385_5": "pariññātavatthukattā pana tassā vase avattamāno ‘‘avihaññamāno’’ti vutto.",
  "tika-s0301t1:385_6": "Tenāha ‘‘samparivattasāyitāya vedanānaṁ vasaṁ agacchanto’’ti.",
  "tika-s0301t1:386_0": "Sīhaseyyanti ettha sayanaṁ seyyā,",
  "tika-s0301t1:386_1": "sīhassa viya seyyā sīhaseyyā, taṁ sīhaseyyaṁ.",
  "tika-s0301t1:386_2": "Atha vā sīhaseyyanti seṭṭhaseyyaṁ uttamaseyyaṁ.",
  "tika-s0301t1:386_3": "Svāyamattho aṭṭhakathāyameva āgamissati.",
  "tika-s0301t1:386_4": "‘‘Vāmena passena sentī’’ti evaṁ vuttā kāmabhogiseyyā.",
  "tika-s0301t1:386_5": "Dakkhiṇapassena sayāno nāma natthi dakkhiṇahatthassa sarīraggahaṇādiyogakkhamato. Purisavasena cetaṁ vuttaṁ.",
  "tika-s0301t1:386_6": "Ekena passena sayituṁ na sakkonti dukkhuppattito.",
  "tika-s0301t1:386_7": "Ayaṁ sīhaseyyāti ayaṁ yathāvuttā sīhaseyyā.",
  "tika-s0301t1:386_8": "Tejussadattāti iminā sīhassa abhītabhāvaṁ dasseti.",
  "tika-s0301t1:386_9": "Bhīrukajātikā hi sesamigā attano āsayaṁ pavisitvā utrāsabahulā santāsapubbakaṁ yathā tathā sayanti,",
  "tika-s0301t1:386_10": "sīho pana abhirukabhāvato satokārī bhikkhu viya satiṁ upaṭṭhapetvāva sayati.",
  "tika-s0301t1:386_11": "Tenāha ‘‘dve purimapāde’’tiādi.",
  "tika-s0301t1:386_12": "Purimapādeti dakkhiṇapurimapāde vāmassa purimapādassa ṭhapanavasena dve purimapāde ekasmiṁ ṭhāne ṭhapetvā.",
  "tika-s0301t1:386_13": "Pacchimapādeti dve pacchimapāde.",
  "tika-s0301t1:386_14": "Vuttanayeneva idhāpi ekasmiṁ ṭhāne ṭhapanaṁ veditabbaṁ.",
  "tika-s0301t1:386_15": "Ṭhitokāsasallakkhaṇaṁ abhīrukabhāveneva.",
  "tika-s0301t1:386_16": "Sīsaṁ pana ukkhipitvātiādinā vuttasīhakiriyā anutrāsapabujjhanaṁ viya abhīrukabhāvasiddhā dhammatāvasenevāti veditabbā.",
  "tika-s0301t1:386_17": "Sīhavijambhitavijambhanaṁ ativelaṁ ekākārena ṭhapitānaṁ sarīrāvayavānaṁ gamanādikiriyāsu yoggabhāvāpādanatthaṁ.",
  "tika-s0301t1:386_18": "Tikkhattuṁ sīhanādanadanaṁ appesakkhamigajātapariharaṇatthaṁ.",
  "tika-s0301t1:387_0": "Seti abyāvaṭabhāvena pavattati etthāti seyyā,",
  "tika-s0301t1:387_1": "catutthajjhānameva seyyā catutthajjhānaseyyā.",
  "tika-s0301t1:387_2": "Kiṁ panettha taṁ catutthajjhānanti? Ānāpānacatutthajjhānaṁ.",
  "tika-s0301t1:387_3": "Tato hi vuṭṭhahitvā vipassanaṁ vaḍḍhetvā anukkamena aggamaggaṁ adhigantvā tathāgato jātoti. ‘‘Tayidaṁ padaṭṭhānaṁ nāma, na seyyā,",
  "tika-s0301t1:387_4": "tathāpi yasmā ‘catutthajjhānā vuṭṭhahitvā samanantaraṁ bhagavā parinibbāyī’ti mahāparinibbāne (dī. ni. 2.219) āgataṁ.",
  "tika-s0301t1:387_5": "Tasmā lokiyacatutthajjhānasamāpatti eva tathāgataseyyā’’ti keci.",
  "tika-s0301t1:387_6": "Evaṁ sati parinibbānakālikāva tathāgataseyyāti āpajjati;",
  "tika-s0301t1:387_7": "na ca tathāgato lokiyacatutthajjhānasamāpajjanabahulo vihāsi.",
  "tika-s0301t1:387_8": "Aggaphalavasena pavattaṁ panettha catutthajjhānaṁ veditabbaṁ.",
  "tika-s0301t1:387_9": "Tattha yathā sattānaṁ niddupagamalakkhaṇā seyyā bhavaṅgacittavasena hoti,",
  "tika-s0301t1:387_10": "sā ca nesaṁ paṭhamaṁ jātisamanvayā yebhuyyavuttikā,",
  "tika-s0301t1:387_11": "evaṁ bhagavato ariyajātisamanvayaṁ yebhuyyavuttikaṁ aggaphalabhūtaṁ catutthajjhānaṁ tathāgataseyyāti veditabbā.",
  "tika-s0301t1:387_12": "Sīhaseyyā nāma seṭṭhaseyyāti āha ‘‘uttamaseyyā’’ti.",
  "tika-s0301t1:388_0": "‘‘Kālaparicchedaṁ katvā yathāparicchedaṁ uṭṭhahissāmī’’ti evaṁ tadā manasikārassa akatattā pāḷiyaṁ ‘‘uṭṭhānasaññaṁ manasikaritvā’’ti na vuttanti āha ‘‘uṭṭhānasaññanti panettha na vutta’’nti.",
  "tika-s0301t1:388_1": "Tattha kāraṇamāha ‘‘gilānaseyyā hesā’’ti.",
  "tika-s0301t1:388_2": "Sā hi cirakālappavattikā hoti.",
  "tika-s0301t1:389_0": "Visuṁ visuṁ rāsivasena anāgantvā ekajjhaṁ puñjavasena āgatattā vuttaṁ ‘‘sabbāpi tā’’ti. Tenāha ‘‘sattasatā’’ti.",
  "tika-s0301t1:389_1": "Vikāramattampīti vedanāya asahanavasena pavattanākāramattampi.",
  "tika-s0301t1:389_2": "Susammaṭṭhakañcanaṁ viyāti sammaṭṭhasusajjitasuvaṇṇaṁ viya.",
  "tika-s0301t1:390_0": "Dhammālapananti asaṅkhārikasamuppannasabhāvālapanaṁ.",
  "tika-s0301t1:390_1": "Samullapitañhi ākārasamānavacanametaṁ.",
  "tika-s0301t1:390_2": "Nāgo viya vāti pavattatīti nāgavo. Tassa bhāvo nāgavatā. Vibhattilopena hesa niddeso,",
  "tika-s0301t1:390_3": "mahānāgahatthisadisatāyāti attho.",
  "tika-s0301t1:390_4": "Byattuparicaraṇaṭṭhenāti byattaṁ uparūpari attano kiriyācaraṇena.",
  "tika-s0301t1:390_5": "Ājānīyoti sammāpatitaṁ dukkhaṁ sahanto attanā kātabbakiriyaṁ dhīro hutvā nitthārako.",
  "tika-s0301t1:390_6": "Kāraṇākāraṇajānanenāti niyyānikāniyyānikakaraṇañātatāya.",
  "tika-s0301t1:390_7": "Tenevaṭṭhenāti appaṭisamaṭṭheneva.",
  "tika-s0301t1:390_8": "‘‘Mutto moceyya’’ntiādi dhuravāhaṭṭhena.",
  "tika-s0301t1:390_9": "Nibbisevanaṭṭhenāti rāgādivisavigatabhāvena.",
  "tika-s0301t1:391_0": "Aniyamitāṇattīti anuddesikaṁ āṇāpanaṁ.",
  "tika-s0301t1:391_1": "Sāmaññakatopi samādhisaddo pakaraṇato idha visesatthoti āha ‘‘samādhinti arahattaphalasamādhi’’nti.",
  "tika-s0301t1:391_2": "Paṭippassaddhivasena sabbakilesehi suṭṭhu vimuttanti suvimuttaṁ.",
  "tika-s0301t1:391_3": "Abhinataṁ nāma ārammaṇe abhimukhabhāvena pavattiyā.",
  "tika-s0301t1:391_4": "Apanataṁ apagamanavasena pavattiyā, vimukhatāyāti attho.",
  "tika-s0301t1:391_5": "Lokiyajjhānacittaṁ viya vipassanā viya ca sasaṅkhārena sappayogena tadaṅgappahānavikkhambhanapahānavasena ca vikkhambhetvā na adhigataṁ na ṭhapitaṁ,",
  "tika-s0301t1:391_6": "kiñcarahi kilesānaṁ sabbaso chinnatāyāti āha ‘‘chinnattā vataṁ phalasamādhinā samāhita’’nti.",
  "tika-s0301t1:391_7": "Atikkamitabbanti ācārātikkamavasena laṅghitabbaṁ.",
  "tika-s0301t1:391_8": "Sā pana laṅghanā āsādanā ghaṭṭanāti āha ‘‘ghaṭṭetabba’’nti.",
  "tika-s0301t1:392_0": "Pañcavedā nāma – iruvedo, yajuvedo, sāmavedo, āthabbaṇavedo,",
  "tika-s0301t1:392_1": "itihāso cāti evaṁ itihāsapañcamānaṁ vedānaṁ.",
  "tika-s0301t1:392_2": "‘‘Cara’’nti vacanavipallāsena vuttanti āha ‘‘carantā’’ti, tapantāti attho.",
  "tika-s0301t1:392_3": "Hīnattarūpāti hīnādhimuttikatāya nihīnacittasabhāvā.",
  "tika-s0301t1:392_4": "Vimuttikatāya abhāvato nibbānaṅgamā na honti.",
  "tika-s0301t1:392_5": "Arahattādhigamakammassa abhabbatāya parihīnatthā. Ajjhotthaṭāti abhibhūtā.",
  "tika-s0301t1:392_6": "Tādiseheva sīlehīti gosīlādīhi.",
  "tika-s0301t1:392_7": "Baddhāti samādapetvā pavattanavasena anubaddhā.",
  "tika-s0301t1:392_8": "Lūkhaṁ tapanti attakilamathānuyogaṁ.",
  "tika-s0301t1:392_9": "Taṁ pana ekadesena dassento ‘‘pañcātapatāpana’’ntiādimāha.",
  "tika-s0301t1:392_10": "‘‘Evaṁ paṭipannassa mokkho natthi,",
  "tika-s0301t1:392_11": "evaṁ paṭipannassa vaṭṭato mutti atthī’’ti vadantī sā attato sāsanassa niyyānabhāvo kathito nāma hotīti āha ‘‘sāsanassa niyyānikabhāvaṁ kathentī’’ti. Ādinti gāthādvayaṁ.",
  "tika-s0301t1:393_0": "Sakalikasuttavaṇṇanā niṭṭhitā.",
  "tika-s0301t1:394_0": "9. Paṭhamapajjunnadhītusuttavaṇṇanā",
  "tika-s0301t1:395_0": "39.Cātumahārājikassāti cātumahārājikakāyikassa.",
  "tika-s0301t1:395_1": "Dhammo anubuddhoti catusaccadhammo pariññeyyādibhāvassa anurūpato buddho.",
  "tika-s0301t1:395_2": "Paccakkhamevāti parapattiyā ahutvā attapaccakkhameva katvā jānāmi.",
  "tika-s0301t1:395_3": "Dhammaṁ garahantā nāma saddadosavasena vā atthadosavasena vā garaheyyunti taṁ dassento ‘‘hīnakkhara…pe… kotivā’’ti āha.",
  "tika-s0301t1:395_4": "Sā pana ‘‘tesaṁ vigarahā dummedhatāya mahānatthāvahāvā’’ti dassentī devatā āha ‘‘dummedhā upenti roruva’’nti.",
  "tika-s0301t1:395_5": "Visuṁ hotīti avīcimahānirayato visuṁ eva hoti. Khantiyāti ñāṇakhantiyā.",
  "tika-s0301t1:395_6": "Upasamenāti rāgādīnaṁ sabbaso vūpasamena. Tenāha ‘‘ruccitvā’’tiādi.",
  "tika-s0301t1:396_0": "Paṭhamapajjunnadhītusuttavaṇṇanā niṭṭhitā.",
  "tika-s0301t1:397_0": "10. Dutiyapajjunnadhītusuttavaṇṇanā",
  "tika-s0301t1:398_0": "40.Buddhañcadhammañca namassamānāti buddhasubuddhataṁ dhammasudhammatañca ñatvā tadubhayaṁ namassamānā.",
  "tika-s0301t1:398_1": "Yasmā buddhe ca dhamme ca pasanno saṅghe ca pasanno eva hoti tassa suppaṭipattiyā vijānanato,",
  "tika-s0301t1:398_2": "tasmā so attho gāthāya ca-saddasaṅgahitoti dassento ‘‘ca-saddena saṅghañcā’’ti āha atthavatiyoti lokiyalokuttaraatthasaṅgahitā lokiyakusalalokuttaramaggasaṅgaṇhanato.",
  "tika-s0301t1:398_3": "Yaṁ dhammaṁ sā abhāsīti yaṁ tumhākaṁ dhammaṁ paṭivijjhitvā ṭhitā,",
  "tika-s0301t1:398_4": "sā mahākokanadā attano balānurūpaṁ abhāsi. Bahunāti nānappakārena. Pariyāyenāti kāraṇena.",
  "tika-s0301t1:398_5": "Tādisoti tathārūpo tathāpaṭividdhasacco atthadhammādīsu kusalo ekekaṁ padampi udāharaṇahetunigamanāni nīharanto ācikkhati deseti paññapeti paṭhapeti vivarati vibhajati uttānīkaroti. Tenāha ‘‘ayaṁ bhagavā’’tiādi.",
  "tika-s0301t1:398_6": "Etena ativiya vitthārakkhamo sugatadhammoti dasseti. Pariyāpuṭanti parivattitaṁ.",
  "tika-s0301t1:398_7": "Evaṁ vitthārakkhamaṁ dhammaṁ yasmā devadhītā ‘‘saṁkhittamatthaṁ lapayissāmī’’ti avoca,",
  "tika-s0301t1:398_8": "tasmā vuttaṁ ‘‘tassattha’’ntiādi.",
  "tika-s0301t1:399_0": "Dutiyapajjunnadhītusuttavaṇṇanā niṭṭhitā.",
  "tika-s0301t1:400_0": "Satullapakāyikavaggavaṇṇanā niṭṭhitā.",
  "tika-s0301t1:401_0": "5. Ādittavaggo",
  "tika-s0301t1:402_0": "1. Ādittasuttavaṇṇanā",
  "tika-s0301t1:403_0": "41.Sīsanti desanāpadeso,",
  "tika-s0301t1:403_1": "desanāya aññesupi vattabbesu kassacideva sīsabhāgena apadisanaṁ. Tenāha ‘‘rāgādīhī’’tiādi.",
  "tika-s0301t1:403_2": "Dānenāti attano santakassa paresaṁ pariccajanena.",
  "tika-s0301t1:403_3": "Taṁ pana pariccajanaṁ cetanāya hotīti āha ‘‘dānacetanāyā’’ti dānapuññacetanāti dānamayā puññacetanā dāyakasseva hoti taṁsantatipariyāpannattā.",
  "tika-s0301t1:403_4": "Nīhatabhaṇḍakanti ādittagehato bahi nikkhāmitaṁ bhaṇḍakaṁ.",
  "tika-s0301t1:403_5": "Etanti ‘‘dinnaṁ hotī’’tiādivacanaṁ.",
  "tika-s0301t1:403_6": "Adinneti dānamukhe aniyuñjite bhoge.",
  "tika-s0301t1:403_7": "‘‘Antenā’’ti jīvitassa anto adhippetoti āha ‘‘maraṇenā’’ti.",
  "tika-s0301t1:403_8": "Mamāti pariggahitattā pariggahā, bhogā.",
  "tika-s0301t1:403_9": "Tepi kenaci ākārena vināsaṁ anupagatā maraṇena pahīyanti nāmāti vuttaṁ ‘‘corādīnaṁ vasena avinaṭṭhabhoge’’ti.",
  "tika-s0301t1:403_10": "Sobhanā aggabhūtā rūpādayo etthāti saggo, taṁ saggaṁ.",
  "tika-s0301t1:404_0": "Ādittasuttavaṇṇanā niṭṭhitā.",
  "tika-s0301t1:405_0": "2. Kiṁdadasuttavaṇṇanā",
  "tika-s0301t1:406_0": "42.Dve tīṇi bhattāni abhutvāti dve tayo vāre bhattāni abhuñjitvā.",
  "tika-s0301t1:406_1": "Uṭṭhātuṁ na sakkotīti uṭṭhātumpi na sakkotī,",
  "tika-s0301t1:406_2": "pageva aññaṁ sarīrena kātabbakiccaṁ dubbalabhāvato.",
  "tika-s0301t1:406_3": "Dubbalopi hutvāti bhuñjanato pubbe dubbalo hutvā balasampanno hoti.",
  "tika-s0301t1:406_4": "Evaṁ byatirekato anvayato ca āhārassa sarīre balavataṁ āha.",
  "tika-s0301t1:406_5": "Yasmā annado dāyako paṭiggāhakassa balado hoti,",
  "tika-s0301t1:406_6": "tasmā so āyatiṁ attano sarīre balado avināsavasena balassa rakkhako ca hoti.",
  "tika-s0301t1:406_7": "Tenāha bhagavā – ‘‘balaṁ kho pana datvā balassa bhāgī hotī’’ti (a. ni.",
  "tika-s0301t1:406_8": "5.37) sesapadesupi eseva nayo. Surūpopīti abhirūpopi.",
  "tika-s0301t1:406_9": "Virūpo hotīti bībhaccharūpo kopīnassa acchannattā.",
  "tika-s0301t1:406_10": "Idañca yānanti sāmaññato vuttaṁ. Upāhanāti sarūpato dasseti.",
  "tika-s0301t1:406_11": "Adukkhappatto hutvā yāti vattati etenāti yānanti chattādīnampi yānabhāvo vutto.",
  "tika-s0301t1:406_12": "Tenāha ‘‘yānado sukhado hotī’’ti.",
  "tika-s0301t1:406_13": "Cakkhudo nāma hoti cakkhunā kātabbakicce sahakārīkāraṇabhāvato dīpassa.",
  "tika-s0301t1:407_0": "‘‘Sabbesaṁyeva balādīnaṁ dāyako hotī’’ti saṅkhepato vuttaṁ atthaṁ vitthārato dassetuṁ ‘‘dve tayo gāme’’tiādi vuttaṁ.",
  "tika-s0301t1:407_1": "Nisajjādivasena patissayitabbato patissayo, vihāro.",
  "tika-s0301t1:407_2": "Pakkhittaṁ viya hoti parissamassa vinoditattā.",
  "tika-s0301t1:407_3": "Bahi vicarantassāti patissayaṁ alabhitvā bahi vivaṭaṅgaṇe vicarantassa. Jhāyatīti jhāyantaṁ hoti, kilamatīti attho.",
  "tika-s0301t1:407_4": "Sītuṇhādivirodhipaccayavasena sasantāne visabhāgasantati,",
  "tika-s0301t1:407_5": "tabbipariyāyato sabhāgasantati veditabbā.",
  "tika-s0301t1:407_6": "Sukhaṁ nāma dukkhapaccayaparihārato sukhapaccayuppannato ca hoti,",
  "tika-s0301t1:407_7": "tadubhayaṁ patissayavasena labhatīti dassento ‘‘bahi vicarantassa pāde’’tiādimāha.",
  "tika-s0301t1:407_8": "Dhammapītisukhanti dhammapaccavekkhaṇena uppannapītisukhaṁ.",
  "tika-s0301t1:407_9": "Upasamasukhanti kilesānaṁ vūpasamena pavattasukhaṁ.",
  "tika-s0301t1:407_10": "Nivātaṁ pihitavātapānaṁ patissayaṁ pavisitvā dvāraṁ pidhāya ṭhitassa andhakāro hotīti vuttaṁ ‘‘kūpe otiṇṇo viya hotī’’ti.",
  "tika-s0301t1:407_11": "Tenāha ‘‘mañcapīṭhādīni na paññāyantī’’ti.",
  "tika-s0301t1:407_12": "Tayidaṁ bahisamāpannaparissamadosena, na ca patissayadosena. Tenāha ‘‘muhutta’’ntiādi.",
  "tika-s0301t1:408_0": "Na marati etenāti amaraṇaṁ, nibbānādhigamādayo. Tassa dānaṁ dhammūpadeso, taṁ deti.",
  "tika-s0301t1:408_1": "Tenāha ‘‘yo dhammaṁ anusāsatī’’ti.",
  "tika-s0301t1:408_2": "Tayidaṁ dhammānusāsanaṁ kathaṁ hotīti āha ‘‘aṭṭhakatha’’ntiādi.",
  "tika-s0301t1:408_3": "Aṭṭhakathaṁ kathetīti avivaṭapāṭhassa pāḷiyā atthasaṁvaṇṇanaṁ karotīti attho. Anadhītino pana pāḷiṁ vāceti.",
  "tika-s0301t1:408_4": "Tattha tattha gataṭṭhāne pucchitapañhaṁ vissajjeti, ayaṁ tāva ganthadhuro,",
  "tika-s0301t1:408_5": "paṭipattivāsadhure pana kammaṭṭhānaṁ ācikkhati,",
  "tika-s0301t1:408_6": "ubhayesampi dhammassavanaṁ karoti.",
  "tika-s0301t1:408_7": "Sabbadānanti yathāvuttaāmisadānaṁ abhayadānaṁ. Dhammadānanti dhammadesanā.",
  "tika-s0301t1:408_8": "Dhammaratīti samathavipassanādhamme abhirati.",
  "tika-s0301t1:408_9": "Dhammarasoti saddhammasannissayaṁ pītipāmojjaṁ.",
  "tika-s0301t1:409_0": "Kiṁdadasuttavaṇṇanā niṭṭhitā.",
  "tika-s0301t1:410_0": "3. Annasuttavaṇṇanā",
  "tika-s0301t1:411_0": "43.Patthentīti pihenti.",
  "tika-s0301t1:411_1": "Yatthassa upagamanaṁ loke pākaṭataraṁ ahosi,",
  "tika-s0301t1:411_2": "te udāharaṇavasena dassento ‘‘cittagahapatisīvalittherādike viyā’’ti āha.",
  "tika-s0301t1:411_3": "Annanti annasaññito catubbidhopi paccayo.",
  "tika-s0301t1:411_4": "Sabbepi dāyake ekajjhaṁ gahetvā sāmaññato ekavasena ‘‘dāyakamevā’’ti vuttaṁ,",
  "tika-s0301t1:411_5": "yathā cāha ‘‘ko nāma so yakkho, yaṁ annaṁ nābhinandatī’’ti? Tattha yakkhoti satto.",
  "tika-s0301t1:411_6": "Sāmaññajotanā ca nāma yasmā puthuatthavisayā,",
  "tika-s0301t1:411_7": "tasmā ‘‘ye naṁ dadanti saddhāya, vippasannena cetasā.",
  "tika-s0301t1:411_8": "Tameva annaṁ bhajatī’’ti vuttaṁ.",
  "tika-s0301t1:411_9": "Tattha ma-kāro padasandhikaro, te evāti attho.",
  "tika-s0301t1:411_10": "Dāyakaṁ apariccajanameva anugacchati cakkaṁ viya kubbaraṁ.",
  "tika-s0301t1:412_0": "Annasuttavaṇṇanā niṭṭhitā.",
  "tika-s0301t1:413_0": "4. Ekamūlasuttavaṇṇanā",
  "tika-s0301t1:414_0": "44.",
  "tika-s0301t1:414_1": "Patiṭṭhaṭṭhena avijjāsaṅkhātaṁ ekaṁ mūlaṁ etissāti ekamūlā. Taṁ ekamūlaṁ.",
  "tika-s0301t1:414_2": "Yathā saṁyojanīyesu assādānupassanāvasena taṇhāsamuppādo,",
  "tika-s0301t1:414_3": "evaṁ taṇhābhibhavavasena anavabodhoti avijjā taṇhāya mūlaṁ, taṇhā ca avijjāya mūlaṁ.",
  "tika-s0301t1:414_4": "Ayañhi nayo upanissayatāvasena vutto,",
  "tika-s0301t1:414_5": "sahajātavasena cāyaṁ aññamaññaṁ mūlabhāvo pākaṭoyeva.",
  "tika-s0301t1:414_6": "Idha pana imissaṁ gāthāyaṁ adhippetā ‘‘ekamūla’’nti sā taṇhā. Tattha yā bhavataṇhā,",
  "tika-s0301t1:414_7": "sā sassatadiṭṭhivasena āvaṭṭati parivattati,",
  "tika-s0301t1:414_8": "vibhavataṇhā ucchedadiṭṭhivasena, evaṁ dvirāvaṭṭaṁ.",
  "tika-s0301t1:414_9": "Sahajātakoṭiyāti sahajātakoṭiyāpi,",
  "tika-s0301t1:414_10": "pageva sammuyhaṁ āpannassa pana vattamānāya taṇhāya balavabhāvena malīnatā siyā.",
  "tika-s0301t1:414_11": "Upanissayakoṭiyāti upanissayakoṭiyāva sahajātakoṭiyā asambhavato.",
  "tika-s0301t1:414_12": "Pattharaṇaṭṭhānāti vitthatā hutvā pavattiṭṭhānabhūmi .",
  "tika-s0301t1:414_13": "Tenāha ‘‘tesu sā pattharatī’’ti. Samuddanaṭṭhena samuddo.",
  "tika-s0301t1:414_14": "Uttarituṁ asakkuṇeyyatāya patāya alaṁ pariyattoti pātālo,",
  "tika-s0301t1:414_15": "ayaṁ pana pātālo viyāti pātālo.",
  "tika-s0301t1:414_16": "Tenāha ‘‘appatiṭṭhaṭṭhenā’’ti. Agādhagambhīratāyāti attho.",
  "tika-s0301t1:415_0": "Ekamūlasuttavaṇṇanā niṭṭhitā.",
  "tika-s0301t1:416_0": "5. Anomasuttavaṇṇanā",
  "tika-s0301t1:417_0": "45.Anomanāmanti anūnanāmaṁ.",
  "tika-s0301t1:417_1": "Guṇanemittikāni eva hi bhagavato nāmāni.",
  "tika-s0301t1:417_2": "Guṇānañcassa paripuṇṇatāya anūnanāmanti āha ‘‘sabbaguṇasamannāgatattā’’tiādi. Apica tathā tevijjo,",
  "tika-s0301t1:417_3": "chaḷabhiññotiādīni nāmāni anomanāmāni na honti paricchinnavisayattā, bhagavato pana satthā, sabbaññū,",
  "tika-s0301t1:417_4": "sammāsambuddhotiādīni nāmāni anomanāmāni nāma mahāvisayattā anūnabhāvato. Tenāha ‘‘avekallanāma’’nti.",
  "tika-s0301t1:417_5": "Khandhantarādayoti khandhavisesādike.",
  "tika-s0301t1:417_6": "Ñāṇena yāthāvato araṇīyaṭṭhena atthe.",
  "tika-s0301t1:417_7": "Anvayapaññādhigamāyāti lokuttarapaññāpaṭilābhāya.",
  "tika-s0301t1:417_8": "Paṭipadanti samathavipassanāpaṭipadaṁ.",
  "tika-s0301t1:417_9": "Kilesakāmānaṁ vasena allīyitabbaṭṭhena kāmā eva ālayo.",
  "tika-s0301t1:417_10": "Atītakāleyeva kamanataṁ gahetvā vuttaṁ ‘‘kamamāna’’nti.",
  "tika-s0301t1:417_11": "Na etarahi tadabhāvatoti āha ‘‘atītaṁ pana upādāya idaṁ vutta’’nti. Mahānubhāvatādinā mahantānaṁ.",
  "tika-s0301t1:418_0": "Anomasuttavaṇṇanā niṭṭhitā.",
  "tika-s0301t1:419_0": "6. Accharāsuttavaṇṇanā",
  "tika-s0301t1:420_0": "46.",
  "tika-s0301t1:420_1": "‘‘Accharāgaṇasaṅghuṭṭha’’nti gāthā devaputtena yenādhippāyena gāyitā,",
  "tika-s0301t1:420_2": "so anupubbikathāya vinā na paññāyatīti taṁ āgamanato paṭṭhāya kathento ‘‘ayaṁ kira devaputto’’tiādimāha.",
  "tika-s0301t1:420_3": "Tattha sāsaneti imasseva satthusāsane.",
  "tika-s0301t1:420_4": "Kammākammanti kammavinicchayaṁ.",
  "tika-s0301t1:420_5": "Atthapurekkhāratāya appakiccatāya ca sallahukavuttiko.",
  "tika-s0301t1:420_6": "Sayanassa koṭṭhāsoti divasaṁ purimayāmañca bhāvanānuyogavasena kilantakāyassa samassāsanatthaṁ seyyāya upagamanabhāgo anuññāto.",
  "tika-s0301t1:421_0": "Abbhantareti kucchiyaṁ bhattassa parittatāya satthakavātāti tikkhabhāvena satthakā viya kantanakā vātā.",
  "tika-s0301t1:421_1": "Dhurasmiṁyevāti kilesamārena yuddhe eva.",
  "tika-s0301t1:421_2": "Vimuttāyatanasīse ṭhatvā dhammaṁ desento vā.",
  "tika-s0301t1:421_3": "Upanissayamandatāya aparipakkañāṇatāya āsavakkhayaṁ appatto kālaṁ katvāti yojanā.",
  "tika-s0301t1:421_4": "Upari ṭhitanti parikkhārabhāvena dibbadussūpari ṭhitaṁ.",
  "tika-s0301t1:421_5": "Tatheva aṭṭhāsīti tāhi tathā vuttepi yathā tato pubbe, tatheva aṭṭhāsi.",
  "tika-s0301t1:421_6": "Suvaṇṇapaṭṭanti nibbuddhe paṭijinitvā laddhabbasuvaṇṇapaṭṭaṁ.",
  "tika-s0301t1:421_7": "Vītikkamassa akatattā asambhinneneva sīlena.",
  "tika-s0301t1:421_8": "Yasmā tasmiṁ satthu santikaṁ āgacchante tāpi tena saddhiṁ āgamaṁsu tasmā ‘‘accharāsaṅghaparivuto’’ti vuttaṁ.",
  "tika-s0301t1:422_0": "Saṅghositanti saṅgamma ghositaṁ,",
  "tika-s0301t1:422_1": "tattha tattha accharānaṁ gītasaddavasena ghositaṁ.",
  "tika-s0301t1:422_2": "Pisācagaṇaṁ katvā vadati acchandarāgatāya.",
  "tika-s0301t1:422_3": "Niyāmacittatāyāti sammattaniyāme ninnacittatāya.",
  "tika-s0301t1:422_4": "Garubhāvenāti tāsaṁ vase avattanato garuṭṭhānabhāvena. Yātrāti nibbānaṁ pati yātrā.",
  "tika-s0301t1:422_5": "Taṁ pana vaṭṭato niggamanaṁ hotīti āha ‘‘kathaṁ niggamanaṁ bhavissatī’’ti.",
  "tika-s0301t1:423_0": "Atisallekhatevāti ativiya kilesānaṁ sallekhitavuttiko.",
  "tika-s0301t1:423_1": "Akatābhinivesassāti bhāvanamananuyuttassa anāraddhavipassakassa.",
  "tika-s0301t1:423_2": "Kārakassāti sugatovādakārakassa sammāpaṭipajjato.",
  "tika-s0301t1:423_3": "Suññatāvipassananti suññatādīpanaṁ vipassanaṁ duccaritataṇhāya dūrīkaraṇena ekavihāritāya.",
  "tika-s0301t1:423_4": "Eko maggo assāti lokuttaramaggo eva assa anāgato,",
  "tika-s0301t1:423_5": "pubbabhāgamaggo pana kataparicayoti attho.",
  "tika-s0301t1:424_0": "Kāyavaṅkādīnanti kāyaduccaritādīnaṁ abhāvato samucchindanena anupalabbhanato. Natthi ettha bhayaṁ,",
  "tika-s0301t1:424_1": "asmiṁ vā adhigate puggalassa natthi bhayanti abhayaṁ nāma.",
  "tika-s0301t1:424_2": "Saṁsārakantāraṁ atikkamitvā nibbānasaṅkhātaṁ khemaṁ amataṭṭhānaṁ gamane sugatasārathinā susajjitayānabhāvato ratho akūjanoti aṭṭhaṅgiko maggova adhippeto.",
  "tika-s0301t1:424_3": "Dhammato anapetatāya aparāparuppattiyā ca dhammacakkehi.",
  "tika-s0301t1:425_0": "Ottappampi gahitameva avinābhāvā. Apālamboti avassayo.",
  "tika-s0301t1:425_1": "Parivāroti parikkhāro abhisaṅkharaṇato.",
  "tika-s0301t1:425_2": "Maggassa karaṇaṭṭhāne dhammo tappariyāpannā sammādiṭṭhi.",
  "tika-s0301t1:425_3": "Aniccādivasenāti aniccānupassanādivasena. Sodhitesu vajjhamānesu.",
  "tika-s0301t1:425_4": "Bhūmiladdhavaṭṭanti bhūmiladdhasaṅkhātaṁ vaṭṭaṁ.",
  "tika-s0301t1:425_5": "Tattha vipassanāya pavattiṭṭhānabhāvato pañcakkhandhā bhūmi nāma,",
  "tika-s0301t1:425_6": "vaṭṭamayakammabhāvato tattha uppajjanārahaṁ kilesajātaṁ bhūmiladdhavaṭṭaṁ.",
  "tika-s0301t1:425_7": "Parijānamānāti paricchindanavasena samatikkamavasena jānamānā paṭivijjhantī.",
  "tika-s0301t1:426_0": "Kasmā devaputto sotāpattiphaleyeva patiṭṭhāsi,",
  "tika-s0301t1:426_1": "nanu ca sā desanā bhagavatā catumaggappadhānabhāvena pavattitāti āha ‘‘yathā hī’’tiādi.",
  "tika-s0301t1:427_0": "Accharāsuttavaṇṇanā niṭṭhitā.",
  "tika-s0301t1:428_0": "7. Vanaropasuttavaṇṇanā",
  "tika-s0301t1:429_0": "47.Kesanti sāmivasena vuttakasaddo ‘‘dhammaṭṭhā sīlasampannā’’ti ettha paccattabahuvacanavasena pariṇāmetabbo.",
  "tika-s0301t1:429_1": "Atthavasena hi vibhattivipariṇāmo.",
  "tika-s0301t1:429_2": "Ke janāti ettha vā vuttakesaddo sīhavilokananayena ānetvā yojetabboti āha ‘‘ke dhammaṭṭhā, ke sīlasampannā’’ti?",
  "tika-s0301t1:429_3": "Pucchatīti iminā tattha kāraṇamāha.",
  "tika-s0301t1:429_4": "Phalādisampattiyā āramanti ettha sattāti ārāmo.",
  "tika-s0301t1:429_5": "Ārāme ropenti nipphādentīti ārāmaropā.",
  "tika-s0301t1:429_6": "Vanīyati chāyāsampattiyā bhajīyatīti vanaṁ.",
  "tika-s0301t1:429_7": "Tattha yaṁ upavanalakkhaṇaṁ vanaṁ,",
  "tika-s0301t1:429_8": "taṁ ārāmaggahaṇeneva gahitanti tapovanalakkhaṇaṁ,",
  "tika-s0301t1:429_9": "taṁ dassento ‘‘sīmaṁ parikkhipitvā’’tiādimāha.",
  "tika-s0301t1:429_10": "Visameti udakacikkhallena visame padese.",
  "tika-s0301t1:429_11": "Pānīyaṁ pivanti etthāti papā, taṁ papaṁ.",
  "tika-s0301t1:429_12": "Udakaṁ pīyati etthāti vā papā.",
  "tika-s0301t1:429_13": "Taḷākādīti ādi-saddena mātikaṁ saṅgaṇhāti.",
  "tika-s0301t1:430_0": "Imamatthaṁsandhāyāti iminā kammappathappattaṁ paṭikkhipati.",
  "tika-s0301t1:430_1": "Attanā katañhi puññaṁ anussarato taṁ ārabbha bahuṁ puññaṁ pasavati,",
  "tika-s0301t1:430_2": "na pana yathā kataṁ puññaṁ sayameva pavaḍḍhati.",
  "tika-s0301t1:430_3": "Tasmiṁ dhamme ṭhitattāti tasmiṁ ārāmaropanādidhamme patiṭṭhitattā.",
  "tika-s0301t1:430_4": "Tenapi sīlena sampannattāti tena yathāvuttadhamme katasīle ṭhatvā ciṇṇena tadaññenapi kāyavācasikasaṁvaralakkhaṇena sīlena samannāgatattā.",
  "tika-s0301t1:430_5": "Dasa kusalā dhammā pūrenti duccaritaparivajjanato. Sesaṁ vuttanayameva.",
  "tika-s0301t1:431_0": "Vanaropasuttavaṇṇanā niṭṭhitā.",
  "tika-s0301t1:432_0": "8. Jetavanasuttavaṇṇanā",
  "tika-s0301t1:433_0": "48.",
  "tika-s0301t1:433_1": "Esitaguṇattā esiyamānaguṇattā ca isī,",
  "tika-s0301t1:433_2": "asekkhā sekkhakalyāṇaputhujjanā ca. Isīnaṁ saṅgho isisaṅgho. Isisaṅghena nisevitaṁ.",
  "tika-s0301t1:433_3": "Tenāha ‘‘bhikkhusaṅghanisevita’’nti.",
  "tika-s0301t1:434_0": "Taṁ kārentassa gandhakuṭipāsādakūṭāgārādivasena siniddhasandacchāyarukkhalatāvasena bhūmibhāgasampattiyā ca anaññasādhāraṇaṁ atiramaṇīyaṁ taṁ jetavanaṁ cittaṁ toseti,",
  "tika-s0301t1:434_1": "tathā ariyānaṁ nivāsabhāvenapīti āha ‘‘evaṁ paṭhamagāthāya jetavanassa vaṇṇaṁ kathetvā’’ti.",
  "tika-s0301t1:434_2": "Tenāha bhagavā – ‘‘yattha arahanto viharanti,",
  "tika-s0301t1:434_3": "taṁ bhūmirāmaṇeyyaka’’nti (dha. pa. 98; theragā. 991).",
  "tika-s0301t1:434_4": "Apacayagāmicetanā sattānaṁ visuddhiṁ āvahati kammakkhayāya saṁvattanatoti āha ‘‘kammanti maggacetanā’’ti.",
  "tika-s0301t1:434_5": "Catunnaṁ ariyasaccānaṁ viditakaraṇaṭṭhena kilesānaṁ vijjhanaṭṭhena ca vijjā.",
  "tika-s0301t1:434_6": "Maggapaññā sammādiṭṭhīti āha ‘‘vijjāti maggapaññā’’ti.",
  "tika-s0301t1:434_7": "Samādhipakkhikā dhammā sammāvāyāmasatisamādhayo.",
  "tika-s0301t1:434_8": "Yathā hi vijjāpi vijjābhāgiyā,",
  "tika-s0301t1:434_9": "evaṁ samādhipi samādhipakkhiko.",
  "tika-s0301t1:434_10": "Sīlaṁ etassa atthīti sīlanti āha ‘‘sīle patiṭṭhitassa jīvitaṁ uttama’’nti.",
  "tika-s0301t1:434_11": "Diṭṭhisaṅkappāti sammādiṭṭhisaṅkappā.",
  "tika-s0301t1:434_12": "Tattha sammāsaṅkappassa sammādiṭṭhiyā upakārabhāvena vijjābhāvo vutto.",
  "tika-s0301t1:434_13": "Tathā hi so paññākkhandhasaṅgahitoti vuccati.",
  "tika-s0301t1:434_14": "Yathā ca sammāsaṅkappādayo paññākkhandhasaṅgahitā,",
  "tika-s0301t1:434_15": "evaṁ vāyāmasatiyo samādhikkhandhasaṅgahitāti āha ‘‘vāyāmasatisamādhayo’’ti.",
  "tika-s0301t1:434_16": "Dhammoti hi idha samādhi adhippeto ‘‘evaṁdhammā te bhagavanto ahesu’’ntiādīsu (dī. ni. 2.13; ma. ni. 3.197; saṁ. ni. 5.378) viya.",
  "tika-s0301t1:434_17": "Vācākammantājīvāti sammāvācākammantājīvā.",
  "tika-s0301t1:434_18": "Maggapariyāpannā eva hete saṅgahitā.",
  "tika-s0301t1:434_19": "Tenāha ‘‘etena aṭṭhaṅgikamaggenā’’ti.",
  "tika-s0301t1:435_0": "Upāyena vidhinā ariyamaggo bhāvetabbo.",
  "tika-s0301t1:435_1": "Tenāha ‘‘samādhipakkhiyadhamma’’nti.",
  "tika-s0301t1:435_2": "Sammāsamādhipakkhiyaṁ vipassanādhammañceva maggadhammañca. ‘‘Ariyaṁ vo, bhikkhave,",
  "tika-s0301t1:435_3": "sammāsamādhiṁ desessāmi saupanisaṁ saparikkhāra’’nti (ma. ni.",
  "tika-s0301t1:435_4": "3.136) hi vacanato sammādiṭṭhiādayo maggadhammā sammāsamādhiparikkhārā. Vicineyyāti vīmaṁseyya, bhāveyyāti attho.",
  "tika-s0301t1:435_5": "Tatthāti hetumhi bhummavacanaṁ.",
  "tika-s0301t1:435_6": "Ariyamaggahetukā hi sattānaṁ visuddhi.",
  "tika-s0301t1:435_7": "Tenāha ‘‘tasmiṁ ariyamagge visujjhatī’’ti.",
  "tika-s0301t1:435_8": "Pañcakkhandhadhammaṁ vicineyyāti paccuppanne pañcakkhandhe vipasseyya.",
  "tika-s0301t1:435_9": "Tesu vipassiyamānesu vipassanāya ukkaṁsagatāya yadaggena dukkhasaccaṁ pariññāpaṭivedhena paṭivijjhīyati,",
  "tika-s0301t1:435_10": "tadaggena samudayasaccaṁ pahānapaṭivedhena paṭivijjhīyati,",
  "tika-s0301t1:435_11": "nirodhasaccaṁ sacchikiriyāpaṭivedhena,",
  "tika-s0301t1:435_12": "maggasaccaṁ bhāvanāpaṭivedhena paṭivijjhīyatīti evaṁ tesu catūsu saccesu visujjhatīti imasmiṁ pakkhe nimittatthe eva bhummaṁ,",
  "tika-s0301t1:435_13": "tesu saccesu paṭivijjhiyamānesūti attho.",
  "tika-s0301t1:436_0": "Avadhāraṇavacananti vavatthāpanavacanaṁ, avadhāraṇanti attho.",
  "tika-s0301t1:436_1": "‘‘Sāriputtovā’’ti ca avadhāraṇaṁ sāvakesu sāriputtova seyyoti imamatthaṁ dīpeti tassevukkaṁsabhāvato.",
  "tika-s0301t1:436_2": "Kilesaupasamenāti iminā mahātherassa tādiso kilesavūpasamoti dasseti.",
  "tika-s0301t1:436_3": "Tassa sāvakavisaye paññāya pāramippatti ahosi.",
  "tika-s0301t1:436_4": "Yadi evaṁ ‘‘yopi pāraṅgato bhikkhu,",
  "tika-s0301t1:436_5": "etāvaparamo siyā’’ti idaṁ tesaṁ buddhānaṁ ñāṇavisaye paññāpāramippattānaṁ vaseneva vuttanti daṭṭhabbaṁ.",
  "tika-s0301t1:436_6": "Avadhāraṇampi vimuttiyā nānattā tīhi vimuttīhi pāraṅgate sandhāyetaṁ vuttaṁ.",
  "tika-s0301t1:436_7": "Tenāha – ‘‘pāraṁ gatoti nibbānaṁgato’’tiādi.",
  "tika-s0301t1:436_8": "Na therena uttaritaro nāma atthi labbhati, labbhati ce,",
  "tika-s0301t1:436_9": "evameva labbheyyāti adhippāyo.",
  "tika-s0301t1:437_0": "Jetavanasuttavaṇṇanā niṭṭhitā.",
  "tika-s0301t1:438_0": "9. Maccharisuttavaṇṇanā",
  "tika-s0301t1:439_0": "49.Maccharinoti maccheravanto maccherasamaṅginoti āha ‘‘maccherena samannāgatā’’ti.",
  "tika-s0301t1:439_1": "Maccheraṁ macchariyanti atthato ekaṁ.",
  "tika-s0301t1:439_2": "Na vandatīti vandanamattampi na karoti, kuto dānanti adhippāyo.",
  "tika-s0301t1:439_3": "Upaṭṭhānaṁ kātunti madhurapaṭisanthāraṁ karotīti yojanā.",
  "tika-s0301t1:439_4": "Idaṁ tāva mudumacchariyaṁ na hadayaṁ viya attānaṁ dassentassa macchariyanti katvā.",
  "tika-s0301t1:439_5": "Kiṁ tuyhaṁ pādā rujjanti nanu tuyhaṁyeva āgatagamanesu pādā rujjanti,",
  "tika-s0301t1:439_6": "kinte ime chindantīti adhippāyo.",
  "tika-s0301t1:439_7": "Sāmīcimpi na karoti kuto dānanti adhippāyo.",
  "tika-s0301t1:439_8": "Yathākammaṁ taṁtaṁgatiyo aranti upagacchantīti ariyā, sattā.",
  "tika-s0301t1:439_9": "Ime pana kucchitā ariyāti kadariyā, thaddhamaccharino.",
  "tika-s0301t1:439_10": "Macchariyasadisañhi kucchitaṁ sabbahīnaṁ natthi sabbaguṇābhibhūtattā bhogasampattiādisabbasampattīnaṁ mūlabhūtassa dānassa nisedhato. Itiādīhi vacanehi.",
  "tika-s0301t1:439_11": "Attano upaghātakoti macchariyānuyogena kusaladhammānaṁ gatisampattiyā ca vināsako.",
  "tika-s0301t1:440_0": "Puññapāpavasena samparetabbato upagantabbato samparāyo, paraloko.",
  "tika-s0301t1:440_1": "Kāmaguṇaratīti kāmaguṇasannissayo assādo.",
  "tika-s0301t1:440_2": "Khiḍḍāti kāyikakhiḍḍā vācasikakhiḍḍā cetasikakhiḍḍāti evaṁ tividhā.",
  "tika-s0301t1:440_3": "Esa vipākoti coḷādīnaṁ kicchalābhoti esa evarūpo vipāko. Yamalokanti paralokaṁ.",
  "tika-s0301t1:440_4": "Upapajjareti ettha iti-saddo pakārattho.",
  "tika-s0301t1:440_5": "Tena pāḷiyaṁ vuttaṁ nirayaṁ tiracchānayoniñca saṅgaṇhāti.",
  "tika-s0301t1:441_0": "Yācanti nāma ariyayācanāya.",
  "tika-s0301t1:441_1": "Vuttañhetaṁ ‘‘uddissa ariyā tiṭṭhanti, esā ariyāna yācanā’’ti (jā. 1.7.59). Ye saṁvibhajanti,",
  "tika-s0301t1:441_2": "te vadaññū nāma ñatvā kattabbakaraṇato.",
  "tika-s0301t1:441_3": "Vimānappabhāyāti nidassanamattaṁ,",
  "tika-s0301t1:441_4": "uyyānakapparukkhappabhāhi devatānaṁ vatthābharaṇasarīrappabhāhipi sagge pakāsentiyeva. Pakāsantīti vā pākaṭā honti,",
  "tika-s0301t1:441_5": "na apāyaloke viya apākaṭāti attho.",
  "tika-s0301t1:441_6": "Parasambhatesūti sayaṁ sambhataṁ anāpajjitvā pareheva sambharitesu sukhūpakaraṇesu.",
  "tika-s0301t1:441_7": "Tenāha pāḷiyaṁ ‘‘vasavattīva modare’’ti,",
  "tika-s0301t1:441_8": "paranimmitabhogesu vasavattī devaputtā viya sukhasamaṅgitāya modantīti attho.",
  "tika-s0301t1:441_9": "Evaṁ vuttasamparāyoti ete saggāti evaṁ heṭṭhā vuttasamparāyo.",
  "tika-s0301t1:441_10": "Ubhinnanti etesaṁ yathāvuttānaṁ ubhinnaṁ dukkaṭasukaṭakammakārīnaṁ.",
  "tika-s0301t1:441_11": "Tato cavitvā tato nirayasaggādito cavitvā manussesu nibbattati.",
  "tika-s0301t1:441_12": "Tesu yo maccharī manussesu nibbatto,",
  "tika-s0301t1:441_13": "so daliddo hutvā pubbacariyavasena maccharīyeva honto dārādibharaṇatthaṁ macchakacchapādīni hantvā punapi niraye nibbatto.",
  "tika-s0301t1:441_14": "Itaro suddhāsayo samiddho hutvā pubbacariyāvasena punapi puññāni katvā sagge nibbatteyya.",
  "tika-s0301t1:441_15": "Tenāha ‘‘puna samparāyepi duggatisugatiyeva hotī’’ti.",
  "tika-s0301t1:442_0": "Maccharisuttavaṇṇanā niṭṭhitā.",
  "tika-s0301t1:443_0": "10. Ghaṭīkārasuttavaṇṇanā",
  "tika-s0301t1:444_0": "50.",
  "tika-s0301t1:444_1": "‘‘Upapannāse’’ti se-kārāgamaṁ katvā niddeso,",
  "tika-s0301t1:444_2": "‘‘upapannā’’icceva atthoti āha ‘‘nibbattivasena upagatā’’ti.",
  "tika-s0301t1:444_3": "Attano sampattito avihānato avihā,",
  "tika-s0301t1:444_4": "tesaṁ brahmaloko avihābrahmaloko, tasmiṁ.",
  "tika-s0301t1:444_5": "Upapattisamanantaramevāti paṭhamakoṭṭhāse eva.",
  "tika-s0301t1:444_6": "Arahattaphalavimuttiyāti asekkhavimuttiyā.",
  "tika-s0301t1:444_7": "Sekkhavimuttiyā pana avihūpapattito pageva vimuttā.",
  "tika-s0301t1:444_8": "Mānusaṁ dehaṁ samatikkamanti cittupakkilesapahānavasenāti phalena hetudassanamidanti āha ‘‘mānusaṁ dehanti idha…pe… vuttānī’’ti. Divi bhavaṁ dibbaṁ,",
  "tika-s0301t1:444_9": "brahmattabhāvasaññitaṁ khandhapañcakaṁ.",
  "tika-s0301t1:444_10": "Tattha saṁyojanakoti vuttaṁ ‘‘dibbaṁ yoganti pañca uddhambhāgiyasaṁyojanānī’’ti. Imassāti devaputtassa. ‘‘Hitvā mānusaṁ dehaṁ,",
  "tika-s0301t1:444_11": "dibbayogaṁ upaccagu’’nti tesaṁ tvaṁ kusalaṁ sabbāvajjappahānena anavajjataṁ bhāsatīti kusalī vadesi.",
  "tika-s0301t1:444_12": "Atthena saddassa abhedopacāraṁ katvā gambhīravacanaṁ vuttanti āha ‘‘gambhīrattha’’nti atthasseva gambhīrato, na saddassa.",
  "tika-s0301t1:444_13": "Samucchinnakāmarāgatāya sabbaso kāmavisayappahānena nirāmisabrahmacārī nāma anāgāmī.",
  "tika-s0301t1:444_14": "Nivāsanaṭṭhānabhūto samāno eko gāmo etassāti āha ‘‘ekagāmavāsī’’ti.",
  "tika-s0301t1:445_0": "Ghaṭīkārasuttavaṇṇanā niṭṭhitā.",
  "tika-s0301t1:446_0": "Ādittavaggavaṇṇanā niṭṭhitā.",
  "tika-s0301t1:447_0": "6. Jarāvaggo",
  "tika-s0301t1:448_0": "1. Jarāsuttavaṇṇanā",
  "tika-s0301t1:449_0": "51. Hitassa sādhanato sādhu, yaṁ kiñci atthajātaṁ.",
  "tika-s0301t1:449_1": "Taṁ pana atthakāmena labhitabbato upasevitabbato laddhakaṁ,",
  "tika-s0301t1:449_2": "kalyāṇaṭṭhena bhaddakanti vuccatīti āha ‘‘sādhūti laddhakaṁ bhaddaka’’nti.",
  "tika-s0301t1:449_3": "‘‘Sīlaṁ yāva jarā sādhū’’ti vuttamatthaṁ byatirekato vibhāvetuṁ ‘‘iminā idaṁ dassetī’’ti vuttaṁ. Idanti idaṁ atthajātaṁ.",
  "tika-s0301t1:450_0": "Patiṭṭhitāti cittasantāne laddhapatiṭṭhā, kenaci asaṁhāriyā. Tenāha ‘‘maggena āgatā’’ti.",
  "tika-s0301t1:450_1": "Cittīkataṭṭhādīhīti pūjanīyabhāvādīhi.",
  "tika-s0301t1:450_2": "Vuttaṁ hetaṁ porāṇaṭṭhakathāyaṁ.",
  "tika-s0301t1:450_3": "Cittīkatanti ratananti idaṁ ratanaṁ nāma loke cittīkataṁ vatthūnaṁ sahassagghanatādivasena.",
  "tika-s0301t1:450_4": "Yepi loke cittīkatā khattiyapaṇḍita-catumahārāja-sakka-suyāma-mahābrahmādayo,",
  "tika-s0301t1:450_5": "tesaṁ cittīkato tehi saraṇanti upagantabbatādivasena. Ratikaranti pītisukhāvahaṁ.",
  "tika-s0301t1:450_6": "Jhānaratisukhenāti duvidhenapi jhānaratisukhena. Tuletunti paricchindituṁ.",
  "tika-s0301t1:450_7": "Guṇapāraminti guṇānaṁ ukkaṁsapāramiṁ.",
  "tika-s0301t1:450_8": "Dullabho anekāni asaṅkhyeyyāni atidhāvitvāpi laddhuṁ asakkuṇeyyattā. Anomoti anūno paripuṇṇo.",
  "tika-s0301t1:450_9": "Tattha visesato anomasattaparibhogato tehi ‘‘sammāsambuddho bhagavā’’ti anussaritabbatoti āha ‘‘bhagavā anomo sīlenā’’tiādi.",
  "tika-s0301t1:451_0": "Ariyamaggapaññāyeva idha adhippetāti ‘‘idha pana dullabhapātubhāvaṭṭhena paññā ‘ratana’nti vutta’’nti āha. Pujjaphalanibbattanato,",
  "tika-s0301t1:451_1": "attano santānaṁ punātīti ca puññacetanā puññaṁ, sā pana yassa uppannā,",
  "tika-s0301t1:451_2": "tasseva āveṇikatāya anaññasādhāraṇattā kenacipi anāhaṭā,",
  "tika-s0301t1:451_3": "aṭṭhakathāyaṁ pana ‘‘arūpattā’’ti vuttaṁ.",
  "tika-s0301t1:452_0": "Jarāsuttavaṇṇanā niṭṭhitā.",
  "tika-s0301t1:453_0": "2. Ajarasāsuttavaṇṇanā",
  "tika-s0301t1:454_0": "52.Ajīraṇenāti jiṇṇabhāvānāpajjanena.",
  "tika-s0301t1:454_1": "Lakkhaṇavacanañcetaṁ avināsappattiyā.",
  "tika-s0301t1:454_2": "Tenāha ‘‘avipattiyāti attho’’ti. Niddhamitabboti nīharitabbo.",
  "tika-s0301t1:455_0": "Ajarasāsuttavaṇṇanā niṭṭhitā.",
  "tika-s0301t1:456_0": "3. Mittasuttavaṇṇanā",
  "tika-s0301t1:457_0": "53.",
  "tika-s0301t1:457_1": "Saha atthena vattatīti sattho,",
  "tika-s0301t1:457_2": "bhaṇḍamūlaṁ gahetvā vāṇijjavasena desantarādīsu vicaraṇakajanasamūho. Tenāha ‘‘saddhiṁcaro’’ti, sahacaraṇakoti attho.",
  "tika-s0301t1:457_3": "Mittanti sinehayogena mittakiccayuttaṁ .",
  "tika-s0301t1:457_4": "Idhādhippetappakāraṁ dassetuṁ ‘‘roge uppanne’’tiādi vuttaṁ. Tathārūpeti jigucchanīye, duttikicche vā.",
  "tika-s0301t1:457_5": "Yathā asaṇṭhitānaṁ saṇṭhāpanavasena pavasato purisassa bhogabyasane nāthatā,",
  "tika-s0301t1:457_6": "evaṁ puttasinehavasena puttassa mātuyā antogehe nāthatāti vuttaṁ ‘‘mātā mittaṁ sake ghare’’ti.",
  "tika-s0301t1:457_7": "Atthajātassāti upaṭṭhitapayojanassāti atthoti āha ‘‘uppannakiccassā’’ti.",
  "tika-s0301t1:457_8": "Samparāyahitanti samparāye hitāvahaṁ.",
  "tika-s0301t1:458_0": "Mittasuttavaṇṇanā niṭṭhitā.",
  "tika-s0301t1:459_0": "4. Vatthusuttavaṇṇanā",
  "tika-s0301t1:460_0": "54.Patiṭṭhāti avassayo.",
  "tika-s0301t1:460_1": "Guyhassāti guhitabbassa rahassassa.",
  "tika-s0301t1:460_2": "Paramo sakhā nāma atipiyaṭṭhānatāya.",
  "tika-s0301t1:461_0": "Vatthusuttavaṇṇanā niṭṭhitā.",
  "tika-s0301t1:462_0": "5. Paṭhamajanasuttavaṇṇanā",
  "tika-s0301t1:463_0": "55.Vidhāvatīti vividhaṁ rūpaṁ padhāvati, yathākāmaṁ pavattatīti attho.",
  "tika-s0301t1:464_0": "Paṭhamajanasuttavaṇṇanā niṭṭhitā.",
  "tika-s0301t1:465_0": "6. Dutiyajanasuttavaṇṇanā",
  "tika-s0301t1:466_0": "56.Vaṭṭadukkhatoti saṁsāradukkhato.",
  "tika-s0301t1:466_1": "Saṁsāro hi kilesakammavipākānaṁ aparāparuppattitāya vidhāvati.",
  "tika-s0301t1:466_2": "Tañca dukkhaṁ dukkhamattāya nānāvidhadukkharāsibhāvato.",
  "tika-s0301t1:467_0": "Dutiyajanasuttavaṇṇanā niṭṭhitā.",
  "tika-s0301t1:468_0": "7. Tatiyajanasuttavaṇṇanā",
  "tika-s0301t1:469_0": "57.Nipphattīti iṭṭhāniṭṭhavipākānaṁ nipphajjanato nipphatti. Tato eva avassayo,",
  "tika-s0301t1:469_1": "nipphattitavipākassa avassayo adhiṭṭhānaṁ kāraṇanti attho.",
  "tika-s0301t1:470_0": "Tatiyajanasuttavaṇṇanā niṭṭhitā.",
  "tika-s0301t1:471_0": "8. Uppathasuttavaṇṇanā",
  "tika-s0301t1:472_0": "58.Amaggoti na maggo anupāyo.",
  "tika-s0301t1:472_1": "Rattindivakkhayoti tattha vayakkhaṇassa pākaṭabhāvato.",
  "tika-s0301t1:472_2": "Vuttakkhaṇopi hi sayaṁ khīyateva.",
  "tika-s0301t1:472_3": "Sesaṁ bāhiramalaṁ vatthasarīrādibhūtaṁ.",
  "tika-s0301t1:472_4": "Tathā hi ‘‘bhasmakhārādīhi dhovitvā sakkā sodhetu’’nti vuttaṁ.",
  "tika-s0301t1:472_5": "Duṭṭhoti dūsito sattasantāno na sakkā suddho nāma kātuṁ abbhantaramalīnabhāvāpādanato.",
  "tika-s0301t1:472_6": "Itthiyanti brahmacariyassa antarāyakarāyapi.",
  "tika-s0301t1:472_7": "Pajāti sattakāyo sajjati saṅgaṁ karoti yāthāvato ādīnavaṁ apassanto.",
  "tika-s0301t1:472_8": "Indriyasaṁvarādi kilesānaṁ tāpanato tapo, tenāha ‘‘sabbāpī’’tiādi.",
  "tika-s0301t1:473_0": "Uppathasuttavaṇṇanā niṭṭhitā.",
  "tika-s0301t1:474_0": "9. Dutiyasuttavaṇṇanā",
  "tika-s0301t1:475_0": "59.Kissāti bhummatthe sāmivacananti āha ‘‘kismiṁ abhirato’’ti. Saddhā nāma anavajjasabhāvā,",
  "tika-s0301t1:475_1": "tasmā lokiyalokuttarahitasukhāvahāti āha ‘‘sugatiñceva nibbānañca gacchantassa dutiyikā’’ti.",
  "tika-s0301t1:475_2": "Anusāsati hitacariyāya pariṇāyikabhāvato.",
  "tika-s0301t1:476_0": "Dutiyasuttavaṇṇanā niṭṭhitā.",
  "tika-s0301t1:477_0": "10. Kavisuttavaṇṇanā",
  "tika-s0301t1:478_0": "60.Gāyattiādikoti chabbīsatiyā chandesu gāyattiādiko ukkatipariyosāno chando gāthānaṁ nidānaṁ samuṭṭhānaṁ ‘‘samuṭṭhahati etenā’’ti katvā.",
  "tika-s0301t1:478_1": "Tehi pana anuṭṭhubhādiko hotīti āha ‘‘chando gāthānaṁ nidāna’’nti.",
  "tika-s0301t1:478_2": "Pubbapaṭṭhāpanagāthāti dhammakathāya ādito ārocanabhāvajānanatthaṁ satijananaṁ viya pavattitagāthā.",
  "tika-s0301t1:478_3": "Akkharañhi padaṁ janetīti yasmā akkharasamudāyo padaṁ, padasamudāyo gāthā,",
  "tika-s0301t1:478_4": "samudāyo ca samudāyīhi byañjīyati taṁpavattanato,",
  "tika-s0301t1:478_5": "tasmā byañjanabhāve ṭhitaṁ akkharaṁ, taṁsamudāyo padaṁ,",
  "tika-s0301t1:478_6": "padaṁ taṁ viyañjetā janetā viya hotīti ‘‘akkharañhi padaṁ janetī’’ti vuttaṁ.",
  "tika-s0301t1:478_7": "Akkharaṁ hi uccāritaviddhaṁsitāya taṁtaṁkhaṇamattāvaṭṭhāyīpi parato pavattiyā manoviññāṇavīthiyā saṅkalanavasena ekajjhaṁ katvā padabhāvena gayhamānaṁ yathāsaṅketamatthaṁ byañjeti.",
  "tika-s0301t1:478_8": "Padaṁ gāthaṁ janetīti etthāpi eseva nayo.",
  "tika-s0301t1:478_9": "Gāthā atthaṁ pakāsetīti gāthāsaññito padasamudāyo kiriyākārakasambandhavasena sambandhito kattuadhippāyānurūpaṁ ālocitavilocitaṁ saṁhitaṁ atthaṁ vibhāveti.",
  "tika-s0301t1:478_10": "Samuddādipaṇṇattinissitā vohārasannissayeneva pavattatīti katvā.",
  "tika-s0301t1:478_11": "Tenāha ‘‘gāthā ārabhanto’’tiādi.",
  "tika-s0301t1:478_12": "Āsayoti avassayoti āha ‘‘patiṭṭhā’’ti kavitoti vicittakathīādito.",
  "tika-s0301t1:479_0": "Kavisuttavaṇṇanā niṭṭhitā.",
  "tika-s0301t1:480_0": "Jarāvaggavaṇṇanā niṭṭhitā.",
  "tika-s0301t1:481_0": "7. Addhavaggo",
  "tika-s0301t1:482_0": "1. Nāmasuttavaṇṇanā",
  "tika-s0301t1:483_0": "61.Nāmanti sāmaññanāmādibhedaṁ nāmaṁ.",
  "tika-s0301t1:483_1": "Sabbanti sabbaṁ paññattipathaṁ sabbaṁ ñeyyapavattipathaṁ.",
  "tika-s0301t1:483_2": "Addhabhavīti kāmaṁ pāḷiyaṁ atītakālaniddeso kato, taṁ pana lakkhaṇamattaṁ.",
  "tika-s0301t1:483_3": "Abhibhavati anupatatīti etena abhibhavo anupatanaṁ pavatti evāti dasseti.",
  "tika-s0301t1:483_4": "Taṁ panassa abhibhavanaṁ appavisaye anāmasitvā mahāvisayānaṁ vasena dassento ‘‘opapātikena vā’’tiādimāha.",
  "tika-s0301t1:483_5": "Tassa nāmaṁ hotīti tassa rukkhapāsāṇādikassa anāmakoicceva samaññā hoti, tathā naṁ sañjānantīti attho.",
  "tika-s0301t1:484_0": "Nāmasuttavaṇṇanā niṭṭhitā.",
  "tika-s0301t1:485_0": "2. Cittasuttavaṇṇanā",
  "tika-s0301t1:486_0": "62.Ye cittassa vasaṁ gacchantīti ye apariññātavatthukā, tesaṁyeva.",
  "tika-s0301t1:486_1": "Anavasesapariyādānanti anavasesaggahaṇaṁ.",
  "tika-s0301t1:486_2": "Na hi pariññātakkhandhā pahīnakilesā cittassa vasaṁ gacchanti, taṁ attano vase vattenti.",
  "tika-s0301t1:487_0": "Cittasuttavaṇṇanā niṭṭhitā.",
  "tika-s0301t1:488_0": "3. Taṇhāsuttavaṇṇanā",
  "tika-s0301t1:489_0": "63.",
  "tika-s0301t1:489_1": "Tatiye ‘‘sabbeva vasamanvagū’’ti ye taṇhāya vasaṁ gacchanti,",
  "tika-s0301t1:489_2": "tesaṁ eva anavasesapariyādānanti imamatthaṁ ‘‘eseva nayo’’ti iminā atidissati.",
  "tika-s0301t1:490_0": "Taṇhāsuttavaṇṇanā niṭṭhitā.",
  "tika-s0301t1:491_0": "4. Saṁyojanasuttavaṇṇanā",
  "tika-s0301t1:492_0": "64.Kiṁsu saṁyojanoti sūti nipātamattanti āha ‘‘kiṁ-saṁyojano’’ti? Vicaranti etehīti vicāraṇā, pādā.",
  "tika-s0301t1:492_1": "Bahuvacane hi vattabbe ekavacanaṁ kataṁ. Tassāti lokassa.",
  "tika-s0301t1:493_0": "Saṁyojanasuttavaṇṇanā niṭṭhitā.",
  "tika-s0301t1:494_0": "5. Bandhanasuttavaṇṇanā",
  "tika-s0301t1:495_0": "65.",
  "tika-s0301t1:495_1": "Catutthe āgataattho eva anantarepi vutto,",
  "tika-s0301t1:495_2": "byañjanameva nānanti āha ‘‘pañcamepi eseva nayo’’ti.",
  "tika-s0301t1:496_0": "Bandhanasuttavaṇṇanā niṭṭhitā.",
  "tika-s0301t1:497_0": "6. Attahatasuttavaṇṇanā",
  "tika-s0301t1:498_0": "66.",
  "tika-s0301t1:498_1": "‘‘Kenassubbhāhato’’ti pāṭhoti adhippāyena ‘‘su-kāro nipātamatta’’nti āha,",
  "tika-s0301t1:498_2": "‘‘kenassabbhāhato’’ti pana pāṭhe u-kāralopena padasandhi.",
  "tika-s0301t1:498_3": "Icchādhūpāyitoti asampattavisayicchālakkhaṇāya taṇhāya santāpito daḍḍho. Tenāha ‘‘icchāya āditto’’ti.",
  "tika-s0301t1:499_0": "Attahatasuttavaṇṇanā niṭṭhitā.",
  "tika-s0301t1:500_0": "7. Uḍḍitasuttavaṇṇanā",
  "tika-s0301t1:501_0": "67.Ullaṅghitoti ubbandhitvā laṅghito.",
  "tika-s0301t1:501_1": "Saddādīsūti saddādināgadantesu sotādīni uḍḍitāni taṇhārajjunā daḷhabandhanena baddhattā tadanativattanato. Lokoti āyatanaloko.",
  "tika-s0301t1:501_2": "Tathā atthayojanāya katattā khandhādilokavasenapi yojanā kātabbā. Na dūraṁ anantarabhavakattā.",
  "tika-s0301t1:501_3": "Cuticittaantaritattā ekacittantarabhavassa kammassa abujjhanaṁ,",
  "tika-s0301t1:501_4": "evaṁ sante kasmā sattā na bujjhantīti āha ‘‘balavatiyā’’tiādi.",
  "tika-s0301t1:502_0": "Uḍḍitasuttavaṇṇanā niṭṭhitā.",
  "tika-s0301t1:503_0": "8. Pihitasuttavaṇṇanā",
  "tika-s0301t1:504_0": "68.Pañhoti ñātuṁ icchito attho.",
  "tika-s0301t1:504_1": "Pucchitoti sattamasutte gāthāya purimaddhaṁ pacchimaddhaṁ,",
  "tika-s0301t1:504_2": "pacchimaṁ purimaṁ katvā aṭṭhamasutte devatāya pucchitattā vuttaṁ ‘‘heṭṭhupariyāyavasena pucchito’’ti.",
  "tika-s0301t1:504_3": "Pucchānurūpaṁ vissajjananti avuttampi siddhametanti anāhaṭaṁ.",
  "tika-s0301t1:505_0": "Pihitasuttavaṇṇanā niṭṭhitā.",
  "tika-s0301t1:506_0": "9. Icchāsuttavaṇṇanā",
  "tika-s0301t1:507_0": "69. Navame vinayāyāti vinayena.",
  "tika-s0301t1:507_1": "Karaṇatthe hi idaṁ sampadānavacanaṁ. Kissassūti kissa, su-kāro nipātamattaṁ.",
  "tika-s0301t1:507_2": "Sabbaṁ chindati bandhananti sabbaṁ dasavidhampi saṁyojanaṁ samucchindati.",
  "tika-s0301t1:507_3": "Na hi taṁ kiñci kilesabandhanaṁ atthi,",
  "tika-s0301t1:507_4": "yaṁ asamucchinnaṁ hutvā ṭhitaṁ assā taṇhāya samucchinnāya.",
  "tika-s0301t1:507_5": "Svāyamattho suviññeyyoti āha ‘‘sabbaṁ uttānamevā’’ti.",
  "tika-s0301t1:508_0": "Icchāsuttavaṇṇanā niṭṭhitā.",
  "tika-s0301t1:509_0": "10. Lokasuttavaṇṇanā",
  "tika-s0301t1:510_0": "70.Kisminti kismiṁ sati?",
  "tika-s0301t1:510_1": "Tassa pana santabhāvo uppattivasenevāti āha ‘‘kismiṁ uppanne’’ti?",
  "tika-s0301t1:510_2": "Loko uppannoti vuccati anupādānattā lokasamaññāya.",
  "tika-s0301t1:510_3": "Chasūti etthāpi eseva nayo santhavanti adhikasinehaṁ karoti adhikasinehavatthubhāvato ajjhattikāyatanānaṁ.",
  "tika-s0301t1:510_4": "Upādāyāti pubbakālakiriyā aparakālakiriyaṁ apekkhatīti vacanasesavasena kiriyāpadaṁ gahitaṁ ‘‘pavattatī’’ti. Kiṁ pana pavattati? Loko, lokasamaññāti attho.",
  "tika-s0301t1:510_5": "Chasūti idaṁ nimittatthe bhummaṁ.",
  "tika-s0301t1:510_6": "Chaḷāyatananimittañhi sabbadukkhaṁ. Ayanti sattaloko.",
  "tika-s0301t1:510_7": "Uppanno nāma hoti chaḷāyatanaṁ nāma mūlaṁ sabbadukkhānanti katvā.",
  "tika-s0301t1:510_8": "Bāhiresu āyatanesu santhavaṁ karoti visesato rūpādīnaṁ taṇhāvatthukattā.",
  "tika-s0301t1:510_9": "Yasmā cakkhādīnaṁ santappanavasena rūpādīnaṁ pariggahitattā lokassa nisevitāya saṁvattati,",
  "tika-s0301t1:510_10": "tasmā vuttaṁ ‘‘channaṁ…pe… vihaññatī’’ti.",
  "tika-s0301t1:511_0": "Lokasuttavaṇṇanā niṭṭhitā.",
  "tika-s0301t1:512_0": "Addhavaggavaṇṇanā niṭṭhitā.",
  "tika-s0301t1:513_0": "8. Chetvāvaggo",
  "tika-s0301t1:514_0": "1. Chetvāsuttavaṇṇanā",
  "tika-s0301t1:515_0": "71.Vadhitvāti hantvā vināsetvā.",
  "tika-s0301t1:515_1": "Aparidayhamānattāti apīḷiyamānattā.",
  "tika-s0301t1:515_2": "Vinaṭṭhadomanassattā na socati cetodukkhadukkhābhāvato.",
  "tika-s0301t1:515_3": "Visaṁ nāma dukkhaṁ aniṭṭhabhāvato,",
  "tika-s0301t1:515_4": "tassa mūlakāraṇaṁ kodho aniṭṭhaphalattāti āha ‘‘visamūlassāti dukkhavipākassā’’ti.",
  "tika-s0301t1:515_5": "Akkuṭṭhassāti akkosāparādhassa.",
  "tika-s0301t1:515_6": "Akkosapahāratthasambandhena hi ‘‘kuddhassā’’ti upayogatthe sampadānavacanaṁ.",
  "tika-s0301t1:515_7": "Sukhaṁ uppajjati kodhaṁ nassati.",
  "tika-s0301t1:515_8": "Sukhuppattiṁ sandhāya esa kodho ‘‘madhuraggo’’ti vutto, sukhāvasānoti attho.",
  "tika-s0301t1:516_0": "Chetvāsuttavaṇṇanā niṭṭhitā.",
  "tika-s0301t1:517_0": "2. Rathasuttavaṇṇanā",
  "tika-s0301t1:518_0": "72.Paññāṇanti lakkhaṇaṁ sallakkhaṇūpāyo. Disvāti dassanahetu.",
  "tika-s0301t1:518_1": "‘‘Coḷarañño raṭṭhaṁ coḷaraṭṭha’’nti evaṁ raṭṭhaṁ raññā paññāyati.",
  "tika-s0301t1:519_0": "Rathasuttavaṇṇanā niṭṭhitā.",
  "tika-s0301t1:520_0": "3. Vittasuttavaṇṇanā",
  "tika-s0301t1:521_0": "73.Saddhāyāti saddhāhetu.",
  "tika-s0301t1:521_1": "Kulasampadāti khattiyādisampattiyo.",
  "tika-s0301t1:521_2": "Sabbalokiyalokuttaravittapaṭilābhahetuto saddhāvittameva.",
  "tika-s0301t1:521_3": "Heṭṭhā tiṇṇaṁ dvārānaṁ vasena uppannakassa sabbassapi anavajjadhammassa saṅgaṇhanato ‘‘dhammoti dasakusalakammapatho’’ti vuttaṁ. Asaṁkiliṭṭhasukhanti. Nirāmisaṁ sukhaṁ.",
  "tika-s0301t1:521_4": "Tameva sāmisaṁ upanidhāya sambhāvento āha ‘‘asaṁkiliṭṭha’’nti.",
  "tika-s0301t1:521_5": "Asecanakabhāvena abhirucijananato piyākicchakaraṇato bahuṁ sucirampi kālaṁ āsevantassa adosāvahato saccameva madhurataraṁ.",
  "tika-s0301t1:521_6": "Na hi taṁ pivitabbato sāditabbato anubhavitabbato rasoti vattabbataṁ arahati.",
  "tika-s0301t1:521_7": "Idāni tassa kiccasampattiatthehipi mahārahataṁ dassetuṁ ‘‘saccasmiṁ hī’’tiādi vuttaṁ.",
  "tika-s0301t1:521_8": "Tattha nadīnivattanaṁ mahākappinavatthuādīhi (dha. pa. aṭṭha. 1.mahākappinattheravatthu; a. ni. aṭṭha. 1.1.231; theragā. aṭṭha.",
  "tika-s0301t1:521_9": "2.mahākappinattheragāthāvaṇṇanā) dīpetabbaṁ,",
  "tika-s0301t1:521_10": "itarāni kaṇhadīpāyanajātaka- (jā. 1.10.62 ādayo) sutasoma- (jā.",
  "tika-s0301t1:521_11": "2.21.371 ādayo) macchajātakehi (jā. 1.1.34, 75; 1.2.131 ādayo) dīpetabbāni. Nimmaddenti abhibhavanti.",
  "tika-s0301t1:521_12": "Madhurataranti sundarataraṁ seṭṭhesūti attho.",
  "tika-s0301t1:521_13": "Paññājīvīti paññāya jīvanasīloti paññājīvī,",
  "tika-s0301t1:521_14": "paññāpubbaṅgamacariyoti attho.",
  "tika-s0301t1:521_15": "Paññājīvīti ca paññāvasena iriyati vattati jīvitaṁ pavattetīti atthoti dassento ‘‘yo paññājīvī’’tiādimāha. ‘‘Jīvata’’nti keci paṭhanti,",
  "tika-s0301t1:521_16": "jīvantānaṁ paññājīviṁ seṭṭhamāhūti attho.",
  "tika-s0301t1:522_0": "Vittasuttavaṇṇanā niṭṭhitā.",
  "tika-s0301t1:523_0": "4. Vuṭṭhisuttavaṇṇanā",
  "tika-s0301t1:524_0": "74.Uppatantānanti pathaviṁ bhinditvā uṭṭhahantānaṁ.",
  "tika-s0301t1:524_1": "‘‘Seṭṭha’’nti vuccamānattā ‘‘sattavidha’’nti vuttaṁ, itaresaṁ vā tadanulomato.",
  "tika-s0301t1:524_2": "Khemo hoti dubbhikkhupaddavābhāvato. Tenāha ‘‘subhikkho’’ti.",
  "tika-s0301t1:524_3": "Nipatantānanti adhomukhaṁ pavattantānaṁ.",
  "tika-s0301t1:524_4": "Pavajamānānanti vajanasīlānaṁ.",
  "tika-s0301t1:524_5": "Te pana yasmā jaṅgamā nāma honti, na rukkhādayo viya thāvarā, tasmā āha ‘‘jaṅgamāna’’nti. Gāvoti dhenuyo.",
  "tika-s0301t1:524_6": "Tena mahiṁsādikānampi saṅgaho daṭṭhabbo.",
  "tika-s0301t1:524_7": "Vadantānanti uppannaṁ atthaṁ vadantānaṁ.",
  "tika-s0301t1:525_0": "Attanokhantiyāti attano khantiyā ruciyā gahitabhāvena.",
  "tika-s0301t1:525_1": "Itarā devatā tassā vissajjane aparitussamānā āha.",
  "tika-s0301t1:525_2": "Yāva padhaṁsīti guṇadhaṁsī satthudesanāya laddhabbaguṇanāsanato.",
  "tika-s0301t1:525_3": "Pagabbāti pāgabbiyena samannāgatā,",
  "tika-s0301t1:525_4": "yathā vacīpāgabbiyena akharā, tathā vācāya bhavitabbaṁ. Mukharāti mukhakharā.",
  "tika-s0301t1:525_5": "Dasabalaṁ pucchi saṇhaṁ sukhumaṁ ratanattayasaṁhitaṁ atthaṁ sotukāmā.",
  "tika-s0301t1:525_6": "Assā devatāya vissajjento ajjhāsayānurūpaṁ.",
  "tika-s0301t1:525_7": "Uppatamānāti uppatantī samugghāṭeti odhiso.",
  "tika-s0301t1:525_8": "Vaṭṭamūlakamahāavijjāti tassā ādīnavadassanatthaṁ bhūtakathanavisesanaṁ.",
  "tika-s0301t1:525_9": "Osīdantānanti paṭipakkhavasena adho sīdantānaṁ, ussādayamānānanti attho.",
  "tika-s0301t1:525_10": "Puññakkhettabhūtoti idaṁ ‘‘padasā caramānāna’’nti padassa atthavivaraṇavasena bhūtakathanavisesanaṁ.",
  "tika-s0301t1:525_11": "Yādiso putto vā hotūti idaṁ purimapade devatāya puttagahaṇassa katattā vuttaṁ.",
  "tika-s0301t1:526_0": "Vuṭṭhisuttavaṇṇanā niṭṭhitā.",
  "tika-s0301t1:527_0": "5. Bhītāsuttavaṇṇanā",
  "tika-s0301t1:528_0": "75.Kiṁ sūdha bhītāti ettha su-idhāti nipātamattanti āha ‘‘kiṁ bhītā’’ti?",
  "tika-s0301t1:528_1": "Maggo ca nekāyatanappavuttoti anekakāraṇaṁ nānāvidhādhigamokāsaṁ katvā pavutto kathito.",
  "tika-s0301t1:528_2": "Tenāha ‘‘aṭṭhatiṁsārammaṇavasenā’’tiādi.",
  "tika-s0301t1:528_3": "Evaṁ santeti evaṁ sabbasādhāraṇānekāyatanehi nibbānagāmimaggassa tumhehi paveditattā labbhamāne kheme magge kiṁ bhītāyaṁ janatā uppathabhūtā viparītadiṭṭhito gaṇhīti attho?",
  "tika-s0301t1:528_4": "Evaṁ devatā yathicchāya purimaddhena attanā yathācintitamatthaṁ satthu paveditā,",
  "tika-s0301t1:528_5": "pacchimaddhena attano saṁsayaṁ pucchati. Bahupaññāti puthupañña. Ussannapaññāti adhikapaññā. Ṭhapetvāti saṁyametvā.",
  "tika-s0301t1:528_6": "Saṁvibhāgīti āhāraparibhoge sammadeva vibhajanasīlo. Tenāha ‘‘accharāyā’’tiādi. Vuttatthameva heṭṭhā.",
  "tika-s0301t1:529_0": "Manenāti manogahaṇena.",
  "tika-s0301t1:529_1": "Pubbasuddhiaṅganti pubbabhāgasuddhibhūtaṁ aṅgaṁ.",
  "tika-s0301t1:529_2": "Catūsūti vuttaaṅgapariyāpannaṁ.",
  "tika-s0301t1:529_3": "Yaññaupakkharoti dānassa sādhanaṁ.",
  "tika-s0301t1:529_4": "Etesu dhammesūti etesu saddhādiguṇesu.",
  "tika-s0301t1:529_5": "Yathā hi saddho paccayaṁ paccupaṭṭhapetvā vatthupariccāgassa visesapaccayo kammaphalassa paralokassa ca paccakkhato viya pattiyāyanato, evaṁ muduhadayo.",
  "tika-s0301t1:529_6": "Muduhadayo hi anudayaṁ patvā yaṁ kiñci attano santakaṁ paresaṁ deti. Yo ca saṁvibhāgasīlo,",
  "tika-s0301t1:529_7": "so appakasmimpi attano santake parehi sādhāraṇabhogī hoti.",
  "tika-s0301t1:529_8": "Vadaññū vadāniyatāya yāginova yuttaṁ yuttakālaṁ ñatvā atthikānaṁ manorathaṁ pūretīti vuttaṁ ‘‘iti…pe… catūsūti āhā’’ti.",
  "tika-s0301t1:530_0": "Vācantiādīni tīṇi aṅgāni tividhasīlasampattidīpanato.",
  "tika-s0301t1:530_1": "Sampannasīlo hi paralokaṁ na bhāseyya.",
  "tika-s0301t1:530_2": "Saddho ekaṁ aṅgaṁ payogāsayasuddhidīpanato.",
  "tika-s0301t1:530_3": "Suddhāsayassa sammāpayoge ṭhitassa kathaṁ paralokato bhayanti.",
  "tika-s0301t1:530_4": "Dukavasena caturaṅgayojanā dukanayo.",
  "tika-s0301t1:530_5": "Etesu catūsu dhammesu ṭhitoti etesu yathāvuttadukasaṅgahesu catūsu guṇesu patiṭṭhito.",
  "tika-s0301t1:531_0": "Bhītāsuttavaṇṇanā niṭṭhitā.",
  "tika-s0301t1:532_0": "6. Najīratisuttavaṇṇanā",
  "tika-s0301t1:533_0": "76.Nāmagottanti tisso kassapo gotamoti evarūpaṁ nāmañca gottañca. Nidassanamattametaṁ,",
  "tika-s0301t1:533_1": "tasmā sabbassa paññattiyā lakkhaṇavacananti daṭṭhabbaṁ.",
  "tika-s0301t1:533_2": "Na jīratīti asabhāvadhammattā uppādavayābhāvato jaraṁ na pāpuṇāti.",
  "tika-s0301t1:533_3": "Tenāha ‘‘jīraṇasabhāvo na hotī’’ti.",
  "tika-s0301t1:533_4": "Yasmā samaññābhāvato kālantarepi taṁ samaññāyateva,",
  "tika-s0301t1:533_5": "tasmā ‘‘atītabuddhānaṁ…pe… na jīratīti vuccatī’’ti āha.",
  "tika-s0301t1:534_0": "Ālasiyanti alasabhāvo daḷhakosajjaṁ. Tenāha ‘‘yenā’’tiādi. Ṭhitinti byāpāraṁ.",
  "tika-s0301t1:534_1": "Niddāvasena pamajjanaṁ kattabbassa akaraṇaṁ.",
  "tika-s0301t1:534_2": "Kilesavasena pamajjanaṁ akattabbassa karaṇampi.",
  "tika-s0301t1:534_3": "Kammasamayeti kammaṁ kātuṁ yuttakāle.",
  "tika-s0301t1:534_4": "Kammakaraṇavīriyābhāvoti taṁkammakiriyasamuṭṭhāpakavīriyābhāvo.",
  "tika-s0301t1:534_5": "So pana atthato vīriyapaṭipakkho akusalacittuppādo, na vīriyassa abhāvamattaṁ. Sīlasaññamābhāvo dussīlyaṁ. Vissaṭṭhācāratā nāma anācāro. Soppabahulatāti niddālutā .",
  "tika-s0301t1:534_6": "Yato gahaṇahatthopi na kilāsupi puriso niddāya abhibhuyyati. Tenāha ‘‘tāyā’’tiādi.",
  "tika-s0301t1:534_7": "Aticchātādīnīti ādi-saddena abhibhuyyatādiṁ saṅgaṇhāti.",
  "tika-s0301t1:534_8": "Āgantukālasiyaṁ na pubbe vuttaālasyaṁ viya pakatisiddhaṁ.",
  "tika-s0301t1:534_9": "‘‘Te chidde’’ti pāḷiyaṁ liṅgavipallāsena vuttanti āha ‘‘tāni cha chiddānī’’ti.",
  "tika-s0301t1:534_10": "Kusalacittappavattiyā anokāsabhāvato chiddāni.",
  "tika-s0301t1:534_11": "Tenāha bhagavā – ‘‘yattha vittaṁ na tiṭṭhatī’’ti.",
  "tika-s0301t1:534_12": "Sabbākārena lesamattaṁ asesetvāti adhippāyo.",
  "tika-s0301t1:535_0": "Najīratisuttavaṇṇanā niṭṭhitā.",
  "tika-s0301t1:536_0": "7. Issariyasuttavaṇṇanā",
  "tika-s0301t1:537_0": "77.",
  "tika-s0301t1:537_1": "Satthassa malanti satthamalaṁ, yena satthaṁ malīnaṁ hoti,",
  "tika-s0301t1:537_2": "satthamalaggahaṇena cettha malīnaṁ satthameva gahitanti āha ‘‘malaggahitasattha’’nti.",
  "tika-s0301t1:537_3": "Āṇāpavattananti appake vā mahante vā yattha katthaci attano āṇāya pavattanavasena vasanaṁ issariyattamicchanti.",
  "tika-s0301t1:537_4": "Maṇiratanampi vissajjanīyapakkhikattā uttamaṁ bhaṇḍaṁ nāma na hoti,",
  "tika-s0301t1:537_5": "itthī pana pariccattakulācāritthikāyapi anissajjanīyatāya uttamabhaṇḍaṁ nāma.",
  "tika-s0301t1:537_6": "Tenāha ‘‘itthī bhaṇḍānamuttama’’nti.",
  "tika-s0301t1:537_7": "Tesaṁ tesañhi purisājānīyānaṁ uppattiṭṭhānatāya uttamaratanākarattā itthī bhaṇḍānamuttamaṁ.",
  "tika-s0301t1:537_8": "Malaggahitasatthasadiso avabodhakiccavibandhanato.",
  "tika-s0301t1:537_9": "Satthamalaṁ viya satthassa paññāsatthassa guṇābhāvakaraṇato paññāsatthamalaṁ. Abbu vuccati upaddavaṁ, taṁ detīti abbudaṁ, vināsakāraṇaṁ.",
  "tika-s0301t1:537_10": "Nanu haraṇaṁ samaṇassa ayuttanti? Yuttaṁ.",
  "tika-s0301t1:537_11": "Tassa anvayato byatirekato ca yuttataṁ dassento ‘‘salākabhattādīnī’’tiādimāha.",
  "tika-s0301t1:538_0": "Issariyasuttavaṇṇanā niṭṭhitā.",
  "tika-s0301t1:539_0": "8. Kāmasuttavaṇṇanā",
  "tika-s0301t1:540_0": "78.",
  "tika-s0301t1:540_1": "‘‘Attakāmo’’ti pāḷiyaṁ vuttattā āha ‘‘ṭhapetvā sabbabodhisatte’’ti.",
  "tika-s0301t1:540_2": "Te hi sabbaso paratthāya eva paṭipajjamānā mahākāruṇikā paratthakāmā, atthakāmā nāma na honti,",
  "tika-s0301t1:540_3": "yā ca tesaṁ attatthāvahā paṭipatti, sāpi yāvadeva paratthā evāti. Vuttaṁ porāṇaṭṭhakathāyaṁ.",
  "tika-s0301t1:540_4": "Yasmā bodhisattā parahitapaṭipattiyā pāramiyo pūrentā tathārūpaṁ kāraṇaṁ patvā attānaṁ paresaṁ pariccajanti paññāpāramiyā paripūraṇato,",
  "tika-s0301t1:540_5": "tasmā idhāpi ‘‘sabbabodhisatte ṭhapetvāyevāti vutta’’nti āha. Kalyāṇanti bhaddakaṁ.",
  "tika-s0301t1:540_6": "Vācāya adhippetattā āha ‘‘saṇhaṁ muduka’’nti. Pāpikanti lāmakaṁ nihīnaṁ.",
  "tika-s0301t1:540_7": "Taṁ pana pharusaṁ vācanti sarūpato dasseti.",
  "tika-s0301t1:541_0": "Kāmasuttavaṇṇanā niṭṭhitā.",
  "tika-s0301t1:542_0": "9. Pātheyyasuttavaṇṇanā",
  "tika-s0301t1:543_0": "79.Saddhā bandhati pātheyyanti saddhā nāma sattassa maraṇavasena mahāpathaṁ saṁvajato mahākantāraṁ paṭipajjato mahāviduggaṁ pakkhandato pātheyyapuṭaṁ bandhati sambalaṁ sajjeti.",
  "tika-s0301t1:543_1": "Kathanti āha ‘‘saddhaṁ uppādetvā’’tiādi.",
  "tika-s0301t1:543_2": "Etaṁ vuttanti ‘‘saddhā bandhati pātheyya’’nti etaṁ gāthāpadaṁ vuttaṁ bhagavatā.",
  "tika-s0301t1:543_3": "Sirīti katapuññehi sevīyati tehi paṭilabhīyatīti sirī. Issariyaṁ vibhavo. Āsayitabbato āsayo,",
  "tika-s0301t1:543_4": "vasanaṭṭhānaṁ niketanti attho.",
  "tika-s0301t1:543_5": "Parikaḍḍhatīti icchāvasikaṁ puggalaṁ tattha tattha upakaḍḍhati.",
  "tika-s0301t1:544_0": "Pātheyyasuttavaṇṇanā niṭṭhitā.",
  "tika-s0301t1:545_0": "10. Pajjotasuttavaṇṇanā",
  "tika-s0301t1:546_0": "80.",
  "tika-s0301t1:546_1": "Taṁ taṁ samavisamaṁ pajjotatīti pajjoto.",
  "tika-s0301t1:546_2": "Padīpo andhakāraṁ vidhamitvā paccakkhato rūpagataṁ dasseti,",
  "tika-s0301t1:546_3": "evaṁ paññāpajjoto avijjandhakāraṁ vidhamitvā dhammānaṁ paramatthabhūtaṁ rūpaṁ dasseti.",
  "tika-s0301t1:546_4": "Jāgarabrāhmaṇo viyāti jāgarakhīṇāsavabrāhmaṇo viya.",
  "tika-s0301t1:546_5": "So hi satipaññāvepullappattiyā sabbadāpi jāgaro hoti. Gāvoti gojātiyo.",
  "tika-s0301t1:546_6": "Idaṁ gunnaṁ goṇānañca sāmaññato gahaṇaṁ.",
  "tika-s0301t1:546_7": "Kammeti karaṇatthe bhummavacanaṁ. Jīvanaṁ jīvo, saha jīvenāti sajīvino.",
  "tika-s0301t1:546_8": "Tenāha ‘‘kammena saha jīvantāna’’nti,",
  "tika-s0301t1:546_9": "kasivāṇijjādikammaṁ katvā jīvantānanti attho.",
  "tika-s0301t1:546_10": "Gomaṇḍalehi saddhinti gogaṇena saha.",
  "tika-s0301t1:546_11": "Na tena vinā kasikammādīni uppajjanti,",
  "tika-s0301t1:546_12": "gorasasiddhiyā ceva kasanabhāravahanasiddhiyā ca kasikammaekaccavāṇijjakammādīni ijjhanti.",
  "tika-s0301t1:546_13": "Sattakāyassāti āhārupajīvino sattakāyassa kasito aññathā jīvikaṁ kappentassapi kasijīvitavuttiyā mūlakāraṇaṁ phalanipphattinimittattā tassa.",
  "tika-s0301t1:546_14": "Iriyāpatho ca iriyanakiriyānaṁ pavattanupāyo.",
  "tika-s0301t1:546_15": "‘‘Sītanti naṅgalasītakamma’’nti vadanti.",
  "tika-s0301t1:547_0": "Pajjotasuttavaṇṇanā niṭṭhitā.",
  "tika-s0301t1:548_0": "11. Araṇasuttavaṇṇanā",
  "tika-s0301t1:549_0": "81.",
  "tika-s0301t1:549_1": "Raṇanti kandanti etehīti raṇā, rāgādayo.",
  "tika-s0301t1:549_2": "Tehi abhibhūtatāya hi sattā nānappakāraṁ kandanti paridevanti.",
  "tika-s0301t1:549_3": "Te pana sabbaso natthi etesaṁ raṇāti araṇā. Nikkilesā khīṇāsavā.",
  "tika-s0301t1:549_4": "Vusitavāsoti vusitabrahmacariyavāso. Bhojissiyanti bhujissabhāvo. Tenāha ‘‘adāsabhāvo’’ti.",
  "tika-s0301t1:549_5": "Samaṇāti samitapāpasamaṇāti āha ‘‘khīṇāsavasamaṇā’’ti.",
  "tika-s0301t1:549_6": "Puthujjanakalyāṇakāle lokiyapariññāya,",
  "tika-s0301t1:549_7": "sekkhā pubbabhāge lokiyapariññāya,",
  "tika-s0301t1:549_8": "paccavekkhaṇe lokiyalokuttarāya pariññāya pariññeyyaṁ tebhūmakaṁ khandhapañcakaṁ parijānanti paricchijjanti.",
  "tika-s0301t1:549_9": "Khīṇāsavā pana pariññātapariññeyyā honti.",
  "tika-s0301t1:549_10": "Tathā hi te sāmī hutvā paribhuñjanti.",
  "tika-s0301t1:549_11": "Vandanti naṁ patiṭṭhitanti vuttaṁ,",
  "tika-s0301t1:549_12": "vandanīyabhāvo ca sīlasampannatāyāti āha ‘‘patiṭṭhitanti sīle patiṭṭhita’’nti. Idhāti imasmiṁ loke.",
  "tika-s0301t1:549_13": "Khattiyāti lakkhaṇavacananti āha ‘‘na kevalaṁ khattiyāvā’’tiādi.",
  "tika-s0301t1:550_0": "Araṇasuttavaṇṇanā niṭṭhitā.",
  "tika-s0301t1:551_0": "Chetvāvaggavaṇṇanā niṭṭhitā.",
  "tika-s0301t1:552_0": "Sāratthappakāsiniyā saṁyuttanikāya-aṭṭhakathāya",
  "tika-s0301t1:553_0": "Devatāsaṁyuttavaṇṇanāya līnatthappakāsanā samattā."
}