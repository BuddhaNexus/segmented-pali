{
  "atk-s0404a13:0_0": "4. Mahāvaggo",
  "atk-s0404a13:1_0": "1-2. Anupubbavihārasuttādivaṇṇanā",
  "atk-s0404a13:2_0": "32-33.",
  "atk-s0404a13:2_1": "Catutthassa paṭhame anupubbavihārāti anupaṭipāṭiyā samāpajjitabbavihārā.",
  "atk-s0404a13:2_2": "Dutiye yattha kāmā nirujjhantīti yasmiṁ ṭhāne kāmā vūpasammanti.",
  "atk-s0404a13:2_3": "Nirodhetvāti appaṭivatte katvā.",
  "atk-s0404a13:2_4": "Nicchātāti taṇhādiṭṭhicchātānaṁ abhāvena nicchātā.",
  "atk-s0404a13:2_5": "Nibbutāti attaparitāpanakilesānaṁ abhāvena nibbutā.",
  "atk-s0404a13:2_6": "Tiṇṇāti kāmato tiṇṇā.",
  "atk-s0404a13:2_7": "Pāraṁgatāti kāme pāraṁ gatā.",
  "atk-s0404a13:2_8": "Tadaṅgenāti tena jhānaṅgena.",
  "atk-s0404a13:2_9": "Etthakāmā nirujjhantīti ettha paṭhamajjhāne kāmā nirujjhanti.",
  "atk-s0404a13:2_10": "Te cāti ye paṭhamajjhānaṁ samāpajjanti,",
  "atk-s0404a13:2_11": "te kāme nirodhetvā nirodhetvā viharanti nāma.",
  "atk-s0404a13:2_12": "Pañjalikoti paggahitaañjaliko hutvā.",
  "atk-s0404a13:2_13": "Payirupāseyyāti upaṭṭhāpeyya.",
  "atk-s0404a13:2_14": "Iminā upāyena sabbattha attho veditabbo.",
  "atk-s0404a13:3_0": "3. Nibbānasukhasuttavaṇṇanā",
  "atk-s0404a13:4_0": "34.",
  "atk-s0404a13:4_1": "Tatiye udāyīti lāḷudāyitthero.",
  "atk-s0404a13:4_2": "Etadeva khvetthāti etadeva kho ettha.",
  "atk-s0404a13:4_3": "Kāmasahagatāti kāmanissitā.",
  "atk-s0404a13:4_4": "Samudācarantīti manodvāre sañcaranti.",
  "atk-s0404a13:4_5": "Ābādhāyāti ābādhanāya pīḷanāya.",
  "atk-s0404a13:4_6": "Pariyāyenāti kāraṇena.",
  "atk-s0404a13:4_7": "Evaṁ sabbavāresu attho veditabbo.",
  "atk-s0404a13:4_8": "Imasmiṁ sutte avedayitasukhaṁ nāma kathitaṁ.",
  "atk-s0404a13:5_0": "4. Gāvīupamāsuttavaṇṇanā",
  "atk-s0404a13:6_0": "35.",
  "atk-s0404a13:6_1": "Catutthe pabbateyyāti pabbatacārinī.",
  "atk-s0404a13:6_2": "Na suppatiṭṭhitaṁ patiṭṭhāpetvāti yathā suppatiṭṭhitā hoti,",
  "atk-s0404a13:6_3": "evaṁ na patiṭṭhāpetvā.",
  "atk-s0404a13:6_4": "Taṁ nimittanti taṁ paṭhamajjhānasaṅkhātaṁ nimittaṁ.",
  "atk-s0404a13:6_5": "Na svādhiṭṭhitaṁ adhiṭṭhātīti yathā suṭṭhu adhiṭṭhitaṁ hoti,",
  "atk-s0404a13:6_6": "na evaṁ adhiṭṭhāti.",
  "atk-s0404a13:6_7": "Anabhihiṁsamānoti apothento aviheṭhento.",
  "atk-s0404a13:6_8": "Mudu cittaṁ hoti kammaññanti yathā vipassanācittaṁ lokuttaramaggakkhaṇe mudu kammakkhamaṁ kammayoggaṁ hoti,",
  "atk-s0404a13:6_9": "evamassa abhiññāpādakaṁ catutthajjhānacittaṁ mudu hoti kammaññaṁ.",
  "atk-s0404a13:6_10": "Appamāṇo samādhīti catubrahmavihārasamādhipi maggaphalasamādhipi appamāṇo samādhi nāma,",
  "atk-s0404a13:6_11": "idha pana “appamāṇaṁ appamāṇārammaṇa”nti iminā pariyāyena suppaguṇasamādhi appamāṇasamādhīti daṭṭhabbo.",
  "atk-s0404a13:6_12": "So appamāṇena samādhinā subhāvitenāti imasmiṁ ṭhāne ayaṁ bhikkhu vipassanaṁ vaḍḍhetvā arahattaṁ patto.",
  "atk-s0404a13:6_13": "Idāni khīṇāsavassa abhiññāpaṭipāṭiṁ dassento yassa yassa cātiādimāha.",
  "atk-s0404a13:7_0": "5. Jhānasuttavaṇṇanā",
  "atk-s0404a13:8_0": "36.",
  "atk-s0404a13:8_1": "Pañcame āsavānaṁ khayanti arahattaṁ.",
  "atk-s0404a13:8_2": "Yadeva tattha hoti rūpagatanti tasmiṁ paṭhamajjhānakkhaṇe vatthuvasena vā cittasamuṭṭhānikādivasena vā yaṁ rūpaṁ nāma pavattati.",
  "atk-s0404a13:8_3": "Vedanāgatādīni sampayuttavedanādīnaṁ vasena veditabbāni.",
  "atk-s0404a13:8_4": "Te dhammeti te rūpādayo pañcakkhandhadhamme.",
  "atk-s0404a13:8_5": "Aniccatotiādīsu hutvā abhāvākārena aniccato,",
  "atk-s0404a13:8_6": "paṭipīḷanākārena dukkhato,",
  "atk-s0404a13:8_7": "rujjanākārena rogato,",
  "atk-s0404a13:8_8": "antodussanaṭṭhena gaṇḍato,",
  "atk-s0404a13:8_9": "anupaviṭṭhaṭṭhena anukantanaṭṭhena ca sallato,",
  "atk-s0404a13:8_10": "dukkhaṭṭhena aghato,",
  "atk-s0404a13:8_11": "ābādhanaṭṭhena ābādhato,",
  "atk-s0404a13:8_12": "asakaṭṭhena parato,",
  "atk-s0404a13:8_13": "palujjanaṭṭhena palokato,",
  "atk-s0404a13:8_14": "assāmikaṭṭhena suññato,",
  "atk-s0404a13:8_15": "avasavattanaṭṭhena anattato.",
  "atk-s0404a13:8_16": "Samanupassatīti balavavipassanāpaññāya passati.",
  "atk-s0404a13:9_0": "Tehi dhammehīti tehi pañcakkhandhadhammehi.",
  "atk-s0404a13:9_1": "Paṭivāpetīti nibbānavasena nivatteti.",
  "atk-s0404a13:9_2": "Amatāyadhātuyāti nibbānadhātuyā.",
  "atk-s0404a13:9_3": "Cittaṁ upasaṁharatīti ñāṇena ānisaṁsaṁ disvā otāreti.",
  "atk-s0404a13:9_4": "Santanti paccanīkasantatāya santaṁ.",
  "atk-s0404a13:9_5": "Paṇītanti atappakaṁ.",
  "atk-s0404a13:9_6": "So tattha ṭhito āsavānaṁ khayaṁ pāpuṇātīti so tasmiṁ paṭhamajjhāne ṭhito taṁ balavavipassanaṁ vaḍḍhetvā arahattaṁ pāpuṇāti.",
  "atk-s0404a13:9_7": "Aparo nayo –",
  "atk-s0404a13:9_8": "so tehi dhammehīti yasmā aniccatotiādīsu aniccato palokatoti dvīhi padehi aniccalakkhaṇaṁ kathitaṁ,",
  "atk-s0404a13:9_9": "dukkhatotiādīhi chahi dukkhalakkhaṇaṁ, parato, suññato,",
  "atk-s0404a13:9_10": "anattatoti tīhi anattalakkhaṇaṁ.",
  "atk-s0404a13:9_11": "Tasmā so tehi evaṁ tilakkhaṇaṁ āropetvā diṭṭhehi antosamāpattiyaṁ pañcakkhandhadhammehi.",
  "atk-s0404a13:9_12": "Cittaṁ paṭivāpetīti cittaṁ paṭisaṁharati moceti apaneti.",
  "atk-s0404a13:9_13": "Upasaṁharatīti vipassanācittaṁ tāva savanavasena thutivasena pariyattivasena paññattivasena ca santaṁ",
  "atk-s0404a13:9_14": "nibbānanti evaṁ asaṅkhatāya amatāya dhātuyā upasaṁharati.",
  "atk-s0404a13:9_15": "Maggacittaṁ nibbānaṁ ārammaṇakaraṇavaseneva “etaṁ santaṁ etaṁ paṇīta”nti na evaṁ vadati.",
  "atk-s0404a13:9_16": "Iminā panākārena taṁ paṭivijjhanto tattha cittaṁ upasaṁharatīti attho.",
  "atk-s0404a13:10_0": "So tattha ṭhitoti tassā tilakkhaṇārammaṇāya vipassanāya ṭhito.",
  "atk-s0404a13:10_1": "Āsavānaṁ khayaṁ pāpuṇātīti anukkamena cattāro magge bhāvetvā arahattaṁ pāpuṇāti.",
  "atk-s0404a13:10_2": "Teneva dhammarāgenāti samathavipassanādhamme chandarāgena.",
  "atk-s0404a13:10_3": "Dhammanandiyāti tasseva vevacanaṁ.",
  "atk-s0404a13:10_4": "Samathavipassanāsu hi sabbaso chandarāgaṁ pariyādātuṁ sakkonto arahattaṁ pāpuṇāti,",
  "atk-s0404a13:10_5": "asakkonto anāgāmī hoti.",
  "atk-s0404a13:11_0": "Tiṇapurisarūpakevāti tiṇapotthakarūpe vā.",
  "atk-s0404a13:11_1": "Dūre kaṇḍe pātetīti dūrepātī.",
  "atk-s0404a13:11_2": "Avirādhitaṁ vijjhatīti akkhaṇavedhī.",
  "atk-s0404a13:11_3": "Yadeva tattha hoti vedanāgatanti idha rūpaṁ na gahitaṁ. Kasmā?",
  "atk-s0404a13:11_4": "Samatikkantattā.",
  "atk-s0404a13:11_5": "Ayañhi heṭṭhā rūpāvacarajjhānaṁ samāpajjitvā rūpaṁ atikkamitvā arūpāvacarasamāpattiṁ samāpannoti samathavasenāpi anena rūpaṁ samatikkantaṁ,",
  "atk-s0404a13:11_6": "heṭṭhā rūpaṁ sammasitvā taṁ atikkamma idāni arūpaṁ sammasatīti vipassanāvasenāpi anena rūpaṁ atikkantaṁ.",
  "atk-s0404a13:11_7": "Āruppe pana sabbasopi rūpaṁ natthīti taṁ sandhāyapi rūpaṁ na gahitaṁ.",
  "atk-s0404a13:11_8": "Atha nevasaññānāsaññāyatanaṁ kasmā na gahitanti?",
  "atk-s0404a13:11_9": "Sukhumattā.",
  "atk-s0404a13:11_10": "Tasmiñhi cattāropi arūpakkhandhā sukhumā na sammasanūpagā.",
  "atk-s0404a13:11_11": "Tenevāha – “iti kho,",
  "atk-s0404a13:11_12": "bhikkhave,",
  "atk-s0404a13:11_13": "yāvatā saññāsamāpatti tāvatā aññāpaṭivedho”ti.",
  "atk-s0404a13:11_14": "Idaṁ vuttaṁ hoti –",
  "atk-s0404a13:11_15": "yāvatā sacittakasamāpatti nāma atthi,",
  "atk-s0404a13:11_16": "tāvatā oḷārike dhamme sammasato aññāpaṭivedho hoti,",
  "atk-s0404a13:11_17": "arahattaṁ sampajjati.",
  "atk-s0404a13:11_18": "Nevasaññānāsaññāyatanaṁ pana sukhumattā saññāsamāpattīti na vuccati.",
  "atk-s0404a13:11_19": "Jhāyīheteti jhāyīhi jhānābhiratehi etāni.",
  "atk-s0404a13:11_20": "Vuṭṭhahitvāti tato samāpattito vuṭṭhāya.",
  "atk-s0404a13:11_21": "Samakkhātabbānīti sammā akkhātabbāni,",
  "atk-s0404a13:11_22": "“santāni paṇītānī”ti evaṁ kevalaṁ ācikkhitabbāni thometabbāni vaṇṇetabbānīti.",
  "atk-s0404a13:12_0": "6. Ānandasuttavaṇṇanā",
  "atk-s0404a13:13_0": "37.",
  "atk-s0404a13:13_1": "Chaṭṭhe sambādheti pañcakāmaguṇasambādhe.",
  "atk-s0404a13:13_2": "Okāsādhigamoti okāsassa adhigamo.",
  "atk-s0404a13:13_3": "Sattānaṁ visuddhiyāti sattānaṁ visuddhiṁ pāpanatthāya.",
  "atk-s0404a13:13_4": "Samatikkamāyāti samatikkamanatthāya.",
  "atk-s0404a13:13_5": "Atthaṅgamāyāti atthaṁ gamanatthāya.",
  "atk-s0404a13:13_6": "Ñāyassa adhigamāyāti sahavipassanakassa maggassa adhigamanatthāya.",
  "atk-s0404a13:13_7": "Nibbānassa sacchikiriyāyāti apaccayanibbānassa paccakkhakaraṇatthāya.",
  "atk-s0404a13:13_8": "Tadeva nāma cakkhuṁ bhavissatīti taññeva pasādacakkhu asambhinnaṁ bhavissati.",
  "atk-s0404a13:13_9": "Te rūpāti tadeva rūpārammaṇaṁ āpāthaṁ āgamissati.",
  "atk-s0404a13:13_10": "Tañcāyatanaṁ no paṭisaṁvedissatīti tañca rūpāyatanaṁ na jānissati.",
  "atk-s0404a13:13_11": "Sesesupi eseva nayo.",
  "atk-s0404a13:14_0": "Udāyīti kāḷudāyitthero.",
  "atk-s0404a13:14_1": "Saññīmeva nu khoti sacittakoyeva nu kho.",
  "atk-s0404a13:14_2": "Makāro padasandhimattaṁ.",
  "atk-s0404a13:14_3": "Kiṁsaññīti katarasaññāya saññī hutvā.",
  "atk-s0404a13:14_4": "Sabbasorūpasaññānanti idaṁ kasmā gaṇhi,",
  "atk-s0404a13:14_5": "kiṁ paṭhamajjhānādisamaṅgino rūpādipaṭisaṁvedanā hotīti? Na hoti,",
  "atk-s0404a13:14_6": "yāva pana kasiṇarūpaṁ ārammaṇaṁ hoti,",
  "atk-s0404a13:14_7": "tāva rūpaṁ samatikkantaṁ nāma na hoti.",
  "atk-s0404a13:14_8": "Asamatikkantattā paccayo bhavituṁ sakkhissati.",
  "atk-s0404a13:14_9": "Samatikkantattā pana taṁ natthi nāma hoti,",
  "atk-s0404a13:14_10": "natthitāya paccayo bhavituṁ na sakkotīti dassetuṁ idameva gaṇhi.",
  "atk-s0404a13:15_0": "Jaṭilavāsikāti jaṭilanagaravāsinī.",
  "atk-s0404a13:15_1": "Na cābhinatotiādīsu rāgavasena na abhinato,",
  "atk-s0404a13:15_2": "dosavasena na apanato.",
  "atk-s0404a13:15_3": "Sasaṅkhārena sappayogena kilese niggaṇhitvā vāretvā ṭhito,",
  "atk-s0404a13:15_4": "kilesānaṁ pana chinnante uppannoti na sasaṅkhāraniggayhavāritagato.",
  "atk-s0404a13:15_5": "Vimuttattā ṭhitoti kilesehi vimuttattāyeva ṭhito.",
  "atk-s0404a13:15_6": "Ṭhitattā santusitoti ṭhitattāyeva santuṭṭho nāma jāto.",
  "atk-s0404a13:15_7": "Santusitattāno paritassatīti santuṭṭhattāyeva paritāsaṁ nāpajjati. Ayaṁ,",
  "atk-s0404a13:15_8": "bhante ānanda,",
  "atk-s0404a13:15_9": "samādhi kiṁ phaloti iminā ayaṁ therī tālaphalaññeva gahetvā “idaṁ phalaṁ kiṁ phalaṁ nāmā”ti pucchamānā viya arahattaphalasamādhiṁ gahetvā “ayaṁ,",
  "atk-s0404a13:15_10": "bhante ānanda,",
  "atk-s0404a13:15_11": "samādhi kiṁ phalo vutto bhagavatā”ti pucchati.",
  "atk-s0404a13:15_12": "Aññāphalo vuttoti aññā vuccati arahattaṁ,",
  "atk-s0404a13:15_13": "arahattaphalasamādhi nāmeso vutto bhagavatāti attho.",
  "atk-s0404a13:15_14": "Evaṁsaññīpīti imāya arahattaphalasaññāya saññīpi tadāyatanaṁ no paṭisaṁvedetīti evaṁ imasmiṁ sutte arahattaphalasamādhi kathitoti.",
  "atk-s0404a13:16_0": "7. Lokāyatikasuttavaṇṇanā",
  "atk-s0404a13:17_0": "38.",
  "atk-s0404a13:17_1": "Sattame lokāyatikāti lokāyatavādakā.",
  "atk-s0404a13:17_2": "Satatanti sadā.",
  "atk-s0404a13:17_3": "Samitanti nirantaraṁ.",
  "atk-s0404a13:17_4": "Tiṭṭhatetanti tiṭṭhatu etaṁ,",
  "atk-s0404a13:17_5": "mā etaṁ paṭṭhapetha,",
  "atk-s0404a13:17_6": "ko vo etena attho.",
  "atk-s0404a13:17_7": "Dhammaṁ vo brāhmaṇā desessāmīti ahaṁ vo catusaccadhammaṁ desessāmi.",
  "atk-s0404a13:18_0": "Daḷhadhammoti daḷhadhanuṁ gahetvā ṭhito.",
  "atk-s0404a13:18_1": "Dhanuggahoti issāso.",
  "atk-s0404a13:18_2": "Daḷhadhanu nāma dvisahassathāmaṁ vuccati.",
  "atk-s0404a13:18_3": "Dvisahassathāmaṁ nāma yassa āropitassa jiyābaddho lohasīsādīnaṁ bhāro daṇḍe gahetvā yāva kaṇḍappamāṇā ukkhittassa pathavito muccati.",
  "atk-s0404a13:18_4": "Sikkhitoti dasa dvādasa vassāni ācariyakule uggahitasippo.",
  "atk-s0404a13:18_5": "Katahatthoti eko sippameva uggaṇhāti,",
  "atk-s0404a13:18_6": "katahattho na hoti ayaṁ pana katahattho ciṇṇavasibhāvo.",
  "atk-s0404a13:18_7": "Katūpāsanoti rājakulādīsu dassitasippo.",
  "atk-s0404a13:18_8": "Lahukena asanenāti anto susiraṁ katvā tūlādīhi pūretvā katalakkhaparikammena sallahukakaṇḍena.",
  "atk-s0404a13:18_9": "Evaṁ katañhi ekausabhagāmī dve usabhānipi gacchati…pe…",
  "atk-s0404a13:18_10": "aṭṭhusabhagāmī soḷasa usabhānipi gacchati.",
  "atk-s0404a13:18_11": "Appakasirenāti niddukkhena.",
  "atk-s0404a13:18_12": "Atipāteyyāti atikkameyya.",
  "atk-s0404a13:18_13": "Idaṁ vuttaṁ hoti –",
  "atk-s0404a13:18_14": "yathā so dhanuggaho taṁ vidatthicaturaṅgulaṁ chāyaṁ sīghameva atikkāmeti,",
  "atk-s0404a13:18_15": "evaṁ sakalacakkavāḷaṁ sīghaṁ sīghaṁ atikkamanasamatthena javena samannāgato.",
  "atk-s0404a13:18_16": "Sandhāvanikāyāti padasā dhāvanena.",
  "atk-s0404a13:18_17": "Evamāhaṁsūti evaṁ vadanti.",
  "atk-s0404a13:19_0": "8. Devāsurasaṅgāmasuttavaṇṇanā",
  "atk-s0404a13:20_0": "39.",
  "atk-s0404a13:20_1": "Aṭṭhame samupabyūḷho ahosīti paccupaṭṭhito ahosi.",
  "atk-s0404a13:20_2": "Saṅgāmeyyāmāti saṅgāmaṁ kareyyāma yujjheyyāma.",
  "atk-s0404a13:20_3": "Apayiṁsuyevāti palāyiṁsuyeva.",
  "atk-s0404a13:20_4": "Uttarenābhimukhāti uttarāmukhā hutvā.",
  "atk-s0404a13:20_5": "Abhiyante vāti anubandhantiyeva.",
  "atk-s0404a13:20_6": "Bhīruttānagatenāti bhīruttānaṁ bhayanivāraṇaṁ patiṭṭhānaṁ gatena.",
  "atk-s0404a13:20_7": "Akaraṇīyāti yuddhena kiñci akattabbā.",
  "atk-s0404a13:20_8": "Kasmā pana nesaṁ saṅgāmo hotīti?",
  "atk-s0404a13:20_9": "Asurā hi pubbe tāvatiṁsavāsino,",
  "atk-s0404a13:20_10": "te cittapāṭaliyā pupphanakāle dibbapāricchattakapupphaṁ anussaranti.",
  "atk-s0404a13:20_11": "Tato uppannakodhā “gaṇhatha deve”ti sammukhasammukhaṭṭhāneneva sineruṁ abhiruhanti,",
  "atk-s0404a13:20_12": "devāpi nikkhamanti.",
  "atk-s0404a13:20_13": "Tesaṁ gopālakadārakānaṁ aññamaññaṁ daṇḍakehi paharaṇasadisaṁ yuddhaṁ hoti.",
  "atk-s0404a13:20_14": "Sakko devarājā heṭṭhā pañcasu ṭhānesu ārakkhaṁ ṭhapetvā upari devapuraṁ parivāretvā attasadisā vajirahatthā paṭimā ṭhapāpesi.",
  "atk-s0404a13:20_15": "Asurā heṭṭhā pañca ṭhānāni paṭibāhitvā abhiruḷhā indapaṭimāyo disvā nivattitvā asurapurameva gacchanti.",
  "atk-s0404a13:21_0": "Dakkhiṇenābhimukhāti dakkhiṇāmukhā hutvā.",
  "atk-s0404a13:21_1": "Apadaṁ vadhitvāti nippadaṁ niravasesaṁ vadhitvā.",
  "atk-s0404a13:21_2": "Adassanaṁ gatoti māropi vaṭṭapādakaṁ katvā rūpāvacaracatutthajjhānaṁ samāpannassa cittaṁ jānāti,",
  "atk-s0404a13:21_3": "tadeva vipassanāpādakaṁ katvā samāpannassa cittaṁ jānāti.",
  "atk-s0404a13:21_4": "Arūpāvacarasamāpatti pana vaṭṭapādā vā hotu vipassanāpādā vā,",
  "atk-s0404a13:21_5": "taṁ samāpannassa māro cittaṁ na jānāti.",
  "atk-s0404a13:21_6": "Tena vuttaṁ –",
  "atk-s0404a13:21_7": "“adassanaṁ gato pāpimato”ti.",
  "atk-s0404a13:22_0": "9. Nāgasuttavaṇṇanā",
  "atk-s0404a13:23_0": "40.",
  "atk-s0404a13:23_1": "Navame āraññakassāti araññavāsino.",
  "atk-s0404a13:23_2": "Gocarapasutassāti gocaraggahaṇatthāya gacchantassa.",
  "atk-s0404a13:23_3": "Hatthikalabhāti mahantā mahantā nāgā.",
  "atk-s0404a13:23_4": "Hatthicchāpāti taruṇapotakā.",
  "atk-s0404a13:23_5": "Obhaggobhagganti nāmetvā nāmetvā ṭhapitaṁ.",
  "atk-s0404a13:23_6": "Ogāhaṁ otiṇṇassāti ogāhitabbattā ogāhanti laddhanāmaṁ udakatitthaṁ otiṇṇassa.",
  "atk-s0404a13:23_7": "Ogāhā uttiṇṇassāti udakatitthato uttiṇṇassa.",
  "atk-s0404a13:23_8": "Vūpakaṭṭhoti vūpakaṭṭho hutvā.",
  "atk-s0404a13:23_9": "Idāni yasmā dasabalassa hatthināgena kiccaṁ natthi,",
  "atk-s0404a13:23_10": "sāsane pana taṁsarikkhakaṁ puggalaṁ dassetuṁ idamāhaṭaṁ,",
  "atk-s0404a13:23_11": "tasmā taṁ puggalaṁ dassento evameva khotiādimāha.",
  "atk-s0404a13:24_0": "10. Tapussasuttavaṇṇanā",
  "atk-s0404a13:25_0": "41.",
  "atk-s0404a13:25_1": "Dasame mallesūti mallaraṭṭhe.",
  "atk-s0404a13:25_2": "Idheva tāva tvaṁ, ānanda,",
  "atk-s0404a13:25_3": "hotīti idha bhagavā “tapussagahapatino idha ṭhitena ānandena saddhiṁ kathāsallāpo bhavissati,",
  "atk-s0404a13:25_4": "tatonidānaṁ ahaṁ mahantaṁ dhammapariyāyaṁ desessāmī”ti ñatvā āha.",
  "atk-s0404a13:25_5": "Upasaṅkamīti so kira bhuttapātarāso “dasabalassa upaṭṭhānaṁ gamissāmī”ti nikkhamanto dūratova theraṁ disvā yenāyasmā ānando tenupasaṅkami.",
  "atk-s0404a13:25_6": "Papāto viya khāyati,",
  "atk-s0404a13:25_7": "yadidaṁ nekkhammanti yamidaṁ pabbajjāsaṅkhātaṁ nekkhammaṁ,",
  "atk-s0404a13:25_8": "taṁ amhākaṁ mahāpapāto viya ogāhitvā upaṭṭhāti.",
  "atk-s0404a13:25_9": "Nekkhamme cittaṁ pakkhandatīti pabbajjāya cittaṁ ārammaṇavasena pakkhandati,",
  "atk-s0404a13:25_10": "tadeva ārammaṇaṁ katvā pasīdati,",
  "atk-s0404a13:25_11": "tadeva patiṭṭhāti,",
  "atk-s0404a13:25_12": "paccanīkadhammehi ca vimuccati.",
  "atk-s0404a13:25_13": "‘Etaṁ santa’nti passatoti etaṁ nekkhammaṁ santaṁ vigatadarathapariḷāhanti evaṁ passantānaṁ bhikkhūnaṁ.",
  "atk-s0404a13:25_14": "Bahunā janena visabhāgoti tayidaṁ bahunā mahājanena saddhiṁ bhikkhūnaṁ visabhāgaṁ,",
  "atk-s0404a13:25_15": "asadisanti attho.",
  "atk-s0404a13:26_0": "Kathāpābhatanti kathāmūlaṁ.",
  "atk-s0404a13:26_1": "Tassa mayhaṁ, ānanda,",
  "atk-s0404a13:26_2": "nekkhamme cittaṁ na pakkhandatīti tassa evaṁ vitakkentassāpi mayhaṁ pabbajjāya cittaṁ na otarati.",
  "atk-s0404a13:26_3": "“Etaṁsanta”nti passatoti “sādhu nekkhamma”nti parivitakkanavasena “etaṁ nekkhammaṁ santa”nti passantassapi.",
  "atk-s0404a13:26_4": "Anāsevitoti na āsevito na phassito na sacchikato.",
  "atk-s0404a13:26_5": "Adhigammāti adhigantvā patvā sacchikatvā.",
  "atk-s0404a13:26_6": "Tamāseveyyanti taṁ ānisaṁsaṁ seveyyaṁ bhajeyyaṁ.",
  "atk-s0404a13:26_7": "Yaṁmeti yena kāraṇena mayhaṁ.",
  "atk-s0404a13:26_8": "Adhigammāti adhigantvā.",
  "atk-s0404a13:26_9": "Svāssa me hoti ābādhoti so mayhaṁ ābādhanaṭṭhena ābādho hoti.",
  "atk-s0404a13:26_10": "Avitakke cittaṁ na pakkhandatīti avitakkavicāre dutiyajjhāne ārammaṇavasena cittaṁ na pakkhandati.",
  "atk-s0404a13:26_11": "Vitakkesūti vitakkavicāresu.",
  "atk-s0404a13:26_12": "Sesaṁ sabbattha uttānatthamevāti.",
  "atk-s0404a13:27_0": "Mahāvaggo catuttho."
}