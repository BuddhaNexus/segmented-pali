{
  "ud5.8:0.1_0": "Udāna 5.8",
  "ud5.8:0.2_0": "Saṅghabhedasutta",
  "ud5.8:1.1_0": "Evaṁ me sutaṁ—",
  "ud5.8:1.2_0": " ekaṁ samayaṁ bhagavā rājagahe viharati veḷuvane kalandakanivāpe.",
  "ud5.8:1.3_0": "Tena kho pana samayena āyasmā ānando tadahuposathe pubbaṇhasamayaṁ nivāsetvā pattacīvaramādāya rājagahaṁ piṇḍāya pāvisi.",
  "ud5.8:2.1_0": "Addasā kho devadatto āyasmantaṁ ānandaṁ rājagahe piṇḍāya carantaṁ.",
  "ud5.8:2.2_0": "Disvāna yenāyasmā ānando tenupasaṅkami;",
  "ud5.8:2.2_1": "upasaṅkamitvā āyasmantaṁ ānandaṁ etadavoca:",
  "ud5.8:2.3_0": "“ajjatagge dānāhaṁ, āvuso ānanda,",
  "ud5.8:2.3_1": "aññatreva bhagavatā aññatra bhikkhusaṅghā uposathaṁ karissāmi saṅghakammāni cā”ti.",
  "ud5.8:3.1_0": "Atha kho āyasmā ānando rājagahe piṇḍāya caritvā pacchābhattaṁ piṇḍapātapaṭikkanto yena bhagavā tenupasaṅkami;",
  "ud5.8:3.1_1": "upasaṅkamitvā bhagavantaṁ abhivādetvā ekamantaṁ nisīdi.",
  "ud5.8:3.2_0": "Ekamantaṁ nisinno kho āyasmā ānando bhagavantaṁ etadavoca:",
  "ud5.8:4.1_0": "“Idhāhaṁ, bhante,",
  "ud5.8:4.1_1": "pubbaṇhasamayaṁ nivāsetvā pattacīvaramādāya rājagahaṁ piṇḍāya pāvisiṁ.",
  "ud5.8:4.2_0": "Addasā kho maṁ, bhante,",
  "ud5.8:4.2_1": "devadatto rājagahe piṇḍāya carantaṁ.",
  "ud5.8:4.3_0": "Disvāna yenāhaṁ tenupasaṅkami; upasaṅkamitvā maṁ etadavoca:",
  "ud5.8:4.4_0": "‘ajjatagge dānāhaṁ, āvuso ānanda,",
  "ud5.8:4.4_1": "aññatreva bhagavatā aññatra bhikkhusaṅghā uposathaṁ karissāmi saṅghakammāni cā’ti.",
  "ud5.8:4.5_0": "Ajja, bhante,",
  "ud5.8:4.5_1": "devadatto saṅghaṁ bhindissati,",
  "ud5.8:4.5_2": "uposathañca karissati saṅghakammāni cā”ti.",
  "ud5.8:5.1_0": "Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi:",
  "ud5.8:6.1_0": "“Sukaraṁ sādhunā sādhu,",
  "ud5.8:6.2_0": "Sādhu pāpena dukkaraṁ;",
  "ud5.8:6.3_0": "Pāpaṁ pāpena sukaraṁ,",
  "ud5.8:6.4_0": "Pāpamariyehi dukkaran”ti.",
  "ud5.8:6.5_0": "Aṭṭhamaṁ."
}