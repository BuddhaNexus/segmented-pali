{
  "atk-vin02a45:0_0": "Uposathādipucchāvissajjanā",
  "atk-vin02a45:1_0": "332.",
  "atk-vin02a45:1_1": "“Uposathakammassa ko ādī”tiādīnaṁ pucchānaṁ vissajjane sāmaggī ādīti “uposathaṁ karissāmā”ti sīmaṁ sodhetvā",
  "atk-vin02a45:1_2": "chandapārisuddhiṁ āharitvā sannipatitānaṁ kāyasāmaggī ādi.",
  "atk-vin02a45:1_3": "Kiriyā majjheti pubbakiccaṁ katvā pātimokkhaosāraṇakiriyā majjhe.",
  "atk-vin02a45:1_4": "Niṭṭhānaṁ pariyosānanti “tattha sabbeheva samaggehi sammodamānehi avivadamānehi sikkhitabba”nti idaṁ pātimokkhaniṭṭhānaṁ pariyosānaṁ.",
  "atk-vin02a45:1_5": "Pavāraṇākammassa sāmaggī ādīti “pavāraṇaṁ karissāmā”ti sīmaṁ sodhetvā chandapavāraṇaṁ āharitvā sannipatitānaṁ kāyasāmaggī ādi.",
  "atk-vin02a45:1_6": "Kiriyā majjheti pavāraṇāñatti ca pavāraṇākathā ca majjhe,",
  "atk-vin02a45:1_7": "saṅghanavakassa “passanto paṭikarissāmī”ti vacanaṁ pariyosānaṁ.",
  "atk-vin02a45:1_8": "Tajjanīyakammādīsu vatthu nāma yena vatthunā kammāraho hoti,",
  "atk-vin02a45:1_9": "taṁ vatthu.",
  "atk-vin02a45:1_10": "Puggaloti yena taṁ vatthu kataṁ,",
  "atk-vin02a45:1_11": "so puggalo.",
  "atk-vin02a45:1_12": "Kammavācā pariyosānanti “kataṁ saṅghena itthannāmassa bhikkhuno tajjanīyakammaṁ,",
  "atk-vin02a45:1_13": "khamati saṅghassa,",
  "atk-vin02a45:1_14": "tasmā tuṇhī,",
  "atk-vin02a45:1_15": "evametaṁ dhārayāmī”ti evaṁ tassā tassā kammavācāya avasānavacanaṁ pariyosānaṁ.",
  "atk-vin02a45:1_16": "Sesaṁ sabbattha uttānamevāti",
  "atk-vin02a45:2_0": "Uposathādipucchāvissajjanāvaṇṇanā niṭṭhitā.",
  "atk-vin02a45:3_0": "Atthavasapakaraṇāvaṇṇanā",
  "atk-vin02a45:4_0": "334.",
  "atk-vin02a45:4_1": "Atthavasapakaraṇe –",
  "atk-vin02a45:4_2": "dasa atthavasetiādīsu yaṁ vattabbaṁ taṁ paṭhamapārājikavaṇṇanāyameva vuttaṁ.",
  "atk-vin02a45:4_3": "Yaṁ saṅghasuṭṭhu taṁ saṅghaphāsūtiādīsu uparimaṁ uparimaṁ padaṁ heṭṭhimassa heṭṭhimassa padassa attho.",
  "atk-vin02a45:5_0": "Atthasataṁdhammasatantiādimhi pana yadetaṁ dasasu padesu ekekaṁ mūlaṁ katvā dasakkhattuṁ yojanāya padasataṁ vuttaṁ.",
  "atk-vin02a45:5_1": "Tattha pacchimassa pacchimassa padassa vasena atthasataṁ purimassa purimassa vasena dhammasataṁ veditabbaṁ.",
  "atk-vin02a45:5_2": "Atha vā ye dasa atthavase paṭicca tathāgatena sāvakānaṁ sikkhāpadaṁ paññattaṁ,",
  "atk-vin02a45:5_3": "ye pubbe paṭhamapārājikavaṇṇanāyaṁ “tattha saṅghasuṭṭhutā nāma saṅghassa suṭṭhubhāvo ‘suṭṭhu devā’ti",
  "atk-vin02a45:5_4": "āgataṭṭhāne viya ‘suṭṭhu bhante’ti vacanasampaṭicchanabhāvo,",
  "atk-vin02a45:5_5": "yo ca tathāgatassa vacanaṁ sampaṭicchati,",
  "atk-vin02a45:5_6": "tassa taṁ dīgharattaṁ hitāya sukhāya hoti,",
  "atk-vin02a45:5_7": "tasmā saṅghassa ‘suṭṭhu bhante’ti mama vacanasampaṭicchanatthaṁ paññapessāmi asampaṭicchane ādīnavaṁ",
  "atk-vin02a45:5_8": "sampaṭicchane ca ānisaṁsaṁ dassetvā na balakkārena abhibhavitvāti etamatthaṁ āvikaronto āha –",
  "atk-vin02a45:5_9": "saṅghasuṭṭhutāyā”ti evamādinā nayena vaṇṇitā,",
  "atk-vin02a45:5_10": "tesaṁ idha dasakkhattuṁ āgatattā atthasataṁ tadatthajotakānañca padānaṁ vasena dhammasataṁ veditabbaṁ.",
  "atk-vin02a45:5_11": "Idāni atthajotakānaṁ niruttīnaṁ vasena niruttisataṁ,",
  "atk-vin02a45:5_12": "dhammabhūtānaṁ niruttīnaṁ vasena niruttisatanti dve niruttisatāni,",
  "atk-vin02a45:5_13": "atthasate ñāṇasataṁ,",
  "atk-vin02a45:5_14": "dhammasate ñāṇasataṁ,",
  "atk-vin02a45:5_15": "dvīsu niruttisatesu dve ñāṇasatānīti cattāri ñāṇasatāni ca veditabbāni.",
  "atk-vin02a45:6_0": "“Atthasataṁ dhammasataṁ, dve niruttisatāni;",
  "atk-vin02a45:7_0": "Cattāri ñāṇasatāni, atthavase pakaraṇe”ti.",
  "atk-vin02a45:8_0": "Iti hi yaṁ vuttaṁ, idametaṁ paṭicca vuttanti.",
  "atk-vin02a45:9_0": "Iti samantapāsādikāya vinayasaṁvaṇṇanāya",
  "atk-vin02a45:10_0": "Mahāvaggavaṇṇanā niṭṭhitā."
}