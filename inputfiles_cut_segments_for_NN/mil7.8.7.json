{
  "mil7.8.7:0.1_0": "Milindapañha",
  "mil7.8.7:0.2_0": "Opammakathāpañha",
  "mil7.8.7:0.3_0": "Kumbhavagga",
  "mil7.8.7:0.4_0": "7. Issāsaṅgapañha",
  "mil7.8.7:1.1_0": "“Bhante nāgasena,",
  "mil7.8.7:1.1_1": "‘issāsassa cattāri aṅgāni gahetabbānī’ti yaṁ vadesi,",
  "mil7.8.7:1.1_2": "katamāni tāni cattāri aṅgāni gahetabbānī”ti?",
  "mil7.8.7:1.2_0": "“Yathā, mahārāja,",
  "mil7.8.7:1.2_1": "issāso sare pātayanto ubho pāde pathaviyaṁ daḷhaṁ patiṭṭhāpeti, jaṇṇuavekallaṁ karoti,",
  "mil7.8.7:1.2_2": "sarakalāpaṁ kaṭisandhimhi ṭhapeti, kāyaṁ upatthaddhaṁ karoti,",
  "mil7.8.7:1.2_3": "dve hatthe sandhiṭṭhānaṁ āropeti, muṭṭhiṁ pīḷayati, aṅguliyo nirantaraṁ karoti, gīvaṁ paggaṇhāti, cakkhūni mukhañca pidahati, nimittaṁ ujuṁ karoti,",
  "mil7.8.7:1.2_4": "hāsamuppādeti ‘vijjhissāmī’ti;",
  "mil7.8.7:1.3_0": "evameva kho, mahārāja,",
  "mil7.8.7:1.3_1": "yoginā yogāvacarena sīlapathaviyaṁ vīriyapāde patiṭṭhāpetabbaṁ,",
  "mil7.8.7:1.3_2": "khantisoraccaṁ avekallaṁ kātabbaṁ, saṁvare cittaṁ ṭhapetabbaṁ,",
  "mil7.8.7:1.3_3": "saṁyamaniyame attā upanetabbo, icchā mucchā pīḷayitabbā,",
  "mil7.8.7:1.3_4": "yoniso manasikāre cittaṁ nirantaraṁ kātabbaṁ, vīriyaṁ paggahetabbaṁ, cha dvārā pidahitabbā, sati upaṭṭhapetabbā,",
  "mil7.8.7:1.3_5": "hāsamuppādetabbaṁ ‘sabbakilese ñāṇanārācena vijjhissāmī’ti.",
  "mil7.8.7:1.4_0": "Idaṁ, mahārāja,",
  "mil7.8.7:1.4_1": "issāsassa paṭhamaṁ aṅgaṁ gahetabbaṁ.",
  "mil7.8.7:2.1_0": "Puna caparaṁ, mahārāja,",
  "mil7.8.7:2.1_1": "issāso āḷakaṁ pariharati vaṅkajimhakuṭilanārācassa ujukaraṇāya;",
  "mil7.8.7:2.2_0": "evameva kho, mahārāja,",
  "mil7.8.7:2.2_1": "yoginā yogāvacarena imasmiṁ kāye satipaṭṭhānaāḷakaṁ pariharitabbaṁ vaṅkajimhakuṭilacittassa ujukaraṇāya.",
  "mil7.8.7:2.3_0": "Idaṁ, mahārāja,",
  "mil7.8.7:2.3_1": "issāsassa dutiyaṁ aṅgaṁ gahetabbaṁ.",
  "mil7.8.7:3.1_0": "Puna caparaṁ, mahārāja, issāso lakkhe upāseti;",
  "mil7.8.7:3.2_0": "evameva kho, mahārāja,",
  "mil7.8.7:3.2_1": "yoginā yogāvacarena imasmiṁ kāye upāsitabbaṁ.",
  "mil7.8.7:3.3_0": "Kathaṁ,",
  "mil7.8.7:3.3_1": "mahārāja yoginā yogāvacarena imasmiṁ kāye upāsitabbaṁ?",
  "mil7.8.7:3.4_0": "Aniccato upāsitabbaṁ, dukkhato upāsitabbaṁ, anattato upāsitabbaṁ, rogato …pe…",
  "mil7.8.7:3.5_0": "gaṇḍato …",
  "mil7.8.7:3.6_0": "sallato …",
  "mil7.8.7:3.7_0": "aghato …",
  "mil7.8.7:3.8_0": "ābādhato …",
  "mil7.8.7:3.9_0": "parato …",
  "mil7.8.7:3.10_0": "palokato …",
  "mil7.8.7:3.11_0": "ītito …",
  "mil7.8.7:3.12_0": "upaddavato …",
  "mil7.8.7:3.13_0": "bhayato …",
  "mil7.8.7:3.14_0": "upasaggato …",
  "mil7.8.7:3.15_0": "calato …",
  "mil7.8.7:3.16_0": "pabhaṅguto …",
  "mil7.8.7:3.17_0": "addhuvato …",
  "mil7.8.7:3.18_0": "atāṇato …",
  "mil7.8.7:3.19_0": "aleṇato …",
  "mil7.8.7:3.20_0": "asaraṇato …",
  "mil7.8.7:3.21_0": "rittato …",
  "mil7.8.7:3.22_0": "tucchato …",
  "mil7.8.7:3.23_0": "suññato …",
  "mil7.8.7:3.24_0": "ādīnavato …",
  "mil7.8.7:3.25_0": "vipariṇāmadhammato …",
  "mil7.8.7:3.26_0": "asārato …",
  "mil7.8.7:3.27_0": "aghamūlato …",
  "mil7.8.7:3.28_0": "vadhakato …",
  "mil7.8.7:3.29_0": "vibhavato …",
  "mil7.8.7:3.30_0": "sāsavato …",
  "mil7.8.7:3.31_0": "saṅkhatato …",
  "mil7.8.7:3.32_0": "mārāmisato …",
  "mil7.8.7:3.33_0": "jātidhammato …",
  "mil7.8.7:3.34_0": "jarādhammato …",
  "mil7.8.7:3.35_0": "byādhidhammato …",
  "mil7.8.7:3.36_0": "maraṇadhammato …",
  "mil7.8.7:3.37_0": "sokadhammato …",
  "mil7.8.7:3.38_0": "paridevadhammato …",
  "mil7.8.7:3.39_0": "upāyāsadhammato …",
  "mil7.8.7:3.40_0": "saṅkilesadhammato …",
  "mil7.8.7:3.41_0": "evaṁ kho, mahārāja,",
  "mil7.8.7:3.41_1": "yoginā yogāvacarena imasmiṁ kāye upāsitabbaṁ.",
  "mil7.8.7:3.42_0": "Idaṁ, mahārāja,",
  "mil7.8.7:3.42_1": "issāsassa tatiyaṁ aṅgaṁ gahetabbaṁ.",
  "mil7.8.7:4.1_0": "Puna caparaṁ, mahārāja, issāso sāyaṁ pātaṁ upāsati;",
  "mil7.8.7:4.2_0": "evameva kho, mahārāja,",
  "mil7.8.7:4.2_1": "yoginā yogāvacarena sāyaṁ pātaṁ ārammaṇe upāsitabbaṁ.",
  "mil7.8.7:4.3_0": "Idaṁ, mahārāja,",
  "mil7.8.7:4.3_1": "issāsassa catutthaṁ aṅgaṁ gahetabbaṁ.",
  "mil7.8.7:4.4_0": "Bhāsitampetaṁ, mahārāja,",
  "mil7.8.7:4.4_1": "therena sāriputtena dhammasenāpatinā—",
  "mil7.8.7:5.1_0": "‘Yathā issāsako nāma,",
  "mil7.8.7:5.2_0": "sāyaṁ pātaṁ upāsati;",
  "mil7.8.7:5.3_0": "Upāsanaṁ ariñcanto,",
  "mil7.8.7:5.4_0": "labhate bhattavetanaṁ.",
  "mil7.8.7:6.1_0": "Tatheva buddhaputtopi,",
  "mil7.8.7:6.2_0": "Karoti kāyupāsanaṁ;",
  "mil7.8.7:6.3_0": "Kāyupāsanaṁ ariñcanto,",
  "mil7.8.7:6.4_0": "Arahattamadhigacchatī’”ti.",
  "mil7.8.7:7.1_0": "Issāsaṅgapañho sattamo.",
  "mil7.8.7:8.1_0": "Kumbhavaggo sattamo.",
  "mil7.8.7:9.1_0": "Tassuddānaṁ",
  "mil7.8.7:10.1_0": "Kumbho ca kāḷāyaso ca,",
  "mil7.8.7:10.2_0": "chattaṁ khettañca agado;",
  "mil7.8.7:10.3_0": "Bhojanena ca issāso,",
  "mil7.8.7:10.4_0": "vuttaṁ dāni vidūhīti.",
  "mil7.8.7:11.1_0": "Opammakathāpañho niṭṭhito."
}