{
  "atk-s0508a215:0_0": "19. Paññāsanipāto",
  "atk-s0508a215:1_0": "1. Tālapuṭattheragāthāvaṇṇanā",
  "atk-s0508a215:2_0": "Paññāsanipāte kadā nuhantiādikā āyasmato tālapuṭattherassa gāthā. Kā uppatti?",
  "atk-s0508a215:2_1": "Ayampi purimabuddhesu katādhikāro tattha tattha bhave vivaṭṭūpanissayaṁ kusalaṁ upacinitvā imasmiṁ buddhuppāde rājagahe aññatarasmiṁ naṭakule nibbattitvā viññutaṁ patto kulānurūpesu naccaṭṭhānesu nipphattiṁ gantvā sakalajambudīpe pākaṭo naṭagāmaṇi ahosi.",
  "atk-s0508a215:2_2": "So pañcasatamātugāmaparivāro mahatā naṭavibhavena gāmanigamarājadhānīsu samajjaṁ dassetvā,",
  "atk-s0508a215:2_3": "mahantaṁ pūjāsakkāraṁ labhitvā, vicaranto rājagahaṁ āgantvā,",
  "atk-s0508a215:2_4": "nagaravāsīnaṁ samajjaṁ dassetvā,",
  "atk-s0508a215:2_5": "laddhasammānasakkāro ñāṇassa paripākaṁ gatattā satthu santikaṁ gantvā,",
  "atk-s0508a215:2_6": "vanditvā ekamantaṁ nisinno bhagavantaṁ etadavoca – ‘‘sutametaṁ, bhante,",
  "atk-s0508a215:2_7": "pubbakānaṁ ācariyapācariyānaṁ naṭānaṁ bhāsamānānaṁ ‘yo so naṭo raṅgamajjhe samajjamajjhe saccālikena janaṁ hāseti rameti,",
  "atk-s0508a215:2_8": "so kāyassa bhedā paraṁ maraṇā pahāsānaṁ devānaṁ sahabyataṁ upapajjatī’ti, idha bhagavā kimāhā’’ti.",
  "atk-s0508a215:2_9": "Atha naṁ bhagavā tikkhattuṁ paṭikkhipi ‘‘mā maṁ etaṁ pucchī’’ti.",
  "atk-s0508a215:2_10": "Catutthavāraṁ puṭṭho āha – ‘‘gāmaṇi,",
  "atk-s0508a215:2_11": "ime sattā pakatiyāpi rāgabandhanabaddhā dosabandhanabaddhā mohabandhanabaddhā tesaṁ bhiyyopi rajanīye dosanīye mohanīye dhamme upasaṁharanto pamādetvā kāyassa bhedā paraṁ maraṇā niraye upapajjati.",
  "atk-s0508a215:2_12": "Sace panassa evaṁdiṭṭhi hoti ‘yo so naṭo raṅgamajjhe samajjamajjhe saccālikena janaṁ hāseti rameti,",
  "atk-s0508a215:2_13": "so kāyassa bhedā paraṁ maraṇā pahāsānaṁ devānaṁ sahabyataṁ upapajjatī’’’ti sāssa hoti micchādiṭṭhi.",
  "atk-s0508a215:2_14": "Micchādiṭṭhissa ca dvinnaṁ gatīnaṁ aññatarā gati icchitabbā,",
  "atk-s0508a215:2_15": "nirayassa vā tiracchānayoniyā vāti.",
  "atk-s0508a215:2_16": "Taṁ sutvā tālapuṭo gāmaṇi parodi.",
  "atk-s0508a215:2_17": "Nanu gāmaṇi pageva mayā paṭikkhitto ‘‘mā maṁ etaṁ pucchī’’ti (saṁ. ni. 4.354)? ‘‘Nāhaṁ, bhante, etaṁ rodāmi,",
  "atk-s0508a215:2_18": "yaṁ maṁ bhagavā naṭānaṁ abhisamparāyaṁ evamāhā’’ti. Api cāhaṁ, bhante,",
  "atk-s0508a215:2_19": "pubbakehi ācariyapācariyehi naṭehi vañcito ‘‘naṭo mahājanassa naṭasamajjaṁ dassetvā sugatiṁ upapajjatī’’ti.",
  "atk-s0508a215:2_20": "So satthu santike dhammaṁ sutvā paṭiladdhasaddho pabbajitvā laddhūpasampanno vipassanāya kammaṁ karonto nacirasseva arahattaṁ pāpuṇi,",
  "atk-s0508a215:2_21": "adhigatārahatto pana arahattappattito pubbe yenākārena attano cittaṁ niggaṇhanavasena yonisomanasikāro udapādi,",
  "atk-s0508a215:2_22": "taṁ anekadhā vibhajitvā dassetuṁ –",
  "atk-s0508a215:3_0": "1094.",
  "atk-s0508a215:4_0": " ‘‘Kadā nuhaṁ pabbatakandarāsu, ekākiyo addutiyo vihassaṁ;",
  "atk-s0508a215:5_0": "Aniccato sabbabhavaṁ vipassaṁ,",
  "atk-s0508a215:5_1": "taṁ me idaṁ taṁ nu kadā bhavissati.",
  "atk-s0508a215:6_0": "1095.",
  "atk-s0508a215:7_0": " ‘‘Kadā nuhaṁ bhinnapaṭandharo muni, kāsāvavattho amamo nirāso;",
  "atk-s0508a215:8_0": "Rāgañca dosañca tatheva mohaṁ,",
  "atk-s0508a215:8_1": "hantvā sukhī pavanagato vihassaṁ.",
  "atk-s0508a215:9_0": "1096.",
  "atk-s0508a215:10_0": "‘‘Kadā aniccaṁ vadharoganīḷaṁ,",
  "atk-s0508a215:10_1": "kāyaṁ imaṁ maccujarāyupaddutaṁ;",
  "atk-s0508a215:11_0": "Vipassamāno vītabhayo vihassaṁ,",
  "atk-s0508a215:11_1": "eko vane taṁ nu kadā bhavissati.",
  "atk-s0508a215:12_0": "1097.",
  "atk-s0508a215:13_0": "‘‘Kadā nuhaṁ bhayajananiṁ dukhāvahaṁ,",
  "atk-s0508a215:13_1": "taṇhālataṁ bahuvidhānuvattaniṁ;",
  "atk-s0508a215:14_0": "Paññāmayaṁ tikhiṇamasiṁ gahetvā,",
  "atk-s0508a215:14_1": "chetvā vase tampi kadā bhavissati.",
  "atk-s0508a215:15_0": "1098.",
  "atk-s0508a215:16_0": " ‘‘Kadā nu paññāmayamuggatejaṁ, satthaṁ isīnaṁ sahasādiyitvā;",
  "atk-s0508a215:17_0": "Māraṁ sasenaṁ sahasā bhañjissaṁ,",
  "atk-s0508a215:17_1": "sīhāsane taṁ nu kadā bhavissati.",
  "atk-s0508a215:18_0": "1099.",
  "atk-s0508a215:19_0": "‘‘Kadā nuhaṁ sabbhi samāgamesu,",
  "atk-s0508a215:19_1": "diṭṭho bhave dhammagarūhi tādibhi;",
  "atk-s0508a215:20_0": "Yāthāvadassīhi jitindriyehi,",
  "atk-s0508a215:20_1": "padhāniyo taṁ nu kadā bhavissati.",
  "atk-s0508a215:21_0": "1100.",
  "atk-s0508a215:22_0": " ‘‘Kadā nu maṁ tandi khudā pipāsā, vātātapā kīṭasarīsapā vā;",
  "atk-s0508a215:23_0": "Na bādhayissanti na taṁ giribbaje,",
  "atk-s0508a215:23_1": "atthatthiyaṁ taṁ nu kadā bhavissati.",
  "atk-s0508a215:24_0": "1101.",
  "atk-s0508a215:25_0": " ‘‘Kadā nu kho yaṁ viditaṁ mahesinā, cattāri saccāni sududdasāni;",
  "atk-s0508a215:26_0": "Samāhitatto satimā agacchaṁ,",
  "atk-s0508a215:26_1": "paññāya taṁ taṁ nu kadā bhavissati.",
  "atk-s0508a215:27_0": "1102.",
  "atk-s0508a215:28_0": "‘‘Kadā nu rūpe amite ca sadde,",
  "atk-s0508a215:28_1": "gandhe rase phusitabbe ca dhamme;",
  "atk-s0508a215:29_0": "Ādittatohaṁ samathehi yutto,",
  "atk-s0508a215:29_1": "paññāya dacchaṁ tadidaṁ kadā me.",
  "atk-s0508a215:30_0": "1103.",
  "atk-s0508a215:31_0": "‘‘Kadā nuhaṁ dubbacanena vutto,",
  "atk-s0508a215:31_1": "tato nimittaṁ vimano na hessaṁ;",
  "atk-s0508a215:32_0": "Atho pasatthopi tato nimittaṁ,",
  "atk-s0508a215:32_1": "tuṭṭho na hessaṁ tadidaṁ kadā me.",
  "atk-s0508a215:33_0": "1104.",
  "atk-s0508a215:34_0": "‘‘Kadā nu kaṭṭhe ca tiṇe latā ca,",
  "atk-s0508a215:34_1": "khandhe imehaṁ amite ca dhamme;",
  "atk-s0508a215:35_0": "Ajjhattikāneva ca bāhirāni ca,",
  "atk-s0508a215:35_1": "samaṁ tuleyyaṁ tadidaṁ kadā me.",
  "atk-s0508a215:36_0": "1105.",
  "atk-s0508a215:37_0": " ‘‘Kadā nu maṁ pāvusakālamegho, navena toyena sacīvaraṁ vane;",
  "atk-s0508a215:38_0": "Isippayātamhi pathe vajantaṁ,",
  "atk-s0508a215:38_1": "ovassate taṁ nu kadā bhavissati.",
  "atk-s0508a215:39_0": "1106.",
  "atk-s0508a215:40_0": "‘‘Kadā mayūrassa sikhaṇḍino vane,",
  "atk-s0508a215:40_1": "dijassa sutvā girigabbhare rutaṁ;",
  "atk-s0508a215:41_0": "Paccuṭṭhahitvā amatassa pattiyā,",
  "atk-s0508a215:41_1": "saṁcintaye taṁ nu kadā bhavissati.",
  "atk-s0508a215:42_0": "1107.",
  "atk-s0508a215:43_0": " ‘‘Kadā nu gaṅgaṁ yamunaṁ sarassatiṁ, pātālakhittaṁ vaḷavāmukhañca;",
  "atk-s0508a215:44_0": "Asajjamāno patareyyamiddhiyā,",
  "atk-s0508a215:44_1": "vibhiṁsanaṁ taṁ nu kadā bhavissati.",
  "atk-s0508a215:45_0": "1108.",
  "atk-s0508a215:46_0": " ‘‘Kadā nu nāgova asaṅgacārī, padālaye kāmaguṇesu chandaṁ;",
  "atk-s0508a215:47_0": "Nibbajjayaṁ sabbasubhaṁ nimittaṁ,",
  "atk-s0508a215:47_1": "jhāne yuto taṁ nu kadā bhavissati.",
  "atk-s0508a215:48_0": "1109.",
  "atk-s0508a215:49_0": " ‘‘Kadā iṇaṭṭova daliddako nidhiṁ, ārādhayitvā dhanikehi pīḷito;",
  "atk-s0508a215:50_0": "Tuṭṭho bhavissaṁ adhigamma sāsanaṁ,",
  "atk-s0508a215:50_1": "mahesino taṁ nu kadā bhavissati.",
  "atk-s0508a215:51_0": "1110.",
  "atk-s0508a215:52_0": " ‘‘Bahūni vassāni tayāmhi yācito, agāravāsena alaṁ nu te idaṁ;",
  "atk-s0508a215:53_0": "Taṁ dāni maṁ pabbajitaṁ samānaṁ,",
  "atk-s0508a215:53_1": "kiṁkāraṇā citta tuvaṁ na yuñjasi.",
  "atk-s0508a215:54_0": "1111.",
  "atk-s0508a215:55_0": "‘‘Nanu ahaṁ citta tayāmhi yācito,",
  "atk-s0508a215:55_1": "giribbaje citrachadā vihaṅgamā;",
  "atk-s0508a215:56_0": "Mahindaghosatthanitābhigajjino,",
  "atk-s0508a215:56_1": "te taṁ ramessanti vanamhi jhāyinaṁ.",
  "atk-s0508a215:57_0": "1112.",
  "atk-s0508a215:58_0": " ‘‘Kulamhi mitte ca piye ca ñātake, khiḍḍāratiṁ kāmaguṇañca loke;",
  "atk-s0508a215:59_0": "Sabbaṁ pahāya imamajjhupāgato,",
  "atk-s0508a215:59_1": "athopi tvaṁ citta na mayha tussasi.",
  "atk-s0508a215:60_0": "1113.",
  "atk-s0508a215:61_0": " ‘‘Mameva etaṁ na hi tvaṁ paresaṁ, sannāhakāle paridevitena kiṁ;",
  "atk-s0508a215:62_0": "Sabbaṁ idaṁ calamiti pekkhamāno,",
  "atk-s0508a215:62_1": "abhinikkhamiṁ amatapadaṁ jigīsaṁ.",
  "atk-s0508a215:63_0": "1114.",
  "atk-s0508a215:64_0": "‘‘Suyuttavādī dvipadānamuttamo,",
  "atk-s0508a215:64_1": "mahābhisakko naradammasārathi;",
  "atk-s0508a215:65_0": "Cittaṁ calaṁ makkaṭasannibhaṁ iti, avītarāgena sudunnivārayaṁ.",
  "atk-s0508a215:66_0": "1115.",
  "atk-s0508a215:67_0": "‘‘Kāmā hi citrā madhurā manoramā,",
  "atk-s0508a215:67_1": "aviddasū yattha sitā puthujjanā;",
  "atk-s0508a215:68_0": "Te dukkhamicchanti punabbhavesino, cittena nītā niraye nirākatā.",
  "atk-s0508a215:69_0": "1116.",
  "atk-s0508a215:70_0": "‘‘Mayūrakoñcābhirutamhi kānane,",
  "atk-s0508a215:70_1": "dīpīhi byagghehi purakkhato vasaṁ;",
  "atk-s0508a215:71_0": "Kāye apekkhaṁ jaha mā virādhaya,",
  "atk-s0508a215:71_1": "itissu maṁ citta pure niyuñjasi.",
  "atk-s0508a215:72_0": "1117.",
  "atk-s0508a215:73_0": "‘‘Bhāvehi jhānāni ca indriyāni ca,",
  "atk-s0508a215:73_1": "balāni bojjhaṅgasamādhibhāvanā;",
  "atk-s0508a215:74_0": "Tisso ca vijjā phusa buddhasāsane,",
  "atk-s0508a215:74_1": "itissu maṁ citta pure niyuñjasi.",
  "atk-s0508a215:75_0": "1118.",
  "atk-s0508a215:76_0": "‘‘Bhāvehi maggaṁ amatassa pattiyā,",
  "atk-s0508a215:76_1": "niyyānikaṁ sabbadukhakkhayogadhaṁ;",
  "atk-s0508a215:77_0": "Aṭṭhaṅgikaṁ sabbakilesasodhanaṁ,",
  "atk-s0508a215:77_1": "itissu maṁ citta pure niyuñjasi.",
  "atk-s0508a215:78_0": "1119.",
  "atk-s0508a215:79_0": "‘‘Dukkhanti khandhe paṭipassa yoniso,",
  "atk-s0508a215:79_1": "yato ca dukkhaṁ samudeti taṁ jaha;",
  "atk-s0508a215:80_0": "Idheva dukkhassa karohi antaṁ,",
  "atk-s0508a215:80_1": "itissu maṁ citta pure niyuñjasi.",
  "atk-s0508a215:81_0": "1120.",
  "atk-s0508a215:82_0": "‘‘Aniccaṁ dukkhanti vipassa yoniso,",
  "atk-s0508a215:82_1": "suññaṁ anattāti aghaṁ vadhanti ca;",
  "atk-s0508a215:83_0": "Manovicāre uparundha cetaso,",
  "atk-s0508a215:83_1": "itissu maṁ citta pure niyuñjasi.",
  "atk-s0508a215:84_0": "1121.",
  "atk-s0508a215:85_0": "‘‘Muṇḍo virūpo abhisāpamāgato,",
  "atk-s0508a215:85_1": "kapālahatthova kulesu bhikkhasu;",
  "atk-s0508a215:86_0": "Yuñjassu satthuvacane mahesino,",
  "atk-s0508a215:86_1": "itissu maṁ citta pure niyuñjasi.",
  "atk-s0508a215:87_0": "1122.",
  "atk-s0508a215:88_0": " ‘‘Susaṁvutatto visikhantare caraṁ, kulesu kāmesu asaṅgamānaso;",
  "atk-s0508a215:89_0": "Cando yathā dosinapuṇṇamāsiyā,",
  "atk-s0508a215:89_1": "itissu maṁ citta pure niyuñjasi.",
  "atk-s0508a215:90_0": "1123.",
  "atk-s0508a215:91_0": " ‘‘Āraññiko hohi ca piṇḍapātiko, sosāniko hohi ca paṁsukūliko;",
  "atk-s0508a215:92_0": "Nesajjiko hohi sadā dhute rato,",
  "atk-s0508a215:92_1": "itissu maṁ citta pure niyuñjasi.",
  "atk-s0508a215:93_0": "1124.",
  "atk-s0508a215:94_0": "‘‘Ropetva rukkhāni yathā phalesī,",
  "atk-s0508a215:94_1": "mūle taruṁ chettu tameva icchasi;",
  "atk-s0508a215:95_0": "Tathūpamaṁ cittamidaṁ karosi,",
  "atk-s0508a215:95_1": "yaṁ maṁ aniccamhi cale niyuñjasi.",
  "atk-s0508a215:96_0": "1125.",
  "atk-s0508a215:97_0": "‘‘Arūpa dūraṅgama ekacāri,",
  "atk-s0508a215:97_1": "na te karissaṁ vacanaṁ idānihaṁ;",
  "atk-s0508a215:98_0": "Dukkhā hi kāmā kaṭukā mahabbhayā, nibbānamevābhimano carissaṁ.",
  "atk-s0508a215:99_0": "1126.",
  "atk-s0508a215:100_0": " ‘‘Nāhaṁ alakkhyā ahirikkatāya vā,",
  "atk-s0508a215:101_0": "Na cittahetū na ca dūrakantanā;",
  "atk-s0508a215:102_0": "Ājīvahetū ca ahaṁ na nikkhamiṁ,",
  "atk-s0508a215:103_0": "Kato ca te citta paṭissavo mayā.",
  "atk-s0508a215:104_0": "1127.",
  "atk-s0508a215:105_0": "‘‘Appicchatā sappurisehi vaṇṇitā,",
  "atk-s0508a215:105_1": "makkhappahānaṁ vūpasamo dukhassa;",
  "atk-s0508a215:106_0": "Itissu maṁ citta tadā niyuñjasi,",
  "atk-s0508a215:106_1": "idāni tvaṁ gacchasi pubbaciṇṇaṁ.",
  "atk-s0508a215:107_0": "1128.",
  "atk-s0508a215:108_0": "‘‘Taṇhā avijjā ca piyāpiyañca,",
  "atk-s0508a215:108_1": "subhāni rūpāni sukhā ca vedanā;",
  "atk-s0508a215:109_0": "Manāpiyā kāmaguṇā ca vantā,",
  "atk-s0508a215:109_1": "vante ahaṁ āvamituṁ na ussahe.",
  "atk-s0508a215:110_0": "1129.",
  "atk-s0508a215:111_0": " ‘‘Sabbattha te citta vaco kataṁ mayā, bahūsu jātīsu namesi kopito;",
  "atk-s0508a215:112_0": "Ajjhattasambhavo kataññutāya te,",
  "atk-s0508a215:112_1": "dukkhe ciraṁ saṁsaritaṁ tayā kate.",
  "atk-s0508a215:113_0": "1130.",
  "atk-s0508a215:114_0": "‘‘Tvaññeva no citta karosi brāhmaṇo,",
  "atk-s0508a215:114_1": "tvaṁ khattiyo rājadasī karosi;",
  "atk-s0508a215:115_0": "Vessā ca suddā ca bhavāma ekadā,",
  "atk-s0508a215:115_1": "devattanaṁ vāpi taveva vāhasā.",
  "atk-s0508a215:116_0": "1131.",
  "atk-s0508a215:117_0": "‘‘Taveva hetū asurā bhavāmase,",
  "atk-s0508a215:117_1": "tvaṁmūlakaṁ nerayikā bhavāmase;",
  "atk-s0508a215:118_0": "Atho tiracchānagatāpi ekadā,",
  "atk-s0508a215:118_1": "petattanaṁ vāpi taveva vāhasā.",
  "atk-s0508a215:119_0": "1132.",
  "atk-s0508a215:120_0": "‘‘Nanu dubbhissasi maṁ punappunaṁ,",
  "atk-s0508a215:120_1": "muhuṁ muhuṁ cāraṇikaṁva dassayaṁ;",
  "atk-s0508a215:121_0": "Ummattakeneva mayā palobhasi,",
  "atk-s0508a215:121_1": "kiñcāpi te citta virādhitaṁ mayā.",
  "atk-s0508a215:122_0": "1133.",
  "atk-s0508a215:123_0": "‘‘Idaṁ pure cittamacāri cārikaṁ,",
  "atk-s0508a215:123_1": "yenicchakaṁ yatthakāmaṁ yathāsukhaṁ;",
  "atk-s0508a215:124_0": "Tadajjahaṁ niggahessāmi yoniso,",
  "atk-s0508a215:124_1": "hatthippabhinnaṁ viya aṅgusaggaho.",
  "atk-s0508a215:125_0": "1134.",
  "atk-s0508a215:126_0": " ‘‘Satthā ca me lokamimaṁ adhiṭṭhahi, aniccato addhuvato asārato;",
  "atk-s0508a215:127_0": "Pakkhanda maṁ citta jinassa sāsane, tārehi oghā mahatā suduttarā.",
  "atk-s0508a215:128_0": "1135.",
  "atk-s0508a215:129_0": "‘‘Na te idaṁ citta yathā purāṇakaṁ,",
  "atk-s0508a215:129_1": "nāhaṁ alaṁ tuyha vase nivattituṁ;",
  "atk-s0508a215:130_0": "Mahesino pabbajitomhi sāsane,",
  "atk-s0508a215:130_1": "na mādisā honti vināsadhārino.",
  "atk-s0508a215:131_0": "1136.",
  "atk-s0508a215:132_0": "‘‘Nagā samuddā saritā vasundharā,",
  "atk-s0508a215:132_1": "disā catasso vidisā adho divā;",
  "atk-s0508a215:133_0": "Sabbe aniccā tibhavā upaddutā,",
  "atk-s0508a215:133_1": "kuhiṁ gato citta sukhaṁ ramissasi.",
  "atk-s0508a215:134_0": "1137.",
  "atk-s0508a215:135_0": "‘‘Dhitipparaṁ kiṁ mama citta kāhisi,",
  "atk-s0508a215:135_1": "na te alaṁ citta vasānuvattako;",
  "atk-s0508a215:136_0": "Na jātu bhastaṁ ubhatomukhaṁ chupe,",
  "atk-s0508a215:136_1": "dhiratthu pūraṁ navasotasandaniṁ.",
  "atk-s0508a215:137_0": "1138.",
  "atk-s0508a215:138_0": "‘‘Varāhaeṇeyyavigāḷhasevite,",
  "atk-s0508a215:138_1": "pabbhārakuṭṭe pakateva sundare;",
  "atk-s0508a215:139_0": "Navambunā pāvusasittakānane, tahiṁ guhāgehagato ramissasi.",
  "atk-s0508a215:140_0": "1139.",
  "atk-s0508a215:141_0": "‘‘Sunīlagīvā susikhā supekhunā,",
  "atk-s0508a215:141_1": "sucittapattacchadanā vihaṅgamā;",
  "atk-s0508a215:142_0": "Sumañjughosatthanitābhigajjino,",
  "atk-s0508a215:142_1": "te taṁ ramessanti vanamhi jhāyinaṁ.",
  "atk-s0508a215:143_0": "1140.",
  "atk-s0508a215:144_0": "‘‘Vuṭṭhamhi deve caturaṅgule tiṇe,",
  "atk-s0508a215:144_1": "saṁpupphite meghanibhamhi kānane;",
  "atk-s0508a215:145_0": "Nagantare viṭapisamo sayissaṁ,",
  "atk-s0508a215:145_1": "taṁ me mudū hehiti tūlasannibhaṁ.",
  "atk-s0508a215:146_0": "1141.",
  "atk-s0508a215:147_0": "‘‘Tathā tu kassāmi yathāpi issaro,",
  "atk-s0508a215:147_1": "yaṁ labbhati tenapi hotu me alaṁ;",
  "atk-s0508a215:148_0": "Na tāhaṁ kassāmi yathā atandito,",
  "atk-s0508a215:148_1": "biḷārabhastaṁva yathā sumadditaṁ.",
  "atk-s0508a215:149_0": "1142.",
  "atk-s0508a215:150_0": "‘‘Tathā tu kassāmi yathāpi issaro,",
  "atk-s0508a215:150_1": "yaṁ labbhati tenapi hotu me alaṁ;",
  "atk-s0508a215:151_0": "Viriyena taṁ mayha vasānayissaṁ,",
  "atk-s0508a215:151_1": "gajaṁva mattaṁ kusalaṅkusaggaho.",
  "atk-s0508a215:152_0": "1143.",
  "atk-s0508a215:153_0": " ‘‘Tayā sudantena avaṭṭhitena hi, hayena yoggācariyova ujjunā;",
  "atk-s0508a215:154_0": "Pahomi maggaṁ paṭipajjituṁ sivaṁ,",
  "atk-s0508a215:154_1": "cittānurakkhīhi sadā nisevitaṁ.",
  "atk-s0508a215:155_0": "1144.",
  "atk-s0508a215:156_0": "‘‘Ārammaṇe taṁ balasā nibandhisaṁ,",
  "atk-s0508a215:156_1": "nāgaṁva thambhamhi daḷhāya rajjuyā;",
  "atk-s0508a215:157_0": "Taṁ me suguttaṁ satiyā subhāvitaṁ,",
  "atk-s0508a215:157_1": "anissitaṁ sabbabhavesu hehisi.",
  "atk-s0508a215:158_0": "1145.",
  "atk-s0508a215:159_0": "‘‘Paññāya chetvā vipathānusārinaṁ,",
  "atk-s0508a215:159_1": "yogena niggayha pathe nivesiya;",
  "atk-s0508a215:160_0": "Disvā samudayaṁ vibhavañca sambhavaṁ, dāyādako hehisi aggavādino.",
  "atk-s0508a215:161_0": "1146.",
  "atk-s0508a215:162_0": "‘‘Catubbipallāsavasaṁ adhiṭṭhitaṁ,",
  "atk-s0508a215:162_1": "gāmaṇḍalaṁva parinesi citta maṁ;",
  "atk-s0508a215:163_0": "Nanu saṁyojanabandhanacchidaṁ,",
  "atk-s0508a215:163_1": "saṁsevase kāruṇikaṁ mahāmuniṁ.",
  "atk-s0508a215:164_0": "1147.",
  "atk-s0508a215:165_0": "‘‘Migo yathā seri sucittakānane,",
  "atk-s0508a215:165_1": "rammaṁ giriṁ pāvusaabbhamāliniṁ;",
  "atk-s0508a215:166_0": "Anākule tattha nage ramissaṁ,",
  "atk-s0508a215:166_1": "asaṁsayaṁ citta parā bhavissasi.",
  "atk-s0508a215:167_0": "1148.",
  "atk-s0508a215:168_0": " ‘‘Ye tuyha chandena vasena vattino,",
  "atk-s0508a215:169_0": "Narā ca nārī ca anubhonti yaṁ sukhaṁ;",
  "atk-s0508a215:170_0": "Aviddasū māravasānuvattino,",
  "atk-s0508a215:171_0": "Bhavābhinandī tava citta sāvakā’’ti.",
  "atk-s0508a215:172_0": "Tattha kadā nuhanti kadā nu ahaṁ.",
  "atk-s0508a215:172_1": "Pabbatakandarāsūti pabbatesu ca kandaresu ca, pabbatassa vā kandarāsu. Ekākiyoti ekako. Addutiyoti nittaṇho.",
  "atk-s0508a215:172_2": "Taṇhā hi purisassa dutiyā nāma. Vihassanti viharissāmi.",
  "atk-s0508a215:172_3": "Aniccato sabbabhavaṁ vipassanti kāmabhavādibhedaṁ sabbampi bhavaṁ ‘‘hutvā abhāvaṭṭhena anicca’’nti vipassanto kadā nu viharissanti yojanā. Nidassanamattañcetaṁ, ‘‘yadaniccaṁ taṁ dukkhaṁ,",
  "atk-s0508a215:172_4": "yaṁ dukkhaṁ tadanattā’’ti vacanato (saṁ. ni.",
  "atk-s0508a215:172_5": "3.15) itarampi lakkhaṇadvayaṁ vuttamevāti daṭṭhabbaṁ.",
  "atk-s0508a215:172_6": "Taṁ me idaṁ taṁ nu kadā bhavissatīti taṁ idaṁ me parivitakkitaṁ kadā nu bhavissati,",
  "atk-s0508a215:172_7": "kadā nu kho matthakaṁ pāpuṇissatīti attho.",
  "atk-s0508a215:172_8": "Taṁ nūti cettha tanti nipātamattaṁ.",
  "atk-s0508a215:172_9": "Ayañhettha saṅkhepattho – kadā nu kho ahaṁ mahāgajo viya saṅkhalikabandhanaṁ,",
  "atk-s0508a215:172_10": "gihibandhanaṁ chinditvā pabbajitvā kāyavivekaṁ paribrūhayanto ekākī pabbatakandarāsu adutiyo sabbattha nirapekkho sabbasaṅkhāragataṁ aniccādito vipassanto viharissāmīti.",
  "atk-s0508a215:173_0": "Bhinnapaṭandharoti bhinnavatthadharo,",
  "atk-s0508a215:173_1": "gāthāsukhatthaṁ nakārāgamaṁ katvā vuttaṁ.",
  "atk-s0508a215:173_2": "Satthakacchinnaagghaphassavaṇṇabhinnaṁ paṭacīvaraṁ dhārentoti attho. Munīti pabbajito.",
  "atk-s0508a215:173_3": "Amamoti kule vā gaṇe vā mamattābhāvena amamo.",
  "atk-s0508a215:173_4": "Katthacipi ārammaṇe āsīsanāya abhāvena nirāso.",
  "atk-s0508a215:173_5": "Hantvā sukhī pavanagato vihassanti rāgādike kilese ariyamaggena samucchinditvā maggasukhena phalasukhena sukhī mahāvanagato kadā nu kho ahaṁ viharissāmi.",
  "atk-s0508a215:174_0": "Vadharoganīḷanti maraṇassa ca rogassa ca kulāvakabhūtaṁ.",
  "atk-s0508a215:174_1": "Kāyaṁ imanti imaṁ khandhapañcakasaṅkhātaṁ kāyaṁ.",
  "atk-s0508a215:174_2": "Khandhapañcakopi hi ‘‘avijjāgatassa, bhikkhave,",
  "atk-s0508a215:174_3": "purisapuggalassa taṇhānugatassa ayameva kāyo bahiddhā nāmarūpa’’ntiādīsu kāyo vuccati.",
  "atk-s0508a215:174_4": "Maccujarāyupaddutanti maraṇena ceva jarāya ca pīḷitaṁ,",
  "atk-s0508a215:174_5": "vipassamāno ahaṁ bhayahetupahānena vītabhayo,",
  "atk-s0508a215:174_6": "taṁ nu kadā bhavissatīti attho.",
  "atk-s0508a215:175_0": "Bhayajananinti pañcavīsatiyā mahābhayānaṁ uppādakāraṇabhūtaṁ kāyikassa ca cetasikassa ca sakalassapi vaṭṭadukkhassa āvahanato dukhāvahaṁ.",
  "atk-s0508a215:175_1": "Taṇhālataṁ bahuvidhānuvattaninti bahuvidhañca ārammaṇaṁ bhavameva vā anuvattati santanotīti bahuvidhānuvattaniṁ, taṇhāsaṅkhātalataṁ.",
  "atk-s0508a215:175_2": "Paññāmayanti maggapaññāmayaṁ sunisitaṁ asikhaggaṁ vīriyapaggahitena saddhāhatthena gahetvā samucchinditvā ‘‘kadā nuhaṁ vase’’ti yaṁ parivitakkitaṁ,",
  "atk-s0508a215:175_3": "tampi kadā bhavissatīti yojanā.",
  "atk-s0508a215:176_0": "Uggatejanti samathavipassanāvasena nisitatāya tikkhatejaṁ.",
  "atk-s0508a215:176_1": "Satthaṁ isīnanti buddhapaccekabuddhaariyasāvakaisīnaṁ satthabhūtaṁ .",
  "atk-s0508a215:176_2": "Māraṁ sasenaṁ sahasā bhañjissanti kilesasenāya sasenaṁ abhisaṅkhārādimāraṁ sahasā sīghameva bhañjissāmi. Sīhāsaneti thirāsane, aparājitapallaṅketi attho.",
  "atk-s0508a215:177_0": "Sabbhi samāgamesu diṭṭho bhaveti dhammagāravayuttatāya dhammagarūhi tādilakkhaṇappattiyā tādīhi aviparītadassitāya yāthāvadassīhi ariyamaggeneva pāpajitindriyatāya jitindriyehi buddhādīhi sādhūhi samāgamesu ‘‘kadā nu ahaṁ padhāniyoti diṭṭho bhaveyya’’nti yaṁ me parivitakkitaṁ,",
  "atk-s0508a215:177_1": "taṁ nu kadā bhavissatīti yojanā.",
  "atk-s0508a215:177_2": "Iminā nayena sabbattha padayojanā veditabbā,",
  "atk-s0508a215:177_3": "padatthamattameva vaṇṇayissāma.",
  "atk-s0508a215:178_0": "Tandīti ālasiyaṁ. Khudāti jighacchā.",
  "atk-s0508a215:178_1": "Kīṭasarīsapāti kīṭañceva sarīsapā ca.",
  "atk-s0508a215:178_2": "Na bādhayissantīti maṁ na byādhayissanti sukhadukkhasomanassadomanassānaṁ jhānehi paṭibāhitattāti adhippāyo. Giribbajeti pabbatakandarāya.",
  "atk-s0508a215:178_3": "Atthatthiyanti sadatthasaṅkhātena atthena atthikaṁ.",
  "atk-s0508a215:179_0": "Yaṁ viditaṁ mahesināti yaṁ catusaccaṁ mahesinā sammāsambuddhena sayambhūñāṇena ñātaṁ paṭividdhaṁ,",
  "atk-s0508a215:179_1": "tāni cattāri saccāni anupacitakusalasambhārehi suṭṭhu duddasāni maggasamādhinā samāhitatto, sammāsatiyā satimā,",
  "atk-s0508a215:179_2": "ariyamaggapaññāya ahaṁ agacchaṁ paṭivijjhissaṁ adhigamissanti attho.",
  "atk-s0508a215:180_0": "Rūpeti cakkhuviññeyyarūpe. Amiteti ñāṇena amite,",
  "atk-s0508a215:180_1": "aparicchinne apariññāteti attho. Phusitabbeti, phoṭṭhabbe. Dhammeti manoviññeyyadhamme.",
  "atk-s0508a215:180_2": "Amiteti vā aparimāṇe nīlādivasena anekabhedabhinne rūpe bherisaddādivasena, mūlarasādivasena, kakkhaḷamudutādivasena, sukhadukkhādivasena ca,",
  "atk-s0508a215:180_3": "anekabhedasaddādike cāti attho.",
  "atk-s0508a215:180_4": "Ādittatoti ekādasahi aggīhi ādittabhāvato.",
  "atk-s0508a215:180_5": "Samathehi yuttoti jhānavipassanāmaggasamādhīhi samannāgato.",
  "atk-s0508a215:180_6": "Paññāya dacchanti vipassanāpaññāsahitāya maggapaññāya dakkhissaṁ.",
  "atk-s0508a215:181_0": "Dubbacanena vuttoti duruttavacanena ghaṭṭito.",
  "atk-s0508a215:181_1": "Tato nimittanti pharusavācāhetu.",
  "atk-s0508a215:181_2": "Vimano na hessanti domanassito na bhaveyyaṁ. Athoti atha. Pasatthoti kenaci pasaṁsito.",
  "atk-s0508a215:182_0": "Kaṭṭheti dārukkhandhe. Tiṇeti tiṇānaṁ khandhe.",
  "atk-s0508a215:182_1": "Imeti ime mama santatipariyāpanne pañca khandhe .",
  "atk-s0508a215:182_2": "Amite ca dhammeti tato aññena indriyakkhandhena amite rūpadhamme.",
  "atk-s0508a215:182_3": "Tenāha – ‘‘ajjhattikāneva ca bāhirāni cā’’ti.",
  "atk-s0508a215:182_4": "Samaṁ tuleyyanti aniccādivasena ceva asārādiupamāvasena ca sabbaṁ samameva katvā tīreyyaṁ.",
  "atk-s0508a215:183_0": "Isippayātamhipathe vajantanti buddhādīhi mahesīhi sammadeva payāte samathavipassanāmagge vajantaṁ paṭipajjantaṁ.",
  "atk-s0508a215:183_1": "Pāvusasamaye kālamegho navena toyena vassodakena sacīvaraṁ pavane kadā nu ovassati,",
  "atk-s0508a215:183_2": "temetīti attano abbhokāsikabhāvaparivitakkitaṁ dasseti.",
  "atk-s0508a215:184_0": "Mayūrassa sikhaṇḍino vane dijassāti mātukucchito aṇḍakosato cāti dvikkhattuṁ jāyanavasena dijassa,",
  "atk-s0508a215:184_1": "sikhāsambhavena sikhaṇḍino ca mayūrassa vane kadā pana girigabbhare rutaṁ kekāravaṁ sutvā velaṁ sallakkhitvā sayanato vuṭṭhahitvā amatassa pattiyā nibbānādhigamāya.",
  "atk-s0508a215:184_2": "Saṁcintayeti vuccamāne bhave aniccādito manasi kareyyaṁ vipasseyyanti attho.",
  "atk-s0508a215:185_0": "Gaṅgaṁ yamunaṁ sarassatinti etā mahānadiyo asajjamāno bhāvanāmayāya iddhiyā kadā nu patareyyanti yojanā.",
  "atk-s0508a215:185_1": "Pātālakhittaṁ baḷavāmukhañcāti pātāya alaṁ pariyattanti pātālaṁ, tadeva khittaṁ,",
  "atk-s0508a215:185_2": "pathaviyā saṇṭhahanakāle tathā ṭhitanti pātālakhittaṁ.",
  "atk-s0508a215:185_3": "Yojanasatikādibhedāni samuddassa antopathaviyā tīraṭṭhānāni,",
  "atk-s0508a215:185_4": "yesu kānici nāgādīnaṁ vasanaṭṭhānāni honti,",
  "atk-s0508a215:185_5": "kānici suññāniyeva hutvā tiṭṭhanti.",
  "atk-s0508a215:185_6": "Baḷavāmukhanti mahāsamudde mahantaṁ āvaṭṭamukhaṁ.",
  "atk-s0508a215:185_7": "Mahānirayadvārassa hi vivaṭakāle mahāaggikkhandho tato nikkhanto tadabhimukhaṁ anekayojanasatāyāmavitthāraṁ heṭṭhā samuddapadesaṁ ḍahati,",
  "atk-s0508a215:185_8": "tasmiṁ daḍḍhe upari udakaṁ āvaṭṭākārena paribbhamantaṁ mahatā saddena heṭṭhā nipatati. Tattha baḷavāmukhasamaññā,",
  "atk-s0508a215:185_9": "iti tañca pātālakhittaṁ baḷavāmukhañca vibhiṁsanaṁ bhayānakaṁ asajjamāno iddhiyā kadā nu patareyyanti yaṁ parivitakkitaṁ, taṁ kadā nu bhavissati,",
  "atk-s0508a215:185_10": "bhāvanāmayaṁ iddhiṁ nibbattetvā kadā nu evaṁ iddhiṁ vaḷañjissāmīti attho.",
  "atk-s0508a215:186_0": "Nāgova asaṅgacārī padālayeti yathā mattavāraṇo daḷhathambhaṁ bhinditvā ayasaṅkhalikaṁ viddhaṁsetvā asaṅgacārī vanaṁ pavisitvā eko adutiyo hutvā attano rucivasena carati,",
  "atk-s0508a215:186_1": "evamahaṁ kadā nu sabbasubhaṁ nimittaṁ nibbajjayaṁ niravasesato vajjayanto kāmacchandavaso ahutvā jhāne yuto payutto kāmaguṇesu chandaṁ sammadeva padāleyyaṁ chindeyyaṁ pajaheyyanti yaṁ parivitakkitaṁ, taṁ nu kadā bhavissati.",
  "atk-s0508a215:187_0": "Iṇaṭṭovadaliddako nidhiṁ ārādhayitvāti yathā koci daliddo jīvikapakato iṇaṁ gahetvā taṁ sodhetuṁ asakkonto iṇaṭṭo iṇena aṭṭito dhanikehi pīḷito nidhiṁ ārādhayitvā adhigantvā iṇañca sodhetvā sukhena ca jīvanto tuṭṭho bhaveyya,",
  "atk-s0508a215:187_1": "evaṁ ahampi kadā nu iṇasadisaṁ kāmacchandaṁ pahāya mahesino ariyadhanasampuṇṇatāya maṇikanakādiratanasampuṇṇanidhisadisaṁ buddhassa sāsanaṁ adhigantvā tuṭṭho bhaveyyanti yaṁ parivitakkitaṁ, taṁ kadā nu bhavissatīti.",
  "atk-s0508a215:188_0": "Evaṁ pabbajjato pubbe nekkhammavitakkavasena pavattaṁ attano vitakkapavattiṁ dassetvā idāni pabbajitvā yehākārehi attānaṁ ovaditvā adhigacchi,",
  "atk-s0508a215:188_1": "te dassento ‘‘bahūni vassānī’’tiādikā gāthā abhāsi.",
  "atk-s0508a215:188_2": "Tattha bahūni vassāni tayāmhi yācito,",
  "atk-s0508a215:188_3": "agāravāsena alaṁ nu te idanti anekasaṁvaccharāni vividhadukkhānubandhena agāramajjhe vāsena alaṁ pariyattameva teti, ambho citta,",
  "atk-s0508a215:188_4": "idaṁ tayā anekāni saṁvaccharāni ahaṁ amhi nanu yācito.",
  "atk-s0508a215:188_5": "Taṁ dāni maṁ pabbajitaṁ samānanti taṁ maṁ tayā tathā ussāhanena pabbajitaṁ samānaṁ kena kāraṇena citta tuvaṁ na yuñjasi,",
  "atk-s0508a215:188_6": "samathavipassanaṁ chaḍḍetvā nihīne ālasiye niyojesīti attho.",
  "atk-s0508a215:189_0": "Nanu ahaṁ, citta, tayāmhi yācitoti, ambho citta,",
  "atk-s0508a215:189_1": "ahaṁ tayā nanu yācito amhi āyācito maññe. Yadi yācito,",
  "atk-s0508a215:189_2": "kasmā idāni tadanurūpaṁ na paṭipajjasīti adhippāyo.",
  "atk-s0508a215:189_3": "‘‘Giribbaje’’tiādinā yācitākāraṁ dasseti.",
  "atk-s0508a215:189_4": "Citrachadā vihaṅgamā vicitrapekhuṇapakkhino, mayūrāti attho.",
  "atk-s0508a215:189_5": "Mahindaghosatthanitābhigajjinoti jalaghosatthanitena hetunā suṭṭhu gajjanasīlā.",
  "atk-s0508a215:189_6": "Te taṁ ramessanti vanamhi jhāyinanti te mayūrā taṁ vane jhānapasutaṁ ramessantīti nanu tayā yācitoti dasseti.",
  "atk-s0508a215:190_0": "Kulamhīti kulaparivaṭṭe.",
  "atk-s0508a215:190_1": "Imamajjhupāgatoti imaṁ araññaṭṭhānaṁ pabbajjaṁ vā ajjhupāgato. Athopi tvaṁ, citta,",
  "atk-s0508a215:190_2": "na mayha tussasīti tvaṁ anuvattitvā ṭhitampi maṁ nārādhessasīti attho.",
  "atk-s0508a215:191_0": "Mameva etaṁ na hi tvaṁ paresanti etaṁ, citta,",
  "atk-s0508a215:191_1": "mameva tasmā tvaṁ paresaṁ na hosi.",
  "atk-s0508a215:191_2": "Tvaṁ pana aññesaṁ viya katvā sannāhakāle kilesamāre yujjhituṁ bhāvanāsannāhakāle nati vatvā paridevitena kiṁ payojanaṁ,",
  "atk-s0508a215:191_3": "idāni taṁ aññathā vattituṁ na dassāmīti adhippāyo.",
  "atk-s0508a215:191_4": "Sabbaṁ idaṁ calamiti pekkhamānoti yasmā ‘‘idaṁ cittaṁ aññañca sabbaṁ tebhūmakasaṅkhāraṁ calaṁ anavaṭṭhita’’nti paññācakkhunā olokento gehato kāmehi ca abhinikkhamiṁ amatapadaṁ nibbānaṁ jigīsaṁ pariyesanto, tasmā, citta,",
  "atk-s0508a215:191_5": "ananuvattanto nibbānaṁ pariyesanameva karomīti adhippāyo.",
  "atk-s0508a215:192_0": "Avītarāgena sudunnivārayaṁ cittaṁ calaṁ makkaṭasannibhaṁ vanamakkaṭasadisaṁ iti suyuttavādī subhāsitavādī dvipadānamuttamo mahābhisakko naradammasārathīti yojanā.",
  "atk-s0508a215:193_0": "Aviddasū yattha sitā puthujjanāti yattha yesu vatthukāmesu kilesakāmesu ca sitā paṭibaddhā te andhaputhujjanā tena kāmarāgena punabbhavesino ekanteneva dukkhamicchanti.",
  "atk-s0508a215:193_1": "Icchantā ca cittena nītā niraye nirākatāti cittavasikā nirayasaṁvattanikaṁ kammaṁ karontā hitasukhato nirākatā hutvā attano citteneva niraye nītā na aññathāti cittasseva niggahetabbataṁ dasseti.",
  "atk-s0508a215:194_0": "Punapi cittaṁyeva niggahetuṁ mantento ‘‘mayūrakoñcābhirutamhī’’tiādimāha.",
  "atk-s0508a215:194_1": "Tattha mayūrakoñcābhirutamhīti sikhīhi sārasehi ca abhikūjite.",
  "atk-s0508a215:194_2": "Dīpīhi byagghehi purakkhato vasanti mettāvihāritāya evarūpehi tiracchānagatehi purakkhato parivārito hutvā vane vasanto,",
  "atk-s0508a215:194_3": "etena suññabhāvaparibrūhanamāha.",
  "atk-s0508a215:194_4": "Kāye apekkhaṁ jahāti sabbaso kāye nirapekkho jaha, etena pahitattataṁ vadati.",
  "atk-s0508a215:194_5": "Mā virādhayāti imaṁ sudullabhaṁ navamaṁ khaṇaṁ mā virādhehi. Itissu maṁ, citta,",
  "atk-s0508a215:194_6": "pure niyuñjasīti evañhi tvaṁ, citta,",
  "atk-s0508a215:194_7": "maṁ pabbajjato pubbe sammāpaṭipattiyaṁ uyyojesīti attho.",
  "atk-s0508a215:195_0": "Bhāvehīti uppādehi vaḍḍhehi ca.",
  "atk-s0508a215:195_1": "Jhānānīti paṭhamādīni cattāri jhānāni.",
  "atk-s0508a215:195_2": "Indriyānīti saddhādīni pañcindriyāni.",
  "atk-s0508a215:195_3": "Balānīti tāniyeva pañca balāni.",
  "atk-s0508a215:195_4": "Bojjhaṅgasamādhibhāvanāti satta bojjhaṅge catasso samādhibhāvanā ca.",
  "atk-s0508a215:195_5": "Tisso ca vijjāti pubbenivāsañāṇādikā tisso vijjā ca.",
  "atk-s0508a215:195_6": "Phusa pāpuṇāhi buddhasāsane sammāsambuddhaovāde ṭhito.",
  "atk-s0508a215:196_0": "Niyyānikanti vaṭṭadukkhato niyhānavahaṁ.",
  "atk-s0508a215:196_1": "Sabbadukkhakkhayogadhanti amatogadhaṁ nibbānapatiṭṭhaṁ nibbānārammaṇaṁ.",
  "atk-s0508a215:196_2": "Sabbakilesasodhananti anavasesakilesamalavisodhanaṁ.",
  "atk-s0508a215:197_0": "Khandheti upādānakkhandhe.",
  "atk-s0508a215:197_1": "Paṭipassa yonisoti rogato gaṇḍato sallato aghato ābādhatoti evamādīhi vividhehi pakārehi vipassanāñāṇena sammā upāyena nayena passa.",
  "atk-s0508a215:197_2": "Taṁ jahāti taṁ dukkhassa samudayaṁ taṇhaṁ pajaha, samucchinda.",
  "atk-s0508a215:197_3": "Idhevāti imasmiṁyeva attabhāve.",
  "atk-s0508a215:198_0": "Aniccantiādi antavantato aniccantikato tāvakālikato niccapaṭikkhepato ca aniccanti vā passa.",
  "atk-s0508a215:198_1": "Dukkhanti te udayabbayapaṭipīḷanato sappaṭibhayato dukkhamato sukhapaṭikkhepato dukkhanti vā passa.",
  "atk-s0508a215:198_2": "Suññanti avasavattanato asāmikato asārato attapaṭikkhepato ca suññaṁ, tato eva anattāti.",
  "atk-s0508a215:198_3": "Vigarahitabbato avaḍḍhiābādhanato ca aghanti ca vadhanti ca vipassa yonisoti yojanā.",
  "atk-s0508a215:198_4": "Manovicāreuparundha cetasoti manovicārasaññino gehasitasomanassupavicārādike aṭṭhārasa cetaso uparundha vārehi nirodhehi.",
  "atk-s0508a215:199_0": "Muṇḍoti muṇḍabhāvaṁ upagato, ohāritakesamassuko.",
  "atk-s0508a215:199_1": "Virūpoti tena muṇḍabhāvena parūḷhalomatāya chinnabhinnakāsāya vatthatāya virūpo vevaṇṇiyaṁ upagato.",
  "atk-s0508a215:199_2": "Abhisāpamāgatoti ‘‘piṇḍolo vicarati pattapāṇī’’ti ariyehi kātabbaṁ abhisāpaṁ upagato. Vuttañhetaṁ – ‘‘abhisāpoyaṁ, bhikkhave,",
  "atk-s0508a215:199_3": "lokasmiṁ piṇḍolo vicarasi pattapāṇī’’ti (saṁ. ni. 3.80).",
  "atk-s0508a215:199_4": "Tenāha ‘‘kapālahatthova kulesu bhikkhasū’’ti.",
  "atk-s0508a215:199_5": "Yuñjassu satthuvacaneti sammāsambuddhassa ovāde yogaṁ karohi anuyuñjassu.",
  "atk-s0508a215:200_0": "Susaṁvutattoti suṭṭhu kāyavācācittehi sammadeva saṁvuto.",
  "atk-s0508a215:200_1": "Visikhantare caranti bhikkhācariyāya icchāvisesesu caranto.",
  "atk-s0508a215:200_2": "Cando yathā dosinapuṇṇamāsiyāti vigatadosāya puṇṇamāya kulesu niccanavasāya pāsādikatāya candimā viya carāti yojanā.",
  "atk-s0508a215:201_0": "Sadā dhute ratoti sabbakālañca dhutaguṇe abhirato.",
  "atk-s0508a215:201_1": "Tathūpamaṁ cittamidaṁ karosīti yathā koci puriso phalāni icchanto phalarukkhe ropetvā tato aladdhaphalova te mūlato chindituṁ icchati, citta,",
  "atk-s0508a215:201_2": "tvaṁ tathūpamaṁ tappaṭibhāgaṁ idaṁ karosi.",
  "atk-s0508a215:201_3": "Yaṁ maṁ aniccamhi cale niyuñjasīti yaṁ maṁ pabbajjāya niyojetvā pabbajitvā addhāgataṁ pabbajjāphalaṁ aniccamhi cale saṁsāramukhe niyuñjasi niyojanavasena pavattesi.",
  "atk-s0508a215:202_0": "Rūpābhāvato arūpā.",
  "atk-s0508a215:202_1": "Cittassa hi tādisaṁ saṇṭhānaṁ nīlādivaṇṇabhedo vā natthi, tasmā vuttaṁ arūpāti.",
  "atk-s0508a215:202_2": "Dūraṭṭhānappavattiyā dūraṅgama.",
  "atk-s0508a215:202_3": "Yadipi cittassa makkaṭasuttamattampi puratthimādidisābhāgena gamanaṁ nāma natthi,",
  "atk-s0508a215:202_4": "dūre santaṁ pana ārammaṇaṁ sampaṭicchatīti dūraṅgama.",
  "atk-s0508a215:202_5": "Ekoyeva hutvā caraṇavasena pavattanato ekacāri,",
  "atk-s0508a215:202_6": "antamaso dve tīṇipi cittāni ekato uppajjituṁ samatthāni nāma natthi,",
  "atk-s0508a215:202_7": "ekameva pana cittaṁ ekasmiṁ santāne uppajjati.",
  "atk-s0508a215:202_8": "Tasmiṁ niruddhe aparampi ekameva uppajjati, tasmā ekacāri.",
  "atk-s0508a215:202_9": "Na te karissaṁ vacanaṁ idānihanti yadipi pubbe tava vase anuvattiṁ,",
  "atk-s0508a215:202_10": "idāni pana satthu ovādaṁ laddhakālato paṭṭhāya cittavasiko na bhavissāmi. Kasmāti ce?",
  "atk-s0508a215:202_11": "Dukkhā hi kāmā kaṭukā mahabbhayā kāmā nāmete atītepi dukkhā, āyatimpi kaṭukaphalā,",
  "atk-s0508a215:202_12": "attānuvādādibhedena mahatā bhayena anubandhantā mahabbhayā.",
  "atk-s0508a215:202_13": "Nibbānamevābhimano carissaṁ tasmā nibbānameva uddissa abhimukhacitto viharissaṁ.",
  "atk-s0508a215:203_0": "Tameva nibbānābhimukhabhāvaṁ dassento ‘‘nāhaṁ alakkhyā’’tiādimāha.",
  "atk-s0508a215:203_1": "Tattha nāhaṁ alakkhyāti alakkhikatāya nissirīkatāya nāhaṁ gehato nikkhaminti yojanā.",
  "atk-s0508a215:204_0": "Ahirikkatāyāti yathāvajjaṁ keḷiṁ karonto viya nillajjatāya. Cittahetūti ekadā nigaṇṭho,",
  "atk-s0508a215:204_1": "ekadā paribbājakādiko honto anavaṭṭhitacitto puriso viya cittavasiko hutvā.",
  "atk-s0508a215:204_2": "Dūrakantanāti rājādīhi mettaṁ katvā tesu dubbhitvā dubbhibhāvena.",
  "atk-s0508a215:204_3": "Ājīvahetūti ājīvakāraṇā jīvikāpakato hutvā ājīvikābhayena ahaṁ na nikkhamiṁ na pabbajiṁ. Kato ca te, citta, paṭissavo mayāti,",
  "atk-s0508a215:204_4": "‘‘pabbajitakālato paṭṭhāya na tava vase vattāmi,",
  "atk-s0508a215:204_5": "mameva pana vase vattāmī’’ti, citta,",
  "atk-s0508a215:204_6": "mayā nanu paṭiññā katāti dasseti.",
  "atk-s0508a215:205_0": "Appicchatā sappurisehi vaṇṇitāti ‘‘paccayesu sabbaso appicchā nāma sādhū’’ti buddhādīhi pasaṭṭhā,",
  "atk-s0508a215:205_1": "tathā makkhappahānaṁ paresaṁ guṇe makkhanassa pahānaṁ vūpasamo sabbassa dukkhassa vūpasamo nibbāpanaṁ sappurisehi vaṇṇitaṁ. Itissu maṁ, citta, tadā niyuñjasi, ‘‘samma,",
  "atk-s0508a215:205_2": "tayā tesu guṇesu patiṭṭhātabba’’nti, citta, tvaṁ evaṁ tadā niyuñjasi.",
  "atk-s0508a215:205_3": "Idāni tvaṁ gacchasi pubbaciṇṇaṁ idāni maṁ tvaṁ pahāya attano purimāciṇṇaṁ mahicchatādiṁ paṭipajjasi, kiṁ nāmetanti adhippāyo.",
  "atk-s0508a215:206_0": "Yamatthaṁ sandhāya ‘‘gacchasi pubbaciṇṇa’’nti vuttaṁ.",
  "atk-s0508a215:206_1": "Taṁ dassetuṁ ‘‘taṇhā avijjā cā’’tiādi vuttaṁ.",
  "atk-s0508a215:206_2": "Tattha taṇhāti paccayesu taṇhā,",
  "atk-s0508a215:206_3": "avijjāti tattheva ādīnavapaṭicchādikā avijjā.",
  "atk-s0508a215:206_4": "Piyāpiyanti puttadārādīsu pemasaṅkhāto piyabhāvo ceva pantasenāsanesu adhikusaladhammesu anabhiratisaṅkhāto appiyabhāvo ca ubhayattha anurodhapaṭivirodho.",
  "atk-s0508a215:206_5": "Subhāni rūpānīti ajjhattaṁ bahiddhā ca subharūpāni.",
  "atk-s0508a215:206_6": "Sukhā vedanāti iṭṭhārammaṇe paṭicca uppajjanasukhavedanā.",
  "atk-s0508a215:206_7": "Manāpiyā kāmaguṇāti vuttāvasesā manoramā kāmakoṭṭhāsā.",
  "atk-s0508a215:206_8": "Vantāti nirūpato taṁnissitassa chandarāgassa vikkhambhanapahānena chaḍḍitatāya pariccattatāya ca vantā.",
  "atk-s0508a215:206_9": "Vante ahaṁ āvamituṁ na ussaheti evaṁ te chaḍḍite puna paccāvamituṁ ahaṁ na sakkomi,",
  "atk-s0508a215:206_10": "pariccattā eva hontīti vadati.",
  "atk-s0508a215:207_0": "Sabbatthāti sabbesu bhavesu sabbāsu yonīsu sabbāsu gatīsu viññāṇaṭṭhitīsu ca. Vaco kataṁ mayāti, ambho citta, tava vacanaṁ mayā kataṁ.",
  "atk-s0508a215:207_1": "Karonto ca bahūsu jātīsu na mesi kopitoti anekāsu jātīsu pana mayā na kopito asi. Mayā neva paribhavito.",
  "atk-s0508a215:207_2": "Tathāpi ajjhattasambhavo attani sambhūto hutvāpi tava akataññutāya dukkhe cīraṁ saṁsaritaṁ tayā kateti tayā nibbattite anādimati saṁsāradukkhe sucirakālaṁ mayā saṁsaritaṁ paribbhamitaṁ.",
  "atk-s0508a215:208_0": "Idāni ‘‘dukkhe ciraṁ saṁsaritaṁ tayā kate’’ti saṅkhepato vuttamatthaṁ uppattibhedena gatibhedena ca vitthārato dassento ‘‘tvaññevā’’tiādimāha. Tattha rājadasīti rājā asi, dakāro padasandhikaro,",
  "atk-s0508a215:208_1": "vessā ca suddā ca bhavāma ekadā taveva vāhasāti yojanā .",
  "atk-s0508a215:208_2": "Devattanaṁ vāpīti devabhāvaṁ vāpi tvaṁyeva no amhākaṁ, citta, karosīti yojanā. Vāhasāti kāraṇabhāvena.",
  "atk-s0508a215:209_0": "Taveva hetūti taveva hetubhāvena. Tvaṁmūlakanti tvaṁnimittaṁ.",
  "atk-s0508a215:210_0": "Nanu dubbhissasi maṁ punappunanti punappunaṁ dubbhissasi nuna,",
  "atk-s0508a215:210_1": "yathā pubbe tvaṁ anantāsu jātīsu, citta,",
  "atk-s0508a215:210_2": "mittapaṭirūpako sapatto hutvā mayhaṁ punappunaṁ dubbhi,",
  "atk-s0508a215:210_3": "idāni tathā dubbhissasi maññe,",
  "atk-s0508a215:210_4": "pubbe viya cāretuṁ na dassāmīti adhippāyo.",
  "atk-s0508a215:210_5": "Muhuṁ muhuṁ cāraṇikaṁva dassayanti abhiṇhato caraṇārahaṁ viya mano dassento caraṇārahaṁ purisaṁ vañcetvā caragopakaṁ nipphādento viya punappunaṁ taṁ taṁ bhavaṁ dassento.",
  "atk-s0508a215:210_6": "Ummattakeneva mayā palobhasīti ummattakapurisena viya mayā saddhiṁ kīḷanto taṁ taṁ palobhanīyaṁ dassetvā palobhasi. Kiñcāpi te, citta, virādhitaṁ mayāti, ambho citta, kiṁ nāma te mayā viraddhaṁ, taṁ kathehīti adhippāyo.",
  "atk-s0508a215:211_0": "Idaṁ pure cittanti idaṁ cittaṁ nāma ito pubbe rūpādīsu ārammaṇesu rajjanādinā, yena ākārena icchati,",
  "atk-s0508a215:211_1": "yattheva cassa kāmo uppajjati,",
  "atk-s0508a215:211_2": "tassa vasena yatthakāmaṁ yathā vicarantassa sukhaṁ hoti,",
  "atk-s0508a215:211_3": "tatheva ca caranto yathāsukhaṁ dīgharattaṁ cārikaṁ acari.",
  "atk-s0508a215:211_4": "Ajjāhaṁ pabhinnamadaṁ mattahatthiṁ hatthācariyasaṅkhāto cheko aṅkusaggaho aṅkusena viya yonisomanasikārena naṁ niggahessāmi, nassa vītikkamituṁ dassāmīti.",
  "atk-s0508a215:212_0": "Satthā ca me lokamimaṁ adhiṭṭhahīti mama satthā sammāsambuddho imaṁ anavasesakhandhalokaṁ ñāṇena adhiṭṭhahi. Kinti? Hutvā abhāvaṭṭhena aniccato,",
  "atk-s0508a215:212_1": "kassacipi dhuvassa thāvarassa abhāvato addhuvato sukhasārādīnaṁ abhāvato asārato. Pakkhanda maṁ, citta,",
  "atk-s0508a215:212_2": "jinassa sāsaneti tasmā yāthāvato paṭipajjituṁ, citta,",
  "atk-s0508a215:212_3": "maṁ jinassa bhagavato sāsane pakkhandehi anuppavesehi. ‘‘Pakkhandima’’ntipi pāḷi,",
  "atk-s0508a215:212_4": "jinassa sāsane imaṁ lokaṁ ñāṇena pakkhanda, yāthāvato tārehi,",
  "atk-s0508a215:212_5": "pakkhandanto ca vipassanāñāṇamaggena yāpento suduttarato mahantato saṁsāramahoghato maṁ tārehi.",
  "atk-s0508a215:213_0": "Na te idaṁ, citta, yathā purāṇakanti, ambho citta,",
  "atk-s0508a215:213_1": "idaṁ attabhāvagehaṁ porāṇakaṁ viya tava na hotīti attho. Kasmā?",
  "atk-s0508a215:213_2": "Nāhaṁ alaṁ tuyha vase nivattitunti idānāhaṁ tava vase nivattituṁ na yutto.",
  "atk-s0508a215:213_3": "Yasmā mahesino bhagavato pabbajitomhi sāsane.",
  "atk-s0508a215:213_4": "Pabbajitakālato ca paṭṭhāya samaṇā nāma mādisāva na honti vināsadhārino,",
  "atk-s0508a215:213_5": "ekaṁsato samaṇāyeva hontīti attho.",
  "atk-s0508a215:214_0": "Nagāti sineruhimavantādayo sabbe pabbatā.",
  "atk-s0508a215:214_1": "Samuddāti puratthimasamuddādayo sītasamuddādayo, na sabbe samuddā.",
  "atk-s0508a215:214_2": "Saritāti gaṅgādayo sabbā nadiyo ca. Vasundharāti pathavī.",
  "atk-s0508a215:214_3": "Disā catassoti puratthimādibhedā catasso disā.",
  "atk-s0508a215:214_4": "Vidisāti puratthimadakkhiṇādayo catasso anudisā.",
  "atk-s0508a215:214_5": "Adhoti heṭṭhā yāva udakasandhārakavāyukhandhā. Divāti devalokā.",
  "atk-s0508a215:214_6": "Divāggahaṇena cettha tattha gate sattasaṅkhāre vadati.",
  "atk-s0508a215:214_7": "Sabbe aniccā tibhavā upaddutāti sabbe kāmabhavādayo tayo bhavā aniccā ceva jātiādīhi rāgādīhi kilesehi upaddutā pīḷitā ca,",
  "atk-s0508a215:214_8": "na ettha kiñci khemaṭṭhānaṁ nāma atthi, tadabhāvato kuhiṁ gato, citta, sukhaṁ ramissasi,",
  "atk-s0508a215:214_9": "tasmā tato nissaraṇañcettha pariyesāhīti adhippāyo.",
  "atk-s0508a215:215_0": "Dhitipparanti dhitiparāyaṇaṁ paramaṁ thirabhāve ṭhitaṁ mamaṁ, citta, kiṁ kāhisi,",
  "atk-s0508a215:215_1": "tato īsakampi maṁ cāletuṁ nāsakkhissasīti attho. Tenāha ‘‘na te alaṁ, citta, vasānuvattako’’ti.",
  "atk-s0508a215:215_2": "Idāni tamevatthaṁ pākaṭataraṁ katvā dassento ‘‘na jātu bhastaṁ ubhatomukhaṁ chupe ,",
  "atk-s0508a215:215_3": "dhiratthu pūraṁ navasotasandani’’nti āha. Tattha bhastanti ruttiṁ.",
  "atk-s0508a215:215_4": "Ubhatomukhanti putoḷiyā ubhatomukhaṁ.",
  "atk-s0508a215:215_5": "Na jātu chupeti ekaṁseneva pādenāpi na chupeyya,",
  "atk-s0508a215:215_6": "tathā dhiratthu pūraṁ navasotasandaninti nānappakārassa asucino pūraṁ navahi sotehi vaṇamukhehi asucisandaniṁ savatiṁ. Tāya vaccakuṭiyā dhī atthu, tassā garahā hotu.",
  "atk-s0508a215:216_0": "Evaṁ aṭṭhavīsatiyā gāthāhi niggaṇhanavasena cittaṁ ovaditvā idāni vivekaṭṭhānācikkhaṇādinā sampahaṁsento ‘‘varāhaeṇeyyavigāḷhasevite’’tiādimāha.",
  "atk-s0508a215:216_1": "Tattha varāhaeṇeyyavigāḷhaseviteti varāhehi ceva eṇeyyehi ca ogāhetvā sevite.",
  "atk-s0508a215:216_2": "Pabbhārakuṭṭeti pabbhāraṭṭhāne ceva pabbatasikhare ca.",
  "atk-s0508a215:216_3": "Pakateva sundareti pakatiyā eva sundare atittimanohare.",
  "atk-s0508a215:216_4": "‘‘Pakativasundhare’’ti vā pāṭho, pākatike bhūmipadeseti attho.",
  "atk-s0508a215:216_5": "Navambunā pāvusasittakānaneti pāvusavasena vuṭṭhena meghodakena upasittavasse sutheve vane.",
  "atk-s0508a215:216_6": "Tahiṁ guhāgehagato ramissasīti tasmiṁ pabbatakānane guhāsaṅkhātaṁ gehaṁ upagato bhāvanāratiyā abhiramissasi.",
  "atk-s0508a215:217_0": "Te taṁ ramessantīti te mayūrādayo vanasaññaṁ uppādentā taṁ ramessantīti attho.",
  "atk-s0508a215:218_0": "Vuṭṭhamhi deveti meghe adhippavuṭṭhe.",
  "atk-s0508a215:218_1": "Caturaṅgule tiṇeti teneva gassodakapātena tattha tattha tiṇe surattavaṇṇakambalasadise caturaṅgule jāte.",
  "atk-s0508a215:218_2": "Saṁpupphite meghanibhamhi kānaneti pāvusameghasaṅkāse kānane sammadeva pupphite. Nagantareti pabbatantare.",
  "atk-s0508a215:218_3": "Viṭapisamo sayissanti tarusadiso apariggaho hutvā nipajjissaṁ.",
  "atk-s0508a215:218_4": "Taṁ me mudū hehiti tūlasannibhanti taṁ tiṇapaccattharaṇaṁ mudu sukhasamphassaṁ tūlasannibhaṁ tūlikasadisaṁ sayanaṁ me bhavissati.",
  "atk-s0508a215:219_0": "Tathātu kassāmi yathāpi issaroti yathā koci issarapuriso attano vacanakaradāsādiṁ vase vatteti, ahampi, citta, taṁ tathā karissāmi, mayhaṁ vase vattemiyeva. Kathaṁ?",
  "atk-s0508a215:219_1": "Yaṁ labbhati tenapi hotu me alanti catūsu paccayesu yaṁ yādisaṁ vā tādisaṁ vā labbhati,",
  "atk-s0508a215:219_2": "tena ca mayhaṁ alaṁ pariyattaṁ hotu.",
  "atk-s0508a215:219_3": "Etena idaṁ dasseti – yasmā idhekacce sattā taṇhuppādahetu cittassa vase anuvattanti,",
  "atk-s0508a215:219_4": "ahaṁ pana taṇhuppādaṁ dūrato vajjento cittaṁ dāsaṁ viya karonto attano vase vattemīti.",
  "atk-s0508a215:219_5": "Na tāhaṁ kassāmi yathā atandito,",
  "atk-s0508a215:219_6": "biḷārabhastaṁva yathā sumadditanti citta taṇhuppādaparivajjanahetu, puna tanti cittaṁ āmasati,",
  "atk-s0508a215:219_7": "yathā aññopi koci sammappadhānayogena bhāvanāya atandito attano cittaṁ kammakkhamaṁ, kammayoggaṁ karoti, tathā ahampi, citta, taṁ kammakkhamaṁ,",
  "atk-s0508a215:219_8": "kammayoggaṁ mayhaṁ vase vattaṁ karissāmi . Yathā kiṁ?",
  "atk-s0508a215:219_9": "Biḷārabhastaṁva yathā sumadditaṁ, naiti nipātamattaṁ.",
  "atk-s0508a215:219_10": "Yathā suṭṭhu madditaṁ biḷārabhastaṁ kammakkhamaṁ,",
  "atk-s0508a215:219_11": "kammayoggaṁ sukhena pariharaṇīyañca hoti, tathāhaṁ taṁ karissāmi.",
  "atk-s0508a215:220_0": "Vīriyena taṁ mayha vasānayissanti, ambho citta,",
  "atk-s0508a215:220_1": "taṁ attano vīriyena bhāvanābalaṁ uppādetvā tena mayhaṁ vasaṁ ānayissaṁ.",
  "atk-s0508a215:220_2": "Gajaṁva mattaṁ kusalaṅkusaggahoti yathā kusalo cheko aṅkusaggaho hatthācariyo attano sikkhābalena mattahatthiṁ attano vasaṁ āneti, tathevāti attho.",
  "atk-s0508a215:221_0": "Tayā sudantena avaṭṭhitena hīti hīti nipātamattaṁ, citta,",
  "atk-s0508a215:221_1": "samathavipassanābhāvanāhi suṭṭhu dantena tato eva sammadeva vipassanāvīthiṁ paṭipannattā avaṭṭhitena tayā.",
  "atk-s0508a215:221_2": "Hayena yoggācariyova ujjunāti yathā sudantena sudantattā eva ujunā avaṅkagatinā assājānīyena yoggācariyo assadammasārathi akhemaṭṭhānato khemantabhūmiṁ paṭipajjituṁ sakkoti,",
  "atk-s0508a215:221_3": "evaṁ pahomi maggaṁ paṭipajjituṁ sivanti asivabhāvakarānaṁ kilesānaṁ abhāvena sivaṁ.",
  "atk-s0508a215:221_4": "Cittānurakkhīhīti attano cittaṁ anurakkhaṇasīlehi buddhādīhi sabbakālaṁ sevitaṁ ariyamaggaṁ ahaṁ paṭipajjituṁ adhigantuṁ pahomi sakkomīti.",
  "atk-s0508a215:222_0": "Ārammaṇetaṁ balasā nibandhisaṁ,",
  "atk-s0508a215:222_1": "nāgaṁva thambhamhi daḷhāyarajjuyāti yathā hatthācariyo mahāhatthiṁ āḷānathambhe daḷhāya thirāya rajjuyā nibandhati, evamahaṁ, citta,",
  "atk-s0508a215:222_2": "kammaṭṭhānārammaṇe bhāvanābalena nibandhissaṁ.",
  "atk-s0508a215:222_3": "Taṁ me suguttaṁ satiyā subhāvitanti taṁ tvaṁ, citta,",
  "atk-s0508a215:222_4": "mama satiyā suguttaṁ subhāvitañca hutvā.",
  "atk-s0508a215:222_5": "Anissitaṁ sabbabhavesu hehisīti ariyamaggabhāvanādibalena kāmabhavādīsu sabbesupi bhavesu taṇhādinissayehi anissitaṁ bhavissasi.",
  "atk-s0508a215:223_0": "Paññāya chetvā vipathānusārinanti uppathagāminaṁ āyatanasamudayaṁ yāthāvato disvā yena samudayena uppathagāmī,",
  "atk-s0508a215:223_1": "tassa kilesavissandanaṁ kilesavipphanditaṁ indriyasaṁvarūpanissayāya paṭisaṅkhānapaññāya chinditvā sotavicchedanavasena āvaraṇaṁ katvā.",
  "atk-s0508a215:223_2": "Yogena niggayhāti vipassanābhāvanāsaṅkhātena yogena sāmatthiyavidhamanena niggahetvā.",
  "atk-s0508a215:223_3": "Pathe nivesiyāti vipassanāvīthiyaṁ nivesetvā, patiṭṭhapetvā.",
  "atk-s0508a215:223_4": "Yadā pana vipassanā ussukkāpitā maggena ghaṭṭeti,",
  "atk-s0508a215:223_5": "tadā maggapaññāya ‘‘yaṁkiñci samudayadhammaṁ,",
  "atk-s0508a215:223_6": "sabbaṁ taṁ nirodhadhamma’’nti (mahāva. 16; saṁ. ni.",
  "atk-s0508a215:223_7": "5.1081) nidassanena sabbaso āyatanasamudayassa vibhavaṁ sambhavañca asammohato disvā sadevake loke aggavādino sammāsambuddhassa dāyādo orasaputto hehisi bhavissasīti attho.",
  "atk-s0508a215:224_0": "Catubbipallāsavasaṁadhiṭṭhitanti anicce niccanti, asubhe subhanti, dukkhe sukhanti,",
  "atk-s0508a215:224_1": "anattani attāti imesaṁ catunnaṁ vipallāsānaṁ vasaṁ adhiṭṭhitaṁ anuvattantaṁ. Gāmaṇḍalaṁva parinesi, citta, manti, ambho citta,",
  "atk-s0508a215:224_2": "maṁ gāmadārakaṁ viya parikaḍḍhasi, ito cito parikaḍḍhasi.",
  "atk-s0508a215:224_3": "Nanu saṁyojanabandhanacchidanti saṁyojanasaṅkhātānaṁ dasannaṁ bandhanānaṁ chedakaṁ kāruṇikaṁ mahāmuniṁ sammāsambuddhaṁ saṁsevasi nanu,",
  "atk-s0508a215:224_4": "‘‘tathārūpe mahānubhāve dūratova vajjesi,",
  "atk-s0508a215:224_5": "mādise pana tapassine yathāruci parinesī’’ti appasādalesena satthāraṁ pasaṁsati.",
  "atk-s0508a215:225_0": "Migo yathāti yathā migo rukkhagacchalatādīhi suṭṭhu cittavicitte anākule kānane seri sayaṁvasī ramati.",
  "atk-s0508a215:225_1": "Rammaṁ giriṁ pāvusaabbhamālininti evaṁ pāvusakāle samantato sumālinīhi thalajajalajamālāhi samannāgatattā abbhamāliniṁ janavivittatāya manoramatāya ca rammaṁ pabbataṁ labhitvā tattha nage ramissaṁ, asaṁsayaṁ ekaṁseneva tvaṁ, citta, parābhavissasi,",
  "atk-s0508a215:225_2": "saṁsārabyasanehi ṭhassasīti attho.",
  "atk-s0508a215:226_0": "Ye tuyha chandena vasena vattinoti sabbe puthujjane cittasāmaññena gahetvā vadati. Tassattho – ye naranāriyo, ambho citta,",
  "atk-s0508a215:226_1": "tuyhaṁ chandena vasena ruciyā ṭhitā yaṁ gehanissitaṁ sukhaṁ anubhonti anubhavissanti, te aviddasū andhabālā,",
  "atk-s0508a215:226_2": "māravasānuvattino kilesamārādīnaṁ vase anuvattanasīlā,",
  "atk-s0508a215:226_3": "bhavābhinandī kāmādibhavameva abhinandanato, tava sāvakā anusiṭṭhikarā.",
  "atk-s0508a215:226_4": "Mayaṁ pana sammāsambuddhassa sāvakā, na tuyhaṁ vase anuvattāmāti.",
  "atk-s0508a215:227_0": "Evaṁ thero pubbe attano uppannaṁ yonisomanasikāraṁ cittassa niggaṇhanavasena pavattaṁ nānappakārato vibhajitvā samīpe ṭhitānaṁ bhikkhūnaṁ ovādadānavasena dhammaṁ kathesi.",
  "atk-s0508a215:227_1": "Yaṁ panettha antarantarā atthato na vibhattaṁ,",
  "atk-s0508a215:227_2": "taṁ heṭṭhā vuttanayattā uttānatthamevāti.",
  "atk-s0508a215:228_0": "Tālapuṭattheragāthāvaṇṇanā niṭṭhitā.",
  "atk-s0508a215:229_0": "Paññāsanipātavaṇṇanā niṭṭhitā."
}