{
  "mil5.1.5:0.1_0": "Milindapañha",
  "mil5.1.5:0.2_0": "Meṇḍakapañha",
  "mil5.1.5:0.3_0": "Iddhibalavagga",
  "mil5.1.5:0.4_0": "5. Sivirājacakkhudānapañha",
  "mil5.1.5:1.1_0": "“Bhante nāgasena, tumhe evaṁ bhaṇatha—",
  "mil5.1.5:1.2_0": "‘sivirājena yācakassa cakkhūni dinnāni,",
  "mil5.1.5:1.2_1": "andhassa sato puna dibbacakkhūni uppannānī’ti,",
  "mil5.1.5:1.2_2": "etampi vacanaṁ sakasaṭaṁ saniggahaṁ sadosaṁ ‘hetusamugghāte ahetusmiṁ avatthusmiṁ natthi dibbacakkhussa uppādo’ti sutte vuttaṁ, yadi, bhante nāgasena,",
  "mil5.1.5:1.2_3": "sivirājena yācakassa cakkhūni dinnāni,",
  "mil5.1.5:1.2_4": "tena hi ‘puna dibbacakkhūni uppannānī’ti yaṁ vacanaṁ, taṁ micchā;",
  "mil5.1.5:1.3_0": "yadi dibbacakkhūni uppannāni,",
  "mil5.1.5:1.3_1": "tena hi ‘sivirājena yācakassa cakkhūni dinnānī’ti yaṁ vacanaṁ, tampi micchā.",
  "mil5.1.5:1.4_0": "Ayampi ubhato koṭiko pañho gaṇṭhitopi gaṇṭhitaro veṭhatopi veṭhataro gahanatopi gahanataro, so tavānuppatto,",
  "mil5.1.5:1.4_1": "tattha chandamabhijanehi nibbāhanāya paravādānaṁ niggahāyā”ti.",
  "mil5.1.5:2.1_0": "“Dinnāni, mahārāja,",
  "mil5.1.5:2.1_1": "sivirājena yācakassa cakkhūni, tattha mā vimatiṁ uppādehi,",
  "mil5.1.5:2.1_2": "puna dibbāni ca cakkhūni uppannāni,",
  "mil5.1.5:2.1_3": "tatthāpi mā vimatiṁ janehī”ti.",
  "mil5.1.5:2.2_0": "“Api nu kho, bhante nāgasena,",
  "mil5.1.5:2.2_1": "hetusamugghāte ahetusmiṁ avatthusmiṁ dibbacakkhu uppajjatī”ti?",
  "mil5.1.5:2.3_0": "“Na hi, mahārājā”ti.",
  "mil5.1.5:2.4_0": "“Kiṁ pana, bhante, ettha kāraṇaṁ,",
  "mil5.1.5:2.4_1": "yena kāraṇena hetusamugghāte ahetusmiṁ avatthusmiṁ dibbacakkhu uppajjati,",
  "mil5.1.5:2.4_2": "iṅgha tāva kāraṇena maṁ saññāpehī”ti?",
  "mil5.1.5:3.1_0": "“Kiṁ pana, mahārāja, atthi loke saccaṁ nāma,",
  "mil5.1.5:3.1_1": "yena saccavādino saccakiriyaṁ karontī”ti?",
  "mil5.1.5:3.2_0": "“Āma, bhante, atthi loke saccaṁ nāma, saccena, bhante nāgasena,",
  "mil5.1.5:3.2_1": "saccavādino saccakiriyaṁ katvā devaṁ vassāpenti, aggiṁ nibbāpenti, visaṁ paṭihananti,",
  "mil5.1.5:3.2_2": "aññampi vividhaṁ kattabbaṁ karontī”ti.",
  "mil5.1.5:3.3_0": "“Tena hi, mahārāja,",
  "mil5.1.5:3.3_1": "yujjati sameti sivirājassa saccabalena dibbacakkhūni uppannānīti, saccabalena, mahārāja,",
  "mil5.1.5:3.3_2": "avatthusmiṁ dibbacakkhu uppajjati,",
  "mil5.1.5:3.3_3": "saccaṁyeva tattha vatthu bhavati dibbacakkhussa uppādāya.",
  "mil5.1.5:4.1_0": "Yathā, mahārāja,",
  "mil5.1.5:4.1_1": "ye keci sattā saccamanugāyanti ‘mahāmegho pavassatū’ti,",
  "mil5.1.5:4.1_2": "tesaṁ saha saccamanugītena mahāmegho pavassati, api nu kho, mahārāja,",
  "mil5.1.5:4.1_3": "atthi ākāse vassahetu sannicito ‘yena hetunā mahāmegho pavassatī’”ti?",
  "mil5.1.5:4.2_0": "“Na hi, bhante,",
  "mil5.1.5:4.2_1": "saccaṁyeva tattha hetu bhavati mahato meghassa pavassanāyā”ti.",
  "mil5.1.5:4.3_0": "“Evameva kho, mahārāja, natthi tassa pakatihetu,",
  "mil5.1.5:4.3_1": "saccaṁ yevettha vatthu bhavati dibbacakkhussa uppādāyāti.",
  "mil5.1.5:5.1_0": "Yathā vā pana, mahārāja,",
  "mil5.1.5:5.1_1": "ye keci sattā saccamanugāyanti ‘jalitapajjalitamahāaggikkhandho paṭinivattatū’ti,",
  "mil5.1.5:5.1_2": "tesaṁ saha saccamanugītena jalitapajjalitamahāaggikkhandho khaṇena paṭinivattati.",
  "mil5.1.5:5.2_0": "Api nu kho, mahārāja,",
  "mil5.1.5:5.2_1": "atthi tasmiṁ jalitapajjalite mahāaggikkhandhe hetu sannicito ‘yena hetunā jalitapajjalitamahāaggikkhandho khaṇena paṭinivattatī’”ti?",
  "mil5.1.5:5.3_0": "“Na hi, bhante,",
  "mil5.1.5:5.3_1": "saccaṁyeva tattha vatthu hoti tassa jalitapajjalitassa mahāaggikkhandhassa khaṇena paṭinivattanāyā”ti.",
  "mil5.1.5:5.4_0": "“Evameva kho, mahārāja, natthi tassa pakatihetu,",
  "mil5.1.5:5.4_1": "saccaṁ yevettha vatthu bhavati dibbacakkhussa uppādāyāti.",
  "mil5.1.5:6.1_0": "Yathā vā pana, mahārāja,",
  "mil5.1.5:6.1_1": "ye keci sattā saccamanugāyanti ‘visaṁ halāhalaṁ agadaṁ bhavatū’ti.",
  "mil5.1.5:6.2_0": "Tesaṁ saha saccamanugītena visaṁ halāhalaṁ khaṇena agadaṁ bhavati, api nu kho, mahārāja,",
  "mil5.1.5:6.2_1": "atthi tasmiṁ halāhalavise hetu sannicito ‘yena hetunā visaṁ halāhalaṁ khaṇena agadaṁ bhavatī’”ti?",
  "mil5.1.5:6.3_0": "“Na hi, bhante,",
  "mil5.1.5:6.3_1": "saccaṁyeva tattha hetu bhavati visassa halāhalassa khaṇena paṭighātāyā”ti.",
  "mil5.1.5:6.4_0": "“Evameva kho, mahārāja,",
  "mil5.1.5:6.4_1": "vinā pakatihetuṁ saccaṁ yevettha vatthu bhavati dibbacakkhussa uppādāyāti.",
  "mil5.1.5:7.1_0": "Catunnampi, mahārāja,",
  "mil5.1.5:7.1_1": "ariyasaccānaṁ paṭivedhāya natthaññaṁ vatthu,",
  "mil5.1.5:7.1_2": "saccaṁ vatthuṁ katvā cattāri ariyasaccāni paṭivijjhantīti.",
  "mil5.1.5:7.2_0": "Atthi, mahārāja, cīnavisaye cīnarājā,",
  "mil5.1.5:7.2_1": "so mahāsamudde kīḷitukāmo catumāse catumāse saccakiriyaṁ katvā saha rathena antomahāsamudde yojanaṁ pavisati,",
  "mil5.1.5:7.2_2": "tassa rathasīsassa purato purato mahāvārikkhandho paṭikkamati, nikkhantassa puna ottharati, api nu kho, mahārāja,",
  "mil5.1.5:7.2_3": "so mahāsamuddo sadevamanussenapi lokena pakatikāyabalena sakkā paṭikkamāpetun”ti?",
  "mil5.1.5:7.3_0": "“Atiparittakepi, bhante,",
  "mil5.1.5:7.3_1": "taḷāke udakaṁ na sakkā sadevamanussenapi lokena pakatikāyabalena paṭikkamāpetuṁ,",
  "mil5.1.5:7.3_2": "kiṁ pana mahāsamudde udakan”ti?",
  "mil5.1.5:7.4_0": "“Imināpi, mahārāja,",
  "mil5.1.5:7.4_1": "kāraṇena saccabalaṁ ñātabbaṁ ‘natthi taṁ ṭhānaṁ, yaṁ saccena na pattabban’ti.",
  "mil5.1.5:8.1_0": "Nagare, mahārāja,",
  "mil5.1.5:8.1_1": "pāṭaliputte asoko dhammarājā sanegamajānapadaamaccabhaṭabalamahāmattehi parivuto gaṅgaṁ nadiṁ navasalilasampuṇṇaṁ samatitthikaṁ sambharitaṁ pañcayojanasatāyāmaṁ yojanaputhulaṁ sandamānaṁ disvā amacce evamāha—",
  "mil5.1.5:8.2_0": "‘atthi koci, bhaṇe, samattho,",
  "mil5.1.5:8.2_1": "yo imaṁ mahāgaṅgaṁ paṭisotaṁ sandāpetun’ti.",
  "mil5.1.5:8.3_0": "Amaccā āhaṁsu ‘dukkaraṁ, devā’ti.",
  "mil5.1.5:9.1_0": "Tasmiṁyeva gaṅgākūle ṭhitā bandhumatī nāma gaṇikā assosi raññā kira evaṁ vuttaṁ—",
  "mil5.1.5:9.2_0": "‘sakkā nu kho imaṁ mahāgaṅgaṁ paṭisotaṁ sandāpetun’ti, sā evamāha—",
  "mil5.1.5:9.3_0": "‘ahañhi nagare pāṭaliputte gaṇikā rūpūpajīvinī antimajīvikā,",
  "mil5.1.5:9.3_1": "mama tāva rājā saccakiriyaṁ passatū’ti.",
  "mil5.1.5:9.4_0": "Atha sā saccakiriyaṁ akāsi,",
  "mil5.1.5:9.4_1": "saha tassā saccakiriyāya khaṇena sā mahāgaṅgā gaḷagaḷāyantī paṭisotaṁ sandittha mahato janakāyassa passato.",
  "mil5.1.5:10.1_0": "Atha rājā gaṅgāya āvaṭṭaūmivegajanitaṁ halāhalasaddaṁ sutvā vimhito acchariyabbhutajāto amacce evamāha—",
  "mil5.1.5:10.2_0": "‘kissāyaṁ, bhaṇe, mahāgaṅgā paṭisotaṁ sandatī’ti?",
  "mil5.1.5:10.3_0": "‘Bandhumatī, mahārāja,",
  "mil5.1.5:10.3_1": "gaṇikā tava vacanaṁ sutvā saccakiriyaṁ akāsi,",
  "mil5.1.5:10.3_2": "tassā saccakiriyāya mahāgaṅgā uddhammukhā sandatī’ti.",
  "mil5.1.5:11.1_0": "Atha saṁviggahadayo rājā turitaturito sayaṁ gantvā taṁ gaṇikaṁ pucchi—",
  "mil5.1.5:11.2_0": "‘saccaṁ kira, je,",
  "mil5.1.5:11.2_1": "tayā saccakiriyāya ayaṁ gaṅgā paṭisotaṁ sandāpitā’ti?",
  "mil5.1.5:11.3_0": "‘Āma, devā’ti.",
  "mil5.1.5:11.4_0": "Rājā āha—",
  "mil5.1.5:11.5_0": "‘kiṁ te tattha balaṁ atthi,",
  "mil5.1.5:11.5_1": "ko vā te vacanaṁ ādiyati anummatto,",
  "mil5.1.5:11.5_2": "kena tvaṁ balena imaṁ mahāgaṅgaṁ paṭisotaṁ sandāpesī’ti?",
  "mil5.1.5:11.6_0": "Sā āha—",
  "mil5.1.5:11.7_0": "‘saccabalenāhaṁ, mahārāja,",
  "mil5.1.5:11.7_1": "imaṁ mahāgaṅgaṁ paṭisotaṁ sandāpesin’ti.",
  "mil5.1.5:11.8_0": "Rājā āha—",
  "mil5.1.5:11.9_0": "‘kiṁ te saccabalaṁ atthi coriyā dhuttiyā asatiyā chinnikāya pāpiyā bhinnasīlāya hiriatikkantikāya andhajanapalobhikāyā’ti.",
  "mil5.1.5:11.10_0": "‘Saccaṁ, mahārāja, tādisikā ahaṁ, tādisikāyapi me, mahārāja, saccakiriyā atthi,",
  "mil5.1.5:11.10_1": "yāyāhaṁ icchamānā sadevakampi lokaṁ parivatteyyan’ti.",
  "mil5.1.5:11.11_0": "Rājā āha—",
  "mil5.1.5:11.12_0": "‘katamā pana sā hoti saccakiriyā, iṅgha maṁ sāvehī’ti.",
  "mil5.1.5:11.13_0": "‘Yo me, mahārāja,",
  "mil5.1.5:11.13_1": "dhanaṁ deti khattiyo vā brāhmaṇo vā vesso vā suddo vā añño vā koci,",
  "mil5.1.5:11.13_2": "tesaṁ samakaṁyeva upaṭṭhahāmi, “khattiyo”ti viseso natthi, “suddo”ti atimaññanā natthi,",
  "mil5.1.5:11.13_3": "anunayappaṭighavippamuttā dhanassāmikaṁ paricarāmi, esā me, deva, saccakiriyā,",
  "mil5.1.5:11.13_4": "yāyāhaṁ imaṁ mahāgaṅgaṁ paṭisotaṁ sandāpesin’ti.",
  "mil5.1.5:12.1_0": "Itipi, mahārāja,",
  "mil5.1.5:12.1_1": "sacce ṭhitā na kiñci atthaṁ na vindanti.",
  "mil5.1.5:12.2_0": "Dinnāni ca, mahārāja,",
  "mil5.1.5:12.2_1": "sivirājena yācakassa cakkhūni, dibbacakkhūni ca uppannāni, tañca saccakiriyāya.",
  "mil5.1.5:12.3_0": "Yaṁ pana sutte vuttaṁ—",
  "mil5.1.5:12.4_0": "‘maṁsacakkhusmiṁ naṭṭhe ahetusmiṁ avatthusmiṁ natthi dibbacakkhussa uppādo’ti.",
  "mil5.1.5:12.5_0": "Taṁ bhāvanāmayaṁ cakkhuṁ sandhāya vuttaṁ, evametaṁ, mahārāja, dhārehī”ti.",
  "mil5.1.5:12.6_0": "“Sādhu, bhante nāgasena, sunibbeṭhito pañho, suniddiṭṭho niggaho, sumadditā paravādā,",
  "mil5.1.5:12.6_1": "evametaṁ tathā sampaṭicchāmī”ti.",
  "mil5.1.5:13.1_0": "Sivirājacakkhudānapañho pañcamo."
}