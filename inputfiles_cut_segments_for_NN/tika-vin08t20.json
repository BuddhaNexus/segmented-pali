{
  "tika-vin08t20:0_0": "20. Paṭiggahaṇavinicchayakathā",
  "tika-vin08t20:1_0": "104.",
  "tika-vin08t20:1_1": "Evaṁ kappiyabhūmivinicchayaṁ kathetvā idāni paṭiggahaṇavinicchayaṁ kathetuṁ ‘‘khādanīyādipaṭiggāho’’tiādimāha.",
  "tika-vin08t20:1_2": "Tattha khādiyateti khādanīyaṁ,",
  "tika-vin08t20:1_3": "ṭhapetvā pañca bhojanāni sabbassa ajjhoharitabbassetaṁ adhivacanaṁ.",
  "tika-vin08t20:1_4": "Ādisaddena bhojanīyaṁ saṅgaṇhāti.",
  "tika-vin08t20:1_5": "Paṭiggahaṇaṁ sampaṭicchanaṁ paṭiggāho,",
  "tika-vin08t20:1_6": "khādanīyādīnaṁ paṭiggāho khādanīyādipaṭiggāho.",
  "tika-vin08t20:1_7": "Tenāha ‘‘ajjhoharitabbassa yassa kassaci khādanīyassa vā bhojanīyassa vā paṭiggahaṇa’’nti.",
  "tika-vin08t20:1_8": "Pañcasu aṅgesu uccāraṇamattanti ukkhipanamattaṁ,",
  "tika-vin08t20:1_9": "iminā paṭiggahitabbabhārassa pamāṇaṁ dasseti.",
  "tika-vin08t20:1_10": "Teneva tādisena purisena anukkhipanīyavatthusmiṁ paṭiggahaṇaṁ na ruhatīti dīpeti.",
  "tika-vin08t20:1_11": "‘‘Hatthapāso’’ti iminā āsannabhāvaṁ.",
  "tika-vin08t20:1_12": "Teneva ca dūre ṭhatvā abhiharantassa paṭiggahaṇaṁ na ruhatīti dīpeti.",
  "tika-vin08t20:1_13": "Abhihāroti pariṇāmitabhāvo,",
  "tika-vin08t20:1_14": "tena ca tatraṭṭhakādīsu na ruhatīti dīpeti.",
  "tika-vin08t20:1_15": "‘‘Devo vā’’tiādinā dāyakato payogattayaṁ dasseti.",
  "tika-vin08t20:1_16": "‘‘Tañce’’tiādinā paṭiggāhakato payogadvayaṁ dasseti.",
  "tika-vin08t20:2_0": "Idāni tesu pañcasu aṅgesu hatthapāsassa durājānatāya taṁ dassetumāha ‘‘tatthi’’ccādi.",
  "tika-vin08t20:2_1": "Tattha aḍḍhateyyahattho hatthapāso nāmāti yojanā.",
  "tika-vin08t20:2_2": "‘‘Tassa orimantenā’’ti iminā ākāse ujuṁ ṭhatvā parena ukkhittaṁ gaṇhantassāpi āsannaṅgabhūtapādatalato paṭṭhāya hatthapāso paricchinditabbo,",
  "tika-vin08t20:2_3": "na sīsato paṭṭhāyāti dasseti.",
  "tika-vin08t20:2_4": "Tattha ‘‘orimantenā’’ti imassa heṭṭhimantenāti attho gahetabbo.",
  "tika-vin08t20:3_0": "Ettha ca pavāraṇasikkhāpadaṭṭhakathāyaṁ (pāci. aṭṭha.",
  "tika-vin08t20:3_1": "238-239) ‘‘sace pana bhikkhu nisinno hoti,",
  "tika-vin08t20:3_2": "āsannassa pacchimantato paṭṭhāyā’’tiādinā paṭiggāhakānaṁ āsannaṅgassa pārimantato paṭṭhāya paricchedassa",
  "tika-vin08t20:3_3": "dassitattā idhāpi ākāse ṭhitassa paṭiggāhakassa āsannaṅgabhūtapādatalassa pārimantabhūtato paṇhipariyantassa",
  "tika-vin08t20:3_4": "heṭṭhimatalato paṭṭhāya,",
  "tika-vin08t20:3_5": "dāyakassa pana orimantabhūtato pādaṅgulassa heṭṭhimapariyantato paṭṭhāya hatthapāso paricchinditabboti daṭṭhabbaṁ.",
  "tika-vin08t20:3_6": "Imināva nayena bhūmiyaṁ nipajjitvā ussīsake nisinnassa hatthato paṭiggaṇhantassāpi āsannasīsaṅgassa pārimantabhūtato",
  "tika-vin08t20:3_7": "gīvantato paṭṭhāyeva hatthapāso minitabbo,",
  "tika-vin08t20:3_8": "na pādatalato paṭṭhāya.",
  "tika-vin08t20:3_9": "Evaṁ nipajjitvā dānepi yathānurūpaṁ veditabbaṁ.",
  "tika-vin08t20:3_10": "‘‘Yaṁ āsannataraṁ aṅga’’nti (pāci. aṭṭha.",
  "tika-vin08t20:3_11": "238-239) hi vuttaṁ.",
  "tika-vin08t20:3_12": "Akallakoti gilāno sahatthā paribhuñjituṁ asakkonto mukhena paṭiggaṇhāti.",
  "tika-vin08t20:3_13": "Vimativinodaniyaṁ (vi. vi. ṭī.",
  "tika-vin08t20:3_14": "pācittiya 2.265) pana ‘‘akallakoti gilāno gahetuṁ vā’’ti ettakameva vuttaṁ,",
  "tika-vin08t20:3_15": "etena akallakoti gilāno vā atha vā gahetuṁ akallako asamatthoti attho dassito.",
  "tika-vin08t20:3_16": "Tenāha ‘‘sacepi natthukaraṇiyaṁ dīyamānaṁ nāsāpuṭena akallako vā mukhena paṭiggaṇhātī’’ti.",
  "tika-vin08t20:4_0": "105.Ekadesenāpīti aṅguliyā phuṭṭhamattena.",
  "tika-vin08t20:5_0": "Tañce paṭiggaṇhāti,",
  "tika-vin08t20:5_1": "sabbaṁ paṭiggahitamevāti veṇukoṭiyaṁ bandhitvā ṭhapitattā.",
  "tika-vin08t20:5_2": "Sace bhūmiyaṁ ṭhitameva ghaṭaṁ dāyakena hatthapāse ṭhatvā ‘‘ghaṭaṁ dassāmī’’ti dinnaṁ veṇukoṭiyā gahaṇavasena paṭiggaṇhāti,",
  "tika-vin08t20:5_3": "ubhayakoṭibaddhaṁ sabbampi paṭiggahitameva hoti.",
  "tika-vin08t20:5_4": "Bhikkhussa hatthe apīḷetvā pakatiyā pīḷiyamānaṁ ucchurasaṁ sandhāya ‘‘gaṇhathā’’ti vuttattā ‘‘abhihāro na paññāyatī’’ti vuttaṁ,",
  "tika-vin08t20:5_5": "hatthapāse ṭhitassa pana bhikkhussa atthāya pīḷiyamānaṁ ucchuto paggharantaṁ rasaṁ gaṇhituṁ vaṭṭati.",
  "tika-vin08t20:5_6": "Doṇikāya sayaṁ paggharantaṁ ucchurasaṁ majjhe āvaritvā vissajjitampi gaṇhituṁ vaṭṭati.",
  "tika-vin08t20:5_7": "Paṭiggahaṇasaññāyāti ‘‘mañcādinā paṭiggahessāmī’’ti uppāditasaññāya,",
  "tika-vin08t20:5_8": "iminā ‘‘paṭiggaṇhāmī’’ti vācāya vattabbakiccaṁ natthīti dasseti.",
  "tika-vin08t20:6_0": "Yatthakatthaci aṭṭhakathāsu,",
  "tika-vin08t20:6_1": "padesesu vā.",
  "tika-vin08t20:6_2": "Asaṁhārime phalaketi thāmamajjhimena asaṁhāriye.",
  "tika-vin08t20:6_3": "‘‘Tintiṇikādipaṇṇesūti vacanato sākhāsu paṭiggahaṇaṁ ruhatīti daṭṭhabba’’nti sāratthadīpaniyaṁ (sārattha. ṭī.",
  "tika-vin08t20:6_4": "pācittiya 3.265) vuttaṁ.",
  "tika-vin08t20:6_5": "Porāṇaṭīkāyampi tatheva vuttaṁ,",
  "tika-vin08t20:6_6": "tadetaṁ vicāretabbaṁ.",
  "tika-vin08t20:6_7": "Aṭṭhakathāyañhi ‘‘bhūmiyaṁ atthatesu sukhumesu tintiṇikādipaṇṇesu paṭiggahaṇaṁ na ruhatī’’ti vuttaṁ.",
  "tika-vin08t20:6_8": "Taṁ tintiṇikādipaṇṇānaṁ sukhumattā tattha ṭhapitaāmisassa asaṇṭhahanato bhūmiyaṁ ṭhapitasadisattā ‘‘na ruhatī’’ti vuttaṁ,",
  "tika-vin08t20:6_9": "tintiṇikādisākhāsu ṭhapitepi evameva siyā,",
  "tika-vin08t20:6_10": "tasmā ‘‘sākhāsu paṭiggahaṇaṁ ruhatī’’ti vacanaṁ ayuttaṁ viya dissati.",
  "tika-vin08t20:6_11": "Aṭṭhakathāyaṁ ‘‘na ruhatī’’ti kiriyāpadassa ‘‘kasmā’’ti hetupariyesane sati na aññaṁ pariyesitabbaṁ,",
  "tika-vin08t20:6_12": "‘‘sukhumesū’’ti vuttaṁ visesanapadaṁyeva hetumantavisesanaṁ bhavati,",
  "tika-vin08t20:6_13": "tasmā tintiṇikapaṇṇādīsu paṭiggahaṇaṁ na ruhati, kasmā?",
  "tika-vin08t20:6_14": "Tesaṁ sukhumattā.",
  "tika-vin08t20:6_15": "Aññesu pana paduminīpaṇṇādīsu ruhati, kasmā?",
  "tika-vin08t20:6_16": "Tesaṁ oḷārikattāti hetuphalasambandho icchitabboti dissati ,",
  "tika-vin08t20:6_17": "tasmā ‘‘tadetaṁ vicāretabba’’nti vuttaṁ.",
  "tika-vin08t20:6_18": "Tathā hi vuttaṁ aṭṭhakathāyaṁ ‘‘na hi tāni sandhāretuṁ samatthānīti mahantesu pana paduminīpaṇṇādīsu ruhatī’’ti.",
  "tika-vin08t20:7_0": "106.Puñchitvā paṭiggahetvāti puñchitepi rajanacuṇṇāsaṅkāya sati paṭiggahaṇatthāya vuttaṁ, nāsati.",
  "tika-vin08t20:7_1": "Taṁ panāti patitarajaṁ appaṭiggahetvā upari gahitapiṇḍapātaṁ.",
  "tika-vin08t20:7_2": "Anāpattīti durūpaciṇṇādidoso natthi.",
  "tika-vin08t20:7_3": "Pubbābhogassa anurūpavasena ‘‘anupasampannassa datvā…pe…",
  "tika-vin08t20:7_4": "vaṭṭatī’’ti vuttaṁ.",
  "tika-vin08t20:7_5": "Yasmā pana taṁ ‘‘aññassa dassāmī’’ti cittuppādamattena parasantakaṁ na hoti,",
  "tika-vin08t20:7_6": "tasmā tassa adatvāpi paṭiggahetvā paribhuñjituṁ vaṭṭati.",
  "tika-vin08t20:7_7": "‘‘Anupasampannassa dassāmī’’tiādipi vinayadukkaṭassa parihārāya vuttaṁ,",
  "tika-vin08t20:7_8": "tathā akatvā gahitepi paṭiggahetvā paribhuñjato anāpattiyeva.",
  "tika-vin08t20:7_9": "Bhikkhussa detīti aññassa bhikkhussa deti.",
  "tika-vin08t20:7_10": "Kañjikanti khīrarasādiṁ yaṁ kiñci dravaṁ sandhāya vuttaṁ.",
  "tika-vin08t20:7_11": "Hatthato mocetvā puna gaṇhāti,",
  "tika-vin08t20:7_12": "uggahitakaṁ hotīti āha ‘‘hatthato amocentenevā’’ti.",
  "tika-vin08t20:7_13": "Āluḷentānanti āloḷentānaṁ,",
  "tika-vin08t20:7_14": "ayameva vā pāṭho.",
  "tika-vin08t20:7_15": "Āharitvā bhūmiyaṁ ṭhapitattā abhihāro natthīti āha ‘‘patto paṭiggahetabbo’’ti.",
  "tika-vin08t20:8_0": "107.Paṭhamataraṁ uḷuṅkato thevā patte patantīti ettha ‘‘yathā paṭhamataraṁ patitatheve doso natthi,",
  "tika-vin08t20:8_1": "tathā ākiritvā apanentānaṁ pacchā patitathevepi abhihaṭattā nevatthi doso’’ti vadanti.",
  "tika-vin08t20:8_2": "Carukenāti khuddakabhājanena.",
  "tika-vin08t20:8_3": "‘‘Abhihaṭattāti dīyamānakkhaṇaṁ sandhāya vuttaṁ.",
  "tika-vin08t20:8_4": "Datvā apanayanakāle pana chārikā vā bindūni vā patanti,",
  "tika-vin08t20:8_5": "puna paṭiggahetabbaṁ abhihārassa vigatattā’’ti vadanti,",
  "tika-vin08t20:8_6": "taṁ yathā na patati,",
  "tika-vin08t20:8_7": "tathā apanessāmīti paṭiharante yujjati,",
  "tika-vin08t20:8_8": "pakatisaññāya apanente abhihāro na chijjati,",
  "tika-vin08t20:8_9": "supatitaṁ.",
  "tika-vin08t20:8_10": "Paṭiggahitameva hi taṁ hoti.",
  "tika-vin08t20:8_11": "Mukhavaṭṭiyāpi gahetuṁ vaṭṭatīti abhihariyamānassa pattassa mukhavaṭṭiyā uparibhāge hatthaṁ pasāretvā phusituṁ vaṭṭati.",
  "tika-vin08t20:8_12": "Pādena pelletvāti pādena ‘‘paṭiggahessāmī’’ti saññāya akkamitvā.",
  "tika-vin08t20:8_13": "Kecīti abhayagirivāsino.",
  "tika-vin08t20:8_14": "Vacanamattamevāti paṭibaddhaṁ paṭibaddhapaṭibaddhanti saddamattameva nānaṁ,",
  "tika-vin08t20:8_15": "kāyapaṭibaddhameva hoti,",
  "tika-vin08t20:8_16": "tasmā tesaṁ vacanaṁ na gahetabbanti adhippāyo.",
  "tika-vin08t20:8_17": "Esa nayoti ‘‘paṭibaddhapaṭibaddhampi kāyapaṭibaddhamevā’’ti ayaṁ nayo.",
  "tika-vin08t20:8_18": "Tathā ca tattha kāyapaṭibaddhe tappaṭibaddhe ca thullaccayameva vuttaṁ.",
  "tika-vin08t20:9_0": "Tena āharāpetunti yassa bhikkhuno santikaṁ gataṁ,",
  "tika-vin08t20:9_1": "taṁ ‘‘idha naṁ ānehī’’ti āṇāpetvā tena āharāpetuṁ itarassa vaṭṭatīti attho.",
  "tika-vin08t20:9_2": "Tasmāti yasmā mūlaṭṭhasseva paribhogo anuññāto, tasmā.",
  "tika-vin08t20:9_3": "Taṁ divasaṁ hatthena gahetvā dutiyadivase paṭiggahetvā paribhuñjantassa uggahitakapaṭiggahitaṁ hotīti āha ‘‘anāmasitvā’’ti.",
  "tika-vin08t20:9_4": "Appaṭiggahitattā ‘‘sannidhipaccayā anāpattī’’ti vuttaṁ.",
  "tika-vin08t20:9_5": "Appaṭiggahetvā paribhuñjantassa adinnamukhadvārāpatti hotīti āha ‘‘paṭiggahetvā pana paribhuñjitabba’’nti.",
  "tika-vin08t20:9_6": "‘‘Na tato paranti tadaheva sāmaṁ appaṭiggahitaṁ sandhāya vuttaṁ,",
  "tika-vin08t20:9_7": "tadaheva paṭiggahitaṁ pana punadivasādīsu appaṭiggahetvāpi paribhuñjituṁ vaṭṭatī’’ti vadanti.",
  "tika-vin08t20:10_0": "108.Khīyantīti khayaṁ gacchanti,",
  "tika-vin08t20:10_1": "tesaṁ cuṇṇehi thullaccayaappaṭiggahaṇāpattiyo na hontīti adhippāyo.",
  "tika-vin08t20:10_2": "Satthakenāti paṭiggahitasatthakena.",
  "tika-vin08t20:10_3": "Navasamuṭṭhitanti eteneva ucchuādīsu abhinavalaggattā abbohārikaṁ na hotīti dasseti.",
  "tika-vin08t20:10_4": "Eseva nayoti sannidhidosādiṁ sandhāya vadati.",
  "tika-vin08t20:10_5": "Tenāha ‘‘na hī’’tiādi.",
  "tika-vin08t20:10_6": "Kasmā panettha uggahitapaccayā,",
  "tika-vin08t20:10_7": "sannidhipaccayā vā doso na siyāti āha ‘‘na hi taṁ paribhogatthāya pariharantī’’ti.",
  "tika-vin08t20:10_8": "Iminā ca bāhiraparibhogatthaṁ sāmaṁ gahetvā vā anupasampannena dinnaṁ vā pariharituṁ vaṭṭatīti dīpeti,",
  "tika-vin08t20:10_9": "tasmā pattasammakkhanādiatthaṁ sāmaṁ gahetvā pariharitatelādiṁ sace paribhuñjitukāmo hoti,",
  "tika-vin08t20:10_10": "paṭiggahetvā paribhuñjantassa anāpatti.",
  "tika-vin08t20:10_11": "Abbhantaraparibhogatthaṁ pana sāmaṁ gahitaṁ paṭiggahetvā paribhuñjantassa uggahitapaṭiggahaṇaṁ hoti,",
  "tika-vin08t20:10_12": "appaṭiggahetvā paribhuñjantassa adinnamukhadvārāpatti hoti.",
  "tika-vin08t20:10_13": "Abbhantaraparibhogatthameva anupasampannena dinnaṁ gahetvā pariharantassa siṅgīloṇakappo viya sannidhipaccayā āpatti hoti.",
  "tika-vin08t20:10_14": "Keci pana ‘‘thāmamajjhimassa purisassa uccāraṇamattaṁ hotītiādinā vuttapañcaṅgasampattiyā paṭiggahaṇassa",
  "tika-vin08t20:10_15": "ruhaṇato bāhiraparibhogatthampi sace anupasampannehi dinnaṁ gaṇhāti,",
  "tika-vin08t20:10_16": "paṭiggahitamevā’’ti vadanti.",
  "tika-vin08t20:10_17": "Evaṁ sati idha bāhiraparibhogatthaṁ anupasampannena dinnaṁ gahetvā pariharantassa sannidhipaccayā āpatti vattabbā siyā.",
  "tika-vin08t20:10_18": "‘‘Na hi taṁ paribhogatthāya pariharantī’’ti ca na vattabbaṁ,",
  "tika-vin08t20:10_19": "tasmā bāhiraparibhogatthaṁ gahitaṁ paṭiggahitaṁ nāma na hotīti veditabbaṁ.",
  "tika-vin08t20:11_0": "Yadi evaṁ pañcasu paṭiggahaṇaṅgesu ‘‘paribhogatthāyā’’ti visesanaṁ vattabbanti?",
  "tika-vin08t20:11_1": "Na vattabbaṁ.",
  "tika-vin08t20:11_2": "Paṭiggahaṇañhi paribhogatthameva hotīti ‘‘paribhogatthāyā’’ti visuṁ avatvā ‘‘tañce bhikkhu kāyena vā",
  "tika-vin08t20:11_3": "kāyapaṭibaddhena vā paṭiggaṇhātī’’ti ettakameva vuttaṁ.",
  "tika-vin08t20:11_4": "Apare pana ‘‘satipi paṭiggahaṇe ‘na hi taṁ paribhogatthāya pariharantī’ti idha aparibhogatthāya pariharaṇe anāpatti vuttā’’ti vadanti.",
  "tika-vin08t20:11_5": "Tena ca paṭiggahaṇaṅgesu pañcasu samiddhesu ajjhoharitukāmatāya gahitameva paṭiggahitaṁ nāma hoti ajjhoharitabbesuyeva",
  "tika-vin08t20:11_6": "paṭiggahaṇassa anuññātattāti dasseti.",
  "tika-vin08t20:11_7": "Tathā bāhiraparibhogatthāya gahetvā ṭhapitatelādiṁ ajjhoharitukāmatāya sati paṭiggahetvā paribhuñjituṁ vaṭṭatīti dasseti.",
  "tika-vin08t20:11_8": "Udukkhalamusalādīni khīyantīti ettha udukkhalamusalānaṁ khayena pisitakoṭṭitabhesajjesu sace āgantukavaṇṇo paññāyati,",
  "tika-vin08t20:11_9": "na vaṭṭati.",
  "tika-vin08t20:11_10": "Suddhaṁ udakaṁ hotīti rukkhasākhādīhi gaḷitvā patanaudakaṁ sandhāya vuttaṁ.",
  "tika-vin08t20:12_0": "109.Patto vāssa paṭiggahetabboti etthāpi pattagataṁ chupitvā dentassa hatthe laggena āmisena dosābhāvatthaṁ",
  "tika-vin08t20:12_1": "pattapaṭiggahaṇanti abbhantaraparibhogatthameva pattapaṭiggahaṇaṁ veditabbaṁ.",
  "tika-vin08t20:12_2": "Yaṁ sāmaṇerassa patte patati…pe…",
  "tika-vin08t20:12_3": "paṭiggahaṇaṁ na vijahatīti ettha punappunaṁ gaṇhantassa attano patte pakkhittameva attano santakanti",
  "tika-vin08t20:12_4": "sanniṭṭhānakaraṇato hatthagataṁ paṭiggahaṇaṁ na vijahati.",
  "tika-vin08t20:12_5": "Paricchinditvā dinnaṁ pana gaṇhantassa gahaṇasamayeyeva attano santakanti sanniṭṭhānassa katattā hatthagataṁ paṭiggahaṇaṁ vijahati.",
  "tika-vin08t20:12_6": "Kesañci atthāya bhattaṁ pakkhipatīti ettha anupasampannassa atthāya pakkhipantepi āgantvā gaṇhissatīti",
  "tika-vin08t20:12_7": "sayameva pakkhipitvā ṭhapanato paṭiggahaṇaṁ na vijahati.",
  "tika-vin08t20:12_8": "Anupasampannassa hatthe pakkhittaṁ pana anupasampanneneva ṭhapitaṁ nāma hotīti paṭiggahaṇaṁ vijahati pariccattabhāvato.",
  "tika-vin08t20:12_9": "Tena vuttaṁ ‘‘sāmaṇera…pe…",
  "tika-vin08t20:12_10": "pariccattattā’’ti.",
  "tika-vin08t20:12_11": "Kesañcītiādīsu anupasampannānaṁ atthāya katthaci ṭhapiyamānampi hatthato muttamatte eva paṭiggahaṇaṁ na vijahati,",
  "tika-vin08t20:12_12": "atha kho bhājane patitameva paṭiggahaṇaṁ vijahati.",
  "tika-vin08t20:12_13": "Bhājanañca bhikkhunā punadivasatthāya apekkhitamevāti taggatampi āmisaṁ duddhotapattagataṁ viya paṭiggahaṇaṁ",
  "tika-vin08t20:12_14": "vijahatīti saṅkāya ‘‘sāmaṇerassa hatthe pakkhipitabba’’nti vuttanti veditabbaṁ.",
  "tika-vin08t20:12_15": "Īdisesu hi yutti na gavesitabbā,",
  "tika-vin08t20:12_16": "vuttanayeneva paṭipajjitabbaṁ.",
  "tika-vin08t20:13_0": "110.Pattagatā yāgūti iminā pattamukhavaṭṭiyā phuṭṭhepi kuṭe yāgu paṭiggahitā,",
  "tika-vin08t20:13_1": "uggahitā vā na hoti bhikkhuno anicchāya phuṭṭhattāti dasseti.",
  "tika-vin08t20:13_2": "Āropetīti hatthaṁ phusāpeti.",
  "tika-vin08t20:13_3": "Paṭiggahaṇūpagaṁ bhāraṁ nāma thāmamajjhimassa purisassa ukkhepārahaṁ.",
  "tika-vin08t20:13_4": "Kiñcāpi avissajjetvāva aññena hatthena pidahantassa doso natthi,",
  "tika-vin08t20:13_5": "tathāpi na pidahitabbanti aṭṭhakathāpamāṇeneva gahetabbaṁ.",
  "tika-vin08t20:13_6": "Vimativinodaniyaṁ (vi. vi. ṭī.",
  "tika-vin08t20:13_7": "pācittiya 2.265) pana ‘‘napidahitabbanti hatthato muttaṁ sandhāya vuttaṁ,",
  "tika-vin08t20:13_8": "hatthagataṁ pana itarena hatthena pidahato,",
  "tika-vin08t20:13_9": "hatthato muttampi vā aphusitvā upari pidhānaṁ pātentassa na doso’’ti vuttaṁ.",
  "tika-vin08t20:14_0": "111.Paṭiggaṇhātīti chāyatthāya upari dhāriyamānā mahāsākhā yena kenaci chijjeyya,",
  "tika-vin08t20:14_1": "tattha laggarajaṁ mukhe pāteyya vāti kappiyaṁ kārāpetvā paṭiggaṇhāti.",
  "tika-vin08t20:15_0": "Macchikavāraṇatthanti ettha ‘‘sacepi sākhāya laggarajaṁ patte patati,",
  "tika-vin08t20:15_1": "sukhena paribhuñjituṁ sakkāti sākhāya paṭiggahitattā abbhantaraparibhogatthamevidha paṭiggahaṇanti mūlapaṭiggahaṇameva vaṭṭatī’’ti vuttaṁ.",
  "tika-vin08t20:15_2": "Apare pana ‘‘macchikavāraṇatthanti vacanamattaṁ gahetvā bāhiraparibhogatthaṁ gahita’’nti vadanti.",
  "tika-vin08t20:15_3": "Kuṇḍaketi mahāghaṭe.",
  "tika-vin08t20:15_4": "Tasmimpīti cāṭighaṭepi.",
  "tika-vin08t20:15_5": "Anupasampannaṁ gāhāpetvāti tameva ajjhoharaṇīyaṁ bhaṇḍaṁ anupasampannena gāhāpetvā.",
  "tika-vin08t20:16_0": "Therassa pattaṁ dutiyattherassāti ‘‘therassa pattaṁ mayhaṁ dethā’’ti tena attano pariccajāpetvā dutiyattherassa deti.",
  "tika-vin08t20:16_1": "Tuyhaṁ yāguṁ mayhaṁ dehīti ettha evaṁ vatvā sāmaṇerassa pattaṁ gahetvā attanopi pattaṁ tassa deti.",
  "tika-vin08t20:16_2": "Ettha panāti ‘‘paṇḍito sāmaṇero’’tiādipattaparivattanakathāyaṁ.",
  "tika-vin08t20:16_3": "Kāraṇaṁ upaparikkhitabbanti yathā mātuādīnaṁ telādīni haranto tathārūpe kicce anupasampannena aparivattetvāva paribhuñjituṁ labhati,",
  "tika-vin08t20:16_4": "evamidha pattaparivattanaṁ akatvā paribhuñjituṁ kasmā na labhatīti kāraṇaṁ vīmaṁsitabbanti attho.",
  "tika-vin08t20:16_5": "Ettha pana ‘‘sāmaṇerehi gahitataṇḍulesu parikkhīṇesu avassaṁ amhākaṁ sāmaṇerā saṅgahaṁ karontīti cittuppatti sambhavati,",
  "tika-vin08t20:16_6": "tasmā taṁ parivattetvāva paribhuñjitabbaṁ.",
  "tika-vin08t20:16_7": "Mātāpitūnaṁ atthāya pana chāyatthāya vā gahaṇe paribhogāsā natthi,",
  "tika-vin08t20:16_8": "tasmā taṁ vaṭṭatī’’ti kāraṇaṁ vadanti.",
  "tika-vin08t20:16_9": "Teneva ācariyabuddhadattattherenapi vuttaṁ –",
  "tika-vin08t20:17_0": "‘‘Mātāpitūnamatthāya, telādiṁ haratopi ca;",
  "tika-vin08t20:18_0": "Sākhaṁ chāyādiatthāya, imassa na visesatā.",
  "tika-vin08t20:19_0": "‘‘Tasmā hissa visesassa, cintetabbaṁ tu kāraṇaṁ;",
  "tika-vin08t20:20_0": "Tassa sālayabhāvaṁ tu, visesaṁ takkayāmaha’’nti.",
  "tika-vin08t20:21_0": "Idamevettha yuttataraṁ avassaṁ tathāvidhavitakkuppattiyā sambhavato.",
  "tika-vin08t20:21_1": "Na hi sakkā ettha vitakkaṁ sodhetunti.",
  "tika-vin08t20:21_2": "Mātādīnaṁ atthāya haraṇe pana nāvassaṁ tathāvidhavitakkuppattīti sakkā vitakkaṁ sodhetuṁ.",
  "tika-vin08t20:21_3": "Yattha hi vitakkaṁ sodhetuṁ sakkā,",
  "tika-vin08t20:21_4": "tattha nevatthi doso.",
  "tika-vin08t20:21_5": "Teneva vakkhati ‘‘sace pana sakkoti vitakkaṁ sodhetuṁ,",
  "tika-vin08t20:21_6": "tato laddhaṁ khāditumpi vaṭṭatī’’ti.",
  "tika-vin08t20:21_7": "Vimativinodaniyaṁ (vi. vi. ṭī.",
  "tika-vin08t20:21_8": "pācittiya 2.265) pana ‘‘ettha panāti pattaparivattane.",
  "tika-vin08t20:21_9": "Kāraṇanti ettha yathā sāmaṇerā ito amhākampi dentīti vitakko uppajjati,",
  "tika-vin08t20:21_10": "na tathā aññatthāti kāraṇaṁ vadanti,",
  "tika-vin08t20:21_11": "tañca yuttaṁ.",
  "tika-vin08t20:21_12": "Yassa pana tādiso vitakko natthi,",
  "tika-vin08t20:21_13": "tena aparivattetvāpi bhuñjituṁ vaṭṭatī’’ti vuttaṁ.",
  "tika-vin08t20:22_0": "112.Niccāletunti cāletvā pāsāṇasakkharādiapanayanaṁ kātuṁ.",
  "tika-vin08t20:22_1": "Uddhanaṁ āropetabbanti anaggikaṁ uddhanaṁ sandhāya vuttaṁ.",
  "tika-vin08t20:22_2": "Uddhane paccamānassa āluḷane upari apakkataṇḍulā heṭṭhā pavisitvā paccantīti āha ‘‘sāmaṁpākañceva hotī’’ti.",
  "tika-vin08t20:23_0": "113.Ādhārake patto ṭhapitoti appaṭiggahitāmiso patto puna paṭiggahaṇatthāya ṭhapito.",
  "tika-vin08t20:23_1": "Cāletīti vinā kāraṇaṁ cāleti,",
  "tika-vin08t20:23_2": "satipi kāraṇe bhikkhūnaṁ paribhogārahaṁ cāletuṁ na vaṭṭati.",
  "tika-vin08t20:23_3": "Kiñcāpi ‘‘anujānāmi,",
  "tika-vin08t20:23_4": "bhikkhave,",
  "tika-vin08t20:23_5": "amanussikābādhe āmakamaṁsaṁ āmakalohita’’nti (mahāva.",
  "tika-vin08t20:23_6": "264) tādise ābādhe attano atthāya āmakamaṁsapaṭiggahaṇaṁ anuññātaṁ,",
  "tika-vin08t20:23_7": "‘‘āmakamaṁsapaṭiggahaṇā paṭivirato hotī’’ti (dī. ni. 1.10,",
  "tika-vin08t20:23_8": "194) ca sāmaññato paṭikkhittaṁ,",
  "tika-vin08t20:23_9": "tathāpi attano,",
  "tika-vin08t20:23_10": "aññassa vā bhikkhuno atthāya aggahitattā ‘‘sīhavighāsādiṁ…pe…",
  "tika-vin08t20:23_11": "vaṭṭatī’’ti vuttaṁ.",
  "tika-vin08t20:23_12": "Sakkoti vitakkaṁ sodhetunti ‘‘mayhampi detī’’ti vitakkassa anuppannabhāvaṁ sallakkhetuṁ sakkoti ,",
  "tika-vin08t20:23_13": "‘‘sāmaṇerassa dassāmī’’ti suddhacittena mayā gahitanti vā sallakkhetuṁ sakkoti.",
  "tika-vin08t20:23_14": "Sace pana mūlepi paṭiggahitaṁ hotīti ettha ‘‘gahetvā gate mayhampi dadeyyunti saññāya sace paṭiggahitaṁ hotī’’ti vadanti.",
  "tika-vin08t20:24_0": "114.Koṭṭhāse karotīti ‘‘bhikkhū sāmaṇerā ca attano attano abhirucitaṁ koṭṭhāsaṁ gaṇhantū’’ti sabbesaṁ samake koṭṭhāse karoti.",
  "tika-vin08t20:24_1": "Gahitāvasesanti sāmaṇerehi gahitakoṭṭhāsato avasesaṁ.",
  "tika-vin08t20:24_2": "Gaṇhitvāti ‘‘mayhaṁ idaṁ gaṇhissāmī’’ti gahetvā.",
  "tika-vin08t20:24_3": "Idha gahitāvasesaṁ nāma tena gaṇhitvā puna ṭhapitaṁ.",
  "tika-vin08t20:25_0": "Paṭiggahetvāti tadahu paṭiggahetvā.",
  "tika-vin08t20:25_1": "Teneva ‘‘yāvakālikena yāvajīvikasaṁsagge doso natthī’’ti vuttaṁ.",
  "tika-vin08t20:25_2": "Sace pana purimadivase paṭiggahetvā ṭhapitā hoti,",
  "tika-vin08t20:25_3": "sāmisena mukhena tassā vaṭṭiyā dhūmaṁ pivituṁ na vaṭṭati.",
  "tika-vin08t20:25_4": "Samuddodakenāti appaṭiggahitasamuddodakena.",
  "tika-vin08t20:26_0": "Himakarakā nāma kadāci vassodakena saha patanakā pāsāṇalekhā viya ghanībhūtā udakavisesā,",
  "tika-vin08t20:26_1": "tesu paṭiggahaṇakiccaṁ natthi.",
  "tika-vin08t20:26_2": "Tenāha ‘‘udakagatikā evā’’ti.",
  "tika-vin08t20:26_3": "Yasmā katakaṭṭhi udakaṁ pasādetvā visuṁ tiṭṭhati,",
  "tika-vin08t20:26_4": "tasmā ‘‘abbohārika’’nti vuttaṁ.",
  "tika-vin08t20:26_5": "Iminā appaṭiggahitāpattīhi abbohārikaṁ,",
  "tika-vin08t20:26_6": "vikālabhojanāpattīhipi abbohārikanti dasseti.",
  "tika-vin08t20:26_7": "Laggatīti sukkhe mukhe ca hatthe ca mattikāvaṇṇaṁ dassentaṁ laggati.",
  "tika-vin08t20:26_8": "Bahalanti hatthamukhesu alagganakampi paṭiggahetabbaṁ.",
  "tika-vin08t20:27_0": "Vāsamattanti reṇukhīrābhāvaṁ dasseti.",
  "tika-vin08t20:27_1": "Pānīyaṁ gahetvāti attanoyeva atthāya gahetvā.",
  "tika-vin08t20:27_2": "Sace pana pītāvasesakaṁ tattheva ākirissāmīti gaṇhāti,",
  "tika-vin08t20:27_3": "puna paṭiggahaṇakiccaṁ natthi. Ākirati,",
  "tika-vin08t20:27_4": "paṭiggahetabbanti puppharasassa paññāyanato vuttaṁ.",
  "tika-vin08t20:27_5": "Vikkhambhetvāti viyūhitvā,",
  "tika-vin08t20:27_6": "apanetvāti attho.",
  "tika-vin08t20:28_0": "115.Mahābhūtesūti pāṇasarīrasannissitesu pathavīādimahābhūtesu.",
  "tika-vin08t20:28_1": "Sabbaṁ vaṭṭatīti attano paresañca sarīrasannissitaṁ sabbaṁ vaṭṭati,",
  "tika-vin08t20:28_2": "akappiyamaṁsānulomatāya thullaccayādiṁ na janetīti adhippāyo.",
  "tika-vin08t20:28_3": "Patatīti attano sarīrato chijjitvā patati.",
  "tika-vin08t20:28_4": "‘‘Rukkhato chinditvā’’ti vuttattā mattikatthāya pathaviṁ khaṇituṁ,",
  "tika-vin08t20:28_5": "aññampi yaṁ kiñci mūlapaṇṇādivisabhesajjaṁ chinditvā chārikaṁ akatvāpi appaṭiggahitampi paribhuñjituṁ vaṭṭatīti daṭṭhabbaṁ.",
  "tika-vin08t20:29_0": "Iti vinayasaṅgahasaṁvaṇṇanābhūte vinayālaṅkāre",
  "tika-vin08t20:30_0": "Paṭiggahaṇavinicchayakathālaṅkāro nāma",
  "tika-vin08t20:31_0": "Vīsatimo paricchedo."
}