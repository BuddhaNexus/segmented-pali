{
  "atk-s0103a0:0_0": " Namo tassa bhagavato arahato sammāsambuddhassa",
  "atk-s0103a0:1_0": "Dīghanikāye",
  "atk-s0103a0:2_0": "Pāthikavaggaṭṭhakathā",
  "atk-s0103a0:3_0": "1. Pāthikasuttavaṇṇanā",
  "atk-s0103a0:4_0": "Sunakkhattavatthuvaṇṇanā",
  "atk-s0103a0:5_0": "1.Evaṁme sutaṁ…pe… mallesu viharatīti pāthikasuttaṁ. Tatrāyaṁ apubbapadavaṇṇanā.",
  "atk-s0103a0:5_1": "Mallesu viharatīti mallā nāma jānapadino rājakumārā,",
  "atk-s0103a0:5_2": "tesaṁ nivāso ekopi janapado ruḷhīsaddena ‘‘mallā’’ti vuccati, tasmiṁ mallesu janapade.",
  "atk-s0103a0:5_3": "‘‘Anupiyaṁ nāma mallānaṁ nigamo’’ti anupiyanti evaṁnāmako mallānaṁ janapadassa eko nigamo,",
  "atk-s0103a0:5_4": "taṁ gocaragāmaṁ katvā ekasmiṁ chāyūdakasampanne vanasaṇḍe viharatīti attho. Anopiyantipi pāṭho. Pāvisīti paviṭṭho.",
  "atk-s0103a0:5_5": "Bhagavā pana na tāva paviṭṭho,",
  "atk-s0103a0:5_6": "pavisissāmīti nikkhantattā pana pāvisīti vutto. Yathā kiṁ,",
  "atk-s0103a0:5_7": "yathā ‘‘gāmaṁ gamissāmī’’ti nikkhanto puriso taṁ gāmaṁ apattopi ‘‘kuhiṁ itthannāmo’’ti vutte ‘‘gāmaṁ gato’’ti vuccati, evaṁ.",
  "atk-s0103a0:5_8": "Etadahosīti gāmasamīpe ṭhatvā sūriyaṁ olokentassa etadahosi.",
  "atk-s0103a0:5_9": "Atippago khoti ativiya pago kho,",
  "atk-s0103a0:5_10": "na tāva kulesu yāgubhattaṁ niṭṭhitanti.",
  "atk-s0103a0:5_11": "Kiṁ pana bhagavā kālaṁ ajānitvā nikkhantoti? Na ajānitvā.",
  "atk-s0103a0:5_12": "Paccūsakāleyeva hi bhagavā ñāṇajālaṁ pattharitvā lokaṁ volokento ñāṇajālassa anto paviṭṭhaṁ bhaggavagottaṁ channaparibbājakaṁ disvā ‘‘ajjāhaṁ imassa paribbājakassa mayā pubbe katakāraṇaṁ samāharitvā dhammaṁ kathessāmi,",
  "atk-s0103a0:5_13": "sā dhammakathā assa mayi pasādappaṭilābhavasena saphalā bhavissatī’’ti ñatvāva paribbājakārāmaṁ pavisitukāmo atippagova nikkhami.",
  "atk-s0103a0:5_14": "Tasmā tattha pavisitukāmatāya evaṁ cittaṁ uppādesi.",
  "atk-s0103a0:6_0": "2.Etadavocāti bhagavantaṁ disvā mānathaddhataṁ akatvā satthāraṁ paccuggantvā etaṁ etu kho, bhantetiādikaṁ vacanaṁ avoca. Imaṁ pariyāyanti imaṁ vāraṁ,",
  "atk-s0103a0:6_1": "ajja imaṁ āgamanavāranti attho.",
  "atk-s0103a0:6_2": "Kiṁ pana bhagavā pubbepi tattha gatapubboti? Na gatapubbo,",
  "atk-s0103a0:6_3": "lokasamudācāravasena pana evamāha.",
  "atk-s0103a0:6_4": "Lokiyā hi cirassaṁ āgatampi anāgatapubbampi manāpajātikaṁ āgataṁ disvā ‘‘kuto bhavaṁ āgato, cirassaṁ bhavaṁ āgato,",
  "atk-s0103a0:6_5": "kathaṁ te idhāgamanamaggo ñāto,",
  "atk-s0103a0:6_6": "kiṁ maggamūḷhosī’’tiādīni vadanti.",
  "atk-s0103a0:6_7": "Tasmā ayampi lokasamudācāravasena evamāhāti veditabbo.",
  "atk-s0103a0:6_8": "Idamāsananti attano nisinnāsanaṁ papphoṭetvā sampādetvā dadamāno evamāha.",
  "atk-s0103a0:6_9": "Sunakkhatto licchaviputtoti sunakkhatto nāma licchavirājaputto.",
  "atk-s0103a0:6_10": "So kira tassa gihisahāyo hoti,",
  "atk-s0103a0:6_11": "kālena kālaṁ tassa santikaṁ gacchati.",
  "atk-s0103a0:6_12": "Paccakkhātoti ‘‘paccakkhāmi dānāhaṁ, bhante, bhagavantaṁ na dānāhaṁ, bhante,",
  "atk-s0103a0:6_13": "bhagavantaṁ uddissa viharissāmī’’ti evaṁ paṭiakkhāto nissaṭṭho pariccatto.",
  "atk-s0103a0:7_0": "3.Bhagavantaṁ uddissāti bhagavā me satthā ‘‘bhagavato ahaṁ ovādaṁ paṭikaromī’’ti evaṁ apadisitvā.",
  "atk-s0103a0:7_1": "Ko santo kaṁ paccācikkhasīti yācako vā yācitakaṁ paccācikkheyya, yācitako vā yācakaṁ.",
  "atk-s0103a0:7_2": "Tvaṁ pana neva yācako na yācitako, evaṁ sante, moghapurisa,",
  "atk-s0103a0:7_3": "ko santo ko samāno kaṁ paccācikkhasīti dasseti.",
  "atk-s0103a0:7_4": "Passa moghapurisāti passa tucchapurisa.",
  "atk-s0103a0:7_5": "Yāvañca te idaṁ aparaddhanti yattakaṁ idaṁ tava aparaddhaṁ,",
  "atk-s0103a0:7_6": "yattako te aparādho tattako dosoti evāhaṁ bhaggava tassa dosaṁ āropesinti dasseti.",
  "atk-s0103a0:8_0": "4.Uttarimanussadhammāti pañcasīladasasīlasaṅkhātā manussadhammāuttari.",
  "atk-s0103a0:8_1": "Iddhipāṭihāriyanti iddhibhūtaṁ pāṭihāriyaṁ. Kate vāti katamhi vā.",
  "atk-s0103a0:8_2": "Yassatthāyāti yassa dukkhakkhayassa atthāya.",
  "atk-s0103a0:8_3": "Soniyyāti takkarassāti so dhammo takkarassa yathā mayā dhammo desito,",
  "atk-s0103a0:8_4": "tathā kārakassa sammā paṭipannassa puggalassa sabbavaṭṭadukkhakkhayāya amatanibbānasacchikiriyāya gacchati, na gacchati, saṁvattati, na saṁvattatīti pucchati.",
  "atk-s0103a0:8_5": "Tatra sunakkhattāti tasmiṁ sunakkhatta mayā desite dhamme takkarassa sammā dukkhakkhayāya saṁvattamāne kiṁ uttarimanussadhammā iddhipāṭihāriyaṁ kataṁ karissati, ko tena katena attho.",
  "atk-s0103a0:8_6": "Tasmiñhi katepi akatepi mama sāsanassa parihāni natthi,",
  "atk-s0103a0:8_7": "devamanussānañhi amatanibbānasampāpanatthāya ahaṁ pāramiyo pūresiṁ,",
  "atk-s0103a0:8_8": "na pāṭihāriyakaraṇatthāyāti pāṭihāriyassa niratthakataṁ dassetvā ‘‘passa,",
  "atk-s0103a0:8_9": "moghapurisā’’ti dutiyaṁ dosaṁ āropesi.",
  "atk-s0103a0:9_0": "5.Aggaññanti lokapaññattiṁ.",
  "atk-s0103a0:9_1": "‘‘Idaṁ nāma lokassa agga’’nti evaṁ jānitabbampi aggaṁ mariyādaṁ na taṁ paññapetīti vadati.",
  "atk-s0103a0:9_2": "Sesamettha anantaravādānusāreneva veditabbaṁ.",
  "atk-s0103a0:10_0": "6.Anekapariyāyena khoti idaṁ kasmā āraddhaṁ.",
  "atk-s0103a0:10_1": "Sunakkhatto kira ‘‘bhagavato guṇaṁ makkhessāmi,",
  "atk-s0103a0:10_2": "‘‘dosaṁ paññapessāmī’’ti ettakaṁ vippalapitvā bhagavato kathaṁ suṇanto appatiṭṭho niravo aṭṭhāsi.",
  "atk-s0103a0:11_0": "Atha bhagavā – ‘‘sunakkhatta,",
  "atk-s0103a0:11_1": "evaṁ tvaṁ makkhibhāve ṭhito sayameva garahaṁ pāpuṇissasī’’ti makkhibhāve ādīnavadassanatthaṁ anekapariyāyenātiādimāha.",
  "atk-s0103a0:11_2": "Tattha anekapariyāyenāti anekakāraṇena.",
  "atk-s0103a0:11_3": "Vajjigāmeti vajjirājānaṁ gāme,",
  "atk-s0103a0:11_4": "vesālīnagare no visahīti nāsakkhi.",
  "atk-s0103a0:11_5": "So avisahantoti so sunakkhatto yassa pubbe tiṇṇaṁ ratanānaṁ vaṇṇaṁ kathentassa mukhaṁ nappahoti,",
  "atk-s0103a0:11_6": "so dāni teneva mukhena avaṇṇaṁ katheti,",
  "atk-s0103a0:11_7": "addhā avisahanto asakkonto brahmacariyaṁ carituṁ attano bālatāya avaṇṇaṁ kathetvā hīnāyāvatto. Buddho pana subuddhova, dhammo svākkhātova, saṅgho suppaṭipannova.",
  "atk-s0103a0:11_8": "Evaṁ tīṇi ratanāni thomentā manussā tuyheva dosaṁ dassessantīti. Iti kho teti evaṁ kho te, sunakkhatta, vattāro bhavissanti.",
  "atk-s0103a0:11_9": "Tato evaṁ dose uppanne satthā atītānāgate appaṭihatañāṇo,",
  "atk-s0103a0:11_10": "mayhaṁ evaṁ doso uppajjissatīti jānantopi puretaraṁ na kathesīti vattuṁ na lacchasīti dasseti. Apakkamevāti apakkamiyeva, apakkanto vā cutoti attho.",
  "atk-s0103a0:11_11": "Yathātaṁ āpāyikoti yathā apāye nibbattanāraho satto apakkameyya, evameva apakkamīti attho.",
  "atk-s0103a0:12_0": "Korakkhattiyavatthuvaṇṇanā",
  "atk-s0103a0:13_0": "7.Ekamidāhanti iminā kiṁ dasseti?",
  "atk-s0103a0:13_1": "Idaṁ suttaṁ dvīhi padehi ābaddhaṁ iddhipāṭihāriyaṁ na karotīti ca aggaññaṁ na paññapetīti ca.",
  "atk-s0103a0:13_2": "Tattha ‘‘aggaññaṁ na paññapetī’’ti idaṁ padaṁ suttapariyosāne dassessati.",
  "atk-s0103a0:13_3": "‘‘Pāṭihāriyaṁ na karotī’’ti imassa pana padassa anusandhidassanavasena ayaṁ desanā āraddhā.",
  "atk-s0103a0:14_0": "Tattha ekamidāhanti ekasmiṁ ahaṁ. Samayanti samaye, ekasmiṁ kāle ahanti attho.",
  "atk-s0103a0:14_1": "Thūlūsūti thūlū nāma janapado, tattha viharāmi.",
  "atk-s0103a0:14_2": "Uttarakā nāmāti itthiliṅgavasena uttarakāti evaṁnāmako thūlūnaṁ janapadassa nigamo,",
  "atk-s0103a0:14_3": "taṁ nigamaṁ gocaragāmaṁ katvāti attho. Aceloti naggo.",
  "atk-s0103a0:14_4": "Korakkhattiyoti antovaṅkapādo khattiyo.",
  "atk-s0103a0:14_5": "Kukkuravatikoti samādinnakukkuravato sunakho viya ghāyitvā khādati, uddhanantare nipajjati,",
  "atk-s0103a0:14_6": "aññampi sunakhakiriyameva karoti.",
  "atk-s0103a0:14_7": "Catukkuṇḍikoti catusaṅghaṭṭito dve jāṇūni dve ca kappare bhūmiyaṁ ṭhapetvā vicarati.",
  "atk-s0103a0:14_8": "Chamānikiṇṇanti bhūmiyaṁ nikiṇṇaṁ pakkhittaṁ ṭhapitaṁ.",
  "atk-s0103a0:14_9": "Bhakkhasanti bhakkhaṁ yaṁkiñci khādanīyaṁ bhojanīyaṁ.",
  "atk-s0103a0:14_10": "Mukhenevāti hatthena aparāmasitvā khādanīyaṁ mukheneva khādati,",
  "atk-s0103a0:14_11": "bhojanīyampi mukheneva bhuñjati. Sādhurūpoti sundararūpo.",
  "atk-s0103a0:14_12": "Ayaṁ samaṇoti ayaṁ arahataṁ samaṇo ekoti.",
  "atk-s0103a0:14_13": "Tattha vatāti patthanatthe nipāto.",
  "atk-s0103a0:14_14": "Evaṁ kirassa patthanā ahosi ‘‘iminā samaṇena sadiso añño samaṇo nāma natthi,",
  "atk-s0103a0:14_15": "ayañhi appicchatāya vatthaṁ na nivāseti,",
  "atk-s0103a0:14_16": "‘esa papañco’ti maññamāno bhikkhābhājanampi na pariharati, chamānikiṇṇameva khādati, ayaṁ samaṇo nāma. Mayaṁ pana kiṁ samaṇā’’ti?",
  "atk-s0103a0:14_17": "Evaṁ sabbaññubuddhassa pacchato carantova imaṁ pāpakaṁ vitakkaṁ vitakkesi.",
  "atk-s0103a0:15_0": "Etadavocāti bhagavā kira cintesi ‘‘ayaṁ sunakkhatto pāpajjhāsayo,",
  "atk-s0103a0:15_1": "kiṁ nu imaṁ disvā cintesī’’ti?",
  "atk-s0103a0:15_2": "Athevaṁ cintento tassa ajjhāsayaṁ viditvā ‘‘ayaṁ moghapuriso mādisassa sabbaññuno pacchato āgacchanto acelaṁ arahāti maññati,",
  "atk-s0103a0:15_3": "idheva dānāyaṁ bālo niggahaṁ arahatī’’ti anivattitvāva etaṁ tvampi nāmātiādivacanamavoca.",
  "atk-s0103a0:15_4": "Tattha tvampi nāmāti garahatthe pikāro.",
  "atk-s0103a0:15_5": "Garahanto hi naṁ bhagavā ‘‘tvampi nāmā’’ti āha.",
  "atk-s0103a0:15_6": "‘‘Tvampi nāma evaṁ hīnajjhāsayo,",
  "atk-s0103a0:15_7": "ahaṁ samaṇo sakyaputtiyoti evaṁ paṭijānissasī’’ti ayañhettha adhippāyo. Kiṁ pana maṁ, bhanteti mayhaṁ, bhante,",
  "atk-s0103a0:15_8": "kiṁ gārayhaṁ disvā bhagavā ‘‘evamāhā’’ti pucchati.",
  "atk-s0103a0:15_9": "Athassa bhagavā ācikkhanto ‘‘nanu te’’tiādimāha.",
  "atk-s0103a0:15_10": "Maccharāyatīti ‘‘mā aññassa arahattaṁ hotū’’ti kiṁ bhagavā evaṁ arahattassa maccharāyatīti pucchati. Na kho ahanti ahaṁ, moghapurisa,",
  "atk-s0103a0:15_11": "sadevakassa lokassa arahattappaṭilābhameva paccāsīsāmi,",
  "atk-s0103a0:15_12": "etadatthameva me bahūni dukkarāni karontena pāramiyo pūritā, na kho ahaṁ, moghapurisa, arahattassa maccharāyāmi.",
  "atk-s0103a0:15_13": "Pāpakaṁ diṭṭhigatanti na arahantaṁ arahāti,",
  "atk-s0103a0:15_14": "arahante ca anarahantoti evaṁ tassa diṭṭhi uppannā.",
  "atk-s0103a0:15_15": "Taṁ sandhāya ‘‘pāpakaṁ diṭṭhigata’’nti āha.",
  "atk-s0103a0:15_16": "Yaṁ kho panāti yaṁ etaṁ acelaṁ evaṁ maññasi.",
  "atk-s0103a0:15_17": "Sattamaṁ divasanti sattame divase. Alasakenāti alasakabyādhinā.",
  "atk-s0103a0:15_18": "Kālaṅkarissatīti uddhumātaudaro marissati.",
  "atk-s0103a0:16_0": "Kālakañcikāti tesaṁ asurānaṁ nāmaṁ.",
  "atk-s0103a0:16_1": "Tesaṁ kira tigāvuto attabhāvo appamaṁsalohito purāṇapaṇṇasadiso kakkaṭakānaṁ viya akkhīni nikkhamitvā matthake tiṭṭhanti,",
  "atk-s0103a0:16_2": "mukhaṁ sūcipāsakasadisaṁ matthakasmiṁyeva hoti,",
  "atk-s0103a0:16_3": "tena oṇamitvā gocaraṁ gaṇhanti.",
  "atk-s0103a0:16_4": "Bīraṇatthambaketi bīraṇatiṇatthambo tasmiṁ susāne atthi,",
  "atk-s0103a0:16_5": "tasmā taṁ bīraṇatthambakanti vuccati.",
  "atk-s0103a0:17_0": "Tenupasaṅkamīti bhagavati ettakaṁ vatvā tasmiṁ gāme piṇḍāya caritvā vihāraṁ gate vihārā nikkhamitvā upasaṅkami.",
  "atk-s0103a0:17_1": "Yena tvanti yena kāraṇena tvaṁ. Yasmāpi bhagavatā byākato, tasmāti attho.",
  "atk-s0103a0:17_2": "Mattaṁmattanti pamāṇayuttaṁ pamāṇayuttaṁ. ‘‘Mantā mantā’’tipi pāṭho,",
  "atk-s0103a0:17_3": "paññāya upaparikkhitvā upaparikkhitvāti attho.",
  "atk-s0103a0:17_4": "Yathā samaṇassa gotamassāti yathā samaṇassa gotamassa micchā vacanaṁ assa, tathā kareyyāsīti āha.",
  "atk-s0103a0:17_5": "Evaṁ vutte acelo sunakho viya uddhanaṭṭhāne nipanno sīsaṁ ukkhipitvā akkhīni ummīletvā olokento kiṁ kathesi ‘‘samaṇo nāma gotamo amhākaṁ verī visabhāgo,",
  "atk-s0103a0:17_6": "samaṇassa gotamassa uppannakālato paṭṭhāya mayaṁ sūriye uggate khajjopanakā viya jātā. Samaṇo gotamo amhe,",
  "atk-s0103a0:17_7": "evaṁ vācaṁ vadeyya aññathā vā.",
  "atk-s0103a0:17_8": "Verino pana kathā nāma tacchā na hoti,",
  "atk-s0103a0:17_9": "gaccha tvaṁ ahamettha kattabbaṁ jānissāmī’’ti vatvā punadeva nipajji.",
  "atk-s0103a0:18_0": "8.Ekadvīhikāyāti ekaṁ dveti vatvā gaṇesi.",
  "atk-s0103a0:18_1": "Yathā tanti yathā asaddahamāno koci gaṇeyya, evaṁ gaṇesi.",
  "atk-s0103a0:18_2": "Ekadivasañca tikkhattuṁ upasaṅkamitvā eko divaso atīto, dve divasā atītāti ārocesi.",
  "atk-s0103a0:18_3": "Sattamaṁ divasanti so kira sunakkhattassa vacanaṁ sutvā sattāhaṁ nirāhārova ahosi.",
  "atk-s0103a0:18_4": "Athassa sattame divase eko upaṭṭhāko ‘‘amhākaṁ kulūpakasamaṇassa ajja sattamo divaso gehaṁ anāgacchantassa aphāsu nu kho jāta’’nti sūkaramaṁsaṁ pacāpetvā bhattamādāya gantvā purato bhūmiyaṁ nikkhipi.",
  "atk-s0103a0:18_5": "Acelo disvā cintesi ‘‘samaṇassa gotamassa kathā tacchā vā atacchā vā hotu,",
  "atk-s0103a0:18_6": "āhāraṁ pana khāditvā suhitassa me maraṇampi sumaraṇa’’nti dve hatthe jaṇṇukāni ca bhūmiyaṁ ṭhapetvā kucchipūraṁ bhuñji.",
  "atk-s0103a0:18_7": "So rattibhāge jīrāpetuṁ asakkonto alasakena kālamakāsi.",
  "atk-s0103a0:18_8": "Sacepi hi so ‘‘na bhuñjeyya’’nti cinteyya,",
  "atk-s0103a0:18_9": "tathāpi taṁ divasaṁ bhuñjitvā alasakena kālaṁ kareyya.",
  "atk-s0103a0:18_10": "Advejjhavacanā hi tathāgatāti.",
  "atk-s0103a0:19_0": "Bīraṇatthambaketi titthiyā kira ‘‘kālaṅkato korakkhattiyo’’ti sutvā divasāni gaṇetvā idaṁ tāva saccaṁ jātaṁ,",
  "atk-s0103a0:19_1": "idāni naṁ aññattha chaḍḍetvā ‘‘musāvādena samaṇaṁ gotamaṁ niggaṇhissāmā’’ti gantvā tassa sarīraṁ valliyā bandhitvā ākaḍḍhantā ‘‘ettha chaḍḍessāma,",
  "atk-s0103a0:19_2": "ettha chaḍḍessāmā’’ti gacchanti.",
  "atk-s0103a0:19_3": "Gatagataṭṭhānaṁ aṅgaṇameva hoti.",
  "atk-s0103a0:19_4": "Te kaḍḍhamānā bīraṇatthambakasusānaṁyeva gantvā susānabhāvaṁ ñatvā ‘‘aññattha chaḍḍessāmā’’ti ākaḍḍhiṁsu. Atha nesaṁ valli chijjittha, pacchā cāletuṁ nāsakkhiṁsu. Te tatova pakkantā.",
  "atk-s0103a0:19_5": "Tena vuttaṁ – ‘‘bīraṇatthambake susāne chaḍḍesu’’nti.",
  "atk-s0103a0:20_0": "9.Tenupasaṅkamīti kasmā upasaṅkami?",
  "atk-s0103a0:20_1": "So kira cintesi ‘‘avasesaṁ tāva samaṇassa gotamassa vacanaṁ sameti,",
  "atk-s0103a0:20_2": "matassa pana uṭṭhāya aññena saddhiṁ kathanaṁ nāma natthi, handāhaṁ gantvā pucchāmi. Sace katheti, sundaraṁ. No ce katheti,",
  "atk-s0103a0:20_3": "samaṇaṁ gotamaṁ musāvādena niggaṇhissāmī’’ti iminā kāraṇena upasaṅkami. Ākoṭesīti pahari.",
  "atk-s0103a0:20_4": "Jānāmi āvusoti matasarīraṁ uṭṭhahitvā kathetuṁ samatthaṁ nāma natthi, idaṁ kathaṁ kathesīti? Buddhānubhāvena.",
  "atk-s0103a0:20_5": "Bhagavā kira korakkhattiyaṁ asurayonito ānetvā sarīre adhimocetvā kathāpesi. Tameva vā sarīraṁ kathāpesi, acinteyyo hi buddhavisayo.",
  "atk-s0103a0:21_0": "10.Tatheva taṁ vipākanti tassa vacanassa vipākaṁ tatheva,",
  "atk-s0103a0:21_1": "udāhu noti liṅgavipallāso kato, tatheva so vipākoti attho.",
  "atk-s0103a0:21_2": "Keci pana ‘‘vipakka’’ntipi paṭhanti, nibbattanti attho.",
  "atk-s0103a0:22_0": "Ettha ṭhatvā pāṭihāriyāni samānetabbāni.",
  "atk-s0103a0:22_1": "Sabbāneva hetāni pañca pāṭihāriyāni honti.",
  "atk-s0103a0:22_2": "‘‘Sattame divase marissatī’’ti vuttaṁ, so tatheva mato, idaṁ paṭhamaṁ pāṭihāriyaṁ. ‘‘Alasakenā’’ti vuttaṁ, alasakeneva mato, idaṁ dutiyaṁ.",
  "atk-s0103a0:22_3": "‘‘Kālakañcikesu nibbattissatī’’ti vuttaṁ, tattheva nibbatto, idaṁ tatiyaṁ.",
  "atk-s0103a0:22_4": "‘‘Bīraṇatthambake susāne chaḍḍessantī’’ti vuttaṁ, tattheva chaḍḍito , idaṁ catutthaṁ.",
  "atk-s0103a0:22_5": "‘‘Nibbattaṭṭhānato āgantvā sunakkhattena saddhiṁ kathessatī’’ti vutto, so kathesiyeva, idaṁ pañcamaṁ pāṭihāriyaṁ.",
  "atk-s0103a0:23_0": "Acelakaḷāramaṭṭakavatthuvaṇṇanā",
  "atk-s0103a0:24_0": "11.Kaḷāramaṭṭakoti nikkhantadantamattako. Nāmameva vā tassetaṁ.",
  "atk-s0103a0:24_1": "Lābhaggappattoti lābhaggaṁ patto,",
  "atk-s0103a0:24_2": "aggalābhaṁ pattoti vuttaṁ hoti.",
  "atk-s0103a0:24_3": "Yasaggappattoti yasaggaṁ aggaparivāraṁ patto. Vatapadānīti vatāniyeva, vatakoṭṭhāsā vā. Samattānīti gahitāni.",
  "atk-s0103a0:24_4": "Samādinnānīti tasseva vevacanaṁ.",
  "atk-s0103a0:24_5": "Puratthimena vesālinti vesālito avidūre puratthimāya disāya.",
  "atk-s0103a0:24_6": "Cetiyanti yakkhacetiyaṭṭhānaṁ. Esa nayo sabbattha.",
  "atk-s0103a0:25_0": "12.Yena acelakoti bhagavato vattaṁ katvā yena acelo kaḷāramaṭṭako tenupasaṅkami.",
  "atk-s0103a0:25_1": "Pañhaṁ apucchīti gambhīraṁ tilakkhaṇāhataṁ pañhaṁ pucchi.",
  "atk-s0103a0:25_2": "Na sampāyāsīti na sammā ñāṇagatiyā pāyāsi,",
  "atk-s0103a0:25_3": "andho viya visamaṭṭhāne tattha tattheva pakkhali. Neva ādiṁ, na pariyosānamaddasa.",
  "atk-s0103a0:25_4": "Atha vā ‘‘na sampāyāsī’’ti na sampādesi, sampādetvā kathetuṁ nāsakkhi.",
  "atk-s0103a0:25_5": "Asampāyantoti kabarakkhīni parivattetvā olokento ‘‘asikkhitakassa santike vuṭṭhosi,",
  "atk-s0103a0:25_6": "anokāsepi pabbajito pañhaṁ pucchanto vicarasi,",
  "atk-s0103a0:25_7": "apehi mā etasmiṁ ṭhāne aṭṭhāsī’’ti vadanto.",
  "atk-s0103a0:25_8": "Kopañca dosañca appaccayañca pātvākāsīti kuppanākāraṁ kopaṁ, dussanākāraṁ dosaṁ,",
  "atk-s0103a0:25_9": "atuṭṭhākārabhūtaṁ domanassasaṅkhātaṁ appaccayañca pākaṭamakāsi.",
  "atk-s0103a0:25_10": "Āsādimhaseti āsādiyimha ghaṭṭayimha.",
  "atk-s0103a0:25_11": "Mā vata no ahosīti aho vata me na bhaveyya. Maṁ vata no ahosītipi pāṭho.",
  "atk-s0103a0:25_12": "Tattha manti sāmivacanatthe upayogavacanaṁ, ahosi vata nu mamāti attho.",
  "atk-s0103a0:25_13": "Evañca pana cintetvā ukkuṭikaṁ nisīditvā ‘‘khamatha me, bhante’’ti taṁ khamāpesi.",
  "atk-s0103a0:25_14": "Sopi ito paṭṭhāya aññaṁ kiñci pañhaṁ nāma na pucchissasīti. Āma na pucchissāmīti. Yadi evaṁ gaccha, khamāmi teti taṁ uyyojesi.",
  "atk-s0103a0:26_0": "14.Parihitoti paridahito nivatthavattho.",
  "atk-s0103a0:26_1": "Sānucārikoti anucārikā vuccati bhariyā, saha anucārikāya sānucāriko,",
  "atk-s0103a0:26_2": "taṁ taṁ brahmacariyaṁ pahāya sabhariyoti attho.",
  "atk-s0103a0:26_3": "Odanakummāsanti surāmaṁsato atirekaṁ odanampi kummāsampi bhuñjamāno.",
  "atk-s0103a0:26_4": "Yasā nihīnoti yaṁ lābhaggayasaggaṁ patto, tato parihīno hutvā.",
  "atk-s0103a0:26_5": "‘‘Kataṁ hoti uttarimanussadhammā iddhipāṭihāriya’’nti idha sattavatapadātikkamavasena satta pāṭihāriyāni veditabbāni.",
  "atk-s0103a0:27_0": "Acelapāthikaputtavatthuvaṇṇanā",
  "atk-s0103a0:28_0": "15.Pāthikaputtoti pāthikassa putto.",
  "atk-s0103a0:28_1": "Ñāṇavādenāti ñāṇavādena saddhiṁ. Upaḍḍhapathanti yojanaṁ ce, no antare bhaveyya, gotamo aḍḍhayojanaṁ, ahaṁ aḍḍhayojanaṁ. Esa nayo aḍḍhayojanādīsu.",
  "atk-s0103a0:28_2": "Ekapadavārampi atikkamma gacchato jayo bhavissati, anāgacchato parājayoti.",
  "atk-s0103a0:28_3": "Te tatthāti te mayaṁ tattha samāgataṭṭhāne.",
  "atk-s0103a0:28_4": "Taddiguṇaṁ taddiguṇāhanti tato tato diguṇaṁ diguṇaṁ ahaṁ karissāmi,",
  "atk-s0103a0:28_5": "bhagavatā saddhiṁ pāṭihāriyaṁ kātuṁ asamatthabhāvaṁ jānantopi ‘‘uttamapurisena saddhiṁ paṭṭhapetvā asakkuṇantassāpi pāsaṁso hotī’’ti ñatvā evamāha.",
  "atk-s0103a0:28_6": "Nagaravāsinopi taṁ sutvā ‘‘asamattho nāma evaṁ na gajjati,",
  "atk-s0103a0:28_7": "addhā ayampi arahā bhavissatī’’ti tassa mahantaṁ sakkāramakaṁsu.",
  "atk-s0103a0:29_0": "16.Yenāhaṁ tenupasaṅkamīti ‘‘sunakkhatto kira pāthikaputto evaṁ vadatī’’ti assosi.",
  "atk-s0103a0:29_1": "Athassa hīnajjhāsayattā hīnadassanāya cittaṁ udapādi.",
  "atk-s0103a0:30_0": "So bhagavato vattaṁ katvā bhagavati gandhakuṭiṁ paviṭṭhe pāthikaputtassa santikaṁ gantvā pucchi ‘‘tumhe kira evarūpiṁ kathaṁ kathethā’’ti? ‘‘Āma, kathemā’’ti.",
  "atk-s0103a0:30_1": "Yadi evaṁ ‘‘mā bhāyittha vissatthā punappunaṁ evaṁ vadatha,",
  "atk-s0103a0:30_2": "ahaṁ samaṇassa gotamassa upaṭṭhāko, tassa visayaṁ vijānāmi,",
  "atk-s0103a0:30_3": "tumhehi saddhiṁ pāṭihāriyaṁ kātuṁ na sakkhissati,",
  "atk-s0103a0:30_4": "ahaṁ samaṇassa gotamassa kathetvā bhayaṁ uppādetvā taṁ aññato gahetvā gamissāmi,",
  "atk-s0103a0:30_5": "tumhe mā bhāyitthā’’ti taṁ assāsetvā bhagavato santikaṁ gato.",
  "atk-s0103a0:30_6": "Tena vuttaṁ ‘‘yenāhaṁ tenupasaṅkamī’’ti.",
  "atk-s0103a0:30_7": "Taṁ vācantiādīsu ‘‘ahaṁ abuddhova samāno buddhomhīti vicariṁ,",
  "atk-s0103a0:30_8": "abhūtaṁ me kathitaṁ nāhaṁ buddho’’ti vadanto taṁ vācaṁ pajahati nāma.",
  "atk-s0103a0:30_9": "Raho nisīditvā cintayamāno ‘‘ahaṁ ‘ettakaṁ kālaṁ abuddhova samāno buddhomhī’ti vicariṁ,",
  "atk-s0103a0:30_10": "ito dāni paṭṭhāya nāhaṁ buddho’’ti cintayanto taṁ cittaṁ pajahati nāma.",
  "atk-s0103a0:30_11": "‘‘Ahaṁ ‘ettakaṁ kālaṁ abuddhova samāno buddhomhī’ti pāpakaṁ diṭṭhiṁ gahetvā vicariṁ,",
  "atk-s0103a0:30_12": "ito dāni paṭṭhāya imaṁ diṭṭhiṁ pajahāmī’’ti pajahanto taṁ diṭṭhiṁ paṭinissajjati nāma.",
  "atk-s0103a0:30_13": "Evaṁ akaronto pana taṁ vācaṁ appahāya taṁ cittaṁ appahāya taṁ diṭṭhiṁ appaṭinissajjitvāti vuccati.",
  "atk-s0103a0:30_14": "Vipateyyāti bandhanā muttatālapakkaṁ viya gīvato pateyya, sattadhā vā pana phaleyya.",
  "atk-s0103a0:31_0": "17.Rakkhatetanti rakkhatu etaṁ. Ekaṁsenāti nippariyāyena. Odhāritāti bhāsitā. Aceloca, bhante,",
  "atk-s0103a0:31_1": "pāthikaputtoti evaṁ ekaṁsena bhagavato vācāya odhāritāya sace acelo pāthikaputto.",
  "atk-s0103a0:31_2": "Virūparūpenāti vigatarūpena vigacchitasabhāvena rūpena attano rūpaṁ pahāya adissamānena kāyena.",
  "atk-s0103a0:31_3": "Sīhabyagghādivasena vā vividharūpena sammukhībhāvaṁ āgaccheyya.",
  "atk-s0103a0:31_4": "Tadassa bhagavato musāti evaṁ sante bhagavato taṁ vacanaṁ musā bhaveyyāti musāvādena niggaṇhāti.",
  "atk-s0103a0:31_5": "Ṭhapetvā kira etaṁ na aññena bhagavā musāvādena niggahitapubboti.",
  "atk-s0103a0:32_0": "18.Dvayagāminīti sarūpena atthibhāvaṁ,",
  "atk-s0103a0:32_1": "atthena natthibhāvanti evaṁ dvayagāminī.",
  "atk-s0103a0:32_2": "Alikatucchanipphalavācāya etaṁ adhivacanaṁ.",
  "atk-s0103a0:33_0": "19.Ajitopi nāma licchavīnaṁ senāpatīti so kira bhagavato upaṭṭhāko ahosi, so kālamakāsi.",
  "atk-s0103a0:33_1": "Athassa sarīrakiccaṁ katvā manussā pāthikaputtaṁ pucchiṁsu ‘‘kuhiṁ nibbatto senāpatī’’ti?",
  "atk-s0103a0:33_2": "So āha – ‘‘mahāniraye nibbatto’’ti.",
  "atk-s0103a0:33_3": "Idañca pana vatvā puna āha ‘‘tumhākaṁ senāpati mama santikaṁ āgamma ahaṁ tumhākaṁ vacanamakatvā samaṇassa gotamassa vādaṁ patiṭṭhapetvā niraye nibbattomhī’’ti paroditthāti.",
  "atk-s0103a0:33_4": "Tenupasaṅkami divāvihārāyāti ettha ‘‘pāṭihāriyakaraṇatthāyā’’ti kasmā na vadati? Abhāvā.",
  "atk-s0103a0:33_5": "Sammukhībhāvopi hissa tena saddhiṁ natthi, kuto pāṭihāriyakaraṇaṁ,",
  "atk-s0103a0:33_6": "tasmā tathā avatvā ‘‘divāvihārāyā’’ti āha.",
  "atk-s0103a0:34_0": "Iddhipāṭihāriyakathāvaṇṇanā",
  "atk-s0103a0:35_0": "20.Gahapatinecayikāti gahapati mahāsālā.",
  "atk-s0103a0:35_1": "Tesañhi mahādhanadhaññanicayo,",
  "atk-s0103a0:35_2": "tasmā ‘‘necayikā’’ti vuccanti.",
  "atk-s0103a0:35_3": "Anekasahassāti sahassehipi aparimāṇagaṇanā.",
  "atk-s0103a0:35_4": "Evaṁ mahatiṁ kira parisaṁ ṭhapetvā sunakkhattaṁ añño sannipātetuṁ samattho natthi.",
  "atk-s0103a0:35_5": "Teneva bhagavā ettakaṁ kālaṁ sunakkhattaṁ gahetvā vicari.",
  "atk-s0103a0:36_0": "21.Bhayanti cittutrāsabhayaṁ.",
  "atk-s0103a0:36_1": "Chambhitattanti sakalasarīracalanaṁ.",
  "atk-s0103a0:36_2": "Lomahaṁsoti lomānaṁ uddhaggabhāvo.",
  "atk-s0103a0:36_3": "So kira cintesi – ‘‘ahaṁ atimahantaṁ kathaṁ kathetvā sadevake loke aggapuggalena saddhiṁ paṭiviruddho,",
  "atk-s0103a0:36_4": "mayhaṁ kho panabbhantare arahattaṁ vā pāṭihāriyakaraṇahetu vā natthi,",
  "atk-s0103a0:36_5": "samaṇo pana gotamo pāṭihāriyaṁ karissati,",
  "atk-s0103a0:36_6": "athassa pāṭihāriyaṁ disvā mahājano ‘tvaṁ dāni pāṭihāriyaṁ kātuṁ asakkonto kasmā attano pamāṇamajānitvā loke aggapuggalena saddhiṁ paṭimallo hutvā gajjasī’ti kaṭṭhaleḍḍudaṇḍādīhi viheṭhessatī’’ti.",
  "atk-s0103a0:36_7": "Tenassa mahājanasannipātañceva tena bhagavato ca āgamanaṁ sutvā bhayaṁ vā chambhitattaṁ vā lomahaṁso vā udapādi.",
  "atk-s0103a0:36_8": "So tato dukkhā muccitukāmo tindukakhāṇukaparibbājakārāmaṁ agamāsi.",
  "atk-s0103a0:36_9": "Tamatthaṁ dassetuṁ atha kho bhagavātiādimāha .",
  "atk-s0103a0:36_10": "Tattha upasaṅkamīti na kevalaṁ upasaṅkami,",
  "atk-s0103a0:36_11": "upasaṅkamitvā pana dūraṁ aḍḍhayojanantaraṁ paribbājakārāmaṁ paviṭṭho.",
  "atk-s0103a0:36_12": "Tatthapi cittassādaṁ alabhamāno antantena āvijjhitvā ārāmapaccante ekaṁ gahanaṭṭhānaṁ upadhāretvā pāsāṇaphalake nisīdi.",
  "atk-s0103a0:36_13": "Atha bhagavā cintesi – ‘‘sace ayaṁ bālo kassacideva kathaṁ gahetvā idhāgaccheyya,",
  "atk-s0103a0:36_14": "mā nassatu bālo’’ti ‘‘nisinnapāsāṇaphalakaṁ tassa sarīre allīnaṁ hotū’’ti adhiṭṭhāsi.",
  "atk-s0103a0:36_15": "Saha adhiṭṭhānacittena taṁ tassa sarīre allīyi.",
  "atk-s0103a0:36_16": "So mahāaddubandhanabaddho viya chinnapādo viya ca ahosi.",
  "atk-s0103a0:37_0": "Assosīti ito cito ca pāthikaputtaṁ pariyesamānā parisā tassa anupadaṁ gantvā nisinnaṭṭhānaṁ ñatvā āgatena aññatarena purisena ‘‘tumhe kaṁ pariyesathā’’ti vutte pāthikaputtanti.",
  "atk-s0103a0:37_1": "So ‘‘tindukakhāṇukaparibbājakārāme nisinno’’ti vuttavacanena assosi.",
  "atk-s0103a0:38_0": "22.Saṁsappatīti osīdati. Tattheva sañcarati. Pāvaḷā vuccati ānisadaṭṭhikā.",
  "atk-s0103a0:39_0": "23.Parābhūtarūpoti parājitarūpo, vinaṭṭharūpo vā.",
  "atk-s0103a0:40_0": "25.Goyugehīti goyuttehi satamattehi vā sahassamattehi vā yugehi. Āviñcheyyāmāti ākaḍḍheyyāma. Chijjeyyunti chindeyyuṁ.",
  "atk-s0103a0:40_1": "Pāthikaputto vā bandhaṭṭhāne chijjeyya.",
  "atk-s0103a0:41_0": "26.Dārupattikantevāsīti dārupattikassa antevāsī.",
  "atk-s0103a0:41_1": "Tassa kira etadahosi ‘‘tiṭṭhatu tāva pāṭihāriyaṁ,",
  "atk-s0103a0:41_2": "samaṇo gotamo ‘acelo pāthikaputto āsanāpi na vuṭṭhahissatī’ti āha.",
  "atk-s0103a0:41_3": "Handāhaṁ gantvā yena kenaci upāyena taṁ āsanā vuṭṭhāpemi.",
  "atk-s0103a0:41_4": "Ettāvatā ca samaṇassa gotamassa parājayo bhavissatī’’ti. Tasmā evamāha.",
  "atk-s0103a0:42_0": "27.Sīhassāti cattāro sīhā tiṇasīho ca kāḷasīho ca paṇḍusīho ca kesarasīho ca.",
  "atk-s0103a0:42_1": "Tesaṁ catunnaṁ sīhānaṁ kesarasīho aggataṁ gato, so idhādhippeto.",
  "atk-s0103a0:42_2": "Migaraññoti sabbacatuppadānaṁ rañño. Āsayanti nivāsaṁ. Sīhanādanti abhītanādaṁ.",
  "atk-s0103a0:42_3": "Gocarāyapakkameyyanti āhāratthāya pakkameyyaṁ. Varaṁ varanti uttamuttamaṁ, thūlaṁ thūlanti attho.",
  "atk-s0103a0:42_4": "Mudumaṁsānīti mudūni maṁsāni . ‘‘Madhumaṁsānī’’tipi pāṭho, madhuramaṁsānīti attho. Ajjhupeyyanti upagaccheyyaṁ.",
  "atk-s0103a0:42_5": "Sīhanādaṁ naditvāti ye dubbalā pāṇā,",
  "atk-s0103a0:42_6": "te palāyantūti attano sūrabhāvasannissitena kāruññena naditvā.",
  "atk-s0103a0:43_0": "28.Vighāsasaṁvaḍḍhoti vighāsena saṁvaḍḍho,",
  "atk-s0103a0:43_1": "vighāsaṁ bhakkhitā tirittamaṁsaṁ khāditvā vaḍḍhito. Dittoti dappito thūlasarīro. Balavāti balasampanno. Etadahosīti kasmā ahosi? Asmimānadosena.",
  "atk-s0103a0:44_0": "Tatrāyaṁ anupubbikathā – ekadivasaṁ kira so sīho gocarato nivattamāno taṁ siṅgālaṁ bhayena palāyamānaṁ disvā kāruññajāto hutvā ‘‘vayasa, mā bhāyi, tiṭṭha ko nāma tva’’nti āha. Jambuko nāmāhaṁ sāmīti. Vayasa, jambuka,",
  "atk-s0103a0:44_1": "ito paṭṭhāya maṁ upaṭṭhātuṁ sakkhissasīti. Upaṭṭhahissāmīti. So tato paṭṭhāya upaṭṭhāti.",
  "atk-s0103a0:44_2": "Sīho gocarato āgacchanto mahantaṁ mahantaṁ maṁsakhaṇḍaṁ āharati.",
  "atk-s0103a0:44_3": "So taṁ khāditvā avidūre pāsāṇapiṭṭhe vasati.",
  "atk-s0103a0:44_4": "So katipāhaccayeneva thūlasarīro mahākhandho jāto.",
  "atk-s0103a0:44_5": "Atha naṁ sīho avoca – ‘‘vayasa, jambuka,",
  "atk-s0103a0:44_6": "mama vijambhanakāle avidūre ṭhatvā ‘viroca sāmī’ti vattuṁ sakkhissasī’’ti. Sakkomi sāmīti.",
  "atk-s0103a0:44_7": "So tassa vijambhanakāle tathā karoti .",
  "atk-s0103a0:44_8": "Tena sīhassa atireko asmimāno hoti.",
  "atk-s0103a0:45_0": "Athekadivasaṁ jarasiṅgālo udakasoṇḍiyaṁ pānīyaṁ pivanto attano chāyaṁ olokento addasa attano thūlasarīratañceva mahākhandhatañca.",
  "atk-s0103a0:45_1": "Disvā ‘jarasiṅgālosmī’ti manaṁ akatvā ‘‘ahampi sīho jāto’’ti maññi.",
  "atk-s0103a0:45_2": "Tato attanāva attānaṁ etadavoca – ‘‘vayasa, jambuka,",
  "atk-s0103a0:45_3": "yuttaṁ nāma tava iminā attabhāvena parassa ucchiṭṭhamaṁsaṁ khādituṁ, kiṁ tvaṁ puriso na hosi,",
  "atk-s0103a0:45_4": "sīhassāpi cattāro pādā dve dāṭhā dve kaṇṇā ekaṁ naṅguṭṭhaṁ, tavapi sabbaṁ tatheva,",
  "atk-s0103a0:45_5": "kevalaṁ tava kesarabhāramattameva natthī’’ti.",
  "atk-s0103a0:45_6": "Tassevaṁ cintayato asmimāno vaḍḍhi.",
  "atk-s0103a0:45_7": "Athassa tena asmimānadosena etaṁ ‘‘ko cāha’’ntiādi maññitamahosi. Tattha ko cāhanti ahaṁ ko, sīho migarājā ko, na me ñāti, na sāmiko,",
  "atk-s0103a0:45_8": "kimahaṁ tassa nipaccakāraṁ karomīti adhippāyo.",
  "atk-s0103a0:45_9": "Siṅgālakaṁyevāti siṅgālaravameva.",
  "atk-s0103a0:45_10": "Bheraṇḍakaṁyevāti appiyaamanāpasaddameva.",
  "atk-s0103a0:45_11": "Ke ca chave siṅgāleti ko ca lāmako siṅgālo.",
  "atk-s0103a0:45_12": "Ke pana sīhanādeti ko pana sīhanādo siṅgālassa ca sīhanādassa ca ko sambandhoti adhippāyo.",
  "atk-s0103a0:45_13": "Sugatāpadānesūti sugatalakkhaṇesu.",
  "atk-s0103a0:45_14": "Sugatassa sāsanasambhūtāsu tīsu sikkhāsu. Kathaṁ panesa tattha jīvati?",
  "atk-s0103a0:45_15": "Etassa hi cattāro paccaye dadamānā sīlādiguṇasampannānaṁ sambuddhānaṁ demāti denti,",
  "atk-s0103a0:45_16": "tena esa abuddho samāno buddhānaṁ niyāmitapaccaye paribhuñjanto sugatāpadānesu jīvati nāma.",
  "atk-s0103a0:45_17": "Sugatātirittānīti tesaṁ kira bhojanāni dadamānā buddhānañca buddhasāvakānañca datvā pacchā avasesaṁ sāyanhasamaye denti.",
  "atk-s0103a0:45_18": "Evamesa sugatātirittāni bhuñjati nāma.",
  "atk-s0103a0:45_19": "Tathāgateti tathāgataṁ arahantaṁ sammāsambuddhaṁ āsādetabbaṁ ghaṭṭayitabbaṁ.",
  "atk-s0103a0:45_20": "Atha vā ‘‘tathāgate’’tiādīni upayogabahuvacanāneva.",
  "atk-s0103a0:45_21": "Āsādetabbanti idampi bahuvacanameva ekavacanaṁ viya vuttaṁ.",
  "atk-s0103a0:45_22": "Āsādanāti ahaṁ buddhena saddhiṁ pāṭihāriyaṁ karissāmīti ghaṭṭanā.",
  "atk-s0103a0:46_0": "29.Samekkhiyānāti samekkhitvā, maññitvāti attho.",
  "atk-s0103a0:46_1": "Amaññīti puna amaññittha kotthūti siṅgālo.",
  "atk-s0103a0:47_0": "30.Attānaṁ vighāse samekkhiyāti soṇḍiyaṁ ucchiṭṭhodake thūlaṁ attabhāvaṁ disvā.",
  "atk-s0103a0:47_1": "Yāva attānaṁ na passatīti yāva ahaṁ sīhavighāsasaṁvaḍḍhitako jarasiṅgāloti evaṁ yathābhūtaṁ attānaṁ na passati.",
  "atk-s0103a0:47_2": "Byagghoti maññatīti sīhohamasmīti maññati,",
  "atk-s0103a0:47_3": "sīhena vā samānabalo byagghoyeva ahanti maññati.",
  "atk-s0103a0:48_0": "31.Bhutvāna bheketi āvāṭamaṇḍūke khāditvā.",
  "atk-s0103a0:48_1": "Khalamūsikāyoti khalesu mūsikāyo ca khāditvā.",
  "atk-s0103a0:48_2": "Kaṭasīsu khittāni ca koṇapānīti susānesu chaḍḍitakuṇapāni ca khāditvā. Mahāvaneti mahante vanasmiṁ. Suññavaneti tucchavane. Vivaḍḍhoti vaḍḍhito.",
  "atk-s0103a0:48_3": "Tatheva so siṅgālakaṁ anadīti evaṁ saṁvaḍḍhopi migarājāhamasmīti maññitvāpi yathā pubbe dubbalasiṅgālakāle,",
  "atk-s0103a0:48_4": "tatheva so siṅgālaravaṁyeva aravīti .",
  "atk-s0103a0:48_5": "Imāyapi gāthāya bhekādīni bhutvā vaḍḍhitasiṅgālo viya lābhasakkāragiddho tvanti pāthikaputtameva ghaṭṭesi.",
  "atk-s0103a0:49_0": "Nāgehīti hatthīhi.",
  "atk-s0103a0:49_1": "Mahābandhanāti mahatā kilesabandhanā mocetvā.",
  "atk-s0103a0:49_2": "Mahāviduggāti mahāviduggaṁ nāma cattāro oghā.",
  "atk-s0103a0:49_3": "Tato uddharitvā nibbānathale patiṭṭhapetvā.",
  "atk-s0103a0:50_0": "Aggaññapaññattikathāvaṇṇanā",
  "atk-s0103a0:51_0": "36.",
  "atk-s0103a0:51_1": "Iti ‘‘bhagavā ettakena kathāmaggena pāṭihāriyaṁ na karotī’’ti padassa anusandhiṁ dassetvā idāni ‘‘na aggaññaṁ paññāpetī’’ti imassa anusandhiṁ dassento aggaññañcāhanti desanaṁ ārabhi. Tattha aggaññañcāhanti ahaṁ, bhaggava,",
  "atk-s0103a0:51_2": "aggaññañca pajānāmi lokuppatticariyavaṁsañca.",
  "atk-s0103a0:51_3": "Tañca pajānāmīti na kevalaṁ aggaññameva, tañca aggaññaṁ pajānāmi.",
  "atk-s0103a0:51_4": "Tato ca uttaritaraṁ sīlasamādhito paṭṭhāya yāva sabbaññutaññāṇā pajānāmi.",
  "atk-s0103a0:51_5": "Tañca pajānaṁ na parāmasāmīti tañca pajānantopi ahaṁ idaṁ nāma pajānāmīti taṇhādiṭṭhimānavasena na parāmasāmi.",
  "atk-s0103a0:51_6": "Natthi tathāgatassa parāmāsoti dīpeti.",
  "atk-s0103a0:51_7": "Paccattaññevanibbuti viditāti attanāyeva attani kilesanibbānaṁ viditaṁ.",
  "atk-s0103a0:51_8": "Yadabhijānaṁ tathāgatoti yaṁ kilesanibbānaṁ jānanto tathāgato.",
  "atk-s0103a0:51_9": "No anayaṁ āpajjatīti aviditanibbānā titthiyā viya anayaṁ dukkhaṁ byasanaṁ nāpajjati.",
  "atk-s0103a0:52_0": "37.",
  "atk-s0103a0:52_1": "Idāni yaṁ taṁ titthiyā aggaññaṁ paññapenti,",
  "atk-s0103a0:52_2": "taṁ dassento santi bhaggavātiādimāha.",
  "atk-s0103a0:52_3": "Tattha issarakuttaṁ brahmakuttanti issarakataṁ brahmakataṁ,",
  "atk-s0103a0:52_4": "issaranimmitaṁ brahmanimmitanti attho.",
  "atk-s0103a0:52_5": "Brahmā eva hi ettha ādhipaccabhāvena issaroti veditabbo.",
  "atk-s0103a0:52_6": "Ācariyakanti ācariyabhāvaṁ ācariyavādaṁ. Tattha ācariyavādo aggaññaṁ.",
  "atk-s0103a0:52_7": "Aggaññaṁ pana ettha desitanti katvā so aggaññaṁ tveva vutto.",
  "atk-s0103a0:52_8": "Kathaṁ vihitakanti kena vihitaṁ kinti vihitaṁ.",
  "atk-s0103a0:52_9": "Sesaṁ brahmajāle vitthāritanayeneva veditabbaṁ.",
  "atk-s0103a0:53_0": "41.Khiḍḍāpadosikanti khiḍḍāpadosikamūlaṁ.",
  "atk-s0103a0:54_0": "47.Asatāti avijjamānena, asaṁvijjamānaṭṭhenāti attho.",
  "atk-s0103a0:54_1": "Tucchāti tucchena antosāravirahitena. Musāti musāvādena.",
  "atk-s0103a0:54_2": "Abhūtenāti bhūtatthavirahitena.",
  "atk-s0103a0:54_3": "Abbhācikkhantīti abhiācikkhanti.",
  "atk-s0103a0:54_4": "Viparītoti viparītasañño viparītacitto.",
  "atk-s0103a0:54_5": "Bhikkhavo cāti na kevalaṁ samaṇo gotamoyeva,",
  "atk-s0103a0:54_6": "ye ca assa anusiṭṭhiṁ karonti, te bhikkhū ca viparītā.",
  "atk-s0103a0:54_7": "Atha yaṁ sandhāya viparītoti vadanti,",
  "atk-s0103a0:54_8": "taṁ dassetuṁ samaṇo gotamotiādi vuttaṁ.",
  "atk-s0103a0:54_9": "Subhaṁ vimokkhanti vaṇṇakasiṇaṁ.",
  "atk-s0103a0:54_10": "Asubhantvevāti subhañca asubhañca sabbaṁ asubhanti evaṁ pajānāti.",
  "atk-s0103a0:54_11": "Subhantveva tasmiṁ samayeti subhanti eva ca tasmiṁ samaye pajānāti, na asubhaṁ.",
  "atk-s0103a0:54_12": "Bhikkhavo cāti ye te evaṁ vadanti,",
  "atk-s0103a0:54_13": "tesaṁ bhikkhavo ca antevāsikasamaṇā viparītā. Pahotīti samattho paṭibalo.",
  "atk-s0103a0:55_0": "48.Dukkaraṁ khoti ayaṁ paribbājako yadidaṁ ‘‘evaṁpasanno ahaṁ, bhante’’tiādimāha, taṁ sāṭheyyena kohaññena āha.",
  "atk-s0103a0:55_1": "Evaṁ kirassa ahosi – ‘‘samaṇo gotamo mayhaṁ ettakaṁ dhammakathaṁ kathesi,",
  "atk-s0103a0:55_2": "tamahaṁ sutvāpi pabbajituṁ na sakkomi,",
  "atk-s0103a0:55_3": "mayā etassa sāsanaṁ paṭipannasadisena bhavituṁ vaṭṭatī’’ti.",
  "atk-s0103a0:55_4": "Tato so sāṭheyyena kohaññena evamāha.",
  "atk-s0103a0:55_5": "Tenassa bhagavā mammaṁ ghaṭṭento viya ‘‘dukkaraṁ kho etaṁ,",
  "atk-s0103a0:55_6": "bhaggava tayā aññadiṭṭhikenā’’tiādimāha.",
  "atk-s0103a0:55_7": "Taṁ poṭṭhapādasutte vuttatthameva.",
  "atk-s0103a0:55_8": "Sādhukamanurakkhāti suṭṭhu anurakkha.",
  "atk-s0103a0:56_0": "Iti bhagavā pasādamattānurakkhaṇe paribbājakaṁ niyojesi.",
  "atk-s0103a0:56_1": "Sopi evaṁ mahantaṁ suttantaṁ sutvāpi nāsakkhi kilesakkhayaṁ kātuṁ.",
  "atk-s0103a0:56_2": "Desanā panassa āyatiṁ vāsanāya paccayo ahosi.",
  "atk-s0103a0:56_3": "Sesaṁ sabbattha uttānatthamevāti.",
  "atk-s0103a0:57_0": "Sumaṅgalavilāsiniyā dīghanikāyaṭṭhakathāya",
  "atk-s0103a0:58_0": "Pāthikasuttavaṇṇanā niṭṭhitā."
}