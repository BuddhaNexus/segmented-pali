{
  "atk-s0404a14:0_0": "5. Sāmaññavaggo",
  "atk-s0404a14:1_0": "1. Sambādhasuttavaṇṇanā",
  "atk-s0404a14:2_0": "42.",
  "atk-s0404a14:2_1": "Pañcamassa paṭhame udāyīti kāḷudāyitthero. Avidvāti aññāsi. Bhūrimedhasoti mahāpañño.",
  "atk-s0404a14:2_2": "Yo jhānamabujjhīti yo jhānaṁ abujjhi.",
  "atk-s0404a14:2_3": "Paṭilīnanisabhoti ekībhāvavasena paṭilīno ceva uttamaṭṭhena ca nisabho. Munīti buddhamuni. Pariyāyenāti ekena kāraṇena.",
  "atk-s0404a14:2_4": "Kāmasambādhassa hi abhāvamatteneva paṭhamajjhānaṁ okāsādhigamo nāma, na sabbathā sabbaṁ.",
  "atk-s0404a14:2_5": "Tatrāpatthi sambādhoti tasmimpi paṭhamajjhāne sambādho paṭipīḷanaṁ atthiyeva. Tatrāpitthītipi pāṭho.",
  "atk-s0404a14:2_6": "Kiñca tattha sambādhoti tasmiṁ pana jhāne kiṁ sambādho nāma.",
  "atk-s0404a14:2_7": "Ayamettha sambādhoti ayaṁ vitakkavicārānaṁ aniruddhabhāvo sambādho saṁpīḷā nāma.",
  "atk-s0404a14:2_8": "Iminā upāyena sabbavāresu attho veditabbo.",
  "atk-s0404a14:2_9": "Nippariyāyenāti na ekena kāraṇena,",
  "atk-s0404a14:2_10": "atha kho āsavakkhayo nāma sabbasambādhānaṁ pahīnattā sabbena sabbaṁ okāsādhigamo nāmāti.",
  "atk-s0404a14:3_0": "2. Kāyasakkhisuttavaṇṇanā",
  "atk-s0404a14:4_0": "43.",
  "atk-s0404a14:4_1": "Dutiye yathā yathā ca tadāyatananti yena yena kāraṇena yena yenākārena taṁ paṭhamajjhānasaṅkhātaṁ āyatanaṁ hoti.",
  "atk-s0404a14:4_2": "Tathā tathā naṁ kāyena phusitvā viharatīti tena tena kāraṇena tena tenākārena taṁ samāpattiṁ sahajātanāmakāyena phusitvā viharati, samāpajjatīti attho.",
  "atk-s0404a14:4_3": "Kāyasakkhi vutto bhagavatā pariyāyenāti yasmā tena nāmākāyena paṭhamajjhānaṁ sacchikataṁ,",
  "atk-s0404a14:4_4": "tasmā iminā pariyāyena kāyasakkhi vutto.",
  "atk-s0404a14:4_5": "Nippariyāyenāti yattakaṁ kāyena sacchikātabbaṁ,",
  "atk-s0404a14:4_6": "sabbassa katattā ayaṁ nippariyāyena kāyasakkhi nāma.",
  "atk-s0404a14:5_0": "3. Paññāvimuttasuttavaṇṇanā",
  "atk-s0404a14:6_0": "44.",
  "atk-s0404a14:6_1": "Tatiye paññāya ca naṁ pajānātīti taṁ paṭhamajjhānavipassanāpaññāya jānāti.",
  "atk-s0404a14:6_2": "Idhāpi pariyāyanippariyāyā purimanayeneva veditabbā. Yathā ca idha, evaṁ ito paresupi.",
  "atk-s0404a14:7_0": "4. Ubhatobhāgavimuttasuttavaṇṇanā",
  "atk-s0404a14:8_0": "45.",
  "atk-s0404a14:8_1": "Catutthaṁ ubhayena veditabbaṁ.",
  "atk-s0404a14:8_2": "Ettha ca ubhatobhāgavimuttoti ubhatobhāgehi samathavipassanānaṁ paccanīkakilesehi vimutto.",
  "atk-s0404a14:8_3": "Pariyosāne pana samāpattiyā rūpakāyato,",
  "atk-s0404a14:8_4": "ariyamaggena nāmakāyato vimuttoyeva ubhatobhāgavimuttoti veditabbo.",
  "atk-s0404a14:9_0": "5-10. Sandiṭṭhikadhammasuttādivaṇṇanā",
  "atk-s0404a14:10_0": "46-51.",
  "atk-s0404a14:10_1": "Pañcamādīsu sandiṭṭhikoti sayaṁ passitabbako. Nibbānanti kilesanibbānaṁ.",
  "atk-s0404a14:10_2": "Parinibbānanti tasseva vevacanaṁ.",
  "atk-s0404a14:10_3": "Tadaṅganibbānanti paṭhamajjhānādinā tena tena aṅgena nibbānaṁ.",
  "atk-s0404a14:10_4": "Diṭṭhadhammanibbānanti ismiṁyeva attabhāve nibbānaṁ.",
  "atk-s0404a14:10_5": "Sesaṁ sabbattha uttānatthamevāti.",
  "atk-s0404a14:11_0": "Sāmaññavaggo pañcamo.",
  "atk-s0404a14:12_0": "Paṭhamapaṇṇāsakaṁ niṭṭhitaṁ.",
  "atk-s0404a14:13_0": "2. Dutiyapaṇṇāsakavaṇṇanā",
  "atk-s0404a14:14_0": "52.",
  "atk-s0404a14:14_1": "Ito paresu khemanti nirupaddavaṁ.",
  "atk-s0404a14:14_2": "Khemappattoti khemabhāvaṁ patto.",
  "atk-s0404a14:14_3": "Sikkhādubbalyānīti sikkhāya dubbalabhāvakaraṇāni.",
  "atk-s0404a14:14_4": "Sesaṁ sabbattha uttānatthamevāti.",
  "atk-s0404a14:15_0": "Manorathapūraṇiyā aṅguttaranikāya-aṭṭhakathāya",
  "atk-s0404a14:16_0": "Navakanipātassa saṁvaṇṇanā niṭṭhitā.",
  "atk-s0404a14:17_0": " Namo tassa bhagavato arahato sammāsambuddhassa",
  "atk-s0404a14:18_0": "Aṅguttaranikāye",
  "atk-s0404a14:19_0": "Dasakanipāta-aṭṭhakathā",
  "atk-s0404a14:20_0": "1. Paṭhamapaṇṇāsakaṁ"
}