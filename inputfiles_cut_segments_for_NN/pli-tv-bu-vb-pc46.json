{
  "pli-tv-bu-vb-pc46:0.1_0": "Theravāda Vinaya",
  "pli-tv-bu-vb-pc46:0.2_0": "Mahāvibhaṅga",
  "pli-tv-bu-vb-pc46:0.3_0": "Pācittiyakaṇḍa",
  "pli-tv-bu-vb-pc46:0.4_0": "Acelakavagga",
  "pli-tv-bu-vb-pc46:0.5_0": "46. Cārittasikkhāpada",
  "pli-tv-bu-vb-pc46:1.1_0": "Tena samayena buddho bhagavā rājagahe viharati veḷuvane kalandakanivāpe.",
  "pli-tv-bu-vb-pc46:1.2_0": "Tena kho pana samayena āyasmato upanandassa sakyaputtassa upaṭṭhākakulaṁ āyasmantaṁ upanandaṁ sakyaputtaṁ bhattena nimantesi.",
  "pli-tv-bu-vb-pc46:1.3_0": "Aññepi bhikkhū bhattena nimantesi.",
  "pli-tv-bu-vb-pc46:1.4_0": "Tena kho pana samayena āyasmā upanando sakyaputto purebhattaṁ, kulāni payirupāsati.",
  "pli-tv-bu-vb-pc46:1.5_0": "Atha kho te bhikkhū te manusse etadavocuṁ—",
  "pli-tv-bu-vb-pc46:1.6_0": "“dethāvuso, bhattan”ti.",
  "pli-tv-bu-vb-pc46:1.7_0": "“Āgametha, bhante, yāvāyyo upanando āgacchatī”ti.",
  "pli-tv-bu-vb-pc46:1.8_0": "Dutiyampi kho te bhikkhū …pe…",
  "pli-tv-bu-vb-pc46:1.9_0": "tatiyampi kho te bhikkhū te manusse etadavocuṁ—",
  "pli-tv-bu-vb-pc46:1.10_0": "“dethāvuso, bhattaṁ; pure kālo atikkamatī”ti.",
  "pli-tv-bu-vb-pc46:1.11_0": "“Yampi mayaṁ, bhante,",
  "pli-tv-bu-vb-pc46:1.11_1": "bhattaṁ karimhā ayyassa upanandassa kāraṇā.",
  "pli-tv-bu-vb-pc46:1.12_0": "Āgametha, bhante, yāvāyyo upanando āgacchatī”ti.",
  "pli-tv-bu-vb-pc46:1.13_0": "Atha kho āyasmā upanando sakyaputto purebhattaṁ kulāni payirupāsitvā divā āgacchati.",
  "pli-tv-bu-vb-pc46:1.14_0": "Bhikkhū na cittarūpaṁ bhuñjiṁsu.",
  "pli-tv-bu-vb-pc46:1.15_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc46:1.16_0": "“kathañhi nāma āyasmā upanando sakyaputto nimantito sabhatto samāno purebhattaṁ kulesu cārittaṁ āpajjissatī”ti …pe…",
  "pli-tv-bu-vb-pc46:1.17_0": "“saccaṁ kira tvaṁ, upananda,",
  "pli-tv-bu-vb-pc46:1.17_1": "nimantito sabhatto samāno purebhattaṁ kulesu cārittaṁ āpajjasī”ti?",
  "pli-tv-bu-vb-pc46:1.18_0": "“Saccaṁ, bhagavā”ti.",
  "pli-tv-bu-vb-pc46:1.19_0": "Vigarahi buddho bhagavā …pe…",
  "pli-tv-bu-vb-pc46:1.20_0": "kathañhi nāma tvaṁ, moghapurisa,",
  "pli-tv-bu-vb-pc46:1.20_1": "nimantito sabhatto samāno purebhattaṁ kulesu cārittaṁ āpajjissasi.",
  "pli-tv-bu-vb-pc46:1.21_0": "Netaṁ, moghapurisa, appasannānaṁ vā pasādāya …pe…",
  "pli-tv-bu-vb-pc46:1.22_0": "evañca pana, bhikkhave,",
  "pli-tv-bu-vb-pc46:1.22_1": "imaṁ sikkhāpadaṁ uddiseyyātha—",
  "pli-tv-bu-vb-pc46:1.23.1_0": "“Yo pana bhikkhu nimantito sabhatto samāno purebhattaṁ kulesu cārittaṁ āpajjeyya, pācittiyan”ti.",
  "pli-tv-bu-vb-pc46:1.24_0": "Evañcidaṁ bhagavatā bhikkhūnaṁ sikkhāpadaṁ paññattaṁ hoti.",
  "pli-tv-bu-vb-pc46:2.1_0": "Tena kho pana samayena āyasmato upanandassa sakyaputtassa upaṭṭhākakulaṁ saṅghassatthāya khādanīyaṁ pāhesi—",
  "pli-tv-bu-vb-pc46:2.2_0": "“ayyassa upanandassa dassetvā saṅghassa dātabban”ti.",
  "pli-tv-bu-vb-pc46:2.3_0": "Tena kho pana samayena āyasmā upanando sakyaputto gāmaṁ piṇḍāya paviṭṭho hoti.",
  "pli-tv-bu-vb-pc46:2.4_0": "Atha kho te manussā ārāmaṁ gantvā bhikkhū pucchiṁsu—",
  "pli-tv-bu-vb-pc46:2.5_0": "“kahaṁ, bhante, ayyo upanando”ti?",
  "pli-tv-bu-vb-pc46:2.6_0": "“Esāvuso,",
  "pli-tv-bu-vb-pc46:2.6_1": "āyasmā upanando sakyaputto gāmaṁ piṇḍāya paviṭṭho”ti.",
  "pli-tv-bu-vb-pc46:2.7_0": "“Idaṁ, bhante,",
  "pli-tv-bu-vb-pc46:2.7_1": "khādanīyaṁ ayyassa upanandassa dassetvā saṅghassa dātabban”ti.",
  "pli-tv-bu-vb-pc46:2.8_0": "Bhagavato etamatthaṁ ārocesuṁ.",
  "pli-tv-bu-vb-pc46:2.9_0": "Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—",
  "pli-tv-bu-vb-pc46:2.10_0": "“tena hi, bhikkhave,",
  "pli-tv-bu-vb-pc46:2.10_1": "paṭiggahetvā nikkhipatha yāva upanando āgacchatī”ti.",
  "pli-tv-bu-vb-pc46:2.11_0": "Atha kho āyasmā upanando sakyaputto—“bhagavatā paṭikkhittaṁ purebhattaṁ kulesu cārittaṁ āpajjitun”ti pacchābhattaṁ kulāni payirupāsitvā divā paṭikkami, khādanīyaṁ ussāriyittha.",
  "pli-tv-bu-vb-pc46:2.12_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc46:2.13_0": "“kathañhi nāma āyasmā upanando sakyaputto pacchābhattaṁ kulesu cārittaṁ āpajjissatī”ti …pe…",
  "pli-tv-bu-vb-pc46:2.14_0": "“saccaṁ kira tvaṁ, upananda,",
  "pli-tv-bu-vb-pc46:2.14_1": "pacchābhattaṁ kulesu cārittaṁ āpajjasī”ti?",
  "pli-tv-bu-vb-pc46:2.15_0": "“Saccaṁ, bhagavā”ti.",
  "pli-tv-bu-vb-pc46:2.16_0": "Vigarahi buddho bhagavā …pe…",
  "pli-tv-bu-vb-pc46:2.17_0": "kathañhi nāma tvaṁ, moghapurisa,",
  "pli-tv-bu-vb-pc46:2.17_1": "pacchābhattaṁ kulesu cārittaṁ āpajjissasi.",
  "pli-tv-bu-vb-pc46:2.18_0": "Netaṁ, moghapurisa, appasannānaṁ vā pasādāya …pe…",
  "pli-tv-bu-vb-pc46:2.19_0": "evañca pana, bhikkhave,",
  "pli-tv-bu-vb-pc46:2.19_1": "imaṁ sikkhāpadaṁ uddiseyyātha—",
  "pli-tv-bu-vb-pc46:2.20.1_0": "“Yo pana bhikkhu nimantito sabhatto samāno purebhattaṁ vā pacchābhattaṁ vā kulesu cārittaṁ āpajjeyya, pācittiyan”ti.",
  "pli-tv-bu-vb-pc46:2.21_0": "Evañcidaṁ bhagavatā bhikkhūnaṁ sikkhāpadaṁ paññattaṁ hoti.",
  "pli-tv-bu-vb-pc46:3.1_0": "Tena kho pana samayena bhikkhū cīvaradānasamaye kukkuccāyantā kulāni na payirupāsanti.",
  "pli-tv-bu-vb-pc46:3.2_0": "Cīvaraṁ parittaṁ uppajjati.",
  "pli-tv-bu-vb-pc46:3.3_0": "Bhagavato etamatthaṁ ārocesuṁ …pe…",
  "pli-tv-bu-vb-pc46:3.4_0": "anujānāmi, bhikkhave,",
  "pli-tv-bu-vb-pc46:3.4_1": "cīvaradānasamaye kulāni payirupāsituṁ.",
  "pli-tv-bu-vb-pc46:3.5_0": "Evañca pana, bhikkhave,",
  "pli-tv-bu-vb-pc46:3.5_1": "imaṁ sikkhāpadaṁ uddiseyyātha—",
  "pli-tv-bu-vb-pc46:3.6.1_0": "“Yo pana bhikkhu nimantito sabhatto samāno purebhattaṁ vā pacchābhattaṁ vā kulesu cārittaṁ āpajjeyya, aññatra samayā, pācittiyaṁ.",
  "pli-tv-bu-vb-pc46:3.7_0": "Tatthāyaṁ samayo.",
  "pli-tv-bu-vb-pc46:3.7_1": "Cīvaradānasamayo—ayaṁ tattha samayo”ti.",
  "pli-tv-bu-vb-pc46:3.8_0": "Evañcidaṁ bhagavatā bhikkhūnaṁ sikkhāpadaṁ paññattaṁ hoti.",
  "pli-tv-bu-vb-pc46:4.1_0": "Tena kho pana samayena bhikkhū cīvarakammaṁ karonti,",
  "pli-tv-bu-vb-pc46:4.1_1": "attho ca hoti sūciyāpi suttenapi satthakenapi.",
  "pli-tv-bu-vb-pc46:4.2_0": "Bhikkhū kukkuccāyantā kulāni na payirupāsanti.",
  "pli-tv-bu-vb-pc46:4.3_0": "Bhagavato etamatthaṁ ārocesuṁ …pe…",
  "pli-tv-bu-vb-pc46:4.4_0": "anujānāmi, bhikkhave,",
  "pli-tv-bu-vb-pc46:4.4_1": "cīvarakārasamaye kulāni payirupāsituṁ.",
  "pli-tv-bu-vb-pc46:4.5_0": "Evañca pana, bhikkhave,",
  "pli-tv-bu-vb-pc46:4.5_1": "imaṁ sikkhāpadaṁ uddiseyyātha—",
  "pli-tv-bu-vb-pc46:4.6.1_0": "“Yo pana bhikkhu nimantito sabhatto samāno purebhattaṁ vā pacchābhattaṁ vā kulesu cārittaṁ āpajjeyya, aññatra samayā, pācittiyaṁ.",
  "pli-tv-bu-vb-pc46:4.7_0": "Tatthāyaṁ samayo. Cīvaradānasamayo,",
  "pli-tv-bu-vb-pc46:4.7_1": "cīvarakārasamayo—ayaṁ tattha samayo”ti.",
  "pli-tv-bu-vb-pc46:4.8_0": "Evañcidaṁ bhagavatā bhikkhūnaṁ sikkhāpadaṁ paññattaṁ hoti.",
  "pli-tv-bu-vb-pc46:5.1_0": "Tena kho pana samayena bhikkhū gilānā honti, attho ca hoti bhesajjehi.",
  "pli-tv-bu-vb-pc46:5.2_0": "Bhikkhū kukkuccāyantā kulāni na payirupāsanti.",
  "pli-tv-bu-vb-pc46:5.3_0": "Bhagavato etamatthaṁ ārocesuṁ …pe…",
  "pli-tv-bu-vb-pc46:5.4_0": "anujānāmi, bhikkhave,",
  "pli-tv-bu-vb-pc46:5.4_1": "santaṁ bhikkhuṁ āpucchā kulāni payirupāsituṁ.",
  "pli-tv-bu-vb-pc46:5.5_0": "Evañca pana, bhikkhave,",
  "pli-tv-bu-vb-pc46:5.5_1": "imaṁ sikkhāpadaṁ uddiseyyātha—",
  "pli-tv-bu-vb-pc46:5.6.1_0": "“Yo pana bhikkhu nimantito sabhatto samāno santaṁ bhikkhuṁ anāpucchā purebhattaṁ vā pacchābhattaṁ vā kulesu cārittaṁ āpajjeyya, aññatra samayā, pācittiyaṁ.",
  "pli-tv-bu-vb-pc46:5.7_0": "Tatthāyaṁ samayo. Cīvaradānasamayo,",
  "pli-tv-bu-vb-pc46:5.7_1": "cīvarakārasamayo—ayaṁ tattha samayo”ti.",
  "pli-tv-bu-vb-pc46:6.1.1_0": "Yo panāti",
  "pli-tv-bu-vb-pc46:6.1.2_0": "yo yādiso …pe…",
  "pli-tv-bu-vb-pc46:6.1.3_0": "bhikkhūti",
  "pli-tv-bu-vb-pc46:6.1.4_0": "…pe… ayaṁ imasmiṁ atthe adhippeto bhikkhūti.",
  "pli-tv-bu-vb-pc46:6.1.5_0": "Nimantito nāma",
  "pli-tv-bu-vb-pc46:6.1.6_0": "pañcannaṁ bhojanānaṁ aññatarena bhojanena nimantito.",
  "pli-tv-bu-vb-pc46:6.1.7_0": "Sabhatto nāma",
  "pli-tv-bu-vb-pc46:6.1.8_0": "yena nimantito tena sabhatto.",
  "pli-tv-bu-vb-pc46:6.1.9_0": "Santaṁ nāma bhikkhuṁ",
  "pli-tv-bu-vb-pc46:6.1.10_0": "sakkā hoti āpucchā pavisituṁ.",
  "pli-tv-bu-vb-pc46:6.1.11_0": "Asantaṁ nāma bhikkhuṁ",
  "pli-tv-bu-vb-pc46:6.1.12_0": "na sakkā hoti āpucchā pavisituṁ.",
  "pli-tv-bu-vb-pc46:6.1.13_0": "Purebhattaṁ nāma",
  "pli-tv-bu-vb-pc46:6.1.14_0": "yena nimantito taṁ abhuttāvī.",
  "pli-tv-bu-vb-pc46:6.1.15_0": "Pacchābhattaṁ nāma",
  "pli-tv-bu-vb-pc46:6.1.16_0": "yena nimantito taṁ antamaso kusaggenapi bhuttaṁ hoti.",
  "pli-tv-bu-vb-pc46:6.1.17_0": "Kulaṁ nāma",
  "pli-tv-bu-vb-pc46:6.1.18_0": "cattāri kulāni— khattiyakulaṁ, brāhmaṇakulaṁ, vessakulaṁ, suddakulaṁ.",
  "pli-tv-bu-vb-pc46:6.1.19_0": "Kulesu cārittaṁ āpajjeyyāti",
  "pli-tv-bu-vb-pc46:6.1.20_0": "aññassa gharūpacāraṁ okkamantassa āpatti dukkaṭassa.",
  "pli-tv-bu-vb-pc46:6.1.21_0": "Paṭhamaṁ pādaṁ ummāraṁ atikkāmeti, āpatti dukkaṭassa.",
  "pli-tv-bu-vb-pc46:6.1.22_0": "Dutiyaṁ pādaṁ atikkāmeti, āpatti pācittiyassa.",
  "pli-tv-bu-vb-pc46:6.1.23_0": "Aññatra samayāti",
  "pli-tv-bu-vb-pc46:6.1.24_0": "ṭhapetvā samayaṁ.",
  "pli-tv-bu-vb-pc46:6.1.25_0": "Cīvaradānasamayo nāma",
  "pli-tv-bu-vb-pc46:6.1.26_0": "anatthate kathine vassānassa pacchimo māso, atthate kathine pañca māsā.",
  "pli-tv-bu-vb-pc46:6.1.27_0": "Cīvarakārasamayo nāma",
  "pli-tv-bu-vb-pc46:6.1.28_0": "cīvare kayiramāne.",
  "pli-tv-bu-vb-pc46:6.2.1_0": "Nimantite nimantitasaññī santaṁ bhikkhuṁ anāpucchā purebhattaṁ vā pacchābhattaṁ vā kulesu cārittaṁ āpajjati, aññatra samayā, āpatti pācittiyassa.",
  "pli-tv-bu-vb-pc46:6.2.2_0": "Nimantite vematiko santaṁ bhikkhuṁ anāpucchā purebhattaṁ vā pacchābhattaṁ vā kulesu cārittaṁ āpajjati, aññatra samayā, āpatti pācittiyassa.",
  "pli-tv-bu-vb-pc46:6.2.3_0": "Nimantite animantitasaññī santaṁ bhikkhuṁ anāpucchā purebhattaṁ vā pacchābhattaṁ vā kulesu cārittaṁ āpajjati, aññatra samayā, āpatti pācittiyassa.",
  "pli-tv-bu-vb-pc46:6.2.4_0": "Animantite nimantitasaññī, āpatti dukkaṭassa.",
  "pli-tv-bu-vb-pc46:6.2.5_0": "Animantite vematiko, āpatti dukkaṭassa.",
  "pli-tv-bu-vb-pc46:6.2.6_0": "Animantite animantitasaññī, anāpatti.",
  "pli-tv-bu-vb-pc46:6.3.1_0": "Anāpatti—",
  "pli-tv-bu-vb-pc46:6.3.2_0": "samaye,",
  "pli-tv-bu-vb-pc46:6.3.3_0": "santaṁ bhikkhuṁ āpucchā pavisati,",
  "pli-tv-bu-vb-pc46:6.3.4_0": "asantaṁ bhikkhuṁ anāpucchā pavisati,",
  "pli-tv-bu-vb-pc46:6.3.5_0": "aññassa gharena maggo hoti,",
  "pli-tv-bu-vb-pc46:6.3.6_0": "gharūpacārena maggo hoti,",
  "pli-tv-bu-vb-pc46:6.3.7_0": "antarārāmaṁ gacchati,",
  "pli-tv-bu-vb-pc46:6.3.8_0": "bhikkhunupassayaṁ gacchati,",
  "pli-tv-bu-vb-pc46:6.3.9_0": "titthiyaseyyaṁ gacchati,",
  "pli-tv-bu-vb-pc46:6.3.10_0": "paṭikkamanaṁ gacchati,",
  "pli-tv-bu-vb-pc46:6.3.11_0": "bhattiyagharaṁ gacchati,",
  "pli-tv-bu-vb-pc46:6.3.12_0": "āpadāsu,",
  "pli-tv-bu-vb-pc46:6.3.13_0": "ummattakassa,",
  "pli-tv-bu-vb-pc46:6.3.14_0": "ādikammikassāti.",
  "pli-tv-bu-vb-pc46:6.3.15_0": "Cārittasikkhāpadaṁ niṭṭhitaṁ chaṭṭhaṁ."
}