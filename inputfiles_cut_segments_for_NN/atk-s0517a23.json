{
  "atk-s0517a23:0_0": "10. Mātikākathā",
  "atk-s0517a23:1_0": "Mātikākathāvaṇṇanā",
  "atk-s0517a23:2_0": "40.",
  "atk-s0517a23:2_1": "Idāni mahāthero vipassanākathānantaraṁ sakale paṭisambhidāmagge niddiṭṭhe samathavipassanāmagganibbānadhamme",
  "atk-s0517a23:2_2": "ākāranānattavasena nānāpariyāyehi thometukāmo nicchātotiādīni ekūnavīsati mātikāpadāni uddisitvā tesaṁ",
  "atk-s0517a23:2_3": "niddesavasena mātikākathaṁ nāma kathesi.",
  "atk-s0517a23:2_4": "Tassā ayaṁ apubbatthānuvaṇṇanā.",
  "atk-s0517a23:2_5": "Mātikāya tāva nicchātoti amilāto.",
  "atk-s0517a23:2_6": "Sabbepi hi kilesā pīḷāyogato milātā,",
  "atk-s0517a23:2_7": "rāgopi tāva nirantarappavatto sarīraṁ dahati,",
  "atk-s0517a23:2_8": "kiṁ panaññe kilesā . ‘‘Tayome,",
  "atk-s0517a23:2_9": "bhikkhave,",
  "atk-s0517a23:2_10": "aggī rāgaggi dosaggi mohaggī’’ti (itivu. 93; dī. ni.",
  "atk-s0517a23:2_11": "3.305) pana kilesanāyakā tayo eva kilesā vuttā,",
  "atk-s0517a23:2_12": "taṁsampayuttāpi pana dahantiyeva.",
  "atk-s0517a23:2_13": "Evaṁ chātakilesābhāvato nicchāto. Ko so?",
  "atk-s0517a23:2_14": "Vimokkhasambandhena vimokkhoti daṭṭhabbo.",
  "atk-s0517a23:2_15": "Muccatīti mokkho.",
  "atk-s0517a23:2_16": "Vimuccatīti vimokkhoti attho.",
  "atk-s0517a23:2_17": "Idamekaṁ mātikāpadaṁ.",
  "atk-s0517a23:2_18": "Vijjāvimuttīti vijjāyeva vimutti.",
  "atk-s0517a23:2_19": "Idamekaṁ mātikāpadaṁ.",
  "atk-s0517a23:2_20": "Jhānavimokkhoti jhānameva vimokkho.",
  "atk-s0517a23:2_21": "Idamekaṁ mātikāpadaṁ.",
  "atk-s0517a23:2_22": "Sesāni ekekānevāti evaṁ ekūnavīsati mātikāpadāni.",
  "atk-s0517a23:3_0": "41.Nekkhammena kāmacchandato nicchātoti nekkhammena kāmacchandato apetattā kāmacchandato nikkileso yogī.",
  "atk-s0517a23:3_1": "Tena paṭiladdhaṁ nekkhammampi nicchāto nikkileso vimokkho.",
  "atk-s0517a23:3_2": "Evaṁ sesesupi.",
  "atk-s0517a23:3_3": "Nekkhammena kāmacchandato muccatīti vimokkhoti nekkhammena kāmacchandato yogī muccatīti taṁ nekkhammaṁ vimokkhoti attho.",
  "atk-s0517a23:3_4": "Evaṁ sesesupi.",
  "atk-s0517a23:3_5": "Vijjatīti vijjāti sabhāvato vijjati atthi upalabbhatīti vijjā nāmāti attho.",
  "atk-s0517a23:3_6": "Atha vā sabhāvajānanatthaṁ paṭipannehi yogīhi sabhāvaṁ vedīyati jānīyatīti vijjā nāmāti attho.",
  "atk-s0517a23:3_7": "Atha vā visesalābhatthaṁ paṭipannehi yogīhi vedīyati paṭilābhīyatīti vijjā nāmāti attho.",
  "atk-s0517a23:3_8": "Atha vā attanā vinditabbaṁ bhūmiṁ vindati labhatīti vijjā nāmāti attho.",
  "atk-s0517a23:3_9": "Atha vā sabhāvadassanahetuttā sabhāvaṁ viditaṁ karotīti vijjā nāmāti attho.",
  "atk-s0517a23:3_10": "Vijjanto muccati,",
  "atk-s0517a23:3_11": "muccantovijjatīti yathāvutto dhammo yathāvuttenatthena vijjamāno yathāvuttato muccati,",
  "atk-s0517a23:3_12": "yathāvuttato muccamāno yathāvuttenatthena vijjatīti vijjāvimutti nāmāti attho.",
  "atk-s0517a23:4_0": "Kāmacchandaṁ saṁvaraṭṭhenāti kāmacchandanivāraṇaṭṭhena taṁ nekkhammaṁ sīlavisuddhi nāmāti attho.",
  "atk-s0517a23:4_1": "Taṁyeva avikkhepahetuttā avikkhepaṭṭhena cittavisuddhi.",
  "atk-s0517a23:4_2": "Dassanahetuttā dassanaṭṭhena diṭṭhivisuddhi.",
  "atk-s0517a23:4_3": "Sesesupi eseva nayo.",
  "atk-s0517a23:4_4": "Paṭippassambhetīti nekkhammādinā kāmacchandādikaṁ yogāvacaro paṭippassambhetīti nekkhammādiko dhammo passaddhi nāmāti attho.",
  "atk-s0517a23:4_5": "Pahīnattāti tena tena pahānena pahīnattā.",
  "atk-s0517a23:4_6": "Ñātaṭṭhena ñāṇanti jhānapaccavekkhaṇāvasena vipassanāvasena maggapaccavekkhaṇāvasena ñātaṭṭhena nekkhammādikaṁ ñāṇaṁ nāmāti attho.",
  "atk-s0517a23:4_7": "Diṭṭhattā dassananti etthāpi eseva nayo.",
  "atk-s0517a23:4_8": "Visujjhatīti yogī,",
  "atk-s0517a23:4_9": "nekkhammādikā visuddhi.",
  "atk-s0517a23:5_0": "Nekkhammaniddese nekkhammaṁ alobhattā kāmarāgato nissaṭanti nissaraṇaṁ.",
  "atk-s0517a23:5_1": "Tato nikkhantanti nekkhammaṁ.",
  "atk-s0517a23:5_2": "‘‘Rūpānametaṁ nissaraṇaṁ yadidaṁ nekkhamma’’nti vuccamāne āruppavisesassa adissanato visesassa dassanatthaṁ",
  "atk-s0517a23:5_3": "aññattha vuttapāṭhakkameneva yadidaṁ āruppanti vuttaṁ.",
  "atk-s0517a23:5_4": "Tañca āruppaṁ rūpato nikkhantattā nekkhammaṁ nāmāti adhikāravaseneva vuttaṁ hoti.",
  "atk-s0517a23:5_5": "Bhūtanti uppādasamāyogadīpanaṁ.",
  "atk-s0517a23:5_6": "Saṅkhatanti paccayabalavisesadassanaṁ.",
  "atk-s0517a23:5_7": "Paṭiccasamuppannanti paccayasamāyogepi paccayānaṁ abyāpārabhāvadassanaṁ.",
  "atk-s0517a23:5_8": "Nirodho tassa nekkhammanti nibbānaṁ tato saṅkhatato nikkhantattā tassa saṅkhatassa nekkhammaṁ nāma.",
  "atk-s0517a23:5_9": "Āruppassa ca nirodhassa ca gahaṇaṁ aññattha pāṭhe vuttakkameneva kataṁ.",
  "atk-s0517a23:5_10": "‘‘Kāmacchandassa nekkhammaṁ nekkhamma’’nti vuccamāne punaruttaṁ hoti.",
  "atk-s0517a23:5_11": "Nekkhammavacaneneva ca tassa nekkhammasiddhīti taṁ avatvā sesanekkhammameva vuttaṁ.",
  "atk-s0517a23:5_12": "Taṁ ujukameva.",
  "atk-s0517a23:5_13": "Nissaraṇaniddesepi imināva nayena attho veditabbo.",
  "atk-s0517a23:5_14": "Nissaraṇīyā dhātuyo panettha ujukameva nekkhammanti vuttaṁ.",
  "atk-s0517a23:5_15": "Pavivekoti pavivittabhāvo nekkhammādikoyeva.",
  "atk-s0517a23:5_16": "Vosajjatīti yogī,",
  "atk-s0517a23:5_17": "nekkhammādayo vosaggo.",
  "atk-s0517a23:5_18": "Nekkhammaṁ pavattento yogī nekkhammena caratīti vuccati.",
  "atk-s0517a23:5_19": "Taṁ pana nekkhammaṁ cariyā.",
  "atk-s0517a23:5_20": "Esa nayo sesesupi.",
  "atk-s0517a23:5_21": "Jhānavimokkhaniddese vattabbaṁ vimokkhakathāyaṁ vuttaṁ.",
  "atk-s0517a23:5_22": "Kevalaṁ tattha ‘‘jānātīti jhānavimokkho’’ti (paṭi. ma.",
  "atk-s0517a23:5_23": "1.217) vuttaṁ,",
  "atk-s0517a23:5_24": "idha pana ‘‘jānātīti,",
  "atk-s0517a23:5_25": "jhāyatī’’ti puggalādhiṭṭhānāva desanā katāti ayaṁ viseso.",
  "atk-s0517a23:6_0": "42.",
  "atk-s0517a23:6_1": "Bhāvanādhiṭṭhānajīvitaniddese ca puggalādhiṭṭhānā desanā katā.",
  "atk-s0517a23:6_2": "Dhammato pana bhāvanā nāma nekkhammādayova.",
  "atk-s0517a23:6_3": "Adhiṭṭhānaṁ nāma nekkhammādivasena patiṭṭhāpitacittameva.",
  "atk-s0517a23:6_4": "Jīvitaṁ nāma nekkhammādivasena patiṭṭhāpitacittassa sammāājīvo nāma.",
  "atk-s0517a23:6_5": "Ko so sammāājīvo nāma ?",
  "atk-s0517a23:6_6": "Micchājīvā virati,",
  "atk-s0517a23:6_7": "dhammena samena paccayapariyesanavāyāmo ca.",
  "atk-s0517a23:6_8": "Tattha samaṁ jīvatīti samaṁ jīvitaṁ jīvati,",
  "atk-s0517a23:6_9": "bhāvanapuṁsakavacanaṁ vā,",
  "atk-s0517a23:6_10": "samena jīvatīti vuttaṁ hoti.",
  "atk-s0517a23:6_11": "No visamanti ‘‘samaṁ jīvatī’’ti vuttasseva atthassa paṭisedhavasena avadhāraṇaṁ kataṁ.",
  "atk-s0517a23:6_12": "Sammā jīvatīti ākāranidassanaṁ.",
  "atk-s0517a23:6_13": "No micchāti tasseva niyamanaṁ.",
  "atk-s0517a23:6_14": "Visuddhaṁ jīvatīti sabhāvavisuddhiyā visuddhaṁ jīvitaṁ jīvati.",
  "atk-s0517a23:6_15": "No kiliṭṭhanti tasseva niyamanaṁ.",
  "atk-s0517a23:6_16": "Yaññadevātiādīhi yathāvuttānaṁ tissannaṁ sampadānaṁ ānisaṁsaṁ dasseti.",
  "atk-s0517a23:6_17": "Tattha yaññadevāti yaṁ yaṁ eva.",
  "atk-s0517a23:6_18": "Khattiyaparisanti khattiyānaṁ sannipātaṁ.",
  "atk-s0517a23:6_19": "So hi samantato sīdanti ettha akatabuddhinoti parisāti vuccati.",
  "atk-s0517a23:6_20": "Eseva nayo itarattaye.",
  "atk-s0517a23:6_21": "Khattiyādīnaṁyeva āgamanasampattiyā ñāṇasampattiyā ca samannāgatattā tāsaṁyeva catassannaṁ gahaṇaṁ ,",
  "atk-s0517a23:6_22": "na suddaparisāya.",
  "atk-s0517a23:6_23": "Visāradoti tīhi sampadāhi sampanno vigatasārajjo,",
  "atk-s0517a23:6_24": "nibbhayoti attho.",
  "atk-s0517a23:6_25": "Amaṅkubhūtoti asaṅkucito na nittejabhūto.",
  "atk-s0517a23:6_26": "Taṁ kissa hetūti taṁ visāradattaṁ kena hetunā kena kāraṇena hotīti ceti attho.",
  "atk-s0517a23:6_27": "Idāni tathā hīti tassa kāraṇavacanaṁ.",
  "atk-s0517a23:6_28": "Yasmā evaṁ tisampadāsampanno,",
  "atk-s0517a23:6_29": "tasmā ‘‘visārado hotī’’ti visāradabhāvassa kāraṇaṁ dassetvā niṭṭhapesīti.",
  "atk-s0517a23:7_0": "Saddhammappakāsiniyā paṭisambhidāmagga-aṭṭhakathāya",
  "atk-s0517a23:8_0": "Mātikākathāvaṇṇanā niṭṭhitā.",
  "atk-s0517a23:9_0": "Paññāvaggavaṇṇanā niṭṭhitā.",
  "atk-s0517a23:10_0": "Niṭṭhitā cūḷavaggassa apubbatthānuvaṇṇanā.",
  "atk-s0517a23:11_0": "Ettāvatā ca tivaggasaṅgahitassa",
  "atk-s0517a23:12_0": "Samatiṁsakathāpaṭimaṇḍitasspaṭisambhidāmaggassa atthavaṇṇanā niṭṭhitā hotīti.",
  "atk-s0517a23:13_0": "Nigamanakathā",
  "atk-s0517a23:14_0": "Mahāvaggo majjhimo ca, cūḷavaggo ca nāmato;",
  "atk-s0517a23:15_0": "Tayo vaggā idha vuttā, pamāṇapaṭipāṭiyā.",
  "atk-s0517a23:16_0": "Vagge vagge dasa dasa, kathā yā tā udīritā;",
  "atk-s0517a23:17_0": "Uddānagāthā sabbāsaṁ, imā tāsaṁ yathākkamaṁ.",
  "atk-s0517a23:18_0": "Ñāṇaṁ diṭṭhi ānāpānaṁ, indriyaṁ vimokkhapañcamaṁ;",
  "atk-s0517a23:19_0": "Gati kammaṁ vipallāso, maggo maṇḍoti tā dasa.",
  "atk-s0517a23:20_0": "Yuganaddhasaccabojjhaṅgā, mettā virāgapañcamā;",
  "atk-s0517a23:21_0": "Paṭisambhidā dhammacakkaṁ, lokuttarabalasuññatā.",
  "atk-s0517a23:22_0": "Paññā iddhi abhisamayo, viveko cariyapañcamo;",
  "atk-s0517a23:23_0": "Pāṭihīraṁ samasīsa-sati vipassanamātikā.",
  "atk-s0517a23:24_0": "Yo so sugatasutānaṁ, adhipatibhūtena bhūtahitaratinā;",
  "atk-s0517a23:25_0": "Therena thiraguṇavatā, vutto paṭisambhidāmaggo.",
  "atk-s0517a23:26_0": "Tassatthavaṇṇanā yā, pubbaṭṭhakathānayaṁ tathā yuttiṁ;",
  "atk-s0517a23:27_0": "Nissāya mayāraddhā, niṭṭhānamupāgatā esā.",
  "atk-s0517a23:28_0": "Yaṁ taṁ uttaramantī, mantiguṇayuto yuto ca saddhāya;",
  "atk-s0517a23:29_0": "Kārayi mahāvihāre, pariveṇamanekasādhuguṇaṁ.",
  "atk-s0517a23:30_0": "Therenettha nivasatā, samāpitāyaṁ mahābhidhānena;",
  "atk-s0517a23:31_0": "Tatiye vasse cutito, moggallānassa bhūpatino.",
  "atk-s0517a23:32_0": "Samayaṁ anulomentī, therānaṁ theravādadīpānaṁ;",
  "atk-s0517a23:33_0": "Niṭṭhaṁ gatā yathāyaṁ, aṭṭhakathā lokahitajananī.",
  "atk-s0517a23:34_0": "Dhammaṁ anulomentā, attahitaṁ parahitañca sādhentā;",
  "atk-s0517a23:35_0": "Niṭṭhaṁ gacchantu tathā, manorathā sabbasattānaṁ.",
  "atk-s0517a23:36_0": "Saddhammapakāsiniyā, aṭṭhakathāyettha gaṇitakusalehi;",
  "atk-s0517a23:37_0": "Gaṇitā tu bhāṇavārā, viññeyyā aṭṭhapaññāsa.",
  "atk-s0517a23:38_0": "Ānuṭṭhubhena assā, chandobandhena gaṇiyamānā tu;",
  "atk-s0517a23:39_0": "Cuddasasahassasaṅkhā, gāthāyo pañca ca satāni.",
  "atk-s0517a23:40_0": "Sāsanaciraṭṭhitatthaṁ, lokahitatthañca sādarena mayā;",
  "atk-s0517a23:41_0": "Puññaṁ imaṁ racayatā, yaṁ pattamanappakaṁ vipulaṁ.",
  "atk-s0517a23:42_0": "Puññena tena loko, saddhammarasāyanaṁ dasabalassa;",
  "atk-s0517a23:43_0": "Upabhuñjitvā vimalaṁ, pappotu sukhaṁ sukhenevāti.",
  "atk-s0517a23:44_0": "Saddhammappakāsinī nāma",
  "atk-s0517a23:45_0": "Paṭisambhidāmaggappakaraṇassa aṭṭhakathā niṭṭhitā."
}