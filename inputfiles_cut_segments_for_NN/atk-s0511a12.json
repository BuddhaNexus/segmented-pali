{
  "atk-s0511a12:0_0": "12. Padumuttarabuddhavaṁsavaṇṇanā",
  "atk-s0511a12:1_0": "Nāradabuddhassa sāsanaṁ navutivassasahassāni pavattitvā antaradhāyi.",
  "atk-s0511a12:1_1": "So ca kappo vinassittha.",
  "atk-s0511a12:1_2": "Tato paraṁ kappānaṁ asaṅkhyeyyaṁ buddhā loke na uppajjiṁsu.",
  "atk-s0511a12:1_3": "Buddhasuñño vigatabuddhāloko ahosi.",
  "atk-s0511a12:1_4": "Tato kappesu ca asaṅkhyeyyesu vītivattesu ito kappasatasahassamatthake ekasmiṁ kappe eko vijitamāro ohitabhāro",
  "atk-s0511a12:1_5": "merusāro asaṁsāro sattasāro sabbalokuttaro padumuttaro nāma buddho loke udapādi.",
  "atk-s0511a12:1_6": "Sopi pāramiyo pūretvā tusitapure nibbattitvā tato cavitvā haṁsavatīnagare sabbajanānandakarassānandassa",
  "atk-s0511a12:1_7": "nāma rañño aggamahesiyā uditoditakule jātāya sujātāya deviyā kucchismiṁ paṭisandhiṁ aggahesi.",
  "atk-s0511a12:1_8": "Sā devatāhi katārakkhā dasannaṁ māsānaṁ accayena haṁsavatuyyāne padumuttarakumāraṁ vijāyi.",
  "atk-s0511a12:1_9": "Paṭisandhiyañcassa jātiyañca heṭṭhā vuttappakārāni pāṭihāriyāni ahesuṁ.",
  "atk-s0511a12:2_0": "Tassa kira jātiyaṁ padumavassaṁ vassi.",
  "atk-s0511a12:2_1": "Tenassa nāmaggahaṇadivase ñātakā ‘‘padumuttarakumāro’’tveva nāmaṁ akaṁsu.",
  "atk-s0511a12:2_2": "So dasavassasahassāni agāraṁ ajjhāvasi.",
  "atk-s0511a12:2_3": "Naravāhana-yasavāhana-vasavattināmakā tiṇṇaṁ utūnaṁ anucchavikā tayo cassa pāsādā ahesuṁ.",
  "atk-s0511a12:2_4": "Vasudattādevippamukhānaṁ itthīnaṁ satasahassāni vīsatisahassāni ca paccupaṭṭhitāni ahesuṁ.",
  "atk-s0511a12:2_5": "So vasudattāya deviyā putte sabbaguṇānuttare uttarakumāre nāma uppanne cattāri nimittāni disvā –",
  "atk-s0511a12:2_6": "‘‘mahābhinikkhamanaṁ nikkhamissāmī’’ti cintesi.",
  "atk-s0511a12:2_7": "Tassa cintitamatteva vasavattināmako pāsādo kumbhakāracakkaṁ viya ākāsaṁ abbhuggantvā devavimānamiva",
  "atk-s0511a12:2_8": "puṇṇacando viya ca gaganatalena gantvā bodhirukkhaṁ majjhekaronto sobhitabuddhavaṁsavaṇṇanāya āgatapāsādo",
  "atk-s0511a12:2_9": "viya bhūmiyaṁ otari.",
  "atk-s0511a12:3_0": "Mahāpuriso kira tato pāsādato otaritvā arahattaddhajabhūtāni kāsāyāni vatthāni devadattiyāni pārupitvā tattheva pabbaji.",
  "atk-s0511a12:3_1": "Pāsādo panāgantvā sakaṭṭhāneyeva aṭṭhāsi.",
  "atk-s0511a12:3_2": "Mahāsattena sahagatāya parisāya ṭhapetvā itthiyo sabbe pabbajiṁsu.",
  "atk-s0511a12:3_3": "Mahāpuriso tehi saha sattāhaṁ padhānacariyaṁ caritvā visākhapuṇṇamāya ujjeninigame rucānandaseṭṭhidhītāya",
  "atk-s0511a12:3_4": "dinnaṁ madhupāyāsaṁ paribhuñjitvā sālavane divāvihāraṁ katvā sāyanhasamaye sumittājīvakena dinnā aṭṭha",
  "atk-s0511a12:3_5": "tiṇamuṭṭhiyo gahetvā salalabodhiṁ upagantvā taṁ padakkhiṇaṁ katvā aṭṭhattiṁsahatthavitthataṁ tiṇasantharaṁ",
  "atk-s0511a12:3_6": "santharitvā pallaṅkaṁ ābhujitvā caturaṅgavīriyaṁ adhiṭṭhāya samāraṁ mārabalaṁ vidhamitvā paṭhame yāme",
  "atk-s0511a12:3_7": "pubbenivāsaṁ anussaritvā dutiye yāme dibbacakkhuṁ visodhetvā tatiye yāme paccayākāraṁ sammasitvā ānāpānacatutthajjhānato",
  "atk-s0511a12:3_8": "vuṭṭhāya pañcasu khandhesu abhinivisitvā udayabbayavasena samapaññāsa lakkhaṇāni disvā yāva gotrabhuñāṇaṁ",
  "atk-s0511a12:3_9": "vipassanaṁ vaḍḍhetvā ariyamaggena sakalabuddhaguṇe paṭivijjhitvā sabbabuddhāciṇṇaṁ ‘‘anekajātisaṁsāraṁ…pe…",
  "atk-s0511a12:3_10": "taṇhānaṁ khayamajjhagā’’ti udānaṁ udānesi.",
  "atk-s0511a12:3_11": "Tadā kira dasasahassacakkavāḷabbhantaraṁ sakalampi alaṅkarontaṁ viya padumavassaṁ vassi.",
  "atk-s0511a12:3_12": "Tena vuttaṁ –",
  "atk-s0511a12:4_0": "1.",
  "atk-s0511a12:5_0": " ‘‘Nāradassa aparena, sambuddho dvipaduttamo;",
  "atk-s0511a12:6_0": "Padumuttaro nāma jino, akkhobho sāgarūpamo.",
  "atk-s0511a12:7_0": "2.",
  "atk-s0511a12:8_0": " ‘‘Maṇḍakappo vā so āsi, yamhi buddho ajāyatha;",
  "atk-s0511a12:9_0": "Ussannakusalā janatā, tamhi kappe ajāyathā’’ti.",
  "atk-s0511a12:10_0": "Tattha sāgarūpamoti sāgarasadisagambhīrabhāvo.",
  "atk-s0511a12:10_1": "Maṇḍakappo vā so āsīti ettha yasmiṁ kappe dve sammāsambuddhā uppajjanti,",
  "atk-s0511a12:10_2": "ayaṁ maṇḍakappo nāma.",
  "atk-s0511a12:10_3": "Duvidho hi kappo suññakappo asuññakappo cāti.",
  "atk-s0511a12:10_4": "Tattha suññakappe buddhapaccekabuddhacakkavattino na uppajjanti.",
  "atk-s0511a12:10_5": "Tasmā guṇavantapuggalasuññattā ‘‘suññakappo’’ti vuccati.",
  "atk-s0511a12:11_0": "Asuññakappo pañcavidho –",
  "atk-s0511a12:11_1": "sārakappo maṇḍakappo varakappo sāramaṇḍakappo bhaddakappoti.",
  "atk-s0511a12:11_2": "Tattha guṇasārarahite kappe guṇasāruppādakassa guṇasārajananassa ekassa sammāsambuddhassa pātubhāvena ‘‘sārakappo’’ti vuccati.",
  "atk-s0511a12:11_3": "Yasmiṁ pana kappe dve lokanāyakā uppajjanti,",
  "atk-s0511a12:11_4": "so ‘‘maṇḍakappo’’ti vuccati.",
  "atk-s0511a12:11_5": "Yasmiṁ kappe tayo buddhā uppajjanti,",
  "atk-s0511a12:11_6": "tesu paṭhamo dutiyaṁ byākaroti,",
  "atk-s0511a12:11_7": "dutiyo tatiyanti,",
  "atk-s0511a12:11_8": "tattha manussā pamuditahadayā attanā patthitapaṇidhānavasena varayanti.",
  "atk-s0511a12:11_9": "Tasmā ‘‘varakappo’’ti vuccati.",
  "atk-s0511a12:11_10": "Yattha pana kappe cattāro buddhā uppajjanti,",
  "atk-s0511a12:11_11": "so purimakappato visiṭṭhatarattā sāratarattā ‘‘sāramaṇḍakappo’’ti vuccati.",
  "atk-s0511a12:11_12": "Yasmiṁ kappe pañca buddhā uppajjanti,",
  "atk-s0511a12:11_13": "so ‘‘bhaddakappo’’ti vuccati.",
  "atk-s0511a12:11_14": "So pana atidullabho.",
  "atk-s0511a12:11_15": "Tasmiṁ pana kappe yebhuyyena sattā kalyāṇasukhabahulā honti.",
  "atk-s0511a12:11_16": "Yebhuyyena tihetukā kilesakkhayaṁ karonti,",
  "atk-s0511a12:11_17": "duhetukā sugatigāmino honti,",
  "atk-s0511a12:11_18": "ahetukā hetuṁ paṭilabhanti.",
  "atk-s0511a12:11_19": "Tasmā so kappo ‘‘bhaddakappo’’ti vuccati.",
  "atk-s0511a12:11_20": "Tena vuttaṁ –",
  "atk-s0511a12:11_21": "‘‘asuññakappo pañcavidho’’tiādi.",
  "atk-s0511a12:11_22": "Vuttañhetaṁ porāṇehi –",
  "atk-s0511a12:12_0": "‘‘Eko buddho sārakappe, maṇḍakappe jinā duve;",
  "atk-s0511a12:13_0": "Varakappe tayo buddhā, sāramaṇḍe caturo buddhā;",
  "atk-s0511a12:14_0": "Pañca buddhā bhaddakappe, tato natthādhikā jinā’’ti.",
  "atk-s0511a12:15_0": "Yasmiṁ pana kappe padumuttaradasabalo uppajji,",
  "atk-s0511a12:15_1": "so sārakappopi samāno guṇasampattiyā maṇḍakappasadisattā ‘‘maṇḍakappo’’ti vutto.",
  "atk-s0511a12:15_2": "Opammatthe vā-saddo daṭṭhabbo.",
  "atk-s0511a12:15_3": "Ussannakusalāti upacitapuññā.",
  "atk-s0511a12:15_4": "Janatāti janasamūho.",
  "atk-s0511a12:16_0": "Padumuttaro pana parisuttaro bhagavā sattāhaṁ bodhipallaṅke vītināmetvā –",
  "atk-s0511a12:16_1": "‘‘pathaviyaṁ pādaṁ nikkhipissāmī’’ti dakkhiṇaṁ pādaṁ abhinīhari.",
  "atk-s0511a12:16_2": "Atha pathaviṁ bhinditvā vimalakomalakesarakaṇṇikāni jalajāmalāvikalavipulapalāsāni thalajāni jalajāni uṭṭhahiṁsu.",
  "atk-s0511a12:16_3": "Tesaṁ kira dhurapattāni navutihatthāni kesarāni tiṁsahatthāni kaṇṇikā dvādasahatthā ekekassa navaghaṭappamāṇā reṇavo ahesuṁ.",
  "atk-s0511a12:16_4": "Satthā pana ubbedhato aṭṭhapaṇṇāsahattho ahosi.",
  "atk-s0511a12:16_5": "Tassa ubhinnaṁ bāhānamantaraṁ aṭṭhārasahatthaṁ nalāṭaṁ pañcahatthaṁ hatthapādā ekādasahatthā ahesuṁ.",
  "atk-s0511a12:16_6": "Tassa ekādasahatthena pādena dvādasahatthāya kaṇṇikāya akkantamattāya navaghaṭappamāṇā reṇavo uṭṭhahitvā",
  "atk-s0511a12:16_7": "aṭṭhapaṇṇāsahatthaṁ sarīrappadesaṁ uggantvā manosilācuṇṇavicuṇṇitaṁ viya katvā paccottharanti.",
  "atk-s0511a12:16_8": "Tadupādāya satthā padumuttarotveva loke paññāyitthāti saṁyuttabhāṇakā vadanti.",
  "atk-s0511a12:17_0": "Atha sabbalokuttaro padumuttaro bhagavā brahmāyācanaṁ sampaṭicchitvā dhammadesanāya bhājanabhūte satte",
  "atk-s0511a12:17_1": "olokento mithilanagare devalaṁ sujātañcāti dve rājaputte upanissayasampanne disvā taṅkhaṇaññeva anilapathena",
  "atk-s0511a12:17_2": "gantvā mithiluyyāne otaritvā uyyānapālena dvepi rājakumāre pakkosāpesi.",
  "atk-s0511a12:17_3": "Tepi ca ‘‘amhākaṁ pitucchāputto padumuttarakumāro pabbajitvā sammāsambodhiṁ pāpuṇitvā amhākaṁ nagaraṁ sampatto,",
  "atk-s0511a12:17_4": "handa naṁ mayaṁ dassanāya upasaṅkamissāmā’’ti saparivārā padumuttaraṁ bhagavantaṁ upasaṅkamitvā parivāretvā nisīdiṁsu.",
  "atk-s0511a12:17_5": "Tadā dasabalo tehi parivuto tārāgaṇaparivuto puṇṇacando viya virocamāno tattha dhammacakkaṁ pavattesi,",
  "atk-s0511a12:17_6": "tadā koṭisatasahassānaṁ paṭhamo dhammābhisamayo ahosi.",
  "atk-s0511a12:17_7": "Tena vuttaṁ –",
  "atk-s0511a12:18_0": "3.",
  "atk-s0511a12:19_0": " ‘‘Padumuttarassa bhagavato, paṭhame dhammadesane;",
  "atk-s0511a12:20_0": "Koṭisatasahassānaṁ, dhammābhisamayo ahū’’ti.",
  "atk-s0511a12:21_0": "Athāparena samayena saradatāpasasamāgame mahājanaṁ nirayasantāpena santāpetvā dhammaṁ desento sattatiṁsasatasahassasaṅkhe",
  "atk-s0511a12:21_1": "sattakāye dhammāmataṁ pāyesi,",
  "atk-s0511a12:21_2": "so dutiyo dhammābhisamayo ahosi.",
  "atk-s0511a12:21_3": "Tena vuttaṁ –",
  "atk-s0511a12:22_0": "4.",
  "atk-s0511a12:23_0": " ‘‘Tato parampi vassante, tappayante ca pāṇino;",
  "atk-s0511a12:24_0": "Sattattiṁsasatasahassānaṁ, dutiyābhisamayo ahū’’ti.",
  "atk-s0511a12:25_0": "Yadā pana ānandamahārājā vīsatiyā purisasahassehi vīsatiyā amaccehi ca saddhiṁ padumuttarassa sammāsambuddhassa santike mithilanagare pāturahosi.",
  "atk-s0511a12:25_1": "Padumuttaro ca bhagavā te sabbe ehibhikkhupabbajjāya pabbājetvā tehi parivuto gantvā pitusaṅgahaṁ kurumāno haṁsavatiyā rājadhāniyā vasati.",
  "atk-s0511a12:25_2": "Tattha so amhākaṁ bhagavā viya kapilapure gaganatale ratanacaṅkame caṅkamanto buddhavaṁsaṁ kathesi,",
  "atk-s0511a12:25_3": "tadā paññāsasatasahassānaṁ tatiyo dhammābhisamayo ahosi.",
  "atk-s0511a12:25_4": "Tena vuttaṁ –",
  "atk-s0511a12:26_0": "5.",
  "atk-s0511a12:27_0": " ‘‘Yamhi kāle mahāvīro, ānandaṁ upasaṅkami;",
  "atk-s0511a12:28_0": "Pitusantikaṁ upagantvā, āhanī amatadundubhiṁ.",
  "atk-s0511a12:29_0": "6.",
  "atk-s0511a12:30_0": " ‘‘Āhate amatabherimhi, vassante dhammavuṭṭhiyā;",
  "atk-s0511a12:31_0": "Paññāsasatasahassānaṁ, tatiyābhisamayo ahū’’ti.",
  "atk-s0511a12:32_0": "Tattha ānandaṁ upasaṅkamīti pitaraṁ ānandarājānaṁ sandhāya vuttaṁ.",
  "atk-s0511a12:32_1": "Āhanīti abhihani.",
  "atk-s0511a12:32_2": "Āhateti āhatāya.",
  "atk-s0511a12:32_3": "Amatabherimhīti amatabheriyā,",
  "atk-s0511a12:32_4": "liṅgavipallāso daṭṭhabbo.",
  "atk-s0511a12:32_5": "‘‘Āsevite’’tipi pāṭho,",
  "atk-s0511a12:32_6": "tassa āsevitāyāti attho.",
  "atk-s0511a12:32_7": "Vassante dhammavuṭṭhiyāti dhammavassaṁ vassanteti attho.",
  "atk-s0511a12:32_8": "Idāni abhisamayakaraṇūpāyaṁ dassento –",
  "atk-s0511a12:33_0": "7.",
  "atk-s0511a12:34_0": " ‘‘Ovādako viññāpako, tārako sabbapāṇinaṁ;",
  "atk-s0511a12:35_0": "Desanākusalo buddho, tāresi janataṁ bahu’’nti. – āha;",
  "atk-s0511a12:36_0": "Tattha ovādakoti saraṇasīladhutaṅgasamādānaguṇānisaṁsavaṇṇanāya ovadatīti ovādako.",
  "atk-s0511a12:36_1": "Viññāpakoti catusaccaṁ viññāpetīti viññāpako, bodhako.",
  "atk-s0511a12:36_2": "Tārakoti caturoghatārako.",
  "atk-s0511a12:37_0": "Yadā pana satthā mithilanagare mithiluyyāne koṭisatasahassabhikkhugaṇamajjhe māghapuṇṇamāya puṇṇacandasadisavadano pātimokkhaṁ uddisi,",
  "atk-s0511a12:37_1": "so paṭhamo sannipāto ahosi.",
  "atk-s0511a12:37_2": "Tena vuttaṁ –",
  "atk-s0511a12:38_0": "8.",
  "atk-s0511a12:39_0": " ‘‘Sannipātā tayo āsuṁ, padumuttarassa satthuno;",
  "atk-s0511a12:40_0": "Koṭisatasahassānaṁ, paṭhamo āsi samāgamo’’ti.",
  "atk-s0511a12:41_0": "Yadā pana bhagavā vebhārapabbatakūṭe vassāvāsaṁ vasitvā pabbatasandassanatthaṁ āgatassa mahājanassa dhammaṁ",
  "atk-s0511a12:41_1": "desetvā navutikoṭisahassāni ehibhikkhubhāvena pabbājetvā tehi parivuto pātimokkhaṁ uddisi,",
  "atk-s0511a12:41_2": "so dutiyo sannipāto ahosi.",
  "atk-s0511a12:41_3": "Tena vuttaṁ –",
  "atk-s0511a12:42_0": "9.",
  "atk-s0511a12:43_0": " ‘‘Yadā buddho asamasamo, vasi vebhārapabbate;",
  "atk-s0511a12:44_0": "Navutikoṭisahassānaṁ, dutiyo āsi samāgamo’’ti.",
  "atk-s0511a12:45_0": "Puna bhagavati guṇavati tilokanāthe mahājanassa bandhanamokkhaṁ kurumāne janapadacārikaṁ caramāne asītikoṭisahassānaṁ bhikkhūnaṁ sannipāto ahosi.",
  "atk-s0511a12:45_1": "Tena vuttaṁ –",
  "atk-s0511a12:46_0": "10.",
  "atk-s0511a12:47_0": " ‘‘Puna cārikaṁ pakkante, gāmanigamaraṭṭhato;",
  "atk-s0511a12:48_0": "Asītikoṭisahassānaṁ, tatiyo āsi samāgamo’’ti.",
  "atk-s0511a12:49_0": "Tattha gāmanigamaraṭṭhatoti gāmanigamaraṭṭhehi.",
  "atk-s0511a12:49_1": "Ayameva vā pāṭho,",
  "atk-s0511a12:49_2": "tassa gāmanigamaraṭṭhehi nikkhamitvā pabbajitānanti attho.",
  "atk-s0511a12:50_0": "Tadā amhākaṁ bodhisatto anekadhanakoṭiko jaṭilo nāma mahāraṭṭhiko hutvā buddhappamukhassa saṅghassa sacīvaraṁ varadānamadāsi.",
  "atk-s0511a12:50_1": "Sopi taṁ bhattānumodanāvasāne ‘‘anāgate kappasatasahassamatthake gotamo nāma buddho bhavissatī’’ti byākāsi.",
  "atk-s0511a12:50_2": "Tena vuttaṁ –",
  "atk-s0511a12:51_0": "11.",
  "atk-s0511a12:52_0": " ‘‘Ahaṁ tena samayena, jaṭilo nāma raṭṭhiko;",
  "atk-s0511a12:53_0": "Sambuddhappamukhaṁ saṅghaṁ, sabhattaṁ dussamadāsahaṁ.",
  "atk-s0511a12:54_0": "12.",
  "atk-s0511a12:55_0": " ‘‘Sopi maṁ buddho byākāsi, saṅghamajjhe nisīdiya;",
  "atk-s0511a12:56_0": "Satasahasse ito kappe, ayaṁ buddho bhavissati.",
  "atk-s0511a12:57_0": "13.",
  "atk-s0511a12:58_0": " ‘‘Padhānaṁ padahitvāna…pe… hessāma sammukhā imaṁ.",
  "atk-s0511a12:59_0": "14.",
  "atk-s0511a12:60_0": " ‘‘Tassāpi vacanaṁ sutvā, uttariṁ vatamadhiṭṭhahiṁ;",
  "atk-s0511a12:61_0": "Akāsiṁ uggadaḷhaṁ dhitiṁ, dasapāramipūriyā’’ti.",
  "atk-s0511a12:62_0": "Tattha sambuddhappamukhaṁ saṅghanti buddhappamukhassa saṅghassa,",
  "atk-s0511a12:62_1": "sāmiatthe upayogavacanaṁ.",
  "atk-s0511a12:62_2": "Sabhattaṁ dussamadāsahanti sacīvaraṁ bhattaṁ adāsiṁ ahanti attho.",
  "atk-s0511a12:62_3": "Uggadaḷahanti atidaḷhaṁ.",
  "atk-s0511a12:62_4": "Dhitinti vīriyaṁ akāsinti attho.",
  "atk-s0511a12:63_0": "Padumuttarassa pana bhagavato kāle titthiyā nāma nāhesuṁ.",
  "atk-s0511a12:63_1": "Sabbe devamanussā buddhameva saraṇamagamaṁsu.",
  "atk-s0511a12:63_2": "Tena vuttaṁ –",
  "atk-s0511a12:64_0": "15.",
  "atk-s0511a12:65_0": " ‘‘Byāhatā titthiyā sabbe, vimanā dummanā tadā;",
  "atk-s0511a12:66_0": "Na tesaṁ keci paricaranti, raṭṭhato nicchubhanti te.",
  "atk-s0511a12:67_0": "16.",
  "atk-s0511a12:68_0": " ‘‘Sabbe tattha samāgantvā, upagañchuṁ buddhasantike;",
  "atk-s0511a12:69_0": "Tuvaṁ nātho mahāvīra, saraṇaṁ hohi cakkhuma.",
  "atk-s0511a12:70_0": "17.",
  "atk-s0511a12:71_0": " ‘‘Anukampako kāruṇiko, hitesī sabbapāṇinaṁ;",
  "atk-s0511a12:72_0": "Sampatte titthiye sabbe, pañcasīle patiṭṭhahi.",
  "atk-s0511a12:73_0": "18.",
  "atk-s0511a12:74_0": " ‘‘Evaṁ nirākulaṁ āsi, suññakaṁ titthiyehi taṁ;",
  "atk-s0511a12:75_0": "Vicittaṁ arahantehi, vasībhūtehi tādihī’’ti.",
  "atk-s0511a12:76_0": "Tattha byāhatāti vihatamānadappā.",
  "atk-s0511a12:76_1": "Titthiyāti ettha titthaṁ veditabbaṁ,",
  "atk-s0511a12:76_2": "titthakaro veditabbo,",
  "atk-s0511a12:76_3": "titthiyā veditabbā.",
  "atk-s0511a12:76_4": "Tattha sassatādidiṭṭhivasena taranti etthāti titthaṁ, laddhi.",
  "atk-s0511a12:76_5": "Tassā laddhiyā uppādako titthakaro,",
  "atk-s0511a12:76_6": "titthe bhavā titthiyāti.",
  "atk-s0511a12:76_7": "Padumuttarassa kira bhagavato kāle titthiyā nāhesuṁ.",
  "atk-s0511a12:76_8": "Ye pana santi,",
  "atk-s0511a12:76_9": "tepi īdisā ahesunti dassanatthaṁ ‘‘byāhatā titthiyā’’tiādi vuttanti veditabbaṁ.",
  "atk-s0511a12:76_10": "Vimanāti virūpamānasā.",
  "atk-s0511a12:76_11": "Dummanāti tasseva vevacanaṁ.",
  "atk-s0511a12:76_12": "Na tesaṁ keci paricarantīti tesaṁ aññatitthiyānaṁ kecipi purisā parikammaṁ na karonti,",
  "atk-s0511a12:76_13": "na bhikkhaṁ denti,",
  "atk-s0511a12:76_14": "na sakkaronti,",
  "atk-s0511a12:76_15": "na garuṁ karonti,",
  "atk-s0511a12:76_16": "na mānenti,",
  "atk-s0511a12:76_17": "na pūjenti,",
  "atk-s0511a12:76_18": "na āsanā vuṭṭhahanti,",
  "atk-s0511a12:76_19": "na añjalikammaṁ karontīti attho.",
  "atk-s0511a12:76_20": "Raṭṭhatoti sakalaraṭṭhatopi.",
  "atk-s0511a12:76_21": "Nicchubhantīti nīharanti,",
  "atk-s0511a12:76_22": "ussādenti tesaṁ nivāsaṁ na dentīti attho.",
  "atk-s0511a12:76_23": "Teti titthiyā.",
  "atk-s0511a12:77_0": "Upagañchuṁ buddhasantiketi evaṁ tehi raṭṭhavāsīhi manussehi ussādiyamānā sabbepi aññatitthiyā samāgantvā padumuttaradasabalameva saraṇamagamaṁsu.",
  "atk-s0511a12:77_1": "‘‘Tvaṁ amhākaṁ satthā nātho gati parāyanaṁ saraṇa’’nti evaṁ vatvā saraṇamagamaṁsūti attho.",
  "atk-s0511a12:77_2": "Anukampatīti anukampako.",
  "atk-s0511a12:77_3": "Karuṇāya caratīti kāruṇiko.",
  "atk-s0511a12:77_4": "Sampatteti samāgate saraṇamupagate titthiye.",
  "atk-s0511a12:77_5": "Pañcasīle patiṭṭhahīti pañcasu sīlesu patiṭṭhāpesīti attho.",
  "atk-s0511a12:77_6": "Nirākulanti anākulaṁ,",
  "atk-s0511a12:77_7": "aññehi laddhikehi asammissanti attho.",
  "atk-s0511a12:77_8": "Suññakanti suññaṁ rittaṁ tehi titthiyehi.",
  "atk-s0511a12:77_9": "Tanti taṁ bhagavato sāsananti vacanaseso daṭṭhabbo.",
  "atk-s0511a12:77_10": "Vicittanti vicittavicittaṁ.",
  "atk-s0511a12:77_11": "Vasībhūtehīti vasībhāvappattehi.",
  "atk-s0511a12:78_0": "Tassa pana padumuttarassa bhagavato haṁsavatī nāma nagaraṁ ahosi.",
  "atk-s0511a12:78_1": "Pitā panassa ānando nāma khattiyo,",
  "atk-s0511a12:78_2": "mātā sujātā nāma devī,",
  "atk-s0511a12:78_3": "devalo ca sujāto ca dve aggasāvakā,",
  "atk-s0511a12:78_4": "sumano nāmupaṭṭhāko,",
  "atk-s0511a12:78_5": "amitā ca asamā ca dve aggasāvikā,",
  "atk-s0511a12:78_6": "salalarukkho bodhi,",
  "atk-s0511a12:78_7": "sarīraṁ aṭṭhapaṇṇāsahatthubbedhaṁ ahosi,",
  "atk-s0511a12:78_8": "sarīrappabhā cassa samantā dvādasa yojanāni gaṇhi,",
  "atk-s0511a12:78_9": "vassasatasahassaṁ āyu ahosi,",
  "atk-s0511a12:78_10": "vasudattā nāma aggamahesī,",
  "atk-s0511a12:78_11": "uttaro nāma putto ahosi.",
  "atk-s0511a12:78_12": "Padumuttaro pana bhagavā paramābhirāme nandārāme kira parinibbuto.",
  "atk-s0511a12:78_13": "Dhātuyo panassa na vikiriṁsu.",
  "atk-s0511a12:78_14": "Sakalajambudīpavāsino manussā samāgamma dvādasayojanubbedhaṁ sattaratanamayaṁ cetiyamakaṁsu.",
  "atk-s0511a12:78_15": "Tena vuttaṁ –",
  "atk-s0511a12:79_0": "19.",
  "atk-s0511a12:80_0": " ‘‘Nagaraṁ haṁsavatī nāma, ānando nāma khattiyo;",
  "atk-s0511a12:81_0": "Sujātā nāma janikā, padumuttarassa satthuno.",
  "atk-s0511a12:82_0": "24.",
  "atk-s0511a12:83_0": " ‘‘Devalo ca sujāto ca, ahesuṁ aggasāvakā;",
  "atk-s0511a12:84_0": "Sumano nāmupaṭṭhāko, padumuttarassa mahesino.",
  "atk-s0511a12:85_0": "25.",
  "atk-s0511a12:86_0": " ‘‘Amitā ca asamā ca, ahesuṁ aggasāvikā;",
  "atk-s0511a12:87_0": "Bodhi tassa bhagavato, salaloti pavuccati.",
  "atk-s0511a12:88_0": "27.",
  "atk-s0511a12:89_0": " ‘‘Aṭṭhapaṇṇāsaratanaṁ, accuggato mahāmuni;",
  "atk-s0511a12:90_0": "Kañcanagghiyasaṅkāso, dvattiṁsavaralakkhaṇo.",
  "atk-s0511a12:91_0": "28.",
  "atk-s0511a12:92_0": " ‘‘Kuṭṭā kavāṭā bhittī ca, rukkhā nagasiluccayā;",
  "atk-s0511a12:93_0": "Na tassāvaraṇaṁ atthi, samantā dvādasayojane.",
  "atk-s0511a12:94_0": "29.",
  "atk-s0511a12:95_0": " ‘‘Vassasatasahassāni, āyu vijjati tāvade;",
  "atk-s0511a12:96_0": "Tāvatā tiṭṭhamāno so, tāresi janataṁ bahuṁ.",
  "atk-s0511a12:97_0": "30.",
  "atk-s0511a12:98_0": " ‘‘Santāretvā bahujanaṁ, chinditvā sabbasaṁsayaṁ;",
  "atk-s0511a12:99_0": "Jalitvā aggikkhandhova, nibbuto so sasāvako’’ti.",
  "atk-s0511a12:100_0": "Tattha nagasiluccayāti nagasaṅkhātā siluccayā.",
  "atk-s0511a12:100_1": "Āvaraṇanti paṭicchādanaṁ tirokaraṇaṁ.",
  "atk-s0511a12:100_2": "Dvādasayojaneti samantato dvādasayojane ṭhāne bhagavato sarīrappabhā pharitvā rattindivaṁ tiṭṭhatīti attho.",
  "atk-s0511a12:100_3": "Sesagāthāsu sabbattha pākaṭamevāti.",
  "atk-s0511a12:101_0": "Ito paṭṭhāya pāramipūraṇādipunappunāgatamatthaṁ saṅkhipitvā visesatthameva vatvā gamissāma.",
  "atk-s0511a12:101_1": "Yadi pana vuttameva punappunaṁ vakkhāma,",
  "atk-s0511a12:101_2": "kadā antaṁ gamissati ayaṁ saṁvaṇṇanāti.",
  "atk-s0511a12:102_0": "Padumuttarabuddhavaṁsavaṇṇanā niṭṭhitā.",
  "atk-s0511a12:103_0": "Niṭṭhito dasamo buddhavaṁso."
}