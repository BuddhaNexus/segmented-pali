{
  "atk-s0502a1:0_0": "1. Yamakavaggo",
  "atk-s0502a1:1_0": "1. Cakkhupālattheravatthu",
  "atk-s0502a1:2_0": "1.",
  "atk-s0502a1:3_0": "‘‘Manopubbaṅgamādhammā, manoseṭṭhā manomayā;",
  "atk-s0502a1:4_0": "Manasā ce paduṭṭhena, bhāsati vā karoti vā;",
  "atk-s0502a1:5_0": "Tato naṁ dukkhamanveti, cakkaṁva vahato pada’’nti. –",
  "atk-s0502a1:6_0": "Ayaṁ dhammadesanā kattha bhāsitāti? Sāvatthiyaṁ. Kaṁ ārabbhāti? Cakkhupālattheraṁ.",
  "atk-s0502a1:7_0": "Sāvatthiyaṁ kira mahāsuvaṇṇo nāma kuṭumbiko ahosi aḍḍho mahaddhano mahābhogo aputtako.",
  "atk-s0502a1:7_1": "So ekadivasaṁ nhānatitthaṁ nhatvā natvā āgacchanto antarāmagge sampannapattasākhaṁ ekaṁ vanappatiṁ disvā ‘‘ayaṁ mahesakkhāya devatāya pariggahito bhavissatī’’ti tassa heṭṭhābhāgaṁ sodhāpetvā pākāraparikkhepaṁ kārāpetvā vālukaṁ okirāpetvā dhajapaṭākaṁ ussāpetvā vanappatiṁ alaṅkaritvā añjaliṁ karitvā ‘‘sace puttaṁ vā dhītaraṁ vā labheyyaṁ,",
  "atk-s0502a1:7_2": "tumhākaṁ mahāsakkāraṁ karissāmī’’ti patthanaṁ katvā pakkāmi.",
  "atk-s0502a1:8_0": "Athassa na cirasseva bhariyāya kucchiyaṁ gabbho patiṭṭhāsi.",
  "atk-s0502a1:8_1": "Sā gabbhassa patiṭṭhitabhāvaṁ ñatvā tassa ārocesi.",
  "atk-s0502a1:8_2": "So tassā gabbhassa parihāramadāsi.",
  "atk-s0502a1:8_3": "Sā dasamāsaccayena puttaṁ vijāyi.",
  "atk-s0502a1:8_4": "Taṁ nāmaggahaṇadivase seṭṭhi attanā pālitaṁ vanappatiṁ nissāya laddhattā tassa pāloti nāmaṁ akāsi.",
  "atk-s0502a1:8_5": "Sā aparabhāge aññampi puttaṁ labhi.",
  "atk-s0502a1:8_6": "Tassa cūḷapāloti nāmaṁ katvā itarassa mahāpāloti nāmaṁ akāsi.",
  "atk-s0502a1:8_7": "Te vayappatte gharabandhanena bandhiṁsu.",
  "atk-s0502a1:8_8": "Aparabhāge mātāpitaro kālamakaṁsu.",
  "atk-s0502a1:8_9": "Sabbampi vibhavaṁ itareyeva vicāriṁsu.",
  "atk-s0502a1:9_0": "Tasmiṁ samaye satthā pavattitavaradhammacakko anupubbenāgantvā anāthapiṇḍikena mahāseṭṭhinā catupaṇṇāsakoṭidhanaṁ vissajjetvā kārite jetavanamahāvihāre viharati mahājanaṁ saggamagge ca mokkhamagge ca patiṭṭhāpayamāno.",
  "atk-s0502a1:9_1": "Tathāgato hi mātipakkhato asītiyā,",
  "atk-s0502a1:9_2": "pitipakkhato asītiyāti dveasītiñātikulasahassehi kārite nigrodhamahāvihāre ekameva vassāvāsaṁ vasi,",
  "atk-s0502a1:9_3": "anāthapiṇḍikena kārite jetavanamahāvihāre ekūnavīsativassāni,",
  "atk-s0502a1:9_4": "visākhāya sattavīsatikoṭidhanapariccāgena kārite pubbārāme chabbassānīti dvinnaṁ kulānaṁ guṇamahattataṁ paṭicca sāvatthiṁ nissāya pañcavīsativassāni vassāvāsaṁ vasi.",
  "atk-s0502a1:9_5": "Anāthapiṇḍikopi visākhāpi mahāupāsikā nibaddhaṁ divasassa dve vāre tathāgatassa upaṭṭhānaṁ gacchanti,",
  "atk-s0502a1:9_6": "gacchantā ca ‘‘daharasāmaṇerā no hatthe olokessantī’’ti tucchahatthā na gatapubbā.",
  "atk-s0502a1:9_7": "Purebhattaṁ gacchantā khādanīyabhojanīyādīni gahetvāva gacchanti,",
  "atk-s0502a1:9_8": "pacchābhattaṁ gacchantā pañca bhesajjāni aṭṭha ca pānāni.",
  "atk-s0502a1:9_9": "Nivesanesu pana tesaṁ dvinnaṁ dvinnaṁ bhikkhusahassānaṁ niccaṁ paññattāsanāneva honti.",
  "atk-s0502a1:9_10": "Annapānabhesajjesu yo yaṁ icchati,",
  "atk-s0502a1:9_11": "tassa taṁ yathicchitameva sampajjati.",
  "atk-s0502a1:9_12": "Tesu anāthapiṇḍikena ekadivasampi satthā pañhaṁ na pucchitapubbo.",
  "atk-s0502a1:9_13": "So kira ‘‘tathāgato buddhasukhumālo khattiyasukhumālo, ‘bahūpakāro me,",
  "atk-s0502a1:9_14": "gahapatī’ti mayhaṁ dhammaṁ desento kilameyyā’’ti satthari adhimattasinehena pañhaṁ na pucchati.",
  "atk-s0502a1:9_15": "Satthā pana tasmiṁ nisinnamatteyeva ‘‘ayaṁ seṭṭhi maṁ arakkhitabbaṭṭhāne rakkhati.",
  "atk-s0502a1:9_16": "Ahañhi kappasatasahassādhikāni cattāri asaṅkhyeyyāni alaṅkatapaṭiyattaṁ attano sīsaṁ chinditvā akkhīni uppāṭetvā hadayamaṁsaṁ uppāṭetvā pāṇasamaṁ puttadāraṁ pariccajitvā pāramiyo pūrento paresaṁ dhammadesanatthameva pūresiṁ.",
  "atk-s0502a1:9_17": "Esa maṁ arakkhitabbaṭṭhāne rakkhatī’’ti ekaṁ dhammadesanaṁ kathetiyeva.",
  "atk-s0502a1:10_0": "Tadā sāvatthiyaṁ satta manussakoṭiyo vasanti.",
  "atk-s0502a1:10_1": "Tesu satthu dhammakathaṁ sutvā pañcakoṭimattā manussā ariyasāvakā jātā,",
  "atk-s0502a1:10_2": "dvekoṭimattā manussā puthujjanā.",
  "atk-s0502a1:10_3": "Tesu ariyasāvakānaṁ dveyeva kiccāni ahesuṁ – purebhattaṁ dānaṁ denti,",
  "atk-s0502a1:10_4": "pacchābhattaṁ gandhamālādihatthā vatthabhesajjapānakādīni gāhāpetvā dhammassavanatthāya gacchanti.",
  "atk-s0502a1:10_5": "Athekadivasaṁ mahāpālo ariyasāvake gandhamālādihatthe vihāraṁ gacchante disvā ‘‘ayaṁ mahājano kuhiṁ gacchatī’’ti pucchitvā ‘‘dhammassavanāyā’’ti sutvā ‘‘ahampi gamissāmī’’ti gantvā satthāraṁ vanditvā parisapariyante nisīdi.",
  "atk-s0502a1:11_0": "Buddhā ca nāma dhammaṁ desentā saraṇasīlapabbajjādīnaṁ upanissayaṁ oloketvā ajjhāsayavasena dhammaṁ desenti,",
  "atk-s0502a1:11_1": "tasmā taṁ divasaṁ satthā tassa upanissayaṁ oloketvā dhammaṁ desento anupubbikathaṁ kathesi. Seyyathidaṁ – dānakathaṁ, sīlakathaṁ, saggakathaṁ, kāmānaṁ ādīnavaṁ, okāraṁ saṁkilesaṁ, nekkhamme ānisaṁsaṁ pakāsesi.",
  "atk-s0502a1:11_2": "Taṁ sutvā mahāpālo kuṭumbiko cintesi – ‘‘paralokaṁ gacchantaṁ puttadhītaro vā bhātaro vā bhogā vā nānugacchanti,",
  "atk-s0502a1:11_3": "sarīrampi attanā saddhiṁ na gacchati,",
  "atk-s0502a1:11_4": "kiṁ me gharāvāsena pabbajissāmī’’ti.",
  "atk-s0502a1:11_5": "So desanāpariyosāne satthāraṁ upasaṅkamitvā pabbajjaṁ yāci.",
  "atk-s0502a1:11_6": "Atha naṁ satthā – ‘‘atthi te koci āpucchitabbayuttako ñātī’’ti āha. ‘‘Kaniṭṭhabhātā me atthi, bhante’’ti. ‘‘Tena hi taṁ āpucchāhī’’ti.",
  "atk-s0502a1:11_7": "So ‘‘sādhū’’ti sampaṭicchitvā satthāraṁ vanditvā gehaṁ gantvā kaniṭṭhaṁ pakkosāpetvā – ‘‘tāta,",
  "atk-s0502a1:11_8": "yaṁ mayhaṁ imasmiṁ gehe saviññāṇakampi aviññāṇakampi dhanaṁ kiñci atthi, sabbaṁ taṁ tava bhāro, paṭipajjāhi na’’nti.",
  "atk-s0502a1:11_9": "‘‘Tumhe pana kiṁ karissathā’’ti āha.",
  "atk-s0502a1:11_10": "‘‘Ahaṁ satthu santike pabbajissāmī’’ti. ‘‘Kiṁ kathesi bhātika,",
  "atk-s0502a1:11_11": "tvaṁ me mātari matāya mātā viya,",
  "atk-s0502a1:11_12": "pitari mate pitā viya laddho, gehe te mahāvibhavo,",
  "atk-s0502a1:11_13": "sakkā gehaṁ ajjhāvasanteheva puññāni kātuṁ , mā evaṁ karitthā’’ti. ‘‘Tāta,",
  "atk-s0502a1:11_14": "ahaṁ satthu dhammadesanaṁ sutvā gharāvāse vasituṁ na sakkomi.",
  "atk-s0502a1:11_15": "Satthārā hi atisaṇhasukhumaṁ tilakkhaṇaṁ āropetvā ādimajjhapariyosānakalyāṇo dhammo desito,",
  "atk-s0502a1:11_16": "na sakkā so agāramajjhe vasantena pūretuṁ , pabbajissāmi, tātā’’ti. ‘‘Bhātika, taruṇāyeva tāvattha,",
  "atk-s0502a1:11_17": "mahallakakāle pabbajissathā’’ti. ‘‘Tāta,",
  "atk-s0502a1:11_18": "mahallakassa hi attano hatthapādāpi anassavā honti, na attano vase vattanti, kimaṅgaṁ pana ñātakā,",
  "atk-s0502a1:11_19": "svāhaṁ tava kathaṁ na karomi,",
  "atk-s0502a1:11_20": "samaṇapaṭipattiṁyeva pūressāmi’’.",
  "atk-s0502a1:12_0": "‘‘Jarājajjaritā honti, hatthapādā anassavā;",
  "atk-s0502a1:13_0": "Yassa so vihatatthāmo, kathaṁ dhammaṁ carissati’’. –",
  "atk-s0502a1:14_0": "Pabbajissāmevāhaṁ,",
  "atk-s0502a1:14_1": "tātāti tassa viravantasseva satthu santikaṁ gantvā pabbajjaṁ yācitvā laddhapabbajjūpasampado ācariyupajjhāyānaṁ santike pañca vassāni vasitvā vuṭṭhavasso pavāretvā satthāramupasaṅkamitvā vanditvā pucchi – ‘‘bhante,",
  "atk-s0502a1:14_2": "imasmiṁ sāsane kati dhurānī’’ti? ‘‘Ganthadhuraṁ,",
  "atk-s0502a1:14_3": "vipassanādhuranti dveyeva dhurāni bhikkhū’’ti. ‘‘Katamaṁ pana, bhante, ganthadhuraṁ, katamaṁ vipassanādhura’’nti?",
  "atk-s0502a1:14_4": "‘‘Attano paññānurūpena ekaṁ vā dve vā nikāye sakalaṁ vā pana tepiṭakaṁ buddhavacanaṁ uggaṇhitvā tassa dhāraṇaṁ, kathanaṁ,",
  "atk-s0502a1:14_5": "vācananti idaṁ ganthadhuraṁ nāma,",
  "atk-s0502a1:14_6": "sallahukavuttino pana pantasenāsanābhiratassa attabhāve khayavayaṁ paṭṭhapetvā sātaccakiriyavasena vipassanaṁ vaḍḍhetvā arahattaggahaṇanti idaṁ vipassanādhuraṁ nāmā’’ti. ‘‘Bhante,",
  "atk-s0502a1:14_7": "ahaṁ mahallakakāle pabbajito ganthadhuraṁ pūretuṁ na sakkhissāmi,",
  "atk-s0502a1:14_8": "vipassanādhuraṁ pana pūressāmi, kammaṭṭhānaṁ me kathethā’’ti.",
  "atk-s0502a1:14_9": "Athassa satthā yāva arahattaṁ kammaṭṭhānaṁ kathesi.",
  "atk-s0502a1:15_0": "So satthāraṁ vanditvā attanā sahagāmino bhikkhū pariyesanto saṭṭhi bhikkhū labhitvā tehi saddhiṁ nikkhamitvā vīsayojanasatamaggaṁ gantvā ekaṁ mahantaṁ paccantagāmaṁ patvā tattha saparivāro piṇḍāya pāvisi.",
  "atk-s0502a1:15_1": "Manussā vattasampanne bhikkhū disvāva pasannacittā āsanāni paññāpetvā nisīdāpetvā paṇītenāhārena parivisitvā, ‘‘bhante,",
  "atk-s0502a1:15_2": "kuhiṁ ayyā gacchantī’’ti pucchitvā ‘‘yathāphāsukaṭṭhānaṁ upāsakā’’ti vutte paṇḍitā manussā ‘‘vassāvāsaṁ senāsanaṁ pariyesanti bhadantā’’ti ñatvā, ‘‘bhante,",
  "atk-s0502a1:15_3": "sace ayyā imaṁ temāsaṁ idha vaseyyuṁ,",
  "atk-s0502a1:15_4": "mayaṁ saraṇesu patiṭṭhāya sīlāni gaṇheyyāmā’’ti āhaṁsu.",
  "atk-s0502a1:15_5": "Tepi ‘‘mayaṁ imāni kulāni nissāya bhavanissaraṇaṁ karissāmā’’ti adhivāsesuṁ.",
  "atk-s0502a1:16_0": "Manussā tesaṁ paṭiññaṁ gahetvā vihāraṁ paṭijaggitvā rattiṭṭhānadivāṭṭhānāni sampādetvā adaṁsu.",
  "atk-s0502a1:16_1": "Te nibaddhaṁ tameva gāmaṁ piṇḍāya pavisanti.",
  "atk-s0502a1:16_2": "Atha ne eko vejjo upasaṅkamitvā, ‘‘bhante,",
  "atk-s0502a1:16_3": "bahūnaṁ vasanaṭṭhāne aphāsukampi nāma hoti,",
  "atk-s0502a1:16_4": "tasmiṁ uppanne mayhaṁ katheyyātha,",
  "atk-s0502a1:16_5": "bhesajjaṁ karissāmī’’ti pavāresi.",
  "atk-s0502a1:16_6": "Thero vassūpanāyikadivase te bhikkhū āmantetvā pucchi, ‘‘āvuso ,",
  "atk-s0502a1:16_7": "imaṁ temāsaṁ katihi iriyāpathehi vītināmessathā’’ti? ‘‘Catūhi, bhante’’ti. ‘‘Kiṁ panetaṁ, āvuso, patirūpaṁ,",
  "atk-s0502a1:16_8": "nanu appamattehi bhavitabbaṁ’’?",
  "atk-s0502a1:16_9": "‘‘Mayañhi dharamānakassa buddhassa santikā kammaṭṭhānaṁ gahetvā āgatā,",
  "atk-s0502a1:16_10": "buddhā ca nāma na sakkā pamādena ārādhetuṁ,",
  "atk-s0502a1:16_11": "kalyāṇajjhāsayena te vo ārādhetabbā.",
  "atk-s0502a1:16_12": "Pamattassa ca nāma cattāro apāyā sakagehasadisā, appamattā hothāvuso’’ti. ‘‘Kiṁ tumhe pana, bhante’’ti?",
  "atk-s0502a1:16_13": "‘‘Ahaṁ tīhi iriyāpathehi vītināmessāmi, piṭṭhiṁ na pasāressāmi, āvuso’’ti. ‘‘Sādhu, bhante, appamattā hothā’’ti.",
  "atk-s0502a1:17_0": "Atha therassa niddaṁ anokkamantassa paṭhamamāse atikkante majjhimamāse sampatte akkhirogo uppajji.",
  "atk-s0502a1:17_1": "Chiddaghaṭato udakadhārā viya akkhīhi assudhārā paggharanti.",
  "atk-s0502a1:17_2": "So sabbarattiṁ samaṇadhammaṁ katvā aruṇuggamane gabbhaṁ pavisitvā nisīdi.",
  "atk-s0502a1:17_3": "Bhikkhū bhikkhācāravelāya therassa santikaṁ gantvā, ‘‘bhikkhācāravelā, bhante’’ti āhaṁsu. ‘‘Tena hi, āvuso, gaṇhatha pattacīvara’’nti.",
  "atk-s0502a1:17_4": "Attano pattacīvaraṁ gāhāpetvā nikkhami.",
  "atk-s0502a1:17_5": "Bhikkhū tassa akkhīhi assūni paggharante disvā, ‘‘kimetaṁ, bhante’’ti pucchiṁsu. ‘‘Akkhīni me, āvuso, vātā vijjhantī’’ti. ‘‘Nanu, bhante, vejjena pavāritamhā, tassa kathemā’’ti.",
  "atk-s0502a1:17_6": "‘‘Sādhāvuso’’ti te vejjassa kathayiṁsu. So telaṁ pacitvā pesesi.",
  "atk-s0502a1:17_7": "Thero nāsāya telaṁ āsiñcanto nisinnakova āsiñcitvā antogāmaṁ pāvisi.",
  "atk-s0502a1:17_8": "Vejjo taṁ disvā āha – ‘‘bhante,",
  "atk-s0502a1:17_9": "ayyassa kira akkhīni vāto vijjhatī’’ti? ‘‘Āma, upāsakā’’ti. ‘‘Bhante, mayā telaṁ pacitvā pesitaṁ, nāsāya vo telaṁ āsitta’’nti? ‘‘Āma, upāsakā’’ti. ‘‘Idāni kīdisa’’nti? ‘‘Rujjateva upāsakā’’ti.",
  "atk-s0502a1:17_10": "Vejjo ‘‘mayā ekavāreneva vūpasamanasamatthaṁ telaṁ pahitaṁ,",
  "atk-s0502a1:17_11": "kiṁ nu kho rogo na vūpasanto’’ti cintetvā, ‘‘bhante, nisīditvā vo telaṁ āsittaṁ, nipajjitvā’’ti pucchi. Thero tuṇhī ahosi,",
  "atk-s0502a1:17_12": "punappunaṁ pucchiyamānopi na kathesi.",
  "atk-s0502a1:17_13": "So ‘‘vihāraṁ gantvā therassa vasanaṭṭhānaṁ olokessāmī’’ti cintetvā – ‘‘tena hi, bhante,",
  "atk-s0502a1:17_14": "gacchathā’’ti theraṁ vissajjetvā vihāraṁ gantvā therassa vasanaṭṭhānaṁ olokento caṅkamananisīdanaṭṭhānameva disvā sayanaṭṭhānaṁ adisvā, ‘‘bhante, nisinnehi vo āsittaṁ, nipannehī’’ti pucchi. Thero tuṇhī ahosi. ‘‘Mā, bhante, evaṁ karittha,",
  "atk-s0502a1:17_15": "samaṇadhammo nāma sarīraṁ yāpentena sakkā kātuṁ,",
  "atk-s0502a1:17_16": "nipajjitvā āsiñcathā’’ti punappunaṁ yāci. ‘‘Gaccha tvaṁ tāvāvuso,",
  "atk-s0502a1:17_17": "mantetvā jānissāmī’’ti vejjaṁ uyyojesi.",
  "atk-s0502a1:17_18": "Therassa ca tattha neva ñātī, na sālohitā atthi, tena saddhiṁ manteyya?",
  "atk-s0502a1:17_19": "Karajakāyena pana saddhiṁ mantento ‘‘vadehi tāva, āvuso pālita, tvaṁ kiṁ akkhīni olokessasi, udāhu buddhasāsanaṁ?",
  "atk-s0502a1:17_20": "Anamataggasmiñhi saṁsāravaṭṭe tava akkhikāṇassa gaṇanā nāma natthi,",
  "atk-s0502a1:17_21": "anekāni pana buddhasatāni buddhasahassāni atītāni.",
  "atk-s0502a1:17_22": "Tesu te ekabuddhopi na pariciṇṇo,",
  "atk-s0502a1:17_23": "idāni imaṁ antovassaṁ tayo māse na nipajjissāmīti temāsaṁ nibaddhavīriyaṁ karissāmi.",
  "atk-s0502a1:17_24": "Tasmā te cakkhūni nassantu vā bhijjantu vā, buddhasāsanameva dhārehi,",
  "atk-s0502a1:17_25": "mā cakkhūnī’’ti bhūtakāyaṁ ovadanto imā gāthāyo abhāsi –",
  "atk-s0502a1:18_0": "‘‘Cakkhūni hāyantu mamāyitāni,",
  "atk-s0502a1:19_0": "Sotāni hāyantu tatheva kāyo;",
  "atk-s0502a1:20_0": "Sabbampidaṁ hāyatu dehanissitaṁ,",
  "atk-s0502a1:21_0": "Kiṁ kāraṇā pālita tvaṁ pamajjasi.",
  "atk-s0502a1:22_0": "‘‘Cakkhūni jīrantu mamāyitāni,",
  "atk-s0502a1:23_0": "Sotāni jīrantu tatheva kāyo;",
  "atk-s0502a1:24_0": "Sabbampidaṁ jīratu dehanissitaṁ,",
  "atk-s0502a1:25_0": "Kiṁ kāraṇā pālita tvaṁ pamajjasi.",
  "atk-s0502a1:26_0": "‘‘Cakkhūni bhijjantu mamāyitāni,",
  "atk-s0502a1:27_0": "Sotāni bhijjantu tatheva kāyo;",
  "atk-s0502a1:28_0": "Sabbampidaṁ bhijjatu dehanissitaṁ,",
  "atk-s0502a1:29_0": "Kiṁ kāraṇā pālita tvaṁ pamajjasī’’ti.",
  "atk-s0502a1:30_0": "Evaṁ tīhi gāthāhi attano ovādaṁ datvā nisinnakova natthukammaṁ katvā gāmaṁ piṇḍāya pāvisi. Vejjo taṁ disvā ‘‘kiṁ, bhante,",
  "atk-s0502a1:30_1": "natthukammaṁ kata’’nti pucchi. ‘‘Āma, upāsakā’’ti. ‘‘Kīdisaṁ, bhante’’ti? ‘‘Rujjateva upāsakā’’ti. ‘‘Nisīditvā vo, bhante, natthukammaṁ kataṁ, nipajjitvā’’ti. Thero tuṇhī ahosi,",
  "atk-s0502a1:30_2": "punappunaṁ pucchiyamānopi na kiñci kathesi. Atha naṁ vejjo, ‘‘bhante, tumhe sappāyaṁ na karotha,",
  "atk-s0502a1:30_3": "ajjato paṭṭhāya ‘asukena me telaṁ pakka’nti mā vadittha,",
  "atk-s0502a1:30_4": "ahampi ‘mayā vo telaṁ pakka’nti na vakkhāmī’’ti āha.",
  "atk-s0502a1:30_5": "So vejjena paccakkhāto vihāraṁ gantvā tvaṁ vejjenāpi paccakkhātosi,",
  "atk-s0502a1:30_6": "iriyāpathaṁ mā vissajji samaṇāti.",
  "atk-s0502a1:31_0": "‘‘Paṭikkhitto tikicchāya, vejjenāpi vivajjito;",
  "atk-s0502a1:32_0": "Niyato maccurājassa, kiṁ pālita pamajjasī’’ti. –",
  "atk-s0502a1:33_0": "Imāya gāthāya attānaṁ ovaditvā samaṇadhammaṁ akāsi.",
  "atk-s0502a1:33_1": "Athassa majjhimayāme atikkante apubbaṁ acarimaṁ akkhīni ceva kilesā ca bhijjiṁsu.",
  "atk-s0502a1:33_2": "So sukkhavipassako arahā hutvā gabbhaṁ pavisitvā nisīdi.",
  "atk-s0502a1:34_0": "Bhikkhū bhikkhācāravelāya āgantvā ‘‘bhikkhācārakālo, bhante’’ti āhaṁsu. ‘‘Kālo, āvuso’’ti? ‘‘Āma, bhante’’ti. ‘‘Tena hi gacchathā’’ti. ‘‘Kiṁ tumhe pana, bhante’’ti? ‘‘Akkhīni me, āvuso, parihīnānī’’ti.",
  "atk-s0502a1:34_1": "Te tassa akkhīni oloketvā assupuṇṇanettā hutvā, ‘‘bhante, mā cintayittha,",
  "atk-s0502a1:34_2": "mayaṁ vo paṭijaggissāmā’’ti theraṁ samassāsetvā kattabbayuttakaṁ vattapaṭivattaṁ katvā gāmaṁ piṇḍāya pavisiṁsu. Manussā theraṁ adisvā, ‘‘bhante,",
  "atk-s0502a1:34_3": "amhākaṁ ayyo kuhi’’nti pucchitvā taṁ pavattiṁ sutvā yāguṁ pesetvā sayaṁ piṇḍapātamādāya gantvā theraṁ vanditvā pādamūle parivattamānā roditvā, ‘‘bhante, mayaṁ vo paṭijaggissāma,",
  "atk-s0502a1:34_4": "tumhe mā cintayitthā’’ti samassāsetvā pakkamiṁsu.",
  "atk-s0502a1:35_0": "Tato paṭṭhāya nibaddhaṁ yāgubhattaṁ vihārameva pesenti.",
  "atk-s0502a1:35_1": "Theropi itare saṭṭhi bhikkhū nirantaraṁ ovadati.",
  "atk-s0502a1:35_2": "Te tassovāde ṭhatvā upakaṭṭhāya pavāraṇāya sabbeva saha paṭisambhidāhi arahattaṁ pāpuṇiṁsu .",
  "atk-s0502a1:35_3": "Te vuṭṭhavassā ca pana satthāraṁ daṭṭhukāmā hutvā theramāhaṁsu, ‘‘bhante, satthāraṁ daṭṭhukāmamhā’’ti .",
  "atk-s0502a1:35_4": "Thero tesaṁ vacanaṁ sutvā cintesi – ‘‘ahaṁ dubbalo,",
  "atk-s0502a1:35_5": "antarāmagge ca amanussapariggahitā aṭavī atthi,",
  "atk-s0502a1:35_6": "mayi etehi saddhiṁ gacchante sabbe kilamissanti,",
  "atk-s0502a1:35_7": "bhikkhampi labhituṁ na sakkhissanti,",
  "atk-s0502a1:35_8": "ime puretarameva pesessāmī’’ti. Atha ne āha – ‘‘āvuso, tumhe purato gacchathā’’ti. ‘‘Tumhe pana bhante’’ti? ‘‘Ahaṁ dubbalo,",
  "atk-s0502a1:35_9": "antarāmagge ca amanussapariggahitā aṭavī atthi,",
  "atk-s0502a1:35_10": "mayi tumhehi saddhiṁ gacchante sabbe kilamissatha, tumhe purato gacchathā’’ti. ‘‘Mā, bhante, evaṁ karittha,",
  "atk-s0502a1:35_11": "mayaṁ tumhehi saddhiṁyeva gamissāmā’’ti. ‘‘Mā vo, āvuso, evaṁ ruccittha,",
  "atk-s0502a1:35_12": "evaṁ sante mayhaṁ aphāsukaṁ bhavissati,",
  "atk-s0502a1:35_13": "mayhaṁ kaniṭṭho pana tumhe disvā pucchissati,",
  "atk-s0502a1:35_14": "athassa mama cakkhūnaṁ parihīnabhāvaṁ āroceyyātha,",
  "atk-s0502a1:35_15": "so mayhaṁ santikaṁ kañcideva pahiṇissati, tena saddhiṁ āgacchissāmi,",
  "atk-s0502a1:35_16": "tumhe mama vacanena dasabalañca asītimahāthere ca vandathā’’ti te uyyojesi.",
  "atk-s0502a1:36_0": "Te theraṁ khamāpetvā antogāmaṁ pavisiṁsu.",
  "atk-s0502a1:36_1": "Manussā te disvā nisīdāpetvā bhikkhaṁ datvā ‘‘kiṁ, bhante,",
  "atk-s0502a1:36_2": "ayyānaṁ gamanākāro paññāyatī’’ti? ‘‘Āma, upāsakā, satthāraṁ daṭṭhukāmamhā’’ti.",
  "atk-s0502a1:36_3": "Te punappunaṁ yācitvā tesaṁ gamanachandameva ñatvā anugantvā paridevitvā nivattiṁsu.",
  "atk-s0502a1:36_4": "Tepi anupubbena jetavanaṁ gantvā satthārañca asītimahāthere ca therassa vacanena vanditvā punadivase yattha therassa kaniṭṭho vasati, taṁ vīthiṁ piṇḍāya pavisiṁsu.",
  "atk-s0502a1:36_5": "Kuṭumbiko te sañjānitvā nisīdāpetvā katapaṭisanthāro ‘‘bhātikatthero me, bhante, kuhi’’nti pucchi.",
  "atk-s0502a1:36_6": "Athassa te taṁ pavattiṁ ārocesuṁ.",
  "atk-s0502a1:36_7": "So taṁ sutvāva tesaṁ pādamūle parivattento roditvā pucchi – ‘‘idāni, bhante, kiṁ kātabba’’nti?",
  "atk-s0502a1:36_8": "‘‘Thero ito kassaci āgamanaṁ paccāsīsati,",
  "atk-s0502a1:36_9": "tassa gatakāle tena saddhiṁ āgamissatī’’ti. ‘‘Ayaṁ me, bhante, bhāgineyyo pālito nāma, etaṁ pesethā’’ti. ‘‘Evaṁ pesetuṁ na sakkā, magge paripantho atthi,",
  "atk-s0502a1:36_10": "taṁ pabbājetvā pesetuṁ vaṭṭatī’’ti. ‘‘Evaṁ katvā pesetha, bhante’’ti.",
  "atk-s0502a1:36_11": "Atha naṁ pabbājetvā aḍḍhamāsamattaṁ pattacīvaraggahaṇādīni sikkhāpetvā maggaṁ ācikkhitvā pahiṇiṁsu.",
  "atk-s0502a1:37_0": "So anupubbena taṁ gāmaṁ patvā gāmadvāre ekaṁ mahallakaṁ disvā,",
  "atk-s0502a1:37_1": "‘‘imaṁ gāmaṁ nissāya koci āraññako vihāro atthī’’ti pucchi. ‘‘Atthi, bhante’’ti. ‘‘Ko nāma tattha vasatī’’ti? ‘‘Pālitatthero nāma, bhante’’ti. ‘‘Maggaṁ me ācikkhathā’’ti. ‘‘Kosi tvaṁ, bhante’’ti? ‘‘Therassa bhāgineyyomhī’’ti.",
  "atk-s0502a1:37_2": "Atha naṁ gahetvā vihāraṁ nesi.",
  "atk-s0502a1:37_3": "So theraṁ vanditvā aḍḍhamāsamattaṁ vattapaṭivattaṁ katvā theraṁ sammā paṭijaggitvā, ‘‘bhante,",
  "atk-s0502a1:37_4": "mātulakuṭumbiko me tumhākaṁ āgamanaṁ paccāsīsati, etha, gacchāmā’’ti āha.",
  "atk-s0502a1:37_5": "‘‘Tena hi imaṁ me yaṭṭhikoṭiṁ gaṇhāhī’’ti.",
  "atk-s0502a1:37_6": "So yaṭṭhikoṭiṁ gahetvā therena saddhiṁ antogāmaṁ pāvisi.",
  "atk-s0502a1:37_7": "Manussā theraṁ nisīdāpetvā ‘‘kiṁ, bhante,",
  "atk-s0502a1:37_8": "gamanākāro vo paññāyatī’’ti pucchiṁsu. ‘‘Āma, upāsakā,",
  "atk-s0502a1:37_9": "gantvā satthāraṁ vandissāmī’’ti.",
  "atk-s0502a1:37_10": "Te nānappakārena yācitvā alabhantā theraṁ uyyojetvā upaḍḍhapathaṁ gantvā roditvā nivattiṁsu.",
  "atk-s0502a1:37_11": "Sāmaṇero theraṁ yaṭṭhikoṭiyā ādāya gacchanto antarāmagge aṭaviyaṁ kaṭṭhanagaraṁ nāma therena upanissāya vuṭṭhapubbaṁ gāmaṁ sampāpuṇi,",
  "atk-s0502a1:37_12": "so gāmato nikkhamitvā araññe gītaṁ gāyitvā dārūni uddharantiyā ekissā itthiyā gītasaddaṁ sutvā sare nimittaṁ gaṇhi.",
  "atk-s0502a1:37_13": "Itthisaddo viya hi añño saddo purisānaṁ sakalasarīraṁ pharitvā ṭhātuṁ samattho nāma natthi. Tenāha bhagavā –",
  "atk-s0502a1:38_0": "‘‘Nāhaṁ, bhikkhave,",
  "atk-s0502a1:38_1": "aññaṁ ekasaddampi samanupassāmi,",
  "atk-s0502a1:38_2": "yaṁ evaṁ purisassa cittaṁ pariyādāya tiṭṭhati, yathayidaṁ, bhikkhave, itthisaddo’’ti (a. ni. 1.2).",
  "atk-s0502a1:39_0": "Sāmaṇero tattha nimittaṁ gahetvā yaṭṭhikoṭiṁ vissajjetvā ‘‘tiṭṭhatha tāva, bhante,",
  "atk-s0502a1:39_1": "kiccaṁ me atthī’’ti tassā santikaṁ gato. Sā taṁ disvā tuṇhī ahosi.",
  "atk-s0502a1:39_2": "So tāya saddhiṁ sīlavipattiṁ pāpuṇi.",
  "atk-s0502a1:39_3": "Thero cintesi – ‘‘idāneva eko gītasaddo suyyittha.",
  "atk-s0502a1:39_4": "So ca kho itthiyā saddo chijji, sāmaṇeropi cirāyati,",
  "atk-s0502a1:39_5": "so tāya saddhiṁ sīlavipattiṁ patto bhavissatī’’ti.",
  "atk-s0502a1:39_6": "Sopi attano kiccaṁ niṭṭhāpetvā āgantvā ‘‘gacchāma, bhante’’ti āha.",
  "atk-s0502a1:39_7": "Atha naṁ thero pucchi – ‘‘pāpojātosi sāmaṇerā’’ti.",
  "atk-s0502a1:39_8": "So tuṇhī hutvā therena punappunaṁ puṭṭhopi na kiñci kathesi.",
  "atk-s0502a1:39_9": "Atha naṁ thero āha – ‘‘tādisena pāpena mama yaṭṭhikoṭiggahaṇakiccaṁ natthī’’ti.",
  "atk-s0502a1:39_10": "So saṁvegappatto kāsāyāni apanetvā gihiniyāmena paridahitvā, ‘‘bhante, ahaṁ pubbe sāmaṇero, idāni panamhi gihī jāto,",
  "atk-s0502a1:39_11": "pabbajantopi ca svāhaṁ na saddhāya pabbajito,",
  "atk-s0502a1:39_12": "maggaparipanthabhayena pabbajito, etha gacchāmā’’ti āha. ‘‘Āvuso,",
  "atk-s0502a1:39_13": "gihipāpopi samaṇapāpopi pāpoyeva,",
  "atk-s0502a1:39_14": "tvaṁ samaṇabhāve ṭhatvāpi sīlamattaṁ pūretuṁ nāsakkhi,",
  "atk-s0502a1:39_15": "gihī hutvā kiṁ nāma kalyāṇaṁ karissasi,",
  "atk-s0502a1:39_16": "tādisena pāpena mama yaṭṭhikoṭiggahaṇakiccaṁ natthī’’ti āha. ‘‘Bhante, amanussupaddavo maggo, tumhe ca andhā apariṇāyakā, kathaṁ idha vasissathā’’ti? Atha naṁ thero, ‘‘āvuso, tvaṁ mā evaṁ cintayi,",
  "atk-s0502a1:39_17": "idheva me nipajjitvā marantassāpi aparāparaṁ parivattantassāpi tayā saddhiṁ gamanaṁ nāma natthī’’ti vatvā imā gāthā abhāsi –",
  "atk-s0502a1:40_0": "‘‘Handāhaṁ hatacakkhusmi, kantāraddhānamāgato;",
  "atk-s0502a1:41_0": "Seyyamāno na gacchāmi, natthi bāle sahāyatā.",
  "atk-s0502a1:42_0": "‘‘Handāhaṁ hatacakkhusmi, kantāraddhānamāgato;",
  "atk-s0502a1:43_0": "Marissāmi no gamissāmi, natthi bāle sahāyatā’’ti.",
  "atk-s0502a1:44_0": "Taṁ sutvā itaro saṁvegajāto ‘‘bhāriyaṁ vata me sāhasikaṁ ananucchavikaṁ kammaṁ kata’’nti bāhā paggayha kandanto vanasaṇḍaṁ pakkhanditvā tathā pakkantova ahosi.",
  "atk-s0502a1:44_1": "Therassāpi sīlatejena saṭṭhiyojanāyāmaṁ paññāsayojanavitthataṁ pannarasayojanabahalaṁ jayasumanapupphavaṇṇaṁ nisīdanuṭṭhahanakālesu onamanunnamanapakatikaṁ sakkassa devarañño paṇḍukambalasilāsanaṁ uṇhākāraṁ dassesi.",
  "atk-s0502a1:44_2": "Sakko ‘‘ko nu kho maṁ ṭhānā cāvetukāmo’’ti olokento dibbena cakkhunā theraṁ addasa. Tenāhu porāṇā –",
  "atk-s0502a1:45_0": "‘‘Sahassanetto devindo, dibbacakkhuṁ visodhayi;",
  "atk-s0502a1:46_0": "Pāpagarahī ayaṁ pālo, ājīvaṁ parisodhayi.",
  "atk-s0502a1:47_0": "‘‘Sahassanetto devindo, dibbacakkhuṁ visodhayi;",
  "atk-s0502a1:48_0": "Dhammagaruko ayaṁ pālo, nisinno sāsane rato’’ti.",
  "atk-s0502a1:49_0": "Athassa etadahosi – ‘‘sacāhaṁ evarūpassa pāpagarahino dhammagarukassa ayyassa santikaṁ na gamissāmi, muddhā me sattadhā phaleyya, gamissāmi tassa santika’’nti. Tato –",
  "atk-s0502a1:50_0": "‘‘Sahassanetto devindo, devarajjasirindharo;",
  "atk-s0502a1:51_0": "Taṅkhaṇena āgantvāna, cakkhupālamupāgami’’. –",
  "atk-s0502a1:52_0": "Upagantvā ca pana therassa avidūre padasaddamakāsi.",
  "atk-s0502a1:52_1": "Atha naṁ thero pucchi – ‘‘ko eso’’ti? ‘‘Ahaṁ, bhante, addhiko’’ti. ‘‘Kuhiṁ yāsi upāsakā’’ti ? ‘‘Sāvatthiyaṁ, bhante’’ti. ‘‘Yāhi, āvuso’’ti. ‘‘Ayyo pana, bhante, kuhiṁ gamissatī’’ti?",
  "atk-s0502a1:52_2": "‘‘Ahampi tattheva gamissāmī’’ti. ‘‘Tena hi ekatova gacchāma, bhante’’ti. ‘‘Ahaṁ, āvuso, dubbalo,",
  "atk-s0502a1:52_3": "mayā saddhiṁ gacchantassa tava papañco bhavissatī’’ti. ‘‘Mayhaṁ accāyikaṁ natthi,",
  "atk-s0502a1:52_4": "ahampi ayyena saddhiṁ gacchanto dasasu puññakiriyavatthūsu ekaṁ labhissāmi, ekatova gacchāma, bhante’’ti.",
  "atk-s0502a1:52_5": "Thero ‘‘eso sappuriso bhavissatī’’ti cintetvā – ‘‘tena hi saddhiṁ gamissāmi,",
  "atk-s0502a1:52_6": "yaṭṭhikoṭiṁ gaṇha upāsakā’’ti āha.",
  "atk-s0502a1:52_7": "Sakko tathā katvā pathaviṁ saṅkhipanto sāyanhasamaye jetavanaṁ sampāpesi.",
  "atk-s0502a1:52_8": "Thero saṅkhapaṇavādisaddaṁ sutvā ‘‘kattheso saddo’’ti pucchi. ‘‘Sāvatthiyaṁ, bhante’’ti?",
  "atk-s0502a1:52_9": "‘‘Pubbe mayaṁ gamanakāle cirena gamimhā’’ti. ‘‘Ahaṁ ujumaggaṁ jānāmi, bhante’’ti.",
  "atk-s0502a1:52_10": "Tasmiṁ khaṇe thero ‘‘nāyaṁ manusso,",
  "atk-s0502a1:52_11": "devatā bhavissatī’’ti sallakkhesi.",
  "atk-s0502a1:53_0": "‘‘Sahassanetto devindo, devarajjasirindharo;",
  "atk-s0502a1:54_0": "Saṅkhipitvāna taṁ maggaṁ, khippaṁ sāvatthimāgamī’’ti.",
  "atk-s0502a1:55_0": "So theraṁ netvā therassevatthāya kaniṭṭhakuṭumbikena kāritaṁ paṇṇasālaṁ netvā phalake nisīdāpetvā piyasahāyakavaṇṇena tassa santikaṁ gantvā, ‘‘samma, cūḷapālā’’ti pakkosi. ‘‘Kiṁ, sammā’’ti?",
  "atk-s0502a1:55_1": "‘‘Therassāgatabhāvaṁ jānāsī’’ti? ‘‘Na jānāmi, kiṁ pana thero āgato’’ti? ‘‘Āma, samma,",
  "atk-s0502a1:55_2": "idāni ahaṁ vihāraṁ gantvā theraṁ tayā kāritapaṇṇasālāya nisinnakaṁ disvā āgatomhī’’ti vatvā pakkāmi.",
  "atk-s0502a1:55_3": "Kuṭumbikopi vihāraṁ gantvā theraṁ disvā pādamūle parivattanto roditvā ‘‘idaṁ disvā ahaṁ, bhante,",
  "atk-s0502a1:55_4": "tumhākaṁ pabbajituṁ nādāsi’’ntiādīni vatvā dve dāsadārake bhujisse katvā therassa santike pabbājetvā ‘‘antogāmato yāgubhattādīni āharitvā theraṁ upaṭṭhahathā’’ti paṭiyādesi.",
  "atk-s0502a1:55_5": "Sāmaṇerā vattapaṭivattaṁ katvā theraṁ upaṭṭhahiṁsu.",
  "atk-s0502a1:56_0": "Athekadivasaṁ disāvāsino bhikkhū ‘‘satthāraṁ passissāmā’’ti jetavanaṁ āgantvā tathāgataṁ vanditvā asītimahāthere ca,",
  "atk-s0502a1:56_1": "vanditvā vihāracārikaṁ carantā cakkhupālattherassa vasanaṭṭhānaṁ patvā ‘‘idampi passissāmā’’ti sāyaṁ tadabhimukhā ahesuṁ.",
  "atk-s0502a1:56_2": "Tasmiṁ khaṇe mahāmegho uṭṭhahi. Te ‘‘idāni atisāyanho, megho ca uṭṭhito,",
  "atk-s0502a1:56_3": "pātova gantvā passissāmā’’ti nivattiṁsu.",
  "atk-s0502a1:56_4": "Devo paṭhamayāmaṁ vassitvā majjhimayāme vigato.",
  "atk-s0502a1:56_5": "Thero āraddhavīriyo āciṇṇacaṅkamano,",
  "atk-s0502a1:56_6": "tasmā pacchimayāme caṅkamanaṁ otari.",
  "atk-s0502a1:56_7": "Tadā ca pana navavuṭṭhāya bhūmiyā bahū indagopakā uṭṭhahiṁsu.",
  "atk-s0502a1:56_8": "Te there caṅkamante yebhuyyena vipajjiṁsu.",
  "atk-s0502a1:56_9": "Antevāsikā therassa caṅkamanaṭṭhānaṁ kālasseva na sammajjiṁsu.",
  "atk-s0502a1:56_10": "Itare bhikkhū ‘‘therassa vasanaṭṭhānaṁ passissāmā’’ti āgantvā caṅkamane matapāṇake disvā ‘‘ko imasmiṁ caṅkamatī’’ti pucchiṁsu. ‘‘Amhākaṁ upajjhāyo, bhante’’ti.",
  "atk-s0502a1:56_11": "Te ujjhāyiṁsu ‘‘passathāvuso, samaṇassa kammaṁ,",
  "atk-s0502a1:56_12": "sacakkhukakāle nipajjitvā niddāyanto kiñci akatvā idāni cakkhuvikalakāle ‘caṅkamāmī’ti ettake pāṇake māresi ‘atthaṁ karissāmī’ti anatthaṁ karotī’’ti.",
  "atk-s0502a1:57_0": "Atha kho te gantvā tathāgatassa ārocesuṁ, ‘‘bhante,",
  "atk-s0502a1:57_1": "cakkhupālatthero ‘caṅkamāmī’ti bahū pāṇake māresī’’ti.",
  "atk-s0502a1:57_2": "‘‘Kiṁ pana so tumhehi mārento diṭṭho’’ti? ‘‘Na diṭṭho, bhante’’ti.",
  "atk-s0502a1:57_3": "‘‘Yatheva tumhe taṁ na passatha,",
  "atk-s0502a1:57_4": "tatheva sopi te pāṇe na passati.",
  "atk-s0502a1:57_5": "Khīṇāsavānaṁ maraṇacetanā nāma natthi, bhikkhave’’ti. ‘‘Bhante,",
  "atk-s0502a1:57_6": "arahattassa upanissaye sati kasmā andho jāto’’ti? ‘‘Attano katakammavasena, bhikkhave’’ti. ‘‘Kiṁ pana, bhante, tena kata’’nti? Tena hi, bhikkhave, suṇātha –",
  "atk-s0502a1:58_0": "Atīte bārāṇasiyaṁ kāsiraññe rajjaṁ kārente eko vejjo gāmanigamesu caritvā vejjakammaṁ karonto ekaṁ cakkhudubbalaṁ itthiṁ disvā pucchi – ‘‘kiṁ te aphāsuka’’nti? ‘‘Akkhīhi na passāmī’’ti. ‘‘Bhesajjaṁ te karissāmī’’ti? ‘‘Karohi, sāmī’’ti. ‘‘Kiṁ me dassasī’’ti?",
  "atk-s0502a1:58_1": "‘‘Sace me akkhīni pākatikāni kātuṁ sakkhissasi,",
  "atk-s0502a1:58_2": "ahaṁ te saddhiṁ puttadhītāhi dāsī bhavissāmī’’ti.",
  "atk-s0502a1:58_3": "So ‘‘sādhū’’ti bhesajjaṁ saṁvidahi,",
  "atk-s0502a1:58_4": "ekabhesajjeneva akkhīni pākatikāni ahesuṁ.",
  "atk-s0502a1:58_5": "Sā cintesi – ‘‘ahametassa saputtadhītā dāsī bhavissāmī’’ti paṭijāniṁ,",
  "atk-s0502a1:58_6": "‘‘na kho pana maṁ saṇhena sammācārena samudācarissati, vañcessāmi na’’nti. Sā vejjenāgantvā ‘‘kīdisaṁ,",
  "atk-s0502a1:58_7": "bhadde’’ti puṭṭhā ‘‘pubbe me akkhīni thokaṁ rujjiṁsu,",
  "atk-s0502a1:58_8": "idāni pana atirekataraṁ rujjantī’’ti āha.",
  "atk-s0502a1:58_9": "Vejjo ‘‘ayaṁ maṁ vañcetvā kiñci adātukāmā,",
  "atk-s0502a1:58_10": "na me etāya dinnāya bhatiyā attho,",
  "atk-s0502a1:58_11": "idāneva naṁ andhaṁ karissāmī’’ti cintetvā gehaṁ gantvā bhariyāya etamatthaṁ ācikkhi. Sā tuṇhī ahosi.",
  "atk-s0502a1:58_12": "So ekaṁ bhesajjaṁ yojetvā tassā santikaṁ gantvā ‘‘bhadde,",
  "atk-s0502a1:58_13": "imaṁ bhesajjaṁ añjehī’’ti añjāpesi.",
  "atk-s0502a1:58_14": "Athassā dve akkhīni dīpasikhā viya vijjhāyiṁsu. So vejjo cakkhupālo ahosi.",
  "atk-s0502a1:59_0": "Bhikkhave,",
  "atk-s0502a1:59_1": "tadā mama puttena katakammaṁ pacchato pacchato anubandhi.",
  "atk-s0502a1:59_2": "Pāpakammañhi nāmetaṁ dhuraṁ vahato balibaddassa padaṁ cakkaṁ viya anugacchatīti idaṁ vatthuṁ kathetvā anusandhiṁ ghaṭetvā patiṭṭhāpitamattikaṁ sāsanaṁ rājamuddāya lañchanto viya dhammarājā imaṁ gāthamāha –",
  "atk-s0502a1:60_0": "1.",
  "atk-s0502a1:61_0": " ‘‘Manopubbaṅgamā dhammā, manoseṭṭhā manomayā;",
  "atk-s0502a1:62_0": "Manasā ce paduṭṭhena, bhāsati vā karoti vā;",
  "atk-s0502a1:63_0": "Tato naṁ dukkhamanveti, cakkaṁva vahato pada’’nti.",
  "atk-s0502a1:64_0": "Tattha manoti kāmāvacarakusalādibhedaṁ sabbampi catubhūmikacittaṁ.",
  "atk-s0502a1:64_1": "Imasmiṁ pana pade tadā tassa vejjassa uppannacittavasena niyamiyamānaṁ vavatthāpiyamānaṁ paricchijjiyamānaṁ domanassasahagataṁ paṭighasampayuttacittameva labbhati.",
  "atk-s0502a1:64_2": "Pubbaṅgamāti tena paṭhamagāminā hutvā samannāgatā.",
  "atk-s0502a1:64_3": "Dhammāti guṇadesanāpariyattinissattanijjīvavasena cattāro dhammā nāma. Tesu –",
  "atk-s0502a1:65_0": "‘‘Na hi dhammo adhammo ca, ubho samavipākino;",
  "atk-s0502a1:66_0": "Adhammo nirayaṁ neti, dhammo pāpeti suggati’’nti. (theragā. 304; jā. 1.15.386) –",
  "atk-s0502a1:67_0": "Ayaṁ guṇadhammo nāma. ‘‘Dhammaṁ vo, bhikkhave,",
  "atk-s0502a1:67_1": "desessāmi ādikalyāṇa’’nti (ma. ni.",
  "atk-s0502a1:67_2": "3.420) ayaṁ desanādhammo nāma. ‘‘Idha pana, bhikkhave,",
  "atk-s0502a1:67_3": "ekacce kulaputtā dhammaṁ pariyāpuṇanti suttaṁ geyya’’nti (ma. ni.",
  "atk-s0502a1:67_4": "1.239) ayaṁ pariyattidhammo nāma.",
  "atk-s0502a1:67_5": "‘‘Tasmiṁ kho pana samaye dhammā honti, khandhā hontī’’ti (dha. sa.",
  "atk-s0502a1:67_6": "121) ayaṁ nissattadhammo nāma, nijjīvadhammotipi eso eva.",
  "atk-s0502a1:67_7": "Tesu imasmiṁ ṭhāne nissattanijjīvadhammo adhippeto.",
  "atk-s0502a1:67_8": "So atthato tayo arūpino khandhā vedanākkhandho saññākkhandho saṅkhārakkhandhoti.",
  "atk-s0502a1:67_9": "Ete hi mano pubbaṅgamo etesanti manopubbaṅgamā nāma.",
  "atk-s0502a1:68_0": "Kathaṁ panetehi saddhiṁ ekavatthuko ekārammaṇo apubbaṁ acarimaṁ ekakkhaṇe uppajjamāno mano pubbaṅgamo nāma hotīti? Uppādapaccayaṭṭhena.",
  "atk-s0502a1:68_1": "Yathā hi bahūsu ekato gāmaghātādīni kammāni karontesu ‘‘ko etesaṁ pubbaṅgamo’’ti vutte yo nesaṁ paccayo hoti,",
  "atk-s0502a1:68_2": "yaṁ nissāya te taṁ kammaṁ karonti,",
  "atk-s0502a1:68_3": "so datto vā mitto vā tesaṁ pubbaṅgamoti vuccati, evaṁsampadamidaṁ veditabbaṁ.",
  "atk-s0502a1:68_4": "Iti uppādapaccayaṭṭhena mano pubbaṅgamo etesanti manopubbaṅgamā.",
  "atk-s0502a1:68_5": "Na hi te mane anuppajjante uppajjituṁ sakkonti,",
  "atk-s0502a1:68_6": "mano pana ekaccesu cetasikesu anupajjantesupi uppajjatiyeva.",
  "atk-s0502a1:68_7": "Adhipativasena pana mano seṭṭho etesanti manoseṭṭho.",
  "atk-s0502a1:68_8": "Yathā hi corādīnaṁ corajeṭṭhakādayo adhipatino seṭṭhā.",
  "atk-s0502a1:68_9": "Tathā tesampi mano adhipati manova seṭṭhā.",
  "atk-s0502a1:68_10": "Yathā pana dāruādīhi nipphannāni tāni tāni bhaṇḍāni dārumayādīni nāma honti,",
  "atk-s0502a1:68_11": "tathā tepi manato nipphannattā manomayā nāma.",
  "atk-s0502a1:69_0": "Paduṭṭhenāti āgantukehi abhijjhādīhi dosehi paduṭṭhena.",
  "atk-s0502a1:69_1": "Pakatimano hi bhavaṅgacittaṁ, taṁ apaduṭṭhaṁ.",
  "atk-s0502a1:69_2": "Yathā hi pasannaṁ udakaṁ āgantukehi nīlādīhi upakkiliṭṭhaṁ nīlodakādibhedaṁ hoti, na ca navaṁ udakaṁ,",
  "atk-s0502a1:69_3": "nāpi purimaṁ pasannaudakameva,",
  "atk-s0502a1:69_4": "tathā tampi āgantukehi abhijjhādīhi dosehi paduṭṭhaṁ hoti, na ca navaṁ cittaṁ,",
  "atk-s0502a1:69_5": "nāpi purimaṁ bhavaṅgacittameva,",
  "atk-s0502a1:69_6": "tenāha bhagavā – ‘‘pabhassaramidaṁ, bhikkhave, cittaṁ,",
  "atk-s0502a1:69_7": "tañca kho āgantukehi upakkilesehi upakkiliṭṭha’’nti (a. ni. 1.49). Evaṁ manasā ce paduṭṭhena,",
  "atk-s0502a1:69_8": "bhāsati vā karoti vā so bhāsamāno catubbidhaṁ vacīduccaritameva bhāsati,",
  "atk-s0502a1:69_9": "karonto tividhaṁ kāyaduccaritameva karoti,",
  "atk-s0502a1:69_10": "abhāsanto akaronto tāya abhijjhādīhi paduṭṭhamānasatāya tividhaṁ manoduccaritaṁ pūreti.",
  "atk-s0502a1:69_11": "Evamassa dasa akusalakammapathā pāripūriṁ gacchanti.",
  "atk-s0502a1:70_0": "Tato naṁ dukkhamanvetīti tato tividhaduccaritato taṁ puggalaṁ dukkhaṁ anveti,",
  "atk-s0502a1:70_1": "duccaritānubhāvena catūsu apāyesu,",
  "atk-s0502a1:70_2": "manussesu vā tamattabhāvaṁ gacchantaṁ kāyavatthukampi itarampīti iminā pariyāyena kāyikacetasikaṁ vipākadukkhaṁ anugacchati. Yathā kiṁ?",
  "atk-s0502a1:70_3": "Cakkaṁva vahato padanti dhure yuttassa dhuraṁ vahato balibaddassa padaṁ cakkaṁ viya.",
  "atk-s0502a1:70_4": "Yathā hi so ekampi divasaṁ dvepi pañcapi dasapi aḍḍhamāsampi māsampi vahanto cakkaṁ nivattetuṁ jahituṁ na sakkoti ,",
  "atk-s0502a1:70_5": "atha khvassa purato abhikkamantassa yugaṁ gīvaṁ bādhati,",
  "atk-s0502a1:70_6": "pacchato paṭikkamantassa cakkaṁ ūrumaṁsaṁ paṭihanati.",
  "atk-s0502a1:70_7": "Imehi dvīhi ākārehi bādhantaṁ cakkaṁ tassa padānupadikaṁ hoti;",
  "atk-s0502a1:70_8": "tatheva manasā paduṭṭhena tīṇi duccaritāni pūretvā ṭhitaṁ puggalaṁ nirayādīsu tattha tattha gatagataṭṭhāne duccaritamūlakaṁ kāyikampi cetasikampi dukkhamanubandhatīti.",
  "atk-s0502a1:71_0": "Gāthāpariyosāne tiṁsasahassā bhikkhū saha paṭisambhidāhi arahattaṁ pāpuṇiṁsu.",
  "atk-s0502a1:71_1": "Sampattaparibhāyapi desanā sātthikā saphalā ahosīti.",
  "atk-s0502a1:72_0": "Cakkhupālattheravatthu paṭhamaṁ",
  "atk-s0502a1:73_0": "2. Maṭṭhakuṇḍalīvatthu",
  "atk-s0502a1:74_0": "2.Manopubbaṅgamādhammāti dutiyagāthāpi sāvatthiyaṁyeva maṭṭhakuṇḍaliṁ ārabbha bhāsitā.",
  "atk-s0502a1:75_0": "Sāvatthiyaṁ kira adinnapubbako nāma brāhmaṇo ahosi.",
  "atk-s0502a1:75_1": "Tena kassaci kiñci na dinnapubbaṁ,",
  "atk-s0502a1:75_2": "tena taṁ ‘‘adinnapubbako’’tveva sañjāniṁsu.",
  "atk-s0502a1:75_3": "Tassa ekaputtako ahosi piyo manāpo.",
  "atk-s0502a1:75_4": "Athassa pilandhanaṁ kāretukāmo ‘‘sace suvaṇṇakāre kāressāmi,",
  "atk-s0502a1:75_5": "bhattavetanaṁ dātabbaṁ bhavissatī’’ti sayameva suvaṇṇaṁ koṭṭetvā maṭṭhāni kuṇḍalāni katvā adāsi.",
  "atk-s0502a1:75_6": "Tenassa putto maṭṭhakuṇḍalītveva paññāyittha.",
  "atk-s0502a1:75_7": "Tassa soḷasavassikakāle paṇḍurogo udapādi. Tassa mātā puttaṁ oloketvā, ‘‘brāhmaṇa, puttassa te rogo uppanno, tikicchāpehi na’’nti āha.",
  "atk-s0502a1:75_8": "‘‘Bhoti sace vejjaṁ ānessāmi,",
  "atk-s0502a1:75_9": "bhattavetanaṁ dātabbaṁ bhavissati;",
  "atk-s0502a1:75_10": "kiṁ tvaṁ mama dhanacchedaṁ na olokessasī’’ti? ‘‘Atha naṁ kiṁ karissasi, brāhmaṇā’’ti?",
  "atk-s0502a1:75_11": "‘‘Yathā me dhanacchedo na hoti, tathā karissāmī’’ti.",
  "atk-s0502a1:75_12": "So vejjānaṁ santikaṁ gantvā ‘‘asukarogassa nāma tumhe kiṁ bhesajjaṁ karothā’’ti pucchi.",
  "atk-s0502a1:75_13": "Athassa te yaṁ vā taṁ vā rukkhatacādiṁ ācikkhanti.",
  "atk-s0502a1:75_14": "So tamāharitvā puttassa bhesajjaṁ karoti.",
  "atk-s0502a1:75_15": "Taṁ karontassevassa rogo balavā ahosi, atekicchabhāvaṁ upāgami.",
  "atk-s0502a1:75_16": "Brāhmaṇo tassa dubbalabhāvaṁ ñatvā ekaṁ vejjaṁ pakkosi.",
  "atk-s0502a1:75_17": "So taṁ oloketvāva ‘‘amhākaṁ ekaṁ kiccaṁ atthi,",
  "atk-s0502a1:75_18": "aññaṁ vejjaṁ pakkositvā tikicchāpehī’’ti taṁ pahāya nikkhami.",
  "atk-s0502a1:75_19": "Brāhmaṇo tassa maraṇasamayaṁ ñatvā ‘‘imassa dassanatthāya āgatā antogehe sāpateyyaṁ passissanti,",
  "atk-s0502a1:75_20": "bahi naṁ karissāmī’’ti puttaṁ nīharitvā bahiāḷinde nipajjāpesi.",
  "atk-s0502a1:76_0": "Taṁ divasaṁ bhagavā balavapaccūsasamaye mahākaruṇāsamāpattito vuṭṭhāya pubbabuddhesu katādhikārānaṁ ussannakusalamūlānaṁ veneyyabandhavānaṁ dassanatthaṁ buddhacakkhunā lokaṁ volokento dasasahassacakkavāḷesu ñāṇajālaṁ patthari.",
  "atk-s0502a1:76_1": "Maṭṭhakuṇḍalī bahiāḷinde nipannākāreneva tassa anto paññāyi.",
  "atk-s0502a1:76_2": "Satthā taṁ disvā tassa antogehā nīharitvā tattha nipajjāpitabhāvaṁ ñatvā ‘‘atthi nu kho mayhaṁ ettha gatapaccayena attho’’ti upadhārento idaṁ addasa – ayaṁ māṇavo mayi cittaṁ pasādetvā kālaṁ katvā tāvatiṁsadevaloke tiṁsayojanike kanakavimāne nibbattissati,",
  "atk-s0502a1:76_3": "accharāsahassaparivāro bhavissati,",
  "atk-s0502a1:76_4": "brāhmaṇopi taṁ jhāpetvā rodanto āḷāhane vicarissati.",
  "atk-s0502a1:76_5": "Devaputto tigāvutappamāṇaṁ saṭṭhisakaṭabhārālaṅkārapaṭimaṇḍitaṁ accharāsahassaparivāraṁ attabhāvaṁ oloketvā ‘‘kena nu kho kammena mayā ayaṁ sirisampatti laddhā’’ti oloketvā mayi cittappasādena laddhabhāvaṁ ñatvā ‘‘ayaṁ brāhmaṇo dhanacchedabhayena mama bhesajjamakatvā idāni āḷāhanaṁ gantvā rodati,",
  "atk-s0502a1:76_6": "vippakārappattaṁ naṁ karissāmī’’ti pitari rodante maṭṭhakuṇḍalivaṇṇena āgantvā āḷāhanassāvidūre nipajjitvā rodissati.",
  "atk-s0502a1:76_7": "Atha naṁ brāhmaṇo ‘‘kosi tva’’nti pucchissati.",
  "atk-s0502a1:76_8": "‘‘Ahaṁ te putto maṭṭhakuṇḍalī’’ti ācikkhissati. ‘‘Kuhiṁ nibbattosī’’ti? ‘‘Tāvasiṁsabhavane’’ti.",
  "atk-s0502a1:76_9": "‘‘Kiṁ kammaṁ katvā’’ti vutte mayi cittappasādena nibbattabhāvaṁ ācikkhissati.",
  "atk-s0502a1:76_10": "Brāhmaṇo ‘‘tumhesu cittaṁ pasādetvā sagge nibbatto nāma atthī’’ti maṁ pucchissati.",
  "atk-s0502a1:76_11": "Athassāhaṁ ‘‘ettakāni satāni vā sahassāni vā satasahassāni vāti na sakkā gaṇanā paricchinditu’’nti vatvā dhammapade gāthaṁ bhāsissāmi.",
  "atk-s0502a1:76_12": "Gāthāpariyosāne caturāsītiyā pāṇasahassānaṁ dhammābhisamayo bhavissati,",
  "atk-s0502a1:76_13": "maṭṭha kuṇḍalī sotāpanno bhavissati. Tathā adinnapubbako brāhmaṇo.",
  "atk-s0502a1:76_14": "Iti imaṁ kulaputtaṁ nissāya mahādhammābhisamayo bhavissatīti disvā punadivase katasarīrapaṭijaggano mahābhikkhusaṅghaparivuto sāvatthiṁ piṇḍāya pavisitvā anupubbena brāhmaṇassa gehadvāraṁ gato.",
  "atk-s0502a1:77_0": "Tasmiṁ khaṇe maṭṭhakuṇḍalī antogehābhimukho nipanno hoti.",
  "atk-s0502a1:77_1": "Athassa satthā attano apassanabhāvaṁ ñatvā ekaṁ rasmiṁ vissajjesi.",
  "atk-s0502a1:77_2": "Māṇavo ‘‘kiṁ obhāso nāmeso’’ti parivattetvā nipannova satthāraṁ disvā,",
  "atk-s0502a1:77_3": "‘‘andhabālapitaraṁ nissāya evarūpaṁ buddhaṁ upasaṅkamitvā kāyaveyyāvaṭikaṁ vā kātuṁ dānaṁ vā dātuṁ dhammaṁ vā sotuṁ nālatthaṁ,",
  "atk-s0502a1:77_4": "idāni me hatthāpi anadhipateyyā,",
  "atk-s0502a1:77_5": "aññaṁ kattabbaṁ natthī’’ti manameva pasādesi.",
  "atk-s0502a1:77_6": "Satthā ‘‘alaṁ ettakena cittappasādena imassā’’ti pakkāmi.",
  "atk-s0502a1:77_7": "So tathāgate cakkhupathaṁ vijahanteyeva pasannamano kālaṁ katvā suttappabuddho viya devaloke tiṁsayojanike kanakavimāne nibbatti.",
  "atk-s0502a1:78_0": "Brāhmaṇopissa sarīraṁ jhāpetvā āḷāhane rodanaparāyaṇo ahosi,",
  "atk-s0502a1:78_1": "devasikaṁ āḷāhanaṁ gantvā rodati – ‘‘kahaṁ ekaputtaka, kahaṁ ekaputtakā’’ti.",
  "atk-s0502a1:78_2": "Devaputtopi attano sampattiṁ oloketvā,",
  "atk-s0502a1:78_3": "‘‘kena me kammena laddhā’’ti upadhārento ‘‘satthari manopasādenā’’ti ñatvā ‘‘ayaṁ brāhmaṇo mama aphāsukakāle bhesajjamakāretvā idāni āḷāhanaṁ gantvā rodati,",
  "atk-s0502a1:78_4": "vippakārappattameva naṁ kātuṁ vaṭṭatī’’ti maṭṭhakuṇḍalivaṇṇena āgantvā āḷāhanassāvidūre bāhā paggayha rodanto aṭṭhāsi.",
  "atk-s0502a1:78_5": "Brāhmaṇo taṁ disvā ‘‘ahaṁ tāva puttasokena rodāmi, esa kimatthaṁ rodati,",
  "atk-s0502a1:78_6": "pucchissāmi na’’nti pucchanto imaṁ gāthamāha –",
  "atk-s0502a1:79_0": "‘‘Alaṅkato maṭṭhakuṇḍalī,",
  "atk-s0502a1:80_0": "Māladhārī haricandanussado;",
  "atk-s0502a1:81_0": "Bāhā paggayha kandasi,",
  "atk-s0502a1:82_0": "Vanamajjhe kiṁ dukkhito tuva’’nti. (vi. va. 1207; pe. va. 186);",
  "atk-s0502a1:83_0": "So māṇavo āha –",
  "atk-s0502a1:84_0": "‘‘Sovaṇṇamayo pabhassaro,",
  "atk-s0502a1:85_0": "Uppanno rathapañjaro mama;",
  "atk-s0502a1:86_0": "Tassa cakkayugaṁ na vindāmi,",
  "atk-s0502a1:87_0": "Tena dukkhena jahāmi jīvita’’nti. (va. 1208; pe. va. 187);",
  "atk-s0502a1:88_0": "Atha naṁ brāhmaṇo āha –",
  "atk-s0502a1:89_0": "‘‘Sovaṇṇamayaṁ maṇimayaṁ,",
  "atk-s0502a1:90_0": "Lohitakamayaṁ atha rūpiyamayaṁ;",
  "atk-s0502a1:91_0": "Ācikkha me bhadda māṇava,",
  "atk-s0502a1:92_0": "Cakkayugaṁ paṭipādayāmi te’’ti. (vi. va. 1209; pe. va. 188);",
  "atk-s0502a1:93_0": "Taṁ sutvā māṇavo ‘‘ayaṁ brāhmaṇo puttassa bhesajjamakatvā puttapatirūpakaṁ maṁ disvā rodanto ‘suvaṇṇādimayaṁ rathacakkaṁ karomī’ti vadati,",
  "atk-s0502a1:93_1": "hotu niggaṇhissāmi na’’nti cintetvā ‘‘kīva mahantaṁ me cakkayugaṁ karissasī’’ti vatvā ‘‘yāva mahantaṁ ākaṅkhasi,",
  "atk-s0502a1:93_2": "tāva mahantaṁ karissāmī’’ti vutte ‘‘candimasūriyehi me attho, te me dehī’’ti yācanto āha –",
  "atk-s0502a1:94_0": "‘‘So māṇavo tassa pāvadi,",
  "atk-s0502a1:95_0": "Candasūriyā ubhayettha dissare;",
  "atk-s0502a1:96_0": "Sovaṇṇamayo ratho mama,",
  "atk-s0502a1:97_0": "Tena cakkayugena sobhatī’’ti. (vi. va. 1210; pe. va. 189);",
  "atk-s0502a1:98_0": "Atha naṁ brāhmaṇo āha –",
  "atk-s0502a1:99_0": "‘‘Bālo kho tvaṁ asi māṇava,",
  "atk-s0502a1:100_0": "Yo tvaṁ patthayase apatthiyaṁ;",
  "atk-s0502a1:101_0": "Maññāmi tuvaṁ marissasi,",
  "atk-s0502a1:102_0": "Na hi tvaṁ lacchasi candasūriye’’ti. (vi. va. 1211; pe. va. 190);",
  "atk-s0502a1:103_0": "Atha naṁ māṇavo āha –",
  "atk-s0502a1:104_0": "‘‘Kiṁ pana paññāyamānassatthāya rodanto bālo hoti,",
  "atk-s0502a1:104_1": "udāhu apaññāyamānassatthāyā’’ti vatvā –",
  "atk-s0502a1:105_0": "‘‘Gamanāgamanampi dissati,",
  "atk-s0502a1:106_0": "Vaṇṇadhātu ubhayattha vīthiyā;",
  "atk-s0502a1:107_0": "Peto kālakato na dissati,",
  "atk-s0502a1:108_0": "Ko nidha kandataṁ bālyataro’’ti. (vi. va. 1212; pe. va. 191);",
  "atk-s0502a1:109_0": "Taṁ sutvā brāhmaṇo ‘‘yuttaṁ esa vadatī’’ti sallakkhetvā –",
  "atk-s0502a1:110_0": "‘‘Saccaṁ kho vadesi māṇava,",
  "atk-s0502a1:111_0": "Ahameva kandataṁ bālyataro;",
  "atk-s0502a1:112_0": "Candaṁ viya dārako rudaṁ,",
  "atk-s0502a1:113_0": "Petaṁ kālakatābhipatthayi’’nti. (vi. va. 1213; pe. va. 192) –",
  "atk-s0502a1:114_0": "Vatvā tassa kathāya nissoko hutvā māṇavassa thutiṁ karonto imā gāthā abhāsi –",
  "atk-s0502a1:115_0": "‘‘Ādittaṁ vata maṁ santaṁ, ghatasittaṁva pāvakaṁ;",
  "atk-s0502a1:116_0": "Vārinā viya osiñcaṁ, sabbaṁ nibbāpaye daraṁ.",
  "atk-s0502a1:117_0": "‘‘Abbahī vata me sallaṁ, sokaṁ hadayanissitaṁ;",
  "atk-s0502a1:118_0": "Yo me sokaparetassa, puttasokaṁ apānudi.",
  "atk-s0502a1:119_0": "‘‘Svāhaṁ abbūḷhasallosmi, sītibhūtosmi nibbuto;",
  "atk-s0502a1:120_0": "Na socāmi na rodāmi, tava sutvāna māṇavā’’ti. (vi. va. 1214-1216; pe. va. 193-195);",
  "atk-s0502a1:121_0": "Atha naṁ ‘‘ko nāma tva’’nti pucchanto –",
  "atk-s0502a1:122_0": "‘‘Devatānusi gandhabbo, adu sakko purindado;",
  "atk-s0502a1:123_0": "Ko vā tvaṁ kassa vā putto, kathaṁ jānemu taṁ maya’’nti. (vi. va. 1217; pe. va. 196) –",
  "atk-s0502a1:124_0": "Āha. Athassa māṇavo –",
  "atk-s0502a1:125_0": "‘‘Yañca kandasi yañca rodasi,",
  "atk-s0502a1:126_0": "Puttaṁ āḷāhane sayaṁ dahitvā;",
  "atk-s0502a1:127_0": "Svāhaṁ kusalaṁ karitvā kammaṁ,",
  "atk-s0502a1:128_0": "Tidasānaṁ sahabyataṁ gato’’ti. (vi. va. 1218; pe. va. 197) –",
  "atk-s0502a1:129_0": "Ācikkhi . Atha naṁ brāhmaṇo āha –",
  "atk-s0502a1:130_0": "‘‘Appaṁ vā bahuṁ vā nāddasāma,",
  "atk-s0502a1:131_0": "Dānaṁ dadantassa sake agāre;",
  "atk-s0502a1:132_0": "Uposathakammaṁ vā tādisaṁ,",
  "atk-s0502a1:133_0": "Kena kammena gatosi devaloka’’nti. (vi. va. 1219; pe. va. 198);",
  "atk-s0502a1:134_0": "Māṇavo āha –",
  "atk-s0502a1:135_0": "‘‘Ābādhikohaṁ dukkhito gilāno,",
  "atk-s0502a1:136_0": "Ātūrarūpomhi sake nivesane;",
  "atk-s0502a1:137_0": "Buddhaṁ vigatarajaṁ vitiṇṇakaṅkhaṁ,",
  "atk-s0502a1:138_0": "Addakkhiṁ sugataṁ anomapaññaṁ.",
  "atk-s0502a1:139_0": "‘‘Svāhaṁ muditadhano pasannacitto,",
  "atk-s0502a1:140_0": "Añjaliṁ akariṁ tathāgatassa;",
  "atk-s0502a1:141_0": "Tāhaṁ kusalaṁ karitvāna kammaṁ,",
  "atk-s0502a1:142_0": "Tidasānaṁ sahabyataṁ gato’’ti. (vi. va. 1220-1221; pe. va. 199-200);",
  "atk-s0502a1:143_0": "Tasmiṁ kathenteyeva brāhmaṇassa sakalasarīraṁ pītiyā paripūri. So taṁ pītiṁ pavedento –",
  "atk-s0502a1:144_0": "‘‘Acchariyaṁ vata abbhutaṁ vata,",
  "atk-s0502a1:145_0": "Añjalikammassa ayamīdiso vipāko;",
  "atk-s0502a1:146_0": "Ahampi pamuditamano pasannacitto,",
  "atk-s0502a1:147_0": "Ajjeva buddhaṁ saraṇaṁ vajāmī’’ti. (vi. va. 1222; pe. va. 201) –",
  "atk-s0502a1:148_0": "Āha. Atha naṁ māṇavo –",
  "atk-s0502a1:149_0": "‘‘Ajjeva buddhaṁ saraṇaṁ vajāhi,",
  "atk-s0502a1:150_0": "Dhammañca saṅghañca pasannacitto;",
  "atk-s0502a1:151_0": "Tatheva sikkhāpadāni pañca,",
  "atk-s0502a1:152_0": "Akhaṇḍaphullāni samādiyassu.",
  "atk-s0502a1:153_0": "Pāṇātipātā viramassu khippaṁ,",
  "atk-s0502a1:154_0": "Loke adinnaṁ parivajjayassu;",
  "atk-s0502a1:155_0": "Amajjapo mā ca musā bhaṇāhi,",
  "atk-s0502a1:156_0": "Sakena dārena ca hohi tuṭṭho’’ti. (vi. va. 1223-1224; pe. va. 202-203) –",
  "atk-s0502a1:157_0": "Āha .",
  "atk-s0502a1:157_1": "So ‘‘sādhū’’ti sampaṭicchitvā imā gāthā abhāsi –",
  "atk-s0502a1:158_0": "‘‘Atthakāmosi me yakkha, hitakāmosi devate;",
  "atk-s0502a1:159_0": "Karomi tuyhaṁ vacanaṁ, tvaṁsi ācariyo mama.",
  "atk-s0502a1:160_0": "‘‘Upemi saraṇaṁ buddhaṁ, dhammañcāpi anuttaraṁ;",
  "atk-s0502a1:161_0": "Saṅghañca naradevassa, gacchāmi saraṇaṁ ahaṁ.",
  "atk-s0502a1:162_0": "‘‘Pāṇātipātā viramāmi khippaṁ,",
  "atk-s0502a1:163_0": "Loke adinnaṁ parivajjayāmi;",
  "atk-s0502a1:164_0": "Amajjapo no ca musā bhaṇāmi,",
  "atk-s0502a1:165_0": "Sakena dārena ca homi tuṭṭho’’ti. (vi. va. 1225-1227; pe. va. 204-206);",
  "atk-s0502a1:166_0": "Atha naṁ devaputto, ‘‘brāhmaṇa, te gehe bahuṁ dhanaṁ atthi,",
  "atk-s0502a1:166_1": "satthāraṁ upasaṅkamitvā dānaṁ dehi, dhammaṁ suṇāhi,",
  "atk-s0502a1:166_2": "pañhaṁ pucchāhī’’ti vatvā tattheva antaradhāyi.",
  "atk-s0502a1:167_0": "Brāhmaṇopi gehaṁ gantvā brāhmaṇiṁ āmantetvā, ‘‘bhadde,",
  "atk-s0502a1:167_1": "ahaṁ ajja samaṇaṁ gotamaṁ nimantetvā pañhaṁ pucchissāmi,",
  "atk-s0502a1:167_2": "sakkāraṁ karohī’’ti vatvā vihāraṁ gantvā satthāraṁ neva abhivādetvā na paṭisanthāraṁ katvā ekamantaṁ ṭhito, ‘‘bho gotama,",
  "atk-s0502a1:167_3": "adhivāsehi ajjatanāya bhattaṁ saddhiṁ bhikkhusaṅghenā’’ti āha. Satthā adhivāsesi.",
  "atk-s0502a1:167_4": "So satthu adhivāsanaṁ viditvā vegenāgantvā sake nivesane paṇītaṁ khādanīyaṁ bhojanīyañca paṭiyādāpesi.",
  "atk-s0502a1:167_5": "Satthā bhikkhusaṅghaparivuto tassa gehaṁ gantvā paññattāsane nisīdi. Brāhmaṇo sakkaccaṁ parivisi, mahājano sannipati.",
  "atk-s0502a1:167_6": "Micchādiṭṭhikena kira tathāgate nimantite dve janakāyā sannipatanti micchādiṭṭhikā ‘‘ajja samaṇaṁ gotamaṁ pañhaṁ pucchanāya viheṭhiyamānaṁ passissāmā’’ti sannipatanti,",
  "atk-s0502a1:167_7": "sammādiṭṭhikā ‘‘ajja buddhavisayaṁ buddhalīḷaṁ passissāmā’’ti sannipatanti.",
  "atk-s0502a1:167_8": "Atha kho brāhmaṇo katabhattakiccaṁ tathāgatamupasaṅkamitvā nīcāsane nisinno pañhaṁ pucchi – ‘‘bho gotama,",
  "atk-s0502a1:167_9": "tumhākaṁ dānaṁ adatvā pūjaṁ akatvā dhammaṁ asutvā uposathavāsaṁ avasitvā kevalaṁ manopasādamatteneva sagge nibbattā nāma hontī’’ti? ‘‘Brāhmaṇa, kasmā maṁ pucchasi,",
  "atk-s0502a1:167_10": "nanu te puttena maṭṭhakuṇḍalinā mayi manaṁ pasādetvā attano sagge nibbattabhāvo kathito’’ti? ‘‘Kadā, bho gotamā’’ti?",
  "atk-s0502a1:167_11": "Nanu tvaṁ ajja susānaṁ gantvā kandanto avidūre bāhā paggayha kandantaṁ ekaṁ māṇavaṁ disvā ‘‘alaṅkato maṭṭhakuṇḍalī,",
  "atk-s0502a1:167_12": "māladhārī haricandanussado’’ti dvīhi janehi kathitakathaṁ pakāsento sabbaṁ maṭṭhakuṇḍalivatthuṁ kathesi.",
  "atk-s0502a1:167_13": "Tenevetaṁ buddhabhāsitaṁ nāma jātaṁ.",
  "atk-s0502a1:168_0": "Taṁ kathetvā ca pana ‘‘na kho, brāhmaṇa, ekasataṁ vā na dvesataṁ,",
  "atk-s0502a1:168_1": "atha kho mayi manaṁ pasādetvā sagge nibbattānaṁ gaṇanā nāma natthī’’ti āha.",
  "atk-s0502a1:168_2": "Atha mahājano na nibbematiko hoti,",
  "atk-s0502a1:168_3": "athassa anibbematikabhāvaṁ viditvā satthā ‘‘maṭṭhakuṇḍalidevaputto vimāneneva saddhiṁ āgacchatū’’ti adhiṭṭhāsi.",
  "atk-s0502a1:168_4": "So tigāvutappamāṇeneva dibbābharaṇapaṭimaṇḍitena attabhāvena āgantvā vimānato oruyha satthāraṁ vanditvā ekamantaṁ aṭṭhāsi.",
  "atk-s0502a1:168_5": "Atha naṁ satthā ‘‘tvaṁ imaṁ sampattiṁ kiṁ kammaṁ katvā paṭilabhī’’ti pucchanto –",
  "atk-s0502a1:169_0": "‘‘Abhikkantena vaṇṇena, yā tvaṁ tiṭṭhasi devate;",
  "atk-s0502a1:170_0": "Obhāsentī disā sabbā, osadhī viya tārakā;",
  "atk-s0502a1:171_0": "Pucchāmi taṁ deva mahānubhāva,",
  "atk-s0502a1:171_1": "manussabhūto kimakāsi puñña’’nti. –",
  "atk-s0502a1:172_0": "Gāthamāha. ‘‘Devaputto ayaṁ me, bhante,",
  "atk-s0502a1:172_1": "sampatti tumhesu cittaṁ pasādetvā laddhā’’ti.",
  "atk-s0502a1:172_2": "‘‘Mayi cittaṁ pasādetvā laddhā te’’ti? ‘‘Āma, bhante’’ti.",
  "atk-s0502a1:172_3": "Mahājano devaputtaṁ oloketvā ‘‘acchariyā vata, bho, buddhaguṇā,",
  "atk-s0502a1:172_4": "adinnapubbakabrāhmaṇassa nāma putto aññaṁ kiñci puññaṁ akatvā satthari cittaṁ pasādetvā evarūpaṁ sampattiṁ paṭilabhī’’ti tuṭṭhiṁ pavedesi.",
  "atk-s0502a1:173_0": "Atha nesaṁ kusalākusalakammakaraṇe manova pubbaṅgamo, manova seṭṭho.",
  "atk-s0502a1:173_1": "Pasannena hi manena kataṁ kammaṁ devalokaṁ manussalokaṁ gacchantaṁ puggalaṁ chāyāva na vijahatīti idaṁ vatthuṁ kathetvā anusandhiṁ ghaṭetvā patiṭṭhāpitamattikaṁ sāsanaṁ rājamuddāya lañchanto viya dhammarājā imaṁ gāthamāha –",
  "atk-s0502a1:174_0": "2. ‘‘Manopubbaṅgamā dhammā, manoseṭṭhā manomayā.",
  "atk-s0502a1:175_0": "Manasā ce pasannena, bhāsati vā karoti vā;",
  "atk-s0502a1:176_0": "Tato naṁ sukhamanveti, chāyāva anapāyinī’’ti.",
  "atk-s0502a1:177_0": "Tattha kiñcāpi manoti avisesena sabbampi catubhūmikacittaṁ vuccati,",
  "atk-s0502a1:177_1": "imasmiṁ pana pade niyamiyamānaṁ vavatthāpiyamānaṁ paricchijjiyamānaṁ aṭṭhavidhaṁ kāmāvacarakusalacittaṁ labbhati.",
  "atk-s0502a1:177_2": "Vatthuvasena panāhariyamānaṁ tatopi somanassasahagataṁ ñāṇasampayuttacittameva labbhati.",
  "atk-s0502a1:177_3": "Pubbaṅgamāti tena paṭhamagāminā hutvā samannāgatā.",
  "atk-s0502a1:177_4": "Dhammāti vedanādayo tayo khandhā.",
  "atk-s0502a1:177_5": "Ete hi uppādapaccayaṭṭhena somanassasampayuttamano pubbaṅgamo etesanti manopubbaṅgamā nāma.",
  "atk-s0502a1:177_6": "Yathā hi bahūsu ekato hutvā mahābhikkhusaṅghassa cīvaradānādīni vā uḷārapūjādhammassavanādīni vā mālāgandhasakkārakaraṇādīni vā puññāni karontesu ‘‘ko etesaṁ pubbaṅgamo’’ti vutte yo tesaṁ paccayo hoti,",
  "atk-s0502a1:177_7": "yaṁ nissāya te tāni puññāni karonti,",
  "atk-s0502a1:177_8": "so tisso vā phusso vā tesaṁ pubbaṅgamoti vuccati, evaṁsampadamidaṁ veditabbaṁ.",
  "atk-s0502a1:177_9": "Iti uppādapaccayaṭṭhena mano pubbaṅgamo etesanti manopubbaṅgamā.",
  "atk-s0502a1:177_10": "Na hi te mane anuppajjante uppajjituṁ sakkonti,",
  "atk-s0502a1:177_11": "mano pana ekaccesu cetasikesu anuppajjantesupi uppajjatiyeva.",
  "atk-s0502a1:177_12": "Evaṁ adhipativasena pana mano seṭṭho etesanti manoseṭṭhā.",
  "atk-s0502a1:177_13": "Yathā hi gaṇādīnaṁ adhipati puriso gaṇaseṭṭho seṇiseṭṭhoti vuccati, tathā tesampi manova seṭṭho.",
  "atk-s0502a1:177_14": "Yathā pana suvaṇṇādīhi nipphāditāni bhaṇḍāni suvaṇṇamayādīni nāma honti,",
  "atk-s0502a1:177_15": "tathā etepi manato nipphannattā manomayā nāma.",
  "atk-s0502a1:178_0": "Pasannenāti anabhijjhādīhi guṇehi pasannena.",
  "atk-s0502a1:178_1": "Bhāsati vā karoti vāti evarūpena manena bhāsanto catubbidhaṁ vacīsucaritameva bhāsati,",
  "atk-s0502a1:178_2": "karonto tividhaṁ kāyasucaritameva karoti,",
  "atk-s0502a1:178_3": "abhāsanto akaronto tāya anabhijjhādīhi pasannamānasatāya tividhaṁ manosucaritaṁ pūreti.",
  "atk-s0502a1:178_4": "Evamassa dasa kusalakammapathā pāripūriṁ gacchanti.",
  "atk-s0502a1:179_0": "Tato naṁ sukhamanvetīti tato tividhasucaritato naṁ puggalaṁ sukha manveti.",
  "atk-s0502a1:179_1": "Idha tebhūmikampi kusalaṁ adhippetaṁ,",
  "atk-s0502a1:179_2": "tasmā tebhūmikasucaritānubhāvena sugatibhave nibbattaṁ puggalaṁ,",
  "atk-s0502a1:179_3": "duggatiyaṁ vā sukhānubhavanaṭṭhāne ṭhitaṁ kāyavatthukampi itaravatthukampi avatthukampīti kāyikacetasikaṁ vipākasukhaṁ anugacchati,",
  "atk-s0502a1:179_4": "na vijahatīti attho veditabbo. Yathā kiṁ?",
  "atk-s0502a1:179_5": "Chāyāva anapāyinīti yathā hi chāyā nāma sarīrappaṭibaddhā sarīre gacchante gacchati, tiṭṭhante tiṭṭhati , nisīdante nisīdati, na sakkoti,",
  "atk-s0502a1:179_6": "‘‘saṇhena vā pharusena vā nivattāhī’’ti vatvā vā pothetvā vā nivattāpetuṁ. Kasmā? Sarīrappaṭibaddhattā.",
  "atk-s0502a1:179_7": "Evameva imesaṁ dasannaṁ kusalakammapathānaṁ āciṇṇasamāciṇṇakusalamūlikaṁ kāmāvacarādibhedaṁ kāyikacetasikasukhaṁ gatagataṭṭhāne anapāyinī chāyā viya hutvā na vijahatīti.",
  "atk-s0502a1:180_0": "Gāthāpariyosāne caturāsītiyā pāṇasahassānaṁ dhammābhisamayo ahosi,",
  "atk-s0502a1:180_1": "maṭṭhakuṇḍalidevaputto sotāpattiphale patiṭṭhahi, tathā adinnapubbako brāhmaṇo.",
  "atk-s0502a1:180_2": "So tāvamahantaṁ vibhavaṁ buddhasāsane vippakirīti.",
  "atk-s0502a1:181_0": "Maṭṭhakuṇḍalīvatthu dutiyaṁ.",
  "atk-s0502a1:182_0": "3. Tissattheravatthu",
  "atk-s0502a1:183_0": "Akkocchi manti imaṁ dhammadesanaṁ satthā jetavane viharanto tissattheraṁ ārabbha kathesi.",
  "atk-s0502a1:184_0": "So kirāyasmā tissatthero bhagavato pitucchāputto ahosi,",
  "atk-s0502a1:184_1": "mahallakakāle pabbajitvā buddhānaṁ uppannalābhasakkāraṁ paribhuñjanto thūlasarīro ākoṭitapaccākoṭitehi cīvarehi nivāsetvā yebhuyyena vihāramajjhe upaṭṭhānasālāyaṁ nisīdati.",
  "atk-s0502a1:184_2": "Tathāgataṁ dassanatthāya āgatā āgantukabhikkhū taṁ disvā ‘‘eko mahāthero bhavissatī’’ti saññāya tassa santikaṁ gantvā vattaṁ āpucchanti, pādasambāhanādīni āpucchanti. So tuṇhī ahosi.",
  "atk-s0502a1:184_3": "Atha naṁ eko daharabhikkhu ‘‘kativassā tumhe’’ti pucchitvā ‘‘vassaṁ natthi,",
  "atk-s0502a1:184_4": "mahallakakāle pabbajitā maya’’nti vutte, ‘‘āvuso, dubbinīta, mahallaka , attano pamāṇaṁ na jānāsi,",
  "atk-s0502a1:184_5": "ettake mahāthere disvā sāmīcikammamattampi na karosi,",
  "atk-s0502a1:184_6": "vatte āpucchiyamāne tuṇhī hosi,",
  "atk-s0502a1:184_7": "kukkuccamattampi te natthī’’ti accharaṁ pahari.",
  "atk-s0502a1:184_8": "So khattiyamānaṁ janetvā ‘‘tumhe kassa santikaṁ āgatā’’ti pucchitvā ‘‘satthu santika’’nti vutte ‘‘maṁ pana ‘ko eso’ti sallakkhetha,",
  "atk-s0502a1:184_9": "mūlameva vo chindissāmī’’ti vatvā rudanto dukkhī dummano satthu santikaṁ agamāsi .",
  "atk-s0502a1:184_10": "Atha naṁ satthā ‘‘kiṁ nu tvaṁ tissa dukkhī dummano assumukho rodamāno āgatosī’’ti pucchi.",
  "atk-s0502a1:184_11": "Tepi bhikkhū ‘‘esa gantvā kiñci āloḷaṁ kareyyā’’ti teneva saddhiṁ gantvā satthāraṁ vanditvā ekamantaṁ nisīdiṁsu.",
  "atk-s0502a1:184_12": "So satthārā pucchito ‘‘ime maṁ, bhante, bhikkhū akkosantī’’ti āha.",
  "atk-s0502a1:184_13": "‘‘Kahaṁ pana tvaṁ nisinnosī’’ti?",
  "atk-s0502a1:184_14": "‘‘Vihāramajjhe upaṭṭhānasālāyaṁ, bhante’’ti.",
  "atk-s0502a1:184_15": "‘‘Ime te bhikkhū āgacchantā diṭṭhā’’ti? ‘‘Āma, diṭṭhā, bhante’’ti.",
  "atk-s0502a1:184_16": "‘‘Kiṁ uṭṭhāya te paccuggamanaṁ kata’’nti? ‘‘Na kataṁ, bhante’’ti.",
  "atk-s0502a1:184_17": "‘‘Parikkhāraggahaṇaṁ āpucchita’’nti? ‘‘Nāpucchitaṁ, bhante’’ti.",
  "atk-s0502a1:184_18": "‘‘Vattaṁ vā pānīyaṁ vā āpucchita’’nti. ‘‘Nāpucchitaṁ bhante’’ti?",
  "atk-s0502a1:184_19": "‘‘Āsanaṁ nīharitvā abhivādetvā pādasambāhanaṁ kata’’nti? ‘‘Na kataṁ, bhante’’ti.",
  "atk-s0502a1:184_20": "‘‘Tissa mahallakabhikkhūnaṁ sabbaṁ etaṁ vattaṁ kātabbaṁ,",
  "atk-s0502a1:184_21": "etaṁ vattaṁ akarontena vihāramajjhe nisīdituṁ na vaṭṭati, taveva doso, ete bhikkhū khamāpehī’’ti? ‘‘Ete maṁ, bhante, akkosiṁsu , nāhaṁ ete khamāpemī’’ti. ‘‘Tissa mā evaṁ kari, taveva doso, khamāpehi ne’’ti? ‘‘Na khamāpemi, bhante’’ti. Atha satthā ‘‘dubbaco esa,",
  "atk-s0502a1:184_22": "bhante’’ti bhikkhūhi vutte ‘‘na, bhikkhave, idāneva dubbaco esa,",
  "atk-s0502a1:184_23": "pubbepi esa dubbacoyevā’’ti vatvā ‘‘idāni tāvassa, bhante, dubbacabhāvo amhehi ñāto,",
  "atk-s0502a1:184_24": "atīte esa kiṁ akāsī’’ti vutte ‘‘tena hi, bhikkhave,",
  "atk-s0502a1:184_25": "suṇāthā’’ti vatvā atītamāhari.",
  "atk-s0502a1:185_0": "Atīte bārāṇasiyaṁ bārāṇasiraññe rajjaṁ kārente devilo nāma tāpaso aṭṭha māse himavante vasitvā loṇambilasevanatthāya cattāro māse nagaramupanissāya vasitukāmo himavantato āgantvā nagaradvāre dārake disvā pucchi – ‘‘imaṁ nagaraṁ sampattapabbajitā kattha vasantī’’ti? ‘‘Kumbhakārasālāyaṁ, bhante’’ti.",
  "atk-s0502a1:185_1": "Tāpaso kumbhakārasālaṁ gantvā dvāre ṭhatvā ‘‘sace te bhaggava agaru,",
  "atk-s0502a1:185_2": "vaseyyāma ekarattiṁ sālāya’’nti āha.",
  "atk-s0502a1:185_3": "Kumbhakāro ‘‘mayhaṁ rattiṁ sālāyaṁ kiccaṁ natthi, mahatī sālā, yathāsukhaṁ vasatha, bhante’’ti sālaṁ niyyādesi.",
  "atk-s0502a1:185_4": "Tasmiṁ pavisitvā nisinne aparopi nārado nāma tāpaso himavantato āgantvā kumbhakāraṁ ekarattivāsaṁ yāci.",
  "atk-s0502a1:185_5": "Kumbhakāro ‘‘paṭhamaṁ āgato iminā saddhiṁ ekato vasitukāmo bhaveyya vā no vā,",
  "atk-s0502a1:185_6": "attānaṁ parimocessāmī’’ti cintetvā ‘‘sace, bhante, paṭhamaṁ upagato rocessati, tassa ruciyā vasathā’’ti āha.",
  "atk-s0502a1:185_7": "So tamupasaṅkamitvā ‘‘sace te, ācariya agaru,",
  "atk-s0502a1:185_8": "mayañcettha ekarattiṁ vaseyyāmā’’ti yāci. ‘‘Mahatī sālā,",
  "atk-s0502a1:185_9": "pavisitvā ekamante vasāhī’’ti vutte pavisitvā puretaraṁ paviṭṭhassa devilassa aparabhāge nisīdi.",
  "atk-s0502a1:185_10": "Ubhopi sāraṇīyakathaṁ kathetvā nipajjiṁsu.",
  "atk-s0502a1:186_0": "Sayanakāle nārado devilassa nipajjanaṭṭhānañca dvārañca sallakkhetvā nipajji.",
  "atk-s0502a1:186_1": "So pana devilo nipajjamāno attano nipajjanaṭṭhāne anipajjitvā dvāramajjhe tiriyaṁ nipajji.",
  "atk-s0502a1:186_2": "Nārado rattiṁ nikkhamanto tassa jaṭāsu akkami.",
  "atk-s0502a1:186_3": "‘‘Ko maṁ akkamī’’ti ca vutte, ‘‘ācariya, aha’’nti āha. ‘‘Kūṭajaṭila,",
  "atk-s0502a1:186_4": "araññato āgantvā mama jaṭāsu akkamasī’’ti. ‘‘Ācariya,",
  "atk-s0502a1:186_5": "tumhākaṁ idha nipannabhāvaṁ na jānāmi,",
  "atk-s0502a1:186_6": "khamatha me’’ti vatvā tassa kandantasseva bahi nikkhami.",
  "atk-s0502a1:186_7": "Itaro ‘‘ayaṁ pavisantopi maṁ akkameyyā’’ti parivattetvā pādaṭṭhāne sīsaṁ katvā nipajji.",
  "atk-s0502a1:186_8": "Nāradopi pavisanto ‘‘paṭhamaṁpāhaṁ ācariye aparajjhiṁ,",
  "atk-s0502a1:186_9": "idānissa pādapassena pavisissāmī’’ti cintetvā āgacchanto gīvāya akkami.",
  "atk-s0502a1:186_10": "‘‘Ko eso’’ti ca vutte ‘‘ahaṁ,",
  "atk-s0502a1:186_11": "ācariyā’’ti vatvā ‘‘kūṭajaṭila,",
  "atk-s0502a1:186_12": "paṭhamaṁ mama jaṭāsu akkamitvā idāni gīvāya akkamasi, abhisapissāmi ta’’nti vutte, ‘‘ācariya, mayhaṁ doso natthi,",
  "atk-s0502a1:186_13": "ahaṁ tumhākaṁ evaṁ nipannabhāvaṁ na jānāmi, ‘paṭhamampi me aparaddhaṁ,",
  "atk-s0502a1:186_14": "idāni pādapassena pavisissāmī’ti paviṭṭhomhi, khamatha me’’ti āha. ‘‘Kūṭajaṭila, abhisapissāmi ta’’nti.",
  "atk-s0502a1:186_15": "‘‘Mā evaṁ karittha ācariyā’’ti. So tassa vacanaṁ anādiyitvā –",
  "atk-s0502a1:187_0": "‘‘Sahassaraṁsī satatejo, sūriyo tamavinodano;",
  "atk-s0502a1:188_0": "Pātodayante sūriye,",
  "atk-s0502a1:188_1": "muddhā te phalatu sattadhā’’ti. –",
  "atk-s0502a1:189_0": "Taṁ abhisapi eva. Nārado, ‘‘ācariya,",
  "atk-s0502a1:189_1": "mayhaṁ doso natthīti mama vadantasseva tumhe abhisapatha, yassa doso atthi, tassa muddhā phalatu, mā niddosassā’’ti vatvā –",
  "atk-s0502a1:190_0": "‘‘Sahassaraṁsī satatejo, sūriyo tamavinodano;",
  "atk-s0502a1:191_0": "Pātodayante sūriye,",
  "atk-s0502a1:191_1": "muddhā te phalatu sattadhā’’ti. –",
  "atk-s0502a1:192_0": "Abhisapi.",
  "atk-s0502a1:192_1": "So pana mahānubhāvo atīte cattālīsa,",
  "atk-s0502a1:192_2": "anāgate cattālīsāti asītikappe anussarati.",
  "atk-s0502a1:192_3": "Tasmā ‘‘kassa nu kho upari abhisapo patissatī’’ti upadhārento ‘‘ācariyassā’’ti ñatvā tasmiṁ anukampaṁ paṭicca iddhibalena aruṇuggamanaṁ nivāreti.",
  "atk-s0502a1:193_0": "Nāgarā aruṇe anuggacchante rājadvāraṁ gantvā, ‘‘deva,",
  "atk-s0502a1:193_1": "tayi rajjaṁ kārente aruṇo na uṭṭhahati,",
  "atk-s0502a1:193_2": "aruṇaṁ no uṭṭhāpehī’’ti kandiṁsu.",
  "atk-s0502a1:193_3": "Rājā attano kāyakammādīni olokento kiñci ayuttaṁ adisvā ‘‘kiṁ nu kho kāraṇa’’nti cintetvā ‘‘pabbajitānaṁ vivādena bhavitabba’’nti parisaṅkamāno ‘‘kacci imasmiṁ nagare pabbajitā atthī’’ti pucchi.",
  "atk-s0502a1:193_4": "‘‘Hiyyo sāyaṁ kumbhakārasālāyaṁ āgatā atthi devā’’ti vutte taṁkhaṇaññeva rājā ukkāhi dhāriyamānāhi tattha gantvā nāradaṁ vanditvā ekamantaṁ nisinno āha –",
  "atk-s0502a1:194_0": "‘‘Kammantā nappavattanti, jambudīpassa nārada;",
  "atk-s0502a1:195_0": "Kena loko tamobhūto, taṁ me akkhāhi pucchito’’ti.",
  "atk-s0502a1:196_0": "Nārado sabbaṁ taṁ pavattiṁ ācikkhitvā iminā kāraṇena ahaṁ iminā abhisapito,",
  "atk-s0502a1:196_1": "athāhaṁ ‘‘mayhaṁ doso natthi, yassa doso atthi,",
  "atk-s0502a1:196_2": "tasseva upari abhisapo patatū’’ti vatvā abhisapiṁ.",
  "atk-s0502a1:196_3": "Abhisapitvā ca pana ‘‘kassa nu kho upari abhisapo patissatī’’ti upadhārento ‘‘sūriyuggamanavelāya ācariyassa muddhā sattadhā phalissatī’’ti disvā etasmiṁ anukampaṁ paṭicca aruṇassa uggamanaṁ na demīti. ‘‘Kathaṁ pana assa, bhante, antarāyo na bhaveyyā’’ti. ‘‘Sace maṁ khamāpeyya, na bhaveyyā’’ti.",
  "atk-s0502a1:196_4": "‘‘Tena hi khamāpehī’’ti vutte ‘‘eso, mahārāja,",
  "atk-s0502a1:196_5": "maṁ jaṭāsu ca gīvāya ca akkami,",
  "atk-s0502a1:196_6": "nāhaṁ etaṁ kūṭajaṭilaṁ khamāpemī’’ti. ‘‘Khamāpehi, bhante, mā evaṁ karitthā’’ti. ‘‘Na khamāpemī’’ti.",
  "atk-s0502a1:196_7": "‘‘Muddhā te sattadhā phalissatī’’ti vuttepi na khamāpetiyeva.",
  "atk-s0502a1:196_8": "Atha naṁ rājā ‘‘na tvaṁ attano ruciyā khamāpessasī’’ti hatthapādakucchigīvāsu gāhāpetvā nāradassa pādamūle onamāpesi. Nāradopi ‘‘uṭṭhehi, ācariya, khamāmi te’’ti vatvā, ‘‘mahārāja, nāyaṁ yathāmanena khamāpeti,",
  "atk-s0502a1:196_9": "nagarassa avidūre eko saro atthi,",
  "atk-s0502a1:196_10": "tattha naṁ sīse mattikāpiṇḍaṁ katvā galappamāṇe udake ṭhapāpehī’’ti āha. Rājā tathā kāresi. Nārado devilaṁ āmantetvā, ‘‘ācariya,",
  "atk-s0502a1:196_11": "mayā iddhiyā vissaṭṭhāya sūriyasantāpe uṭṭhahante udake nimujjitvā aññena ṭhānena uttaritvā gaccheyyāsī’’ti āha.",
  "atk-s0502a1:196_12": "‘‘Tassa sūriyaraṁsīhi saṁphuṭṭhamattova mattikāpiṇḍo sattadhā phali,",
  "atk-s0502a1:196_13": "so nimujjitvā aññena ṭhānena palāyī’’ti.",
  "atk-s0502a1:197_0": "Satthā imaṁ dhammadesanaṁ āharitvā ‘‘tadā, bhikkhave, rājā ānando ahosi, devilo tisso,",
  "atk-s0502a1:197_1": "nārado ahamevāti evaṁ tadāpesa dubbacoyevā’’ti vatvā tissattheraṁ āmantetvā, ‘‘tissa,",
  "atk-s0502a1:197_2": "bhikkhuno nāma ‘asukenāhaṁ akkuṭṭho, asukena pahaṭo, asukena jito,",
  "atk-s0502a1:197_3": "asuko kho me bhaṇḍaṁ ahāsī’ti cintentassa veraṁ nāma na vūpasammati,",
  "atk-s0502a1:197_4": "evaṁ pana anupanayhantasseva upasammatī’’ti vatvā imā gāthā abhāsi –",
  "atk-s0502a1:198_0": "3.",
  "atk-s0502a1:199_0": " ‘‘Akkocchi maṁ avadhi maṁ, ajini maṁ ahāsi me;",
  "atk-s0502a1:200_0": "Ye ca taṁ upanayhanti, veraṁ tesaṁ na sammati.",
  "atk-s0502a1:201_0": "4.",
  "atk-s0502a1:202_0": " ‘‘Akkocchi maṁ avadhi maṁ, ajini maṁ ahāsi me;",
  "atk-s0502a1:203_0": "Ye ca taṁ nupanayhanti, veraṁ tesūpasammatī’’ti.",
  "atk-s0502a1:204_0": "Tattha akkocchīti akkosi. Avadhīti pahari.",
  "atk-s0502a1:204_1": "Ajinīti kūṭasakkhiotāraṇena vā vādapaṭivādena vā karaṇuttariyakaraṇena vā ajesi.",
  "atk-s0502a1:204_2": "Ahāsi meti mama santakaṁ pattādīsu kiñcideva avahari.",
  "atk-s0502a1:204_3": "Ye ca tanti ye keci devatā vā manussā vā gahaṭṭhā vā pabbajitā vā taṁ ‘‘akkocchi ma’’ntiādivatthukaṁ kodhaṁ sakaṭadhuraṁ viya naddhinā pūtimacchādīni viya ca kusādīhi punappunaṁ veṭhetvā upanayhanti,",
  "atk-s0502a1:204_4": "tesaṁ sakiṁ uppannaṁ veraṁ na sammatīti vūpasammati.",
  "atk-s0502a1:204_5": "Ye ca taṁ nupanayhantīti asatiyā amanasikāravasena vā kammapaccavekkhaṇādivasena vā ye taṁ akkosādivatthukaṁ kodhaṁ tayāpi koci niddoso purimabhave akkuṭṭho bhavissati, pahaṭo bhavissati,",
  "atk-s0502a1:204_6": "kūṭasakkhiṁ otāretvā jito bhavissati,",
  "atk-s0502a1:204_7": "kassaci te pasayha kiñci acchinnaṁ bhavissati,",
  "atk-s0502a1:204_8": "tasmā niddoso hutvāpi akkosādīni pāpuṇāsīti evaṁ na upanayhanti.",
  "atk-s0502a1:204_9": "Tesu pamādena uppannampi veraṁ iminā anupanayhanena nirindhano viya jātavedo vūpasammatīti.",
  "atk-s0502a1:205_0": "Desanāpariyosāne satasahassabhikkhū sotāpattiphalādīni pāpuṇiṁsu.",
  "atk-s0502a1:205_1": "Dhammadesanā mahājanassa sātthikā ahosi. Dubbacopi subbacoyeva jātoti.",
  "atk-s0502a1:206_0": "Tissattheravatthu tatiyaṁ.",
  "atk-s0502a1:207_0": "4. Kāḷayakkhinīvatthu",
  "atk-s0502a1:208_0": "Na hi verenāti imaṁ dhammadesanaṁ satthā jetavane viharanto aññataraṁ vañjhitthiṁ ārabbha kathesi.",
  "atk-s0502a1:209_0": "Eko kira kuṭumbikaputto pitari kālakate khette ca ghare ca sabbakammāni attanāva karonto mātaraṁ paṭijaggi. Athassa mātā ‘‘kumārikaṁ te, tāta, ānessāmī’’ti āha. ‘‘Amma , mā evaṁ vadetha,",
  "atk-s0502a1:209_1": "ahaṁ yāvajīvaṁ tumhe paṭijaggissāmī’’ti. ‘‘Tāta,",
  "atk-s0502a1:209_2": "khette ca ghare ca kiccaṁ tvameva karosi,",
  "atk-s0502a1:209_3": "tena mayhaṁ cittasukhaṁ nāma na hoti, ānessāmī’’ti.",
  "atk-s0502a1:209_4": "So punappunaṁ paṭikkhipitvā tuṇhī ahosi.",
  "atk-s0502a1:209_5": "Sā ekaṁ kulaṁ gantukāmā gehā nikkhami.",
  "atk-s0502a1:209_6": "Atha naṁ putto ‘‘kataraṁ kulaṁ gacchathā’’ti pucchitvā ‘‘asukakulaṁ nāmā’’ti vutte tattha gamanaṁ paṭisedhetvā attano abhirucitaṁ kulaṁ ācikkhi.",
  "atk-s0502a1:209_7": "Sā tattha gantvā kumārikaṁ vāretvā divasaṁ vavatthapetvā taṁ ānetvā tassa ghare akāsi. Sā vañjhā ahosi. Atha naṁ mātā, putta,",
  "atk-s0502a1:209_8": "tvaṁ attano ruciyā kumārikaṁ āṇāpesi, sā idāni vañjhā jātā,",
  "atk-s0502a1:209_9": "aputtakañca nāma kulaṁ vinassati , paveṇī na ghaṭīyati,",
  "atk-s0502a1:209_10": "tena aññaṁ te kumārikaṁ ānemīti. Tena ‘‘alaṁ,",
  "atk-s0502a1:209_11": "ammā’’ti vuccamānāpi punappunaṁ kathesi.",
  "atk-s0502a1:209_12": "Vañjhitthī taṁ kathaṁ sutvā ‘‘puttā nāma mātāpitūnaṁ vacanaṁ atikkamituṁ na sakkonti,",
  "atk-s0502a1:209_13": "idāni aññaṁ vijāyiniṁ itthiṁ ānetvā maṁ dāsibhogena bhuñjissati.",
  "atk-s0502a1:209_14": "Yaṁnūnāhaṁ sayameva ekaṁ kumārikaṁ āneyya’’nti cintetvā ekaṁ kulaṁ gantvā tassatthāya kumārikaṁ vāretvā ‘‘kiṁ nāmetaṁ, amma,",
  "atk-s0502a1:209_15": "vadesī’’ti tehi paṭikkhittā ‘‘ahaṁ vañjhā,",
  "atk-s0502a1:209_16": "aputtakaṁ nāma kulaṁ vinassati,",
  "atk-s0502a1:209_17": "tumhākaṁ pana dhītā puttaṁ vā dhītaraṁ vā labhitvā kuṭumbikassa sāminī bhavissati,",
  "atk-s0502a1:209_18": "mayhaṁ sāmikassa naṁ dethā’’ti yācitvā sampaṭicchāpetvā ānetvā sāmikassa ghare akāsi.",
  "atk-s0502a1:210_0": "Athassā etadahosi – ‘‘sacāyaṁ puttaṁ vā dhītaraṁ vā labhissati,",
  "atk-s0502a1:210_1": "ayameva kuṭumbassa sāminī bhavissati. Yathā dārakaṁ na labhati,",
  "atk-s0502a1:210_2": "tatheva naṁ kātuṁ vaṭṭatī’’ti. Atha naṁ sā āha – ‘‘amma,",
  "atk-s0502a1:210_3": "yadā te kucchiyaṁ gabbho patiṭṭhāti, atha me āroceyyāsī’’ti.",
  "atk-s0502a1:210_4": "Sā ‘‘sādhū’’ti paṭissuṇitvā gabbhe patiṭṭhite tassā ārocesi.",
  "atk-s0502a1:210_5": "Itarissā pana sā sayameva niccaṁ yāgubhattaṁ deti,",
  "atk-s0502a1:210_6": "athassā āhāreneva saddhiṁ gabbhapātanabhesajjamadāsi, gabbho pati.",
  "atk-s0502a1:210_7": "Dutiyampi gabbhe patiṭṭhite ārocesi ,",
  "atk-s0502a1:210_8": "itarā dutiyampi tatheva pātesi.",
  "atk-s0502a1:210_9": "Atha naṁ paṭivissakitthiyo pucchiṁsu – ‘‘kacci te sapatti antarāyaṁ karotī’’ti?",
  "atk-s0502a1:210_10": "Sā tamatthaṁ ārocetvā ‘‘andhabāle, kasmā evamakāsi,",
  "atk-s0502a1:210_11": "ayaṁ tava issariyabhayena gabbhassa pātanabhesajjaṁ yojetvā deti, tena te gabbho patati,",
  "atk-s0502a1:210_12": "mā puna evamakatthā’’ti vuttā tatiyavāre na kathesi.",
  "atk-s0502a1:210_13": "Atha sā itarissā udaraṁ disvā ‘‘kasmā mayhaṁ gabbhassa patiṭṭhitabhāvaṁ na kathesī’’ti vatvā ‘‘tvaṁ maṁ ānetvā vañcetvā dve vāre gabbhaṁ pātesi,",
  "atk-s0502a1:210_14": "kimatthaṁ tuyhaṁ kathemī’’ti vutte ‘‘naṭṭhā dānimhī’’ti cintetvā tassā pamādaṁ olokentī pariṇate gabbhe okāsaṁ labhitvā bhesajjaṁ yojetvā adāsi.",
  "atk-s0502a1:210_15": "Gabbho pariṇatattā patituṁ asakkonto tiriyaṁ nipati, kharā vedanā uppajji, jīvitasaṁsayaṁ pāpuṇi. Sā ‘‘nāsitamhi tayā,",
  "atk-s0502a1:210_16": "tvameva maṁ ānetvā tvameva tayopi vāre dārake nāsesi, idāni ahampi nassāmi,",
  "atk-s0502a1:210_17": "ito dāni cutā yakkhinī hutvā tava dārake khādituṁ samatthā hutvā nibbatteyya’’nti patthanaṁ paṭṭhapetvā kālaṁ katvā tasmiṁyeva gehe majjārī hutvā nibbatti.",
  "atk-s0502a1:210_18": "Itarampi sāmiko gahetvā ‘‘tayā me kulūpacchedo kato’’ti kapparajaṇṇukādīhi supothitaṁ pothesi.",
  "atk-s0502a1:210_19": "Sā tenevābādhena kālaṁ katvā tattheva kukkuṭī hutvā nibbattā.",
  "atk-s0502a1:211_0": "Kukkuṭī na cirasseva aṇḍāni vijāyi,",
  "atk-s0502a1:211_1": "majjārī āgantvā tāni aṇḍāni khādi.",
  "atk-s0502a1:211_2": "Dutiyampi tatiyampi khādiyeva.",
  "atk-s0502a1:211_3": "Kukkuṭī cintesi – ‘‘tayo vāre mama aṇḍāni khāditvā idāni mampi khāditukāmāsī’’ti.",
  "atk-s0502a1:211_4": "‘‘Ito cutā saputtakaṁ taṁ khādituṁ labheyya’’nti patthanaṁ katvā tato cutā araññe dīpinī hutvā nibbatti. Itarā migī hutvā nibbatti.",
  "atk-s0502a1:211_5": "Tassā vijātakāle dīpinī āgantvā tayo vāre puttake khādi.",
  "atk-s0502a1:211_6": "Migī maraṇakāle ‘‘ayaṁ me tikkhattuṁ puttake khāditvā idāni mampi khādissati,",
  "atk-s0502a1:211_7": "ito dāni cutā etaṁ saputtakaṁ khādituṁ labheyya’’nti patthanaṁ katvā ito cutā yakkhinī hutvā nibbatti.",
  "atk-s0502a1:211_8": "Dīpinīpi tatheva tato cutā sāvatthiyaṁ kuladhītā hutvā nibbatti,",
  "atk-s0502a1:211_9": "sā vuddhippattā dvāragāmake patikulaṁ agamāsi, aparabhāge ca puttaṁ vijāyi.",
  "atk-s0502a1:211_10": "Yakkhinīpi tassā piyasahāyikāvaṇṇena āgantvā ‘‘kuhiṁ me sahāyikā’’ti ‘‘antogabbhe vijātā’’ti vutte ‘‘puttaṁ nu kho vijātā,",
  "atk-s0502a1:211_11": "udāhu dhītaranti passissāmi na’’nti gabbhaṁ pavisitvā passantī viya dārakaṁ gahetvā khāditvā gatā.",
  "atk-s0502a1:211_12": "Puna dutiyavārepi tatheva khādi.",
  "atk-s0502a1:211_13": "Tatiyavāre itarā garubhārā hutvā sāmikaṁ āmantetvā, ‘‘sāmi,",
  "atk-s0502a1:211_14": "imasmiṁ ṭhāne ekā yakkhinī mama dve putte khāditvā gatā,",
  "atk-s0502a1:211_15": "idāni mama kulagehaṁ gantvā vijāyissāmī’’ti kulagehaṁ gantvā vijāyi.",
  "atk-s0502a1:212_0": "Tadā sā yakkhinī udakavāraṁ gatā hoti.",
  "atk-s0502a1:212_1": "Vessavaṇassa hi yakkhiniyo vārena anotattadahato sīsaparamparāya udakamāharanti.",
  "atk-s0502a1:212_2": "Tā catumāsaccayenapi pañcamāsaccayenapi muccanti.",
  "atk-s0502a1:212_3": "Aparā yakkhiniyo kilantakāyā jīvitakkhayampi pāpuṇanti.",
  "atk-s0502a1:212_4": "Sā pana udakavārato muttamattāva vegena taṁ gharaṁ gantvā ‘‘kuhiṁ me sahāyikā’’ti pucchi. ‘‘Kuhiṁ naṁ passissasi,",
  "atk-s0502a1:212_5": "tassā imasmiṁ ṭhāne jātajātadārake yakkhinī āgantvā khādati, tasmā kulagehaṁ gatā’’ti.",
  "atk-s0502a1:212_6": "Sā ‘‘yattha vā tattha vā gacchatu,",
  "atk-s0502a1:212_7": "na me muccissatī’’ti veravegasamussāhitamānasā nagarābhimukhī pakkhandi.",
  "atk-s0502a1:212_8": "Itarāpi nāmaggahaṇadivase naṁ dārakaṁ nhāpetvā nāmaṁ katvā, ‘‘sāmi,",
  "atk-s0502a1:212_9": "idāni sakagharaṁ gacchāmā’’ti puttamādāya sāmikena saddhiṁ vihāramajjhe gatamaggena gacchantī puttaṁ sāmikassa datvā vihārapokkharaṇiyā nhātvā sāmike nhāyante uttaritvā puttassa thaññaṁ pāyamānā ṭhitā yakkhiniṁ āgacchantiṁ disvā sañjānitvā, ‘‘sāmi, vegena ehi, ayaṁ sā yakkhinī, vegena ehi,",
  "atk-s0502a1:212_10": "ayaṁ sā yakkhinī’’ti uccāsaddaṁ katvā yāva tassa āgamanaṁ saṇṭhātuṁ asakkontī nivattetvā antovihārābhimukhī pakkhandi.",
  "atk-s0502a1:213_0": "Tasmiṁ samaye satthā parisamajjhe dhammaṁ desesi.",
  "atk-s0502a1:213_1": "Sā puttaṁ tathāgatassa pādapiṭṭhe nipajjāpetvā ‘‘tumhākaṁ mayā esa dinno,",
  "atk-s0502a1:213_2": "puttassa me jīvitaṁ dethā’’ti āha.",
  "atk-s0502a1:213_3": "Dvārakoṭṭhake adhivattho sumanadevo nāma yakkhiniyā anto pavisituṁ nādāsi.",
  "atk-s0502a1:213_4": "Satthā ānandattheraṁ āmantetvā ‘‘gaccha, ānanda,",
  "atk-s0502a1:213_5": "taṁ yakkhiniṁ pakkosāhī’’ti āha. Thero pakkosi. Itarā ‘‘ayaṁ, bhante, āgacchatī’’ti āha. Satthā ‘‘etu,",
  "atk-s0502a1:213_6": "mā saddamakāsī’’ti vatvā taṁ āgantvā ṭhitaṁ ‘‘kasmā evaṁ karosi,",
  "atk-s0502a1:213_7": "sace tumhe mādisassa buddhassa sammukhībhāvaṁ nāgamissatha,",
  "atk-s0502a1:213_8": "ahinakulānaṁ viya acchaphandanānaṁ viya kākolūkānaṁ viya ca kappaṭṭhitikaṁ vo veraṁ abhavissa ,",
  "atk-s0502a1:213_9": "kasmā veraṁ paṭiveraṁ karotha. Verañhi averena upasammati,",
  "atk-s0502a1:213_10": "no verenā’’ti vatvā imaṁ gāthamāha –",
  "atk-s0502a1:214_0": "5.",
  "atk-s0502a1:215_0": " ‘‘Na hi verena verāni, sammantīdha kudācanaṁ;",
  "atk-s0502a1:216_0": "Averena ca sammanti, esa dhammo sanantano’’ti.",
  "atk-s0502a1:217_0": "Tattha na hi verenāti yathā hi kheḷasiṅghāṇikādīhi asucīhi makkhitaṁ ṭhānaṁ teheva asucīhi dhovantā suddhaṁ niggandhaṁ kātuṁ na sakkonti,",
  "atk-s0502a1:217_1": "atha kho taṁ ṭhānaṁ bhiyyosomattāya asuddhatarañceva duggandhatarañca hoti;",
  "atk-s0502a1:217_2": "evameva akkosantaṁ paccakkosanto paharantaṁ paṭipaharanto verena veraṁ vūpasametuṁ na sakkoti,",
  "atk-s0502a1:217_3": "atha kho bhiyyo bhiyyo verameva karoti.",
  "atk-s0502a1:217_4": "Iti verāni nāma verena kismiñci kāle na sammanti, atha kho vaḍḍhantiyeva.",
  "atk-s0502a1:217_5": "Averena ca sammantīti yathā pana tāni kheḷādīni asucīni vippasannena udakena dhoviyamānāni nassanti,",
  "atk-s0502a1:217_6": "taṁ ṭhānaṁ suddhaṁ hoti sugandhaṁ;",
  "atk-s0502a1:217_7": "evameva averena khantimettodakena yoniso manasikārena paccavekkhaṇena verāni vūpasammanti paṭippassambhanti abhāvaṁ gacchanti.",
  "atk-s0502a1:217_8": "Esa dhammo sanantanoti esa averena verūpasamanasaṅkhāto porāṇako dhammo;",
  "atk-s0502a1:217_9": "sabbesaṁ buddhapaccekabuddhakhīṇāsavānaṁ gatamaggoti.",
  "atk-s0502a1:218_0": "Gāthāpariyosāne yakkhinī sotāpattiphale patiṭṭhahi.",
  "atk-s0502a1:218_1": "Sampattaparisāyapi dhammadesanā sātthikā ahosi.",
  "atk-s0502a1:219_0": "Satthā taṁ itthiṁ āha – ‘‘etissā tava puttaṁ dehī’’ti. ‘‘Bhāyāmi, bhante’’ti. ‘‘Mā bhāyi,",
  "atk-s0502a1:219_1": "natthi te etaṁ nissāya paripantho’’ti āha. Sā tassā puttamadāsi.",
  "atk-s0502a1:219_2": "Sā taṁ cumbitvā āliṅgetvā puna mātuyeva datvā rodituṁ ārabhi.",
  "atk-s0502a1:219_3": "Atha naṁ satthā ‘‘kimeta’’nti pucchi. ‘‘Bhante,",
  "atk-s0502a1:219_4": "ahaṁ pubbe yathā vā tathā vā jīvikaṁ kappentīpi kucchipūraṁ nālatthaṁ, idāni kathaṁ jīvissāmī’’ti.",
  "atk-s0502a1:219_5": "Atha naṁ satthā ‘‘mā cintayī’’ti samassāsetvā taṁ itthimāha – ‘‘imaṁ netvā attano gehe nivāsāpetvā aggayāgubhattehi paṭijaggāhī’’ti.",
  "atk-s0502a1:219_6": "Sā taṁ netvā piṭṭhivaṁse patiṭṭhāpetvā aggayāgubhattehi paṭijaggi,",
  "atk-s0502a1:219_7": "tassā vīhipaharaṇakāle musalaggena muddhaṁ paharantaṁ viya upaṭṭhāsi.",
  "atk-s0502a1:219_8": "Sā sahāyikaṁ āmantetvā ‘‘imasmiṁ ṭhāne vasituṁ na sakkomi,",
  "atk-s0502a1:219_9": "aññattha maṁ patiṭṭhāpehī’’ti vatvā musalasālāya udakacāṭiyaṁ uddhane nibbakose saṅkārakūṭe gāmadvāre cāti etesu ṭhānesu patiṭṭhāpitāpi idha me musalena sīsaṁ bhindantaṁ viya upaṭṭhāti,",
  "atk-s0502a1:219_10": "idha dārakā ucchiṭṭhodakaṁ otārenti, idha sunakhā nipajjanti, idha dārakā asuciṁ karonti, idha kacavaraṁ chaḍḍenti,",
  "atk-s0502a1:219_11": "idha gāmadārakā lakkhayoggaṁ karontīti sabbāni tāni paṭikkhipi.",
  "atk-s0502a1:219_12": "Atha naṁ bahigāme vivittokāse patiṭṭhāpetvā tattha tassā aggayāgubhattādīni haritvā paṭijaggi.",
  "atk-s0502a1:219_13": "Sā yakkhinī evaṁ cintesi – ‘‘ayaṁ me sahāyikā idāni bahūpakārā,",
  "atk-s0502a1:219_14": "handāhaṁ kiñci paṭiguṇaṁ karomī’’ti.",
  "atk-s0502a1:219_15": "Sā ‘‘imasmiṁ saṁvacchare subbuṭṭhikā bhavissati, thalaṭṭhāne sassaṁ karohi,",
  "atk-s0502a1:219_16": "imasmiṁ saṁvacchare dubbuṭṭhikā bhavissati,",
  "atk-s0502a1:219_17": "ninnaṭṭhāneyeva sassaṁ karohī’’ti sahāyikāya āroceti.",
  "atk-s0502a1:219_18": "Sesajanehi katasassaṁ atiudakena vā anodakena vā nassati, tassā ativiya sampajjati. Atha naṁ sesajanā, ‘‘amma,",
  "atk-s0502a1:219_19": "tayā katasassaṁ neva accodakena, na anudakena nassati,",
  "atk-s0502a1:219_20": "subbuṭṭhidubbuṭṭhibhāvaṁ ñatvā kammaṁ karosi,",
  "atk-s0502a1:219_21": "kiṁ nu kho eta’’nti pucchiṁsu.",
  "atk-s0502a1:219_22": "‘‘Amhākaṁ sahāyikā yakkhinī subbuṭṭhidubbuṭṭhibhāvaṁ ācikkhati,",
  "atk-s0502a1:219_23": "mayaṁ tassā vacanena thalesu ninnesu sassāni karoma, tena no sampajjati. Kiṁ na passatha?",
  "atk-s0502a1:219_24": "Nibaddhaṁ amhākaṁ gehato yāgubhattādīni hariyamānāni, tāni etissā harīyanti,",
  "atk-s0502a1:219_25": "tumhepi etissā aggayāgubhattādīni haratha,",
  "atk-s0502a1:219_26": "tumhākampi kammante olokessatī’’ti.",
  "atk-s0502a1:219_27": "Athassā sakalanagaravāsino sakkāraṁ kariṁsu.",
  "atk-s0502a1:219_28": "Sāpi tato paṭṭhāya sabbesaṁ kammante olokentī lābhaggappattā ahosi mahāparivārā.",
  "atk-s0502a1:219_29": "Sā aparabhāge aṭṭha salākabhattāni paṭṭhapesi.",
  "atk-s0502a1:219_30": "Tāni yāvajjakālā dīyantiyevāti.",
  "atk-s0502a1:220_0": "Kāḷayakkhinīvatthu catutthaṁ.",
  "atk-s0502a1:221_0": "5. Kosambakavatthu",
  "atk-s0502a1:222_0": "Pareca na vijānantīti imaṁ dhammadesanaṁ satthā jetavane viharanto kosambake bhikkhū ārabbha kathesi.",
  "atk-s0502a1:223_0": "Kosambiyañhi ghositārāme pañcasatapañcasataparivārā dve bhikkhū vihariṁsu vinayadharo ca dhammakathiko ca.",
  "atk-s0502a1:223_1": "Tesu dhammakathiko ekadivasaṁ sarīravalañjaṁ katvā udakakoṭṭhake ācamanaudakāvasesaṁ bhājane ṭhapetvāva nikkhami.",
  "atk-s0502a1:223_2": "Pacchā vinayadharo tattha paviṭṭho taṁ udakaṁ disvā nikkhamitvā itaraṁ pucchi, ‘‘āvuso, tayā udakaṁ ṭhapita’’nti? ‘‘Āma, āvuso’’ti.",
  "atk-s0502a1:223_3": "‘‘Kiṁ panettha āpattibhāvaṁ na jānāsī’’ti? ‘‘Āma, na jānāmī’’ti. ‘‘Hoti, āvuso, ettha āpattī’’ti.",
  "atk-s0502a1:223_4": "‘‘Tena hi paṭikarissāmi na’’nti. ‘‘Sace pana te, āvuso, asañcicca assatiyā kataṁ, natthi āpattī’’ti.",
  "atk-s0502a1:223_5": "So tassā āpattiyā anāpattidiṭṭhi ahosi.",
  "atk-s0502a1:223_6": "Vinayadharopi attano nissitakānaṁ ‘‘ayaṁ dhammakathiko āpattiṁ āpajjamānopi na jānātī’’ti ārocesi.",
  "atk-s0502a1:223_7": "Te tassa nissitake disvā ‘‘tumhākaṁ upajjhāyo āpattiṁ āpajjitvāpi āpattibhāvaṁ na jānātī’’ti āhaṁsu.",
  "atk-s0502a1:223_8": "Te gantvā attano upajjhāyassa ārocesuṁ.",
  "atk-s0502a1:223_9": "So evamāha – ‘‘ayaṁ vinayadharo pubbe anāpattīti vatvā idāni āpattīti vadati, musāvādī eso’’ti.",
  "atk-s0502a1:223_10": "Te gantvā ‘‘tumhākaṁ upajjhāyo musāvādī’’ti āhaṁsu.",
  "atk-s0502a1:223_11": "Te evaṁ aññamaññaṁ kalahaṁ vaḍḍhayiṁsu.",
  "atk-s0502a1:223_12": "Kato vinayadharo okāsaṁ labhitvā dhammakathikassa āpattiyā adassane ukkhepanīyakammamakāsi.",
  "atk-s0502a1:223_13": "Tato paṭṭhāya tesaṁ paccayadāyakā upaṭṭhākāpi dve koṭṭhāsā ahesuṁ,",
  "atk-s0502a1:223_14": "ovādapaṭiggāhakā bhikkhuniyopi ārakkhadevatāpi tāsaṁ sandiṭṭhasambhattā ākāsaṭṭhadevatāpīti yāva brahmalokā sabbepi puthujjanā dve pakkhā ahesuṁ.",
  "atk-s0502a1:223_15": "Cātumahārājikaṁ ādiṁ katvā yāva akaniṭṭhabhāvanā pana ekaninnādaṁ kolāhalaṁ agamāsi.",
  "atk-s0502a1:224_0": "Atheko aññataro bhikkhu tathāgatamupasaṅkamitvā ukkhepakānaṁ vinayadharaantevāsikānaṁ ‘‘dhammikenevāyaṁ vinayakammena ukkhitto’’ti laddhiñca,",
  "atk-s0502a1:224_1": "ukkhittānuvattakānaṁ dhammakathikaantevāsikānaṁ pana ‘‘adhammikeneva kammena ukkhitto’’ti laddhiñca,",
  "atk-s0502a1:224_2": "ukkhepakehi vāriyamānānampi ca tesaṁ taṁ anuparivāretvā vicaraṇabhāvañca ārocesi bhagavā ‘‘samaggā kira hontū’’ti dve vāre pesetvā ‘‘na icchanti, bhante,",
  "atk-s0502a1:224_3": "samaggā bhavitu’’nti sutvā tatiyavāre ‘‘bhinno bhikkhusaṅgho,",
  "atk-s0502a1:224_4": "bhinno bhikkhusaṅgho’’ti tesaṁ santikaṁ gantvā ukkhepakānaṁ ukkhepane,",
  "atk-s0502a1:224_5": "itaresañca āpattiyā adassane ādīnavaṁ kathetvā puna tesaṁ tattheva ekasīmāyaṁ uposathādīni anujānitvā bhattaggādīsu bhaṇḍanajātānaṁ ‘‘āsanantarikāya nisīditabba’’nti (mahāva.",
  "atk-s0502a1:224_6": "456) bhattagge vattaṁ paññāpetvā ‘‘idānipi bhaṇḍanajātāva viharantī’’ti sutvā tattha gantvā ‘‘alaṁ, bhikkhave, mā bhaṇḍana’’ntiādīni vatvā, ‘‘bhikkhave,",
  "atk-s0502a1:224_7": "bhaṇḍanakalahaviggahavivādā nāmete anatthakārakā.",
  "atk-s0502a1:224_8": "Kalahaṁ nissāya hi laṭukikāpi sakuṇikā hatthināgaṁ jīvitakkhayaṁ pāpesī’’ti laṭukikajātakaṁ (jā. 1.5.39 ādayo) kathetvā, ‘‘bhikkhave, samaggā hotha, mā vivadatha.",
  "atk-s0502a1:224_9": "Vivādaṁ nissāya hi anekasatasahassā vaṭṭakāpi jīvitakkhayaṁ pattā’’ti vaṭṭakajātakaṁ (jā. 1.1.118) kathesi.",
  "atk-s0502a1:224_10": "Evampi tesu bhagavato vacanaṁ anādiyantesu aññatarena dhammavādinā tathāgatassa vihesaṁ anicchantena ‘‘āgametu, bhante bhagavā, dhammasāmi, appossukko, bhante bhagavā,",
  "atk-s0502a1:224_11": "diṭṭhadhammasukhavihāramanuyutto viharatu,",
  "atk-s0502a1:224_12": "mayameva tena bhaṇḍanena kalahena viggahena vivādena paññāyissāmā’’ti (mahāva. 457; ma. ni. 3.236) vutte atītaṁ āhari –",
  "atk-s0502a1:225_0": "Bhūtapubbaṁ, bhikkhave,",
  "atk-s0502a1:225_1": "bārāṇasiyaṁ brahmadatto nāma kāsirājā ahosi.",
  "atk-s0502a1:225_2": "Brahmadattena dīghītissa kosalarañño rajjaṁ acchinditvā aññātakavesena vasantassa pituno māritabhāvañceva dīghāvukumārena attano jīvite dinne tato paṭṭhāya tesaṁ samaggabhāvañca kathetvā ‘‘tesañhi nāma, bhikkhave,",
  "atk-s0502a1:225_3": "rājūnaṁ ādinnadaṇḍānaṁ ādinnasatthānaṁ evarūpaṁ khantisoraccaṁ bhavissati. Idha kho taṁ, bhikkhave, sobhetha,",
  "atk-s0502a1:225_4": "yaṁ tumhe evaṁ svākhāte dhammavinaye pabbajitā samānā khamā ca bhaveyyātha soratā cā’’ti ovaditvāpi neva te samagge kātuṁ asakkhi.",
  "atk-s0502a1:225_5": "So tāya ākiṇṇavihāratāya ukkaṇṭhito ‘‘ahaṁ kho idāni ākiṇṇo dukkhaṁ viharāmi,",
  "atk-s0502a1:225_6": "ime ca bhikkhū mama vacanaṁ na karonti.",
  "atk-s0502a1:225_7": "Yaṁnūnāhaṁ ekakova gaṇamhā vūpakaṭṭho vihareyya’’nti cintetvā kosambiyaṁ piṇḍāya caritvā anapaloketvā bhikkhusaṅghaṁ ekakova attano pattacīvaramādāya bālakaloṇakagāmaṁ gantvā tattha bhaguttherassa ekacārikavattaṁ kathetvā pācinavaṁsamigadāye tiṇṇaṁ kulaputtānaṁ sāmaggiyānisaṁsaṁ kathetvā yena pālileyyakaṁ atthi, tadavasari.",
  "atk-s0502a1:225_8": "Tatra sudaṁ bhagavā pālileyyakaṁ upanissāya rakkhitavanasaṇḍe bhaddasālamūle pālileyyakena hatthinā upaṭṭhiyamāno phāsukaṁ vassāvāsaṁ vasi.",
  "atk-s0502a1:226_0": "Kosambivāsinopi kho upāsakā vihāraṁ gantvā satthāraṁ apassantā ‘‘kuhiṁ, bhante,",
  "atk-s0502a1:226_1": "satthā’’ti pucchitvā ‘‘pālileyyakavanasaṇḍaṁ gato’’ti. ‘‘Kiṁ kāraṇā’’ti? ‘‘Amhe samagge kātuṁ vāyami,",
  "atk-s0502a1:226_2": "mayaṁ pana na samaggā ahumhā’’ti. ‘‘Kiṁ, bhante,",
  "atk-s0502a1:226_3": "tumhe satthu santike pabbajitvā tasmiṁ sāmaggiṁ karonte samaggā nāhuvatthā’’ti? ‘‘Evamāvuso’’ti.",
  "atk-s0502a1:226_4": "‘‘Manussā ime satthu santike pabbajitvā tasmiṁ sāmaggiṁ karontepi samaggā na jātā,",
  "atk-s0502a1:226_5": "mayaṁ ime nissāya satthāraṁ daṭṭhuṁ na labhimhā, imesaṁ neva āsanaṁ dassāma,",
  "atk-s0502a1:226_6": "na abhivādanādīni karissāmā’’ti tato paṭṭhāya tesaṁ sāmīcimattampi na kariṁsu.",
  "atk-s0502a1:226_7": "Te appāhāratāya sussamānā katipāheneva ujukā hutvā aññamaññaṁ accayaṁ desetvā khamāpetvā ‘‘upāsakā mayaṁ samaggā jātā,",
  "atk-s0502a1:226_8": "tumhepi no purimasadisā hothā’’ti āhaṁsu. ‘‘Khamāpito pana vo, bhante, satthā’’ti. ‘‘Na khamāpito, āvuso’’ti.",
  "atk-s0502a1:226_9": "‘‘Tena hi satthāraṁ khamāpetha,",
  "atk-s0502a1:226_10": "satthu khamāpitakāle mayampi tumhākaṁ purimasadisā bhavissāmā’’ti.",
  "atk-s0502a1:226_11": "Te antovassabhāvena satthu santikaṁ gantuṁ avisahantā dukkhena taṁ antovassaṁ vītināmesuṁ.",
  "atk-s0502a1:226_12": "Satthā pana tena hatthinā upaṭṭhiyamāno sukhaṁ vasi.",
  "atk-s0502a1:226_13": "Sopi hi hatthināgo gaṇaṁ pahāya phāsuvihāratthāyeva taṁ vanasaṇḍaṁ pāvisi.",
  "atk-s0502a1:227_0": "Yathāha – ‘‘ahaṁ kho ākiṇṇo viharāmi hatthīhi hatthīnīhi hatthikalabhehi hatthicchāpehi,",
  "atk-s0502a1:227_1": "chinnaggāni ceva tiṇāni khādāmi,",
  "atk-s0502a1:227_2": "obhaggobhaggañca me sākhābhaṅgaṁ khādanti, āvilāni ca pānīyāni pivāmi,",
  "atk-s0502a1:227_3": "ogāhā cassa me uttiṇṇassa hatthiniyo kāyaṁ upanighaṁsantiyo gacchanti,",
  "atk-s0502a1:227_4": "yaṁnūnāhaṁ ekova gaṇamhā vūpakaṭṭho vihareyya’’nti (mahāva. 467; udā. 35).",
  "atk-s0502a1:227_5": "Atha kho so hatthināgo yūthā apakkamma yena pālileyyakaṁ rakkhitavanasaṇḍaṁ bhaddasālamūlaṁ, yena bhagavā tenupasaṅkami,",
  "atk-s0502a1:227_6": "upasaṅkamitvā pana bhagavantaṁ vanditvā olokento aññaṁ kiñci adisvā bhaddasālamūlaṁ pādeneva paharanto tacchetvā soṇḍāya sākhaṁ gahetvā sammajji.",
  "atk-s0502a1:227_7": "Tato paṭṭhāya soṇḍāya ghaṭaṁ gahetvā pānīyaṁ paribhojanīyaṁ upaṭṭhāpeti,",
  "atk-s0502a1:227_8": "uṇhodakena atthe sati uṇhodakaṁ paṭiyādeti. Kathaṁ?",
  "atk-s0502a1:227_9": "Hatthena kaṭṭhāni ghaṁsitvā aggiṁ sampādeti,",
  "atk-s0502a1:227_10": "tattha dārūni pakkhipanto aggiṁ jāletvā tattha pāsāṇe pakkhipitvā pacitvā dārudaṇḍakena pavaṭṭetvā paricchinnāya khuddakasoṇḍikāya khipati,",
  "atk-s0502a1:227_11": "tato hatthaṁ otāretvā udakassa tattabhāvaṁ jānitvā gantvā satthāraṁ vandati.",
  "atk-s0502a1:227_12": "Satthā ‘‘udakaṁ te tāpitaṁ pālileyyakā’’ti vatvā tattha gantvā nhāyati .",
  "atk-s0502a1:227_13": "Athassa nānāvidhāni phalāni āharitvā deti.",
  "atk-s0502a1:227_14": "Yadā pana satthā gāmaṁ piṇḍāya pavisati,",
  "atk-s0502a1:227_15": "tadā satthu pattacīvaramādāya kumbhe patiṭṭhapetvā satthārā saddhiṁyeva gacchati.",
  "atk-s0502a1:227_16": "Satthā gāmūpacāraṁ patvā ‘‘pālileyyaka ito paṭṭhāya tayā gantuṁ na sakkā,",
  "atk-s0502a1:227_17": "āhāra me pattacīvara’’nti āharāpetvā gāmaṁ piṇḍāya pāvisi.",
  "atk-s0502a1:227_18": "Sopi yāva satthu nikkhamanā tattheva ṭhatvā āgamanakāle paccuggamanaṁ katvā purimanayeneva pattacīvaraṁ gahetvā vasanaṭṭhāne otāretvā vattaṁ dassetvā sākhāya bījati,",
  "atk-s0502a1:227_19": "rattiṁ vāḷamigaparipanthanivāraṇatthaṁ mahantaṁ daṇḍaṁ soṇḍāya gahetvā ‘‘satthāraṁ rakkhissāmī’’ti yāva aruṇuggamanā vanasaṇḍassa antarantarena vicarati,",
  "atk-s0502a1:227_20": "tato paṭṭhāyayeva kira so vanasaṇḍo pālileyyakarakkhitavanasaṇḍo nāma jāto.",
  "atk-s0502a1:227_21": "Aruṇe uggate mukhodakadānaṁ ādiṁ katvā tenevūpāyena sabbavattāni karoti.",
  "atk-s0502a1:228_0": "Atheko makkaṭo taṁ hatthiṁ uṭṭhāya samuṭṭhāya divase divase tathāgatassa ābhisamācārikaṁ karontaṁ disvā ‘‘ahampi kiñcideva karissāmī’’ti vicaranto ekadivasaṁ nimmakkhikaṁ daṇḍakamadhuṁ disvā daṇḍakaṁ bhañjitvā daṇḍakeneva saddhiṁ madhupaṭalaṁ satthu santikaṁ āharitvā kadalipattaṁ chinditvā tattha ṭhapetvā adāsi . Satthā gaṇhi.",
  "atk-s0502a1:228_1": "Makkaṭo ‘‘karissati nu kho paribhogaṁ na karissatī’’ti olokento gahetvā nisinnaṁ disvā ‘‘kiṁ nu kho’’ti cintetvā daṇḍakoṭiyaṁ gahetvā parivattetvā upadhārento aṇḍakāni disvā tāni saṇikaṁ apanetvā puna adāsi. Satthā paribhogamakāsi.",
  "atk-s0502a1:228_2": "So tuṭṭhamānaso taṁ taṁ sākhaṁ gahetvā naccantova aṭṭhāsi.",
  "atk-s0502a1:228_3": "Athassa gahitasākhāpi akkantasākhāpi bhijjiṁsu.",
  "atk-s0502a1:228_4": "So ekasmiṁ khāṇumatthake patitvā niviṭṭhagatto satthari pasanneneva cittena kālaṁ katvā tāvatiṁsabhavane tiṁsayojanike kanakavimāne nibbatti,",
  "atk-s0502a1:228_5": "accharāsahassaparivāro makkaṭadevaputto nāma ahosi.",
  "atk-s0502a1:229_0": "Tathāgatassa tattha hatthināgena upaṭṭhiyamānassa vasanabhāvo sakalajambudīpe pākaṭo ahosi.",
  "atk-s0502a1:229_1": "Sāvatthinagarato ‘‘anāthapiṇḍiko visākhā ca mahāupāsikā’’tievamādīni mahākulāni ānandattherassa sāsanaṁ pahiṇiṁsu ‘‘satthāraṁ no, bhante, dassethā’’ti.",
  "atk-s0502a1:229_2": "Disāvāsinopi pañcasatā bhikkhū vuṭṭhavassā ānandattheraṁ upasaṅkamitvā ‘‘cirassutā no, āvuso ānanda,",
  "atk-s0502a1:229_3": "bhagavato sammukhā dhammī kathā, sādhu mayaṁ, āvuso ānanda,",
  "atk-s0502a1:229_4": "labheyyāma bhagavato sammukhā dhammiṁ kathaṁ savanāyā’’ti yāciṁsu.",
  "atk-s0502a1:229_5": "Thero te bhikkhū ādāya tattha gantvā ‘‘temāsaṁ ekavihārino tathāgatassa santikaṁ ettakehi bhikkhūhi saddhiṁ upasaṅkamituṁ ayutta’’nti cintetvā te bhikkhū bahi ṭhapetvā ekakova satthāraṁ upasaṅkami.",
  "atk-s0502a1:229_6": "Pālileyyako taṁ disvā daṇḍamādāya pakkhandi.",
  "atk-s0502a1:229_7": "Satthā oloketvā apehi ‘‘apehi pālileyyaka, mā nivārayi, buddhupaṭṭhāko eso’’ti āha.",
  "atk-s0502a1:229_8": "So tattheva daṇḍaṁ chaḍḍetvā pattacīvarapaṭiggahaṇaṁ āpucchi. Thero nādāsi.",
  "atk-s0502a1:229_9": "Nāgo ‘‘sace uggahitavatto bhavissati,",
  "atk-s0502a1:229_10": "satthu nisīdanapāsāṇaphalake attano parikkhāraṁ na ṭhapessatī’’ti cintesi.",
  "atk-s0502a1:229_11": "Thero pattacīvaraṁ bhūmiyaṁ ṭhapesi.",
  "atk-s0502a1:229_12": "Vattasampannā hi garūnaṁ āsane vā sayane vā attano parikkhāraṁ na ṭhapenti.",
  "atk-s0502a1:230_0": "Thero satthāraṁ upasaṅkamitvā vanditvā ekamantaṁ nisīdi. Satthā ‘‘ānanda,",
  "atk-s0502a1:230_1": "ekova āgatosī’’ti pucchitvā pañcasatehi bhikkhūhi saddhiṁ āgatabhāvaṁ sutvā ‘‘kahaṁ panete’’ti vatvā ‘‘tumhākaṁ cittaṁ ajānanto bahi ṭhapetvā āgatomhī’’ti vutte ‘‘pakkosāhi ne’’ti āha. Thero tathā akāsi.",
  "atk-s0502a1:230_2": "Te bhikkhū āgantvā satthāraṁ vanditvā ekamantaṁ nisīdiṁsu.",
  "atk-s0502a1:230_3": "Satthā tehi saddhiṁ paṭisanthāraṁ katvā tehi bhikkhūhi, ‘‘bhante bhagavā,",
  "atk-s0502a1:230_4": "hi buddhasukhumālo ceva khattiyasukhumālo ca,",
  "atk-s0502a1:230_5": "tumhehi temāsaṁ ekakehi tiṭṭhantehi nisīdantehi ca dukkaraṁ kataṁ,",
  "atk-s0502a1:230_6": "vattapaṭivattakārakopi mukhodakādidāyakopi nāhosi maññe’’ti vutte, ‘‘bhikkhave,",
  "atk-s0502a1:230_7": "pālileyyakahatthinā mama sabbakiccāni katāni.",
  "atk-s0502a1:230_8": "Evarūpañhi sahāyaṁ labhantena ekatova vasituṁ yuttaṁ,",
  "atk-s0502a1:230_9": "alabhantassa ekacārikabhāvova seyyo’’ti vatvā imā nāgavagge tisso gāthā abhāsi –",
  "atk-s0502a1:231_0": "‘‘Sace labhetha nipakaṁ sahāyaṁ,",
  "atk-s0502a1:232_0": "Saddhiṁcaraṁ sādhuvihāri dhīraṁ;",
  "atk-s0502a1:233_0": "Abhibhuyya sabbāni parissayāni,",
  "atk-s0502a1:234_0": "Careyya tenattamano satīmā.",
  "atk-s0502a1:235_0": "‘‘No ce labhetha nipakaṁ sahāyaṁ,",
  "atk-s0502a1:236_0": "Saddhiṁcaraṁ sādhuvihāri dhīraṁ;",
  "atk-s0502a1:237_0": "Rājāva raṭṭhaṁ vijitaṁ pahāya,",
  "atk-s0502a1:238_0": "Eko care mātaṅgaraññeva nāgo.",
  "atk-s0502a1:239_0": "‘‘Ekassa caritaṁ seyyo,",
  "atk-s0502a1:240_0": "Natthi bāle sahāyatā;",
  "atk-s0502a1:241_0": "Eko care na ca pāpāni kayirā,",
  "atk-s0502a1:242_0": "Appossukko mātaṅgaraññeva nāgo’’ti. (mahāva. 464; ma. ni. 3.237; dha. pa. 328-330; su. ni. 45-46);",
  "atk-s0502a1:243_0": "Gāthāpariyosāne pañcasatāpi te bhikkhū arahatte patiṭṭhahiṁsu.",
  "atk-s0502a1:243_1": "Ānandattheropi anāthapiṇḍikādīhi pesitasāsanaṁ ārocetvā, ‘‘bhante,",
  "atk-s0502a1:243_2": "anāthapiṇḍikappamukhā te pañca ariyasāvakakoṭiyo tumhākaṁ āgamanaṁ paccāsīsantī’’ti āha.",
  "atk-s0502a1:243_3": "Satthā ‘‘tena hi gaṇhāhi pattacīvara’’nti pattacīvaraṁ gāhāpetvā nikkhami.",
  "atk-s0502a1:243_4": "Nāgo gantvā gatamagge tiriyaṁ aṭṭhāsi. ‘‘Kiṁ karoti, bhante, nāgo’’ti? ‘‘Tumhākaṁ, bhikkhave, bhikkhaṁ dātuṁ paccāsīsati,",
  "atk-s0502a1:243_5": "dīgharattaṁ kho panāyaṁ mayhaṁ upakārako,",
  "atk-s0502a1:243_6": "nāssa cittaṁ kopetuṁ vaṭṭati, nivattatha,",
  "atk-s0502a1:243_7": "bhikkhave’’ti satthā bhikkhū gahetvā nivatti.",
  "atk-s0502a1:243_8": "Hatthīpi vanasaṇḍaṁ pavisitvā panasakadaliphalādīni nānāphalāni saṁharitvā rāsiṁ katvā punadivase bhikkhūnaṁ adāsi.",
  "atk-s0502a1:243_9": "Pañcasatā bhikkhū sabbāni khepetuṁ nāsakkhiṁsu.",
  "atk-s0502a1:243_10": "Bhattakiccapariyosāne satthā pattacīvaraṁ gāhetvā nikkhami.",
  "atk-s0502a1:243_11": "Nāgo bhikkhūnaṁ antarantarena gantvā satthu purato tiriyaṁ aṭṭhāsi. ‘‘Kiṁ karoti, bhante, nāgo’’ti? ‘‘Ayañhi bhikkhave,",
  "atk-s0502a1:243_12": "tumhe pesetvā maṁ nivattetukāmo’’ti.",
  "atk-s0502a1:243_13": "Atha naṁ satthā ‘‘pālileyyaka,",
  "atk-s0502a1:243_14": "idaṁ pana mama anivattagamanaṁ,",
  "atk-s0502a1:243_15": "tava iminā attabhāvena jhānaṁ vā vipassanaṁ vā maggaphalaṁ vā natthi, tiṭṭha tva’’nti āha.",
  "atk-s0502a1:243_16": "Taṁ sutvā nāgo mukhe soṇḍaṁ pakkhipitvā rodanto pacchato pacchato agamāsi.",
  "atk-s0502a1:243_17": "So hi satthāraṁ nivattetuṁ labhanto teneva niyāmena yāvajīvaṁ paṭijaggeyya,",
  "atk-s0502a1:243_18": "satthā pana taṁ gāmūpacāraṁ patvā ‘‘pālileyyaka ito paṭṭhāya tava abhūmi, manussāvāso saparipantho, tiṭṭha tva’’nti āha.",
  "atk-s0502a1:243_19": "So rodamāno tattheva ṭhatvā satthari cakkhupathaṁ vijahante hadayena phalitena kālaṁ katvā satthari pasādena tāvatiṁsabhavane tiṁsayojanike kanakavimāne accharāsahassamajjhe nibbatti,",
  "atk-s0502a1:243_20": "pālileyyakadevaputtoyevassa nāmaṁ ahosi.",
  "atk-s0502a1:244_0": "Satthāpi anupubbena jetavanaṁ agamāsi.",
  "atk-s0502a1:244_1": "Kosambakā bhikkhū ‘‘satthā kira sāvatthiṁ āgato’’ti sutvā satthāraṁ khamāpetuṁ tattha agamaṁsu.",
  "atk-s0502a1:244_2": "Kosalarājā ‘‘te kira kosambakā bhaṇḍanakārakā bhikkhū āgacchantī’’ti sutvā satthāraṁ upasaṅkamitvā ‘‘ahaṁ, bhante,",
  "atk-s0502a1:244_3": "tesaṁ mama vijitaṁ pavisituṁ na dassāmī’’ti āha. ‘‘Mahārāja, sīlavantā ete bhikkhū,",
  "atk-s0502a1:244_4": "kevalaṁ aññamaññaṁ vivādena mama vacanaṁ na gaṇhiṁsu,",
  "atk-s0502a1:244_5": "idāni maṁ khamāpetuṁ āgacchanti, āgacchantu mahārājā’’ti. Anāthapiṇḍikopi ‘‘ahaṁ, bhante,",
  "atk-s0502a1:244_6": "tesaṁ vihāraṁ pavisituṁ na dassāmī’’ti vatvā tatheva bhagavatā paṭikkhitto tuṇhī ahosi.",
  "atk-s0502a1:244_7": "Sāvatthiyaṁ anuppattānaṁ pana tesaṁ bhagavā ekamante vivittaṁ kārāpetvā senāsanaṁ dāpesi.",
  "atk-s0502a1:244_8": "Aññe bhikkhū tehi saddhiṁ neva ekato nisīdanti, na tiṭṭhanti,",
  "atk-s0502a1:244_9": "āgatāgatā satthāraṁ pucchanti – ‘‘katamete, bhante,",
  "atk-s0502a1:244_10": "bhaṇḍanakārakā kosambakā bhikkhū’’ti? Satthā ‘‘ete’’ti dasseti. ‘‘Ete kira te,",
  "atk-s0502a1:244_11": "ete kira te’’ti āgatāgatehi aṅgulikā dassiyamānā lajjāya sīsaṁ ukkhipituṁ asakkontā bhagavato pādamūle nipajjitvā bhagavantaṁ khamāpesuṁ. Satthā ‘‘bhāriyaṁ vo, bhikkhave, kataṁ,",
  "atk-s0502a1:244_12": "tumhe hi nāma mādisassa buddhassa santike pabbajitvā mayi sāmaggiṁ karonte mama vacanaṁ na karittha,",
  "atk-s0502a1:244_13": "porāṇakapaṇḍitāpi vajjhappattānaṁ mātāpitūnaṁ ovādaṁ sutvā tesu jīvitā voropiyamānesupi taṁ anatikkamitvā pacchā dvīsu raṭṭhesu rajjaṁ kārayiṁsū’’ti vatvā punadeva kosambikajātakaṁ (jā.",
  "atk-s0502a1:244_14": "1.9.10 ādayo) kathetvā ‘‘evaṁ, bhikkhave,",
  "atk-s0502a1:244_15": "dīghāvukumāro mātāpitūsu jīvitā voropiyamānesupi tesaṁ ovādaṁ anatikkamitvā pacchā brahmadattassa dhītaraṁ labhitvā dvīsu kāsikosalaraṭṭhesu rajjaṁ kāresi,",
  "atk-s0502a1:244_16": "tumhehi pana mama vacanaṁ akarontehi bhāriyaṁ kata’’nti vatvā imaṁ gāthamāha –",
  "atk-s0502a1:245_0": "6.",
  "atk-s0502a1:246_0": " ‘‘Pare ca na vijānanti, mayamettha yamāmase;",
  "atk-s0502a1:247_0": "Ye ca tattha vijānanti, tato sammanti medhagā’’ti.",
  "atk-s0502a1:248_0": "Tattha pareti paṇḍite ṭhapetvā tato aññe bhaṇḍanakārakā pare nāma.",
  "atk-s0502a1:248_1": "Te tattha saṅghamajjhe kolāhalaṁ karontā ‘‘mayaṁ yamāmase uparamāma vinassāma satataṁ samitaṁ maccusantikaṁ gacchāmā’’ti na vijānanti.",
  "atk-s0502a1:248_2": "Ye ca tattha vijānantīti ye tattha paṇḍitā ‘‘mayaṁ maccusantikaṁ gacchāmā’’ti vijānanti.",
  "atk-s0502a1:248_3": "Tato sammanti medhagāti evañhi te jānantā yonisomanasikāraṁ uppādetvā medhagānaṁ kalahānaṁ vūpasamāya paṭipajjanti.",
  "atk-s0502a1:248_4": "Atha nesaṁ tāya paṭipattiyā te medhagā sammantīti.",
  "atk-s0502a1:248_5": "Atha vā pare cāti pubbe mayā ‘‘mā, bhikkhave,",
  "atk-s0502a1:248_6": "bhaṇḍana’’ntiādīni vatvā ovadiyamānāpi mama ovādassa apaṭiggahaṇena atikkamanena amāmakā pare nāma.",
  "atk-s0502a1:248_7": "‘‘Mayaṁ chandādivasena micchāgāhaṁ gahetvā ettha saṅghamajjhe yamāmase bhaṇḍanādīnaṁ vuddhiyā vāyamāmā’’ti na vijānanti.",
  "atk-s0502a1:248_8": "Idāni pana yoniso paccavekkhamānā tattha tumhākaṁ antare ye ca paṇḍitapurisā ‘‘pubbe mayaṁ chandādivasena vāyamantā ayoniso paṭipannā’’ti vijānanti,",
  "atk-s0502a1:248_9": "tato tesaṁ santikā te paṇḍitapurise nissāya ime dāni kalahasaṅkhātā medhagā sammantīti ayamettha atthoti.",
  "atk-s0502a1:249_0": "Gāthāpariyosāne sampattabhikkhū sotāpattiphalādīsu patiṭṭhahiṁsūti.",
  "atk-s0502a1:250_0": "Kosambakavatthu pañcamaṁ.",
  "atk-s0502a1:251_0": "6. Mahākāḷattheravatthu",
  "atk-s0502a1:252_0": "Subhānupassinti imaṁ dhammadesanaṁ satthā setabyanagaraṁ upanissāya siṁsapāvane viharanto cūḷakāḷamahākāḷe ārabbha kathesi.",
  "atk-s0502a1:253_0": "Setabyanagaravāsino hi cūḷakāḷo, majjhimakāḷo,",
  "atk-s0502a1:253_1": "mahākāḷoti tayo bhātaro kuṭumbikā .",
  "atk-s0502a1:253_2": "Tesu jeṭṭhakaniṭṭhā disāsu vicaritvā pañcahi sakaṭasatehi bhaṇḍaṁ āharanti,",
  "atk-s0502a1:253_3": "majjhimakāḷo ābhataṁ vikkiṇāti.",
  "atk-s0502a1:253_4": "Athekasmiṁ samaye te ubhopi bhātaro pañcahi sakaṭasatehi nānābhaṇḍaṁ gahetvā sāvatthiṁ gantvā sāvatthiyā ca jetavanassa ca antare sakaṭāni mocayiṁsu.",
  "atk-s0502a1:253_5": "Tesu mahākāḷo sāyanhasamaye mālāgandhādihatthe sāvatthivāsino ariyasāvake dhammassavanāya gacchante disvā ‘‘kuhiṁ ime gacchantī’’ti pucchitvā tamatthaṁ sutvā ‘‘ahampi gamissāmī’’ti cintetvā kaniṭṭhaṁ āmantetvā, ‘‘tāta,",
  "atk-s0502a1:253_6": "tesu sakaṭesu appamatto hohi,",
  "atk-s0502a1:253_7": "ahaṁ dhammaṁ sotuṁ gacchāmī’’ti vatvā gantvā tathāgataṁ vanditvā parisapariyante nisīdi.",
  "atk-s0502a1:253_8": "Satthā taṁ disvā tassa ajjhāsayavasena anupubbiṁ kathaṁ kathento dukkhakkhandhasuttādivasena (ma. ni.",
  "atk-s0502a1:253_9": "1.163 ādayo) anekapariyāyena kāmānaṁ ādīnavaṁ okāraṁ saṁkilesañca kathesi.",
  "atk-s0502a1:253_10": "Taṁ sutvā mahākāḷo ‘‘sabbaṁ kira pahāya gantabbaṁ,",
  "atk-s0502a1:253_11": "paralokaṁ gacchantaṁ neva bhogā, na ñātakā ca anugacchanti,",
  "atk-s0502a1:253_12": "kiṁ me gharāvāsena pabbajissāmī’’ti cintetvā mahājane satthāraṁ vanditvā pakkante satthāraṁ pabbajjaṁ yācitvā satthārā ‘‘natthi te koci apaloketabbo’’ti vutte, ‘‘kaniṭṭho me, bhante,",
  "atk-s0502a1:253_13": "atthī’’ti vatvā tena hi ‘‘apalokehi na’’nti vutte, ‘‘sādhu,",
  "atk-s0502a1:253_14": "bhante’’ti vatvā gantvā kaniṭṭhaṁ pakkosāpetvā, ‘‘tāta,",
  "atk-s0502a1:253_15": "imaṁ sabbaṁ sāpateyyaṁ paṭipajjāhī’’ti āha.",
  "atk-s0502a1:253_16": "‘‘Tumhe pana kiṁ karissatha bhātikā’’ti?",
  "atk-s0502a1:253_17": "‘‘Ahaṁ satthu santike pabbajissāmī’’ti.",
  "atk-s0502a1:253_18": "So taṁ nānappakārehi yācitvā nivattetuṁ asakkonto ‘‘sādhu, sāmi,",
  "atk-s0502a1:253_19": "yathā ajjhāsayaṁ karothā’’ti āha.",
  "atk-s0502a1:253_20": "Mahākāḷo gantvā satthu santike pabbaji.",
  "atk-s0502a1:253_21": "‘‘Ahaṁ bhātikaṁ gahetvāva uppabbajissāmī’’ti cūḷakāḷopi pabbaji.",
  "atk-s0502a1:253_22": "Aparabhāge mahākāḷo upasampadaṁ labhitvā satthāraṁ upasaṅkamitvā sāsane dhurāni pucchitvā satthārā dvīsu dhuresu kathitesu ‘‘ahaṁ, bhante,",
  "atk-s0502a1:253_23": "mahallakakāle pabbajitattā ganthadhuraṁ pūretuṁ na sakkhissāmi,",
  "atk-s0502a1:253_24": "vipassanādhuraṁ pana pūressāmī’’ti yāva arahattā kammaṭṭhānaṁ kathāpetvā sosānikadhutaṅgaṁ samādāya paṭhamayāmātikkante sabbesu niddaṁ okkantesu susānaṁ gantvā paccūsakāle sabbesu anuṭṭhitesuyeva vihāraṁ āgacchati.",
  "atk-s0502a1:254_0": "Athekā susānagopikā kālī nāma chavaḍāhikā therassa ṭhitaṭṭhānaṁ nisinnaṭṭhānaṁ caṅkamitaṭṭhānañca disvā ‘‘ko nu kho idhāgacchati,",
  "atk-s0502a1:254_1": "pariggaṇhissāmi na’’nti pariggaṇhituṁ asakkontī ekadivasaṁ susānakuṭikāyameva dīpaṁ jāletvā puttadhītaro ādāya gantvā ekamante nilīyamānā majjhimayāme theraṁ āgacchantaṁ disvā gantvā vanditvā, ‘‘ayyo, no, bhante,",
  "atk-s0502a1:254_2": "imasmiṁ ṭhāne viharatī’’ti āha. ‘‘Āma, upāsike’’ti. ‘‘Bhante,",
  "atk-s0502a1:254_3": "susāne viharantehi nāma vattaṁ uggaṇhituṁ vaṭṭatī’’ti.",
  "atk-s0502a1:254_4": "Thero ‘‘kiṁ pana mayaṁ tayā kathitavatte vattissāmā’’ti avatvā ‘‘kiṁ kātuṁ vaṭṭati upāsike’’ti āha. ‘‘Bhante,",
  "atk-s0502a1:254_5": "sosānikehi nāma susāne vasanabhāvo susānagopakānañca vihāre mahātherassa ca gāmabhojakassa ca kathetuṁ vaṭṭatī’’ti. ‘‘Thero kiṁ kāraṇā’’ti?",
  "atk-s0502a1:254_6": "‘‘Katakammā corā dhanasāmikehi padānupadaṁ anubaddhā susāne bhaṇḍakaṁ chaḍḍetvā palāyanti,",
  "atk-s0502a1:254_7": "atha manussā sosānikānaṁ paripanthaṁ karonti,",
  "atk-s0502a1:254_8": "etesaṁ pana kathite ‘mayaṁ imassa bhaddantassa ettakaṁ nāma kālaṁ ettha vasanabhāvaṁ jānāma,",
  "atk-s0502a1:254_9": "acoro eso’ti upaddavaṁ nivārenti.",
  "atk-s0502a1:254_10": "Tasmā etesaṁ kathetuṁ vaṭṭatī’’ti.",
  "atk-s0502a1:255_0": "‘‘Thero aññaṁ kiṁ kātabba’’nti? ‘‘Bhante,",
  "atk-s0502a1:255_1": "susāne vasantena nāma ayyena macchamaṁsatilapiṭṭhatelaguḷādīni vajjetabbāni, divā na niddāyitabbaṁ, kusītena na bhavitabbaṁ, āraddhavīriyena bhavitabbaṁ,",
  "atk-s0502a1:255_2": "asaṭhena amāyāvinā hutvā kalyāṇajjhāsayena bhavitabbaṁ,",
  "atk-s0502a1:255_3": "sāyaṁ sabbesu suttesu vihārato āgantabbaṁ,",
  "atk-s0502a1:255_4": "paccūsakāle sabbesu anuṭṭhitesuyeva vihāraṁ gantabbaṁ. Sace, bhante,",
  "atk-s0502a1:255_5": "ayyo imasmiṁ ṭhāne evaṁ viharanto pabbajitakiccaṁ matthakaṁ pāpetuṁ sakkhissati,",
  "atk-s0502a1:255_6": "sace matasarīraṁ ānetvā chaḍḍenti,",
  "atk-s0502a1:255_7": "ahaṁ kambalakūṭāgāraṁ āropetvā gandhamālādīhi sakkāraṁ katvā sarīrakiccaṁ karissāmi. No ce sakkhissati,",
  "atk-s0502a1:255_8": "citakaṁ āropetvā aggiṁ jāletvā saṅkunā ākaḍḍhitvā bahi khipitvā pharasunā koṭṭetvā khaṇḍākhaṇḍikaṁ chinditvā aggimhi pakkhipitvā jhāpessāmī’’ti āha.",
  "atk-s0502a1:255_9": "Atha naṁ thero ‘‘sādhu bhadde,",
  "atk-s0502a1:255_10": "ekaṁ pana rūpārammaṇaṁ disvā mayhaṁ katheyyāsī’’ti āha. Sā ‘‘sādhū’’ti paccassosi.",
  "atk-s0502a1:255_11": "Thero yathājjhāsayena susāne samaṇadhammaṁ karoti.",
  "atk-s0502a1:255_12": "Cūḷakāḷatthero pana uṭṭhāya samuṭṭhāya gharāvāsaṁ cinteti, puttadāraṁ anussarati.",
  "atk-s0502a1:255_13": "‘‘Bhātiko me atibhāriyaṁ kammaṁ karotī’’ti cinteti.",
  "atk-s0502a1:256_0": "Athekā kuladhītā taṁmuhuttasamuṭṭhitena byādhinā sāyanhasamaye amilātā akilantā kālamakāsi.",
  "atk-s0502a1:256_1": "Tamenaṁ ñātakādayo dārutelādīhi saddhiṁ sāyaṁ susānaṁ netvā susānagopikāya ‘‘imaṁ jhāpehī’’ti bhatiṁ datvā niyyādetvā pakkamiṁsu.",
  "atk-s0502a1:256_2": "Sā tassā pārutavatthaṁ apanetvā taṁmuhuttamataṁ pīṇitapīṇitaṁ suvaṇṇavaṇṇaṁ sarīraṁ disvā,",
  "atk-s0502a1:256_3": "‘‘imaṁ ayyassa dassetuṁ patirūpaṁ ārammaṇa’’nti cintetvā gantvā theraṁ vanditvā, ‘‘bhante,",
  "atk-s0502a1:256_4": "evarūpaṁ nāma ārammaṇaṁ atthi, oloketha ayyā’’ti āha.",
  "atk-s0502a1:256_5": "Thero ‘‘sādhū’’ti vatvā pārupanaṁ nīharāpetvā pādatalato yāva kesaggā oloketvā ‘‘atipīṇitametaṁ rūpaṁ suvaṇṇavaṇṇaṁ aggimhi naṁ pakkhipitvā mahājālāhi gahitamattakāle mayhaṁ āroceyyāsī’’ti vatvā sakaṭṭhānameva gantvā nisīdi.",
  "atk-s0502a1:256_6": "Sā tathā katvā therassa ārocesi. Thero gantvā olokesi.",
  "atk-s0502a1:256_7": "Jālāya pahaṭapahaṭaṭṭhānaṁ kabaragāviyā viya sarīravaṇṇaṁ ahosi, pādā namitvā olambiṁsu, hatthā paṭikuṭiṁsu, ūrunalāṭaṁ niccammaṁ ahosi .",
  "atk-s0502a1:256_8": "Thero ‘‘idaṁ sarīraṁ idāneva olokentānaṁ apariyantakaraṁ hutvā idāneva khayaṁ pattaṁ vayaṁ patta’’nti rattiṭṭhānaṁ gantvā nisīditvā khayavayaṁ sampassamāno –",
  "atk-s0502a1:257_0": "‘‘Aniccā vata saṅkhārā, uppādavayadhammino;",
  "atk-s0502a1:258_0": "Uppajjitvā nirujjhanti, tesaṁ vūpasamo sukho’’ti. (dī. ni. 2.221, 272; saṁ. ni. 1.186; 2.143; jā. 1.1.95) –",
  "atk-s0502a1:259_0": "Gāthaṁ vatvā vipassanaṁ vaḍḍhetvā saha paṭisambhidāhi arahattaṁ pāpuṇi.",
  "atk-s0502a1:260_0": "Tasmiṁ arahattaṁ patte satthā bhikkhusaṅghaparivuto cārikaṁ caramāno setabyaṁ gantvā siṁsapāvanaṁ pāvisi.",
  "atk-s0502a1:260_1": "Cūḷakāḷassa bhariyāyo ‘‘satthā kira anuppatto siṁsapāvana’’nti sutvā ‘‘amhākaṁ sāmikaṁ gaṇhissāmā’’ti pesetvā satthāraṁ nimantāpesuṁ.",
  "atk-s0502a1:260_2": "Buddhānaṁ pana apariciṇṇaṭṭhāne āsanapaññattiṁ ācikkhantena ekena bhikkhunā paṭhamataraṁ gantuṁ vaṭṭati.",
  "atk-s0502a1:260_3": "Buddhānañhi majjhimaṭṭhāne āsanaṁ paññāpetvā tassa dakkhiṇato sāriputtattherassa,",
  "atk-s0502a1:260_4": "vāmato mahāmoggallānattherassa,",
  "atk-s0502a1:260_5": "tato paṭṭhāya ubhosu passesu bhikkhusaṅghassa āsanaṁ paññāpetabbaṁ hoti.",
  "atk-s0502a1:260_6": "Tasmā mahākāḷatthero cīvarapārupanaṭṭhāne ṭhatvā, ‘‘cūḷakāḷa,",
  "atk-s0502a1:260_7": "tvaṁ purato gantvā āsanapaññattiṁ ācikkhā’’ti cūḷakāḷaṁ pesesi.",
  "atk-s0502a1:260_8": "Tassa diṭṭhakālato paṭṭhāya gehajanā tena saddhiṁ parihāsaṁ karontā nīcāsanāni saṅghattherassa koṭiyaṁ attharanti,",
  "atk-s0502a1:260_9": "uccāsanāni saṅghanavakassa koṭiyaṁ. Itaro ‘‘mā evaṁ karotha,",
  "atk-s0502a1:260_10": "nīcāsanāni upari mā paññāpetha, uccāsanāni upari paññāpetha, nīcāsanāni heṭṭhā’’ti āha.",
  "atk-s0502a1:260_11": "Itthiyo tassa vacanaṁ asuṇantiyo viya ‘‘tvaṁ kiṁ karonto vicarasi,",
  "atk-s0502a1:260_12": "kiṁ tava āsanāni paññāpetuṁ na vaṭṭati,",
  "atk-s0502a1:260_13": "tvaṁ kaṁ āpucchitvā pabbajito, kena pabbajitosi,",
  "atk-s0502a1:260_14": "kasmā idhāgatosī’’ti vatvā nivāsanapārupanaṁ acchinditvā setakāni nivāsetvā sīse ca mālācumbuṭakaṁ ṭhapetvā, ‘‘gaccha satthāraṁ ānehi,",
  "atk-s0502a1:260_15": "mayaṁ āsanāni paññāpessāmā’’ti pahiṇiṁsu.",
  "atk-s0502a1:260_16": "Na ciraṁ bhikkhubhāve ṭhatvā avassikova uppabbajitattā lajjituṁ na jānāti,",
  "atk-s0502a1:260_17": "tasmā so tena ākappena nirāsaṅkova gantvā satthāraṁ vanditvā buddhappamukhaṁ bhikkhusaṅghaṁ ādāya āgato.",
  "atk-s0502a1:260_18": "Bhikkhusaṅghassa pana bhattakiccāvasāne mahākāḷassa bhariyāyo ‘‘imāhi attano sāmiko gahito,",
  "atk-s0502a1:260_19": "mayampi amhākaṁ sāmikaṁ gaṇhissāmā’’ti cintetvā punadivase satthāraṁ nimantayiṁsu.",
  "atk-s0502a1:260_20": "Tadā pana āsanapaññāpanatthaṁ añño bhikkhu agamāsi.",
  "atk-s0502a1:260_21": "Tā tasmiṁ khaṇe okāsaṁ alabhitvā buddhappamukhaṁ bhikkhusaṅghaṁ nisīdāpetvā bhikkhaṁ adaṁsu.",
  "atk-s0502a1:260_22": "Cūḷakāḷassa pana dve bhariyāyo, majjhimakāḷassa catasso, mahākāḷassa pana aṭṭha.",
  "atk-s0502a1:260_23": "Bhikkhūpi bhattakiccaṁ kātukāmā nisīditvā bhattakiccamakaṁsu,",
  "atk-s0502a1:260_24": "bahi gantukāmā uṭṭhāya agamaṁsu.",
  "atk-s0502a1:260_25": "Satthā pana nisīditvā bhattakiccaṁ kari.",
  "atk-s0502a1:260_26": "Tassa bhattakiccapariyosāne tā itthiyo, ‘‘bhante,",
  "atk-s0502a1:260_27": "mahākāḷo amhākaṁ anumodanaṁ katvā āgacchissati,",
  "atk-s0502a1:260_28": "tumhe purato gacchathā’’ti vadiṁsu.",
  "atk-s0502a1:260_29": "Satthā ‘‘sādhū’’ti vatvā purato agamāsi.",
  "atk-s0502a1:260_30": "Gāmadvāraṁ patvā bhikkhū ujjhāyiṁsu ‘‘kiṁ nāmetaṁ satthārā kataṁ, ñatvā nu kho kataṁ, udāhu ajānitvā.",
  "atk-s0502a1:260_31": "Hiyyo cūḷakāḷassa purato gatattā pabbajjantarāyo jāto,",
  "atk-s0502a1:260_32": "ajja aññassa purato gatattā antarāyo nāhosi.",
  "atk-s0502a1:260_33": "Idāni mahākāḷaṁ ṭhapetvā āgato,",
  "atk-s0502a1:260_34": "sīlavā kho pana bhikkhu ācārasampanno,",
  "atk-s0502a1:260_35": "karissati nu kho tassa pabbajjantarāya’’nti.",
  "atk-s0502a1:260_36": "Satthā tesaṁ vacanaṁ sutvā nivattitvā ṭhito ‘‘kiṁ kathetha, bhikkhave’’ti pucchi . Te tamatthaṁ ārocesuṁ. ‘‘Kiṁ pana tumhe, bhikkhave,",
  "atk-s0502a1:260_37": "cūḷakāḷaṁ viya mahākāḷaṁ sallakkhethā’’ti? ‘‘Āma, bhante’’. Tassa hi dve pajāpatiyo, imassa aṭṭha.",
  "atk-s0502a1:260_38": "‘‘Aṭṭhahi parikkhipitvā gahito kiṁ karissati, bhante’’ti? Satthā ‘‘mā, bhikkhave, evaṁ avacuttha,",
  "atk-s0502a1:260_39": "cūḷakāḷo uṭṭhāya samuṭṭhāya subhārammaṇabahulo viharati,",
  "atk-s0502a1:260_40": "papāte ṭhito dubbalarukkhasadiso.",
  "atk-s0502a1:260_41": "Mayhaṁ pana putto mahākāḷo asubhānupassī viharati,",
  "atk-s0502a1:260_42": "ghanaselapabbato viya acalo’’ti vatvā imā gāthā abhāsi –",
  "atk-s0502a1:261_0": "7.",
  "atk-s0502a1:262_0": " ‘‘Subhānupassiṁ viharantaṁ, indriyesu asaṁvutaṁ;",
  "atk-s0502a1:263_0": "Bhojanamhi cāmattaññuṁ, kusītaṁ hīnavīriyaṁ;",
  "atk-s0502a1:264_0": "Taṁ ve pasahati māro, vāto rukkhaṁva dubbalaṁ.",
  "atk-s0502a1:265_0": "8.",
  "atk-s0502a1:266_0": " ‘‘Asubhānupassiṁ viharantaṁ, indriyesu susaṁvutaṁ;",
  "atk-s0502a1:267_0": "Bhojanamhi ca mattaññuṁ, saddhaṁ āraddhavīriyaṁ;",
  "atk-s0502a1:268_0": "Taṁ ve nappasahatī māro, vāto selaṁva pabbata’’nti.",
  "atk-s0502a1:269_0": "Tattha subhānupassiṁ viharantanti sutaṁ anupassantaṁ,",
  "atk-s0502a1:269_1": "iṭṭhārammaṇe mānasaṁ vissajjetvā viharantanti attho.",
  "atk-s0502a1:269_2": "Yo hi puggalo nimittaggāhaṁ anubyañjanaggāhaṁ gaṇhanto ‘‘nakhā sobhanā’’ti gaṇhāti,",
  "atk-s0502a1:269_3": "‘‘aṅguliyo sobhanā’’ti gaṇhāti, ‘‘hatthapādā, jaṅghā, ūru, kaṭi, udaraṁ, thanā, gīvā, oṭṭhā, dantā, mukhaṁ, nāsā, akkhīni, kaṇṇā, bhamukā, nalāṭaṁ, kesā, sobhanā’’ti gaṇhāti, ‘‘kesā, lomā, nakhā, dantā, taco, sobhanā’’ti gaṇhāti, vaṇṇo subho, saṇṭhānaṁ subhanti, ayaṁ subhānupassī nāma.",
  "atk-s0502a1:269_4": "Evaṁ taṁ subhānupassiṁ viharantaṁ.",
  "atk-s0502a1:269_5": "Indriyesūti cakkhādīsu chasu indriyesu.",
  "atk-s0502a1:269_6": "Asaṁvutanti cakkhudvārādīni arakkhantaṁ.",
  "atk-s0502a1:269_7": "Pariyesanamattā paṭiggahaṇamattā paribhogamattāti imissā mattāya ajānanato bhojanamhi cāmattaññuṁ.",
  "atk-s0502a1:269_8": "Apica paccavekkhaṇamattā vissajjanamattāti imissāpi mattāya ajānanato amattaññuṁ, idaṁ bhojanaṁ dhammikaṁ,",
  "atk-s0502a1:269_9": "idaṁ adhammikantipi ajānantaṁ.",
  "atk-s0502a1:269_10": "Kāmacchandabyāpādavihiṁsāvitakkavasitāya kusītaṁ.",
  "atk-s0502a1:269_11": "Hīnavīriyanti nibbīriyaṁ catūsu iriyāpathesu vīriyakaraṇarahitaṁ.",
  "atk-s0502a1:269_12": "Pasahatīti abhibhavati ajjhottharati.",
  "atk-s0502a1:269_13": "Vāto rukkhaṁva dubbalanti balavavāto chinnapapāte jātaṁ dubbalarukkhaṁ viya.",
  "atk-s0502a1:269_14": "Yathā hi so vāto tassa dubbalarukkhassa pupphaphalapallavādīnipi pāteti, khuddakasākhāpi bhañjati, mahāsākhāpi bhañjati,",
  "atk-s0502a1:269_15": "samūlakampi taṁ rukkhaṁ uppāṭetvā uddhaṁmūlaṁ adhosākhaṁ katvā gacchati,",
  "atk-s0502a1:269_16": "evameva evarūpaṁ puggalaṁ anto uppanno kilesamāro pasahati,",
  "atk-s0502a1:269_17": "balavavāto dubbalarukkhassa pupphaphalapallavādipātanaṁ viya khuddānukhuddakāpattiāpajjanampi karoti,",
  "atk-s0502a1:269_18": "khuddakasākhābhañjanaṁ viya nissaggiyādiāpattiāpajjanampi karoti,",
  "atk-s0502a1:269_19": "mahāsākhābhañjanaṁ viya terasasaṅghādisesāpattiāpajjanampi karoti, uppāṭetvā uddhaṁ,",
  "atk-s0502a1:269_20": "mūlakaṁ heṭṭhāsākhaṁ katvā pātanaṁ viya pārājikāpattiāpajjanampi karoti,",
  "atk-s0502a1:269_21": "svākkhātasāsanā nīharitvā katipāheneva gihibhāvaṁ pāpetīti evaṁ evarūpaṁ puggalaṁ kilesamāro attano vase vattetīti attho.",
  "atk-s0502a1:270_0": "Asubhānupassinti dasasu asubhesu aññataraṁ asubhaṁ passantaṁ paṭikūlamanasikāre yuttaṁ kese asubhato passantaṁ lome nakhe dante tacaṁ vaṇṇaṁ saṇṭhānaṁ asubhato passantaṁ. Indriyesūti chasu indriyesu.",
  "atk-s0502a1:270_1": "Susaṁvutanti nimittādiggāharahitaṁ pihitadvāraṁ.",
  "atk-s0502a1:270_2": "Amattaññutāpaṭikkhepena bhojanamhi ca mattaññuṁ.",
  "atk-s0502a1:270_3": "Saddhanti kammassa ceva phalassa ca saddahanalakkhaṇāya lokikāya saddhāya ceva tīsu vatthūsu aveccappasādasaṅkhātāya lokuttarasaddhāya ca samannāgataṁ.",
  "atk-s0502a1:270_4": "Āraddhavīriyanti paggahitavīriyaṁ paripuṇṇavīriyaṁ.",
  "atk-s0502a1:270_5": "Taṁ veti evarūpaṁ taṁ puggalaṁ yathā dubbalavāto saṇikaṁ paharanto ekagghanaṁ selaṁ cāletuṁ na sakkoti,",
  "atk-s0502a1:270_6": "tathā abbhantare uppajjamānopi dubbalakilesamāro nappasahati,",
  "atk-s0502a1:270_7": "khobhetuṁ vā cāletuṁ vā na sakkotīti attho.",
  "atk-s0502a1:271_0": "Tāpi kho tassa purāṇadutiyikāyo theraṁ parivāretvā ‘‘tvaṁ kaṁ āpucchitvā pabbajito,",
  "atk-s0502a1:271_1": "idāni gihī bhavissasi na bhavissasī’’tiādīni vatvā kāsāvaṁ nīharitukāmā ahesuṁ.",
  "atk-s0502a1:271_2": "Thero tāsaṁ ākāraṁ sallakkhetvā nisinnāsanā vuṭṭhāya iddhiyā uppattitvā kūṭāgārakaṇṇikaṁ dvidhā bhinditvā ākāsenāgantvā satthari gāthā pariyosāpenteyeva satthu suvaṇṇavaṇṇaṁ sarīraṁ abhitthavanto ākāsato otaritvā tathāgatassa pāde vandi.",
  "atk-s0502a1:272_0": "Gāthāpariyosāne sampattabhikkhū sotāpattiphalādīsu patiṭṭhahiṁsūti.",
  "atk-s0502a1:273_0": "Mahākāḷattheravatthu chaṭṭhaṁ.",
  "atk-s0502a1:274_0": "7. Devadattavatthu",
  "atk-s0502a1:275_0": "Anikkasāvoti imaṁ dhammadesanaṁ satthā jetavane viharanto rājagahe devadattassa kāsāvalābhaṁ ārabbha kathesi.",
  "atk-s0502a1:276_0": "Ekasmiñhi samaye dve aggasāvakā pañcasate pañcasate attano attano parivāre ādāya satthāraṁ āpucchitvā vanditvā jetavanato rājagahaṁ agamaṁsu.",
  "atk-s0502a1:276_1": "Rājagahavāsino dvepi tayopi bahūpi ekato hutvā āgantukadānaṁ adaṁsu.",
  "atk-s0502a1:276_2": "Athekadivasaṁ āyasmā sāriputto anumodanaṁ karonto ‘‘upāsakā eko sayaṁ dānaṁ deti, paraṁ na samādapeti,",
  "atk-s0502a1:276_3": "so nibbattanibbattaṭṭhāne bhogasampadaṁ labhati, no parivārasampadaṁ. Eko sayaṁ na deti, paraṁ samādapeti,",
  "atk-s0502a1:276_4": "so nibbattanibbattaṭṭhāne parivārasampadaṁ labhati, no bhogasampadaṁ. Eko sayampi na deti, parampi na samādapeti,",
  "atk-s0502a1:276_5": "so nibbattanibbattaṭṭhāne kañjikamattampi kucchipūraṁ na labhati, anātho hoti nippaccayo. Eko sayampi deti, parampi samādapeti,",
  "atk-s0502a1:276_6": "so nibbattanibbattaṭṭhāne attabhāvasatepi attabhāvasahassepi attabhāvasatasahassepi bhogasampadañceva parivārasampadañca labhatī’’ti evaṁ dhammaṁ desesi.",
  "atk-s0502a1:277_0": "Tameko paṇḍitapuriso dhammaṁ sutvā ‘‘acchariyā vata bho,",
  "atk-s0502a1:277_1": "abbhutā vata bho dhammadesanā, sukāraṇaṁ kathitaṁ,",
  "atk-s0502a1:277_2": "mayā imāsaṁ dvinnaṁ sampattīnaṁ nipphādakaṁ kammaṁ kātuṁ vaṭṭatī’’ti cintetvā – ‘‘bhante,",
  "atk-s0502a1:277_3": "sve mayhaṁ bhikkhaṁ gaṇhathā’’ti theraṁ nimantesi.",
  "atk-s0502a1:277_4": "‘‘Kittakehi te bhikkhūhi attho upāsakā’’ti. ‘‘Kittakā pana vo, bhante, parivārā’’ti? ‘‘Sahassamattā upāsakā’’ti.",
  "atk-s0502a1:277_5": "‘‘Sabbehi saddhiṁyeva sve bhikkhaṁ gaṇhatha, bhante’’ti. ‘‘Thero adhivāsesi’’.",
  "atk-s0502a1:277_6": "Upāsako nagaravīthiyaṁ caranto – ‘‘ammā, tātā,",
  "atk-s0502a1:277_7": "mayā bhikkhusahassaṁ nimantitaṁ,",
  "atk-s0502a1:277_8": "tumhe kittakānaṁ bhikkhūnaṁ bhikkhaṁ dātuṁ sakkhissatha,",
  "atk-s0502a1:277_9": "tumhe kittakāna’’nti samādapesi.",
  "atk-s0502a1:277_10": "Manussā attano attano pahonakaniyāmena – ‘‘mayaṁ dasannaṁ dassāma, mayaṁ vīsatiyā, mayaṁ satassā’’ti āhaṁsu.",
  "atk-s0502a1:277_11": "Upāsako – ‘‘tena hi ekasmiṁ ṭhāne samāgamaṁ katvā ekatova parivisissāma ,",
  "atk-s0502a1:277_12": "sabbe tilataṇḍulasappimadhuphāṇitādīni samāharathā’’ti ekasmiṁ ṭhāne samāharāpesi.",
  "atk-s0502a1:278_0": "Athassa eko kuṭumbiko satasahassagghanikaṁ gandhakāsāvavatthaṁ datvā – ‘‘sace te dānavattaṁ nappahoti, idaṁ vissajjetvā yaṁ ūnaṁ, taṁ pūreyyāsi. Sace pahoti, yassicchasi,",
  "atk-s0502a1:278_1": "tassa bhikkhuno dadeyyāsī’’ti āha.",
  "atk-s0502a1:278_2": "Tadā tassa sabbaṁ dānavattaṁ pahosi, kiñci ūnaṁ nāma nāhosi. So manusse pucchi – ‘‘idaṁ, ayyā,",
  "atk-s0502a1:278_3": "kāsāvaṁ ekena kuṭumbikena evaṁ nāma vatvā dinnaṁ atirekaṁ jātaṁ, kassa naṁ demā’’ti.",
  "atk-s0502a1:278_4": "Ekacce ‘‘sāriputtattherassā’’ti āhaṁsu.",
  "atk-s0502a1:278_5": "Ekacce ‘‘thero sassapākasamaye āgantvā gamanasīlo,",
  "atk-s0502a1:278_6": "devadatto amhākaṁ maṅgalāmaṅgalesu sahāyo udakamaṇiko viya niccaṁ patiṭṭhito, tassa taṁ demā’’ti āhaṁsu.",
  "atk-s0502a1:278_7": "Sambahulikāya kathāyapi ‘‘devadattassa dātabba’’nti vattāro bahutarā ahesuṁ, atha naṁ devadattassa adaṁsu.",
  "atk-s0502a1:278_8": "So taṁ chinditvā sibbitvā rajitvā nivāsetvā pārupitvā vicarati.",
  "atk-s0502a1:278_9": "Taṁ disvā manussā ‘‘nayidaṁ devadattassa anucchavikaṁ,",
  "atk-s0502a1:278_10": "sāriputtattherassa anucchavikaṁ.",
  "atk-s0502a1:278_11": "Devadatto attano ananucchavikaṁ nivāsetvā pārupitvā vicaratī’’ti vadiṁsu.",
  "atk-s0502a1:278_12": "Atheko disāvāsiko bhikkhu rājagahā sāvatthiṁ gantvā satthāraṁ vanditvā katapaṭisanthāro satthārā dvinnaṁ aggasāvakānaṁ phāsuvihāraṁ pucchito ādito paṭṭhāya sabbaṁ taṁ pavattiṁ ārocesi.",
  "atk-s0502a1:278_13": "Satthā ‘‘na kho bhikkhu idāneveso attano ananucchavikaṁ vatthaṁ dhāreti,",
  "atk-s0502a1:278_14": "pubbepi dhāresiyevā’’ti vatvā atītaṁ āhari –",
  "atk-s0502a1:279_0": "Atīte bārāṇasiyaṁ brahmadatte rajjaṁ kārente bārāṇasivāsī eko hatthimārako hatthiṁ māretvā māretvā dante ca nakhe ca antāni ca ghanamaṁsañca āharitvā vikkiṇanto jīvitaṁ kappeti.",
  "atk-s0502a1:279_1": "Athekasmiṁ araññe anekasahassā hatthino gocaraṁ gahetvā gacchantā paccekabuddhe disvā tato paṭṭhāya gacchamānā gamanāgamanakāle jaṇṇukehi nipatitvā vanditvā pakkamanti.",
  "atk-s0502a1:279_2": "Ekadivasañhi hatthimārako taṁ kiriyaṁ disvā – ‘‘ahaṁ ime kicchena māremi,",
  "atk-s0502a1:279_3": "ime ca gamanāgamanakāle paccekabuddhe vandanti,",
  "atk-s0502a1:279_4": "kiṁ nu kho disvā vandantī’’ti cintento – ‘‘kāsāva’’nti sallakkhetvā,",
  "atk-s0502a1:279_5": "‘‘mayāpi idāni kāsāvaṁ laddhuṁ vaṭṭatī’’ti cintetvā ekassa paccekabuddhassa jātassaraṁ oruyha nhāyantassa tīre ṭhapitesu kāsāvesu cīvaraṁ thenetvā tesaṁ hatthīnaṁ gamanāgamanamagge sattiṁ gahetvā sasīsaṁ pārupitvā nisīdati.",
  "atk-s0502a1:279_6": "Hatthino taṁ disvā – ‘‘paccekabuddho’’ti saññāya vanditvā pakkamanti.",
  "atk-s0502a1:279_7": "So tesaṁ sabbapacchato gacchantaṁ sattiyā paharitvā māretvā dantādīni gahetvā sesaṁ bhūmiyaṁ nikhaṇitvā gacchati.",
  "atk-s0502a1:279_8": "Aparabhāge bodhisatto hatthiyoniyaṁ paṭisandhiṁ gahetvā hatthijeṭṭhako yūthapati ahosi. Tadāpi so tatheva karoti.",
  "atk-s0502a1:279_9": "Mahāpuriso attano parisāya parihāniṁ ñatvā, ‘‘kuhiṁ ime hatthī gatā, mandā jātā’’ti pucchitvā, ‘‘na jānāma, sāmī’’ti vutte,",
  "atk-s0502a1:279_10": "‘‘kuhiñci gacchantā maṁ anāpucchitvā na gamissanti,",
  "atk-s0502a1:279_11": "paripanthena bhavitabba’’nti vatvā,",
  "atk-s0502a1:279_12": "‘‘ekasmiṁ ṭhāne kāsāvaṁ pārupitvā nisinnassa santikā paripanthena bhavitabba’’nti parisaṅkitvā,",
  "atk-s0502a1:279_13": "‘‘taṁ pariggaṇhituṁ vaṭṭatī’’ti sabbe hatthī purato pesetvā sayaṁ pacchato vilambamāno āgacchati.",
  "atk-s0502a1:279_14": "So sesahatthīsu vanditvā gatesu mahāpurisaṁ āgacchantaṁ disvā cīvaraṁ saṁharitvā sattiṁ vissajji.",
  "atk-s0502a1:279_15": "Mahāpuriso satiṁ uppaṭṭhapetvā āgacchanto pacchato paṭikkamitvā sattiṁ vivajjesi.",
  "atk-s0502a1:279_16": "Atha naṁ ‘‘iminā ime hatthī nāsitā’’ti gaṇhituṁ pakkhandi.",
  "atk-s0502a1:279_17": "Itaro ekaṁ rukkhaṁ purato katvā nilīyi.",
  "atk-s0502a1:279_18": "Atha ‘‘naṁ rukkhena saddhiṁ soṇḍāya parikkhipitvā gahetvā bhūmiyaṁ pothessāmī’’ti tena nīharitvā dassitaṁ kāsāvaṁ disvā – ‘‘sacāhaṁ imasmiṁ dubbhissāmi,",
  "atk-s0502a1:279_19": "anekasahassesu me buddhapaccekabuddhakhīṇāsavesu lajjā nāma bhinnā bhavissatī’’ti adhivāsetvā – ‘‘tayā me ettakā ñātakā nāsitā’’ti pucchi. ‘‘Āma, sāmī’’ti.",
  "atk-s0502a1:279_20": "‘‘Kasmā evaṁ bhāriyakammamakāsi,",
  "atk-s0502a1:279_21": "attano ananucchavikaṁ vītarāgānaṁ anucchavikaṁ vatthaṁ paridahitvā evarūpaṁ kammaṁ karontena bhāriyaṁ tayā kata’’nti.",
  "atk-s0502a1:279_22": "Evañca pana vatvā uttaripi naṁ niggaṇhanto ‘‘anikkasāvo kāsāvaṁ…pe… sa ve kāsāvamarahatī’’ti gāthaṁ vatvā – ‘‘ayuttaṁ te kata’’nti vatvā taṁ vissajjesi.",
  "atk-s0502a1:280_0": "Satthā imaṁ dhammadesanaṁ āharitvā,",
  "atk-s0502a1:280_1": "‘‘tadā hatthimārako devadatto ahosi,",
  "atk-s0502a1:280_2": "tassa niggāhako hatthināgo ahamevā’’ti jātakaṁ samodhānetvā, ‘‘na, bhikkhave, idāneva,",
  "atk-s0502a1:280_3": "pubbepi devadatto attano ananucchavikaṁ vatthaṁ dhāresiyevā’’ti vatvā imā gāthā abhāsi –",
  "atk-s0502a1:281_0": "9.",
  "atk-s0502a1:282_0": " ‘‘Anikkasāvo kāsāvaṁ, yo vatthaṁ paridahissati;",
  "atk-s0502a1:283_0": "Apeto damasaccena, na so kāsāvamarahati.",
  "atk-s0502a1:284_0": "10.",
  "atk-s0502a1:285_0": " ‘‘Yo ca vantakasāvassa, sīlesu susamāhito;",
  "atk-s0502a1:286_0": "Upeto damasaccena, sa ve kāsāvamarahatī’’ti.",
  "atk-s0502a1:287_0": "Chaddantajātakenāpi (jā.",
  "atk-s0502a1:287_1": "1.16.122-123) ca ayamattho dīpetabbo.",
  "atk-s0502a1:288_0": "Tattha anikkasāvoti rāgādīhi kasāvehi sakasāvo.",
  "atk-s0502a1:288_1": "Paridahissatīti nivāsanapārupanaattharaṇavasena paribhuñjissati. Paridhassatītipi pāṭho.",
  "atk-s0502a1:288_2": "Apeto damasaccenāti indriyadamena ceva paramatthasaccapakkhikena vacīsaccena ca apeto, viyutto pariccatthoti attho.",
  "atk-s0502a1:288_3": "Na soti so evarūpo puggalo kāsāvaṁ paridahituṁ nārahati.",
  "atk-s0502a1:288_4": "Vantakasāvassāti catūhi maggehi vantakasāvo chaḍḍitakasāvo pahīnakasāvo assa.",
  "atk-s0502a1:288_5": "Sīlesūti catupārisuddhisīlesu.",
  "atk-s0502a1:288_6": "Susamāhitoti suṭṭhu samāhito suṭṭhito.",
  "atk-s0502a1:288_7": "Upetoti indriyadamena ceva vuttappakārena ca saccena upagato.",
  "atk-s0502a1:288_8": "Sa veti so evarūpo puggalo taṁ gandhakāsāvavatthaṁ arahatīti.",
  "atk-s0502a1:289_0": "Gāthāpariyosāne so disāvāsiko bhikkhu sotāpanno ahosi,",
  "atk-s0502a1:289_1": "aññepi bahū sotāpattiphalādīni pāpuṇiṁsu.",
  "atk-s0502a1:289_2": "Desanā mahājanassa sātthikā ahosīti.",
  "atk-s0502a1:290_0": "Devadattavatthu sattamaṁ.",
  "atk-s0502a1:291_0": "8. Sāriputtattheravatthu",
  "atk-s0502a1:292_0": "Asāre sāramatinoti imaṁ dhammadesanaṁ satthā veḷuvane viharanto aggasāvakehi niveditaṁ sañcayassa anāgamanaṁ ārabbha kathesi.",
  "atk-s0502a1:293_0": "Tatrāyaṁ anupubbikathā – amhākañhi satthā ito kappasatasahassādhikānaṁ catunnaṁ asaṅkhyeyyānaṁ matthake amaravatiyā nāma nagare sumedho nāma brāhmaṇakumāro hutvā sabbasippesu nipphattiṁ patvā mātāpitūnaṁ accayena anekakoṭisaṅkhyaṁ dhanaṁ pariccajitvā isipabbajjaṁ pabbajitvā himavante vasanto jhānābhiññā nibbattetvā ākāsena gacchanto dīpaṅkaradasabalassa sudassanavihārato rammavatīnagaraṁ pavisanatthāya maggaṁ sodhayamānaṁ janaṁ disvā sayampi ekaṁ padesaṁ gahetvā maggaṁ sodheti.",
  "atk-s0502a1:293_1": "Tasmiṁ asodhiteyeva āgatassa satthuno attānaṁ setuṁ katvā kalale ajinacammaṁ attharitvā ‘‘satthā sasāvakasaṅgho kalalaṁ anakkamitvā maṁ akkamanto gacchatū’’ti nipanno.",
  "atk-s0502a1:293_2": "Satthārā taṁ disvāva ‘‘buddhaṅkuro esa,",
  "atk-s0502a1:293_3": "anāgate kappasatasahassādhikānaṁ catunnaṁ asaṅkhyeyyānaṁ pariyosāne gotamo nāma buddho bhavissatī’’ti byākato.",
  "atk-s0502a1:293_4": "Tassa satthuno aparabhāge ‘‘koṇḍañño maṅgalo sumano revato sobhito anomadassī padumo nārado padumuttaro sumedho sujāto piyadassī atthadassī dhammadassī siddhattho tisso phusso vipassī sikhī vessabhū kakusandho koṇāgamano kassapo’’ti lokaṁ obhāsetvā uppannānaṁ imesampi tevīsatiyā buddhānaṁ santike laddhabyākaraṇo, ‘‘dasa pāramiyo, dasa upapāramiyo,",
  "atk-s0502a1:293_5": "dasa paramatthapāramiyo’’ti samattiṁsa pāramiyo pūretvā vessantarattabhāve ṭhito pathavikampanāni mahādānāni datvā puttadāraṁ pariccajitvā āyupariyosāne tusitapure nibbattitvā tattha yāvatāyukaṁ ṭhatvā dasa sahassacakkavāḷadevatāhi sannipatitvā –",
  "atk-s0502a1:294_0": "‘‘Kālo deva mahāvīra, uppajja mātukucchiyaṁ;",
  "atk-s0502a1:295_0": "Sadevakaṁ tārayanto, bujjhassu amataṁ pada’’nti. (bu. vaṁ. 1.67) –",
  "atk-s0502a1:296_0": "Vutte –",
  "atk-s0502a1:297_0": "‘‘Kālaṁ desañca dīpañca, kulaṁ mātarameva ca;",
  "atk-s0502a1:298_0": "Ime pañca viloketvā, uppajjati mahāyaso’’ti. –",
  "atk-s0502a1:299_0": "Pañca mahāvilokanāni viloketvā tato cuto sakyarājakule paṭisandhiṁ gahetvā dasamāsaccayena mātukucchito vijāyi.",
  "atk-s0502a1:299_1": "Soḷasavassakāle tattha mahāsampattiyā parihariyamāno anukkamena bhadrayobbanaṁ patvā tiṇṇaṁ utūnaṁ anucchavikesu tīsu pāsādesu devalokasiriṁ viya rajjasiriṁ anubhavanto uyyānakīḷāya gamanasamaye anukkamena jiṇṇabyādhimatasaṅkhāte tayo devadūte disvā sañjātasaṁvego nivattitvā catutthavāre pabbajitaṁ disvā,",
  "atk-s0502a1:299_2": "‘‘sādhu pabbajjā’’ti pabbajjāya ruciṁ uppādetvā uyyānaṁ gantvā tattha divasaṁ khepetvā maṅgalapokkharaṇītīre nisinno kappakavesaṁ gahetvā āgatena vissakammena devaputtena alaṅkatapaṭiyatto rāhulakumārassa jātasāsanaṁ sutvā puttasinehassa balavabhāvaṁ ñatvā,",
  "atk-s0502a1:299_3": "‘‘yāva idaṁ bandhanaṁ na vaḍḍhati,",
  "atk-s0502a1:299_4": "tāvadeva naṁ chindissāmī’’ti cintetvā sāyaṁ nagaraṁ pavisanto –",
  "atk-s0502a1:300_0": "‘‘Nibbutā nūna sā mātā, nibbuto nūna so pitā;",
  "atk-s0502a1:301_0": "Nibbutā nūna sā nārī, yassāyaṁ īdiso patī’’ti. –",
  "atk-s0502a1:302_0": "Kisāgotamiyā nāma pitucchādhītāya bhāsitaṁ imaṁ gāthaṁ sutvā,",
  "atk-s0502a1:302_1": "‘‘ahaṁ imāya nibbutapadaṁ sāvito’’ti muttāhāraṁ omuñcitvā tassā pesetvā attano bhavanaṁ pavisitvā sirisayane nisinno niddopagatānaṁ nāṭakitthīnaṁ vippakāraṁ disvā nibbinnahadayo channaṁ uṭṭhāpetvā kaṇḍakaṁ āharāpetvā taṁ āruyha channasahāyo dasasahassacakkavāḷadevatāhi parivuto mahābhinikkhamanaṁ nikkhamitvā anomānadītīre pabbajitvā anukkamena rājagahaṁ gantvā tattha piṇḍāya caritvā paṇḍavapabbatapabbhāre nisinno magadharaññā rajjena nimantiyamāno taṁ paṭikkhipitvā sabbaññutaṁ patvā attano vijitaṁ āgamanatthāya tena gahitapaṭiñño āḷārañca udakañca upasaṅkamitvā tesaṁ santike adhigatavisesaṁ analaṅkaritvā chabbassāni mahāpadhānaṁ padahitvā visākhapuṇṇamadivase pātova sujātāya dinnapāyasaṁ paribhuñjitvā nerañjarāya nadiyā suvaṇṇapātiṁ pavāhetvā nerañjarāya nadiyā tīre mahāvanasaṇḍe nānāsamāpattīhi divasabhāgaṁ vītināmetvā sāyanhasamaye sottiyena dinnaṁ tiṇaṁ gahetvā kāḷena nāgarājena abhitthutaguṇo bodhimaṇḍaṁ āruyha tiṇāni santharitvā ‘‘na tāvimaṁ pallaṅkaṁ bhindissāmi,",
  "atk-s0502a1:302_2": "yāva me anupādāya āsavehi cittaṁ na muccissatī’’ti paṭiññaṁ katvā puratthābhimukho nisīditvā sūriye anatthaṅgamiteyeva mārabalaṁ vidhamitvā paṭhamayāme pubbenivāsañāṇaṁ,",
  "atk-s0502a1:302_3": "majjhimayāme cutūpapātañāṇaṁ patvā pacchimayāmāvasāne paccayākāre ñāṇaṁ otāretvā aruṇuggamane dasabalacatuvesārajjādisabbaguṇapaṭimaṇḍitaṁ sabbaññutaññāṇaṁ paṭivijjhitvā sattasattāhaṁ bodhimaṇḍe vītināmetvā aṭṭhame sattāhe ajapālanigrodhamūle nisinno dhammagambhīratāpaccavekkhaṇena appossukkataṁ āpajjamāno dasasahassacakkavāḷamahābrahmaparivārena sahampatibrahmunā āyācitadhammadesano buddhacakkhunā lokaṁ voloketvā brahmuno ajjhesanaṁ adhivāsetvā,",
  "atk-s0502a1:302_4": "‘‘kassa nu kho ahaṁ paṭhamaṁ dhammaṁ deseyya’’nti olokento āḷārudakānaṁ kālakatabhāvaṁ ñatvā pañcavaggiyānaṁ bhikkhūnaṁ bahūpakārataṁ anussaritvā uṭṭhāyāsanā kāsipuraṁ gacchanto antarāmagge upakena saddhiṁ mantetvā āsāḷhipuṇṇamadivase isipatane migadāye pañcavaggiyānaṁ vasanaṭṭhānaṁ patvā te ananucchavikena samudācārena samudācarante saññāpetvā aññātakoṇḍaññappamukhe aṭṭhārasa brahmakoṭiyo amatapānaṁ pāyento dhammacakkaṁ pavattetvā pavattitavaradhammacakko pañcamiyaṁ pakkhassa sabbepi te bhikkhū arahatte patiṭṭhāpetvā taṁ divasameva yasakulaputtassa upanissayasampattiṁ disvā taṁ rattibhāge nibbinditvā gehaṁ pahāya nikkhantaṁ disvā,",
  "atk-s0502a1:302_5": "‘‘ehi yasā’’ti pakkositvā tasmiṁyeva rattibhāge sotāpattiphalaṁ pāpetvā punadivase arahattaṁ pāpetvā aparepi tassa sahāyake catupaṇṇāsa jane ehibhikkhupabbajjāya pabbājetvā arahattaṁ pāpesi.",
  "atk-s0502a1:303_0": "Evaṁ loke ekasaṭṭhiyā arahantesu jātesu vuṭṭhavasso pavāretvā, ‘‘caratha, bhikkhave,",
  "atk-s0502a1:303_1": "cārika’’nti saṭṭhi bhikkhū disāsu pesetvā sayaṁ uruvelaṁ gacchanto antarāmagge kappāsikavanasaṇḍe tiṁsa jane bhaddavaggiyakumāre vinesi.",
  "atk-s0502a1:303_2": "Tesu sabbapacchimako sotāpanno sabbuttamo anāgāmī ahosi.",
  "atk-s0502a1:303_3": "Te sabbepi ehibhikkhubhāveneva pabbājetvā disāsu pesetvā sayaṁ uruvelaṁ gantvā aḍḍhuḍḍhāni pāṭihāriyasahassāni dassetvā uruvelakassapādayo sahassajaṭilaparivāre tebhātikajaṭile vinetvā ehibhikkhubhāveneva pabbājetvā gayāsīse nisīdāpetvā ādittapariyāyadesanāya (mahāva. 54; saṁ. ni.",
  "atk-s0502a1:303_4": "4.28) arahatte patiṭṭhāpetvā tena arahantasahassena parivuto ‘‘bimbisārarañño dinnaṁ paṭiññaṁ mocessāmī’’ti rājagahanagarūpacāre laṭṭhivanuyyānaṁ gantvā,",
  "atk-s0502a1:303_5": "‘‘satthā kira āgato’’ti sutvā dvādasanahutehi brāhmaṇagahapatikehi saddhiṁ āgatassa rañño madhuradhammakathaṁ kathento rājānaṁ ekādasahi nahutehi saddhiṁ sotāpattiphale patiṭṭhāpetvā ekanahutaṁ saraṇesu patiṭṭhāpetvā punadivase sakkena devarājena māṇavakavaṇṇaṁ gahetvā abhitthutaguṇo rājagahanagaraṁ pavisitvā rājanivesane katabhattakicco veḷuvanārāmaṁ paṭiggahetvā tattheva vāsaṁ kappesi.",
  "atk-s0502a1:303_6": "Tattha naṁ sāriputtamoggallānā upasaṅkamiṁsu.",
  "atk-s0502a1:304_0": "Tatrāyaṁ anupubbikathā – anuppanneyeva hi buddhe rājagahato avidūre upatissagāmo kolitagāmoti dve brāhmaṇagāmā ahesuṁ.",
  "atk-s0502a1:304_1": "Tesu upatissagāme sāriyā nāma brāhmaṇiyā gabbhassa patiṭṭhitadivaseyeva kolitagāme moggaliyā nāma brāhmaṇiyāpi gabbho patiṭṭhāsi.",
  "atk-s0502a1:304_2": "Tāni kira dvepi kulāni yāva sattamā kulaparivaṭṭā ābaddhapaṭibaddhasahāyakāneva ahesuṁ,",
  "atk-s0502a1:304_3": "tāsaṁ dvinnampi ekadivasameva gabbhaparihāraṁ adaṁsu.",
  "atk-s0502a1:304_4": "Tā ubhopi dasamāsacceyena putte vijāyiṁsu.",
  "atk-s0502a1:304_5": "Nāmaggahaṇadivase sāriyā brāhmaṇiyā puttassa upatissagāmake jeṭṭhakulassa puttattā upatissoti nāmaṁ kariṁsu ,",
  "atk-s0502a1:304_6": "itarassa kolitagāme jeṭṭhakulassa puttattā kolitoti nāmaṁ kariṁsu.",
  "atk-s0502a1:304_7": "Te ubhopi vuḍḍhimanvāya sabbasippānaṁ pāraṁ agamaṁsu.",
  "atk-s0502a1:304_8": "Upatissamāṇavassa kīḷanatthāya nadiṁ vā uyyānaṁ vā gamanakāle pañca suvaṇṇasivikasatāni parivārāni honti,",
  "atk-s0502a1:304_9": "kolitamāṇavassa pañca ājaññayuttarathasatāni.",
  "atk-s0502a1:304_10": "Dvepi janā pañcapañcamāṇavakasataparivārā honti.",
  "atk-s0502a1:304_11": "Rājagahe ca anusaṁvaccharaṁ giraggasamajjo nāma ahosi.",
  "atk-s0502a1:304_12": "Tesaṁ dvinnampi ekaṭṭhāneyeva mañcaṁ bandhanti.",
  "atk-s0502a1:304_13": "Dvepi ekato nisīditvā samajjaṁ passantā hasitabbaṭṭhāne hasanti, saṁvegaṭṭhāne saṁvejenti,",
  "atk-s0502a1:304_14": "dāyaṁ dātuṁ yuttaṭṭhāne dāyaṁ denti.",
  "atk-s0502a1:304_15": "Tesaṁ imināva niyāmena ekadivasaṁ samajjaṁ passantānaṁ paripākagatattā ñāṇassa purimadivasesu viya hasitabbaṭṭhāne hāso vā saṁvegaṭṭhāne saṁvego vā dātuṁ yuttaṭṭhāne dānaṁ vā nāhosi .",
  "atk-s0502a1:304_16": "Dvepi pana janā evaṁ cintayiṁsu – ‘‘kimettha oloketabbaṁ atthi,",
  "atk-s0502a1:304_17": "sabbepime appatte vassasate appaṇṇattikabhāvaṁ gamissanti,",
  "atk-s0502a1:304_18": "amhehi pana ekaṁ mokkhadhammaṁ pariyesituṁ vaṭṭatī’’ti ārammaṇaṁ gahetvā nisīdiṁsu.",
  "atk-s0502a1:304_19": "Tato kolito upatissaṁ āha – ‘‘samma upatissa,",
  "atk-s0502a1:304_20": "na tvaṁ aññesu divasesu viya haṭṭhapahaṭṭho, idāni anattamanadhātukosi, kiṁ te sallakkhita’’nti? ‘‘Samma kolita,",
  "atk-s0502a1:304_21": "etesaṁ volokane sāro natthi , niratthakametaṁ,",
  "atk-s0502a1:304_22": "attano mokkhadhammaṁ gavesituṁ vaṭṭatī’’ti idaṁ cintayanto nisinnomhi.",
  "atk-s0502a1:304_23": "Tvaṁ pana kasmā anattamanosīti? Sopi tatheva āha.",
  "atk-s0502a1:304_24": "Athassa attanā saddhiṁ ekajjhāsayataṁ ñatvā upatisso āha – ‘‘amhākaṁ ubhinnampi sucintikaṁ,",
  "atk-s0502a1:304_25": "mokkhadhammaṁ pana gavesantehi ekā pabbajjā laddhuṁ vaṭṭati. Kassa santike pabbajāmā’’ti?",
  "atk-s0502a1:305_0": "Tena kho pana samayena sañcayo nāma paribbājako rājagahe paṭivasati mahatiyā paribbājakaparisāya saddhiṁ.",
  "atk-s0502a1:305_1": "Te ‘‘tassa santike pabbajissāmā’’ti pañcamāṇavakasatāni ‘‘sivikāyo ca rathe ca gahetvā gacchathā’’ti uyyojetvā ekāya sivikāya ekena rathena gantvā sañcayassa santike pabbajiṁsu.",
  "atk-s0502a1:305_2": "Tesaṁ pabbajitakālato paṭṭhāya sañcayo atirekalābhaggayasaggappatto ahosi.",
  "atk-s0502a1:305_3": "Te katipāheneva sabbaṁ sañcayassa samayaṁ parimadditvā, ‘‘ācariya,",
  "atk-s0502a1:305_4": "tumhākaṁ jānanasamayo ettakova,",
  "atk-s0502a1:305_5": "udāhu uttarimpi atthī’’ti pucchiṁsu.",
  "atk-s0502a1:305_6": "‘‘Ettakova sabbaṁ tumhehi ñāta’’nti vutte cintayiṁsu – ‘‘evaṁ sati imassa santike brahmacariyavāso niratthako,",
  "atk-s0502a1:305_7": "mayaṁ yaṁ mokkhadhammaṁ gavesituṁ nikkhantā,",
  "atk-s0502a1:305_8": "so imassa santike uppādetuṁ na sakkā, mahā kho pana jambudīpo,",
  "atk-s0502a1:305_9": "gāmanigamarājadhāniyo carantā addhā mokkhadhammadesakaṁ kañci ācariyaṁ labhissāmā’’ti. Tato paṭṭhāya,",
  "atk-s0502a1:305_10": "‘‘yattha yattha paṇḍitā samaṇabrāhmaṇā atthī’’ti vadanti,",
  "atk-s0502a1:305_11": "tattha tattha gantvā sākacchaṁ karonti.",
  "atk-s0502a1:305_12": "Tehi puṭṭhaṁ pañhaṁ aññe kathetuṁ na sakkonti,",
  "atk-s0502a1:305_13": "te pana tesaṁ pañhaṁ vissajjenti.",
  "atk-s0502a1:305_14": "Evaṁ sakalajambudīpaṁ pariggaṇhitvā nivattitvā sakaṭṭhānameva āgantvā, ‘‘samma kolita,",
  "atk-s0502a1:305_15": "amhesu yo paṭhamaṁ amataṁ adhigacchati,",
  "atk-s0502a1:305_16": "so itarassa ārocetū’’ti katikaṁ akaṁsuṁ.",
  "atk-s0502a1:306_0": "Evaṁ tesu katikaṁ katvā viharantesu satthā vuttānukkamena rājagahaṁ patvā veḷuvanaṁ paṭiggahetvā veḷuvane viharati. Tadā ‘‘caratha, bhikkhave,",
  "atk-s0502a1:306_1": "cārikaṁ bahujanahitāyā’’ti ratanattayaguṇapakāsanatthaṁ uyyojitānaṁ ekasaṭṭhiyā arahantānaṁ antare pañcavaggiyānaṁ abbhantaro assajitthero paṭinivattitvā rājagahaṁ āgato,",
  "atk-s0502a1:306_2": "punadivase pātova pattacīvaramādāya rājagahaṁ piṇḍāya pāvisi.",
  "atk-s0502a1:306_3": "Tasmiṁ samaye upatissaparibbājakopi pātova bhattakiccaṁ katvā paribbājakārāmaṁ gacchanto theraṁ disvā cintesi – ‘‘mayā evarūpo pabbajito nāma na diṭṭhapubboyeva,",
  "atk-s0502a1:306_4": "ye loke arahanto vā arahattamaggaṁ vā samāpannā,",
  "atk-s0502a1:306_5": "ayaṁ tesaṁ bhikkhūnaṁ aññataro,",
  "atk-s0502a1:306_6": "yaṁnūnāhaṁ imaṁ bhikkhuṁ upasaṅkamitvā puccheyyaṁ – ‘kaṁsi tvaṁ, āvuso, uddissa pabbajito, ko vā te satthā,",
  "atk-s0502a1:306_7": "kassa vā tvaṁ dhammaṁ rocesī’’’ti?",
  "atk-s0502a1:306_8": "Athassa etadahosi – ‘‘akālo kho imaṁ bhikkhuṁ pañhaṁ pucchituṁ,",
  "atk-s0502a1:306_9": "antaragharaṁ paviṭṭho piṇḍāya carati,",
  "atk-s0502a1:306_10": "yaṁnūnāhaṁ imaṁ bhikkhuṁ piṭṭhito piṭṭhito anubandheyyaṁ,",
  "atk-s0502a1:306_11": "atthikehi upaññātaṁ magga’’nti.",
  "atk-s0502a1:306_12": "So theraṁ laddhapiṇḍapātaṁ aññataraṁ okāsaṁ gacchantaṁ disvā nisīditukāmatañcassa ñatvā attano paribbājakapīṭhakaṁ paññāpetvā adāsi,",
  "atk-s0502a1:306_13": "so bhattakiccapariyosānepissa attano kuṇḍikāya udakaṁ adāsi.",
  "atk-s0502a1:307_0": "Evaṁ ācariyavattaṁ katvā katabhattakiccena therena saddhiṁ madhurapaṭisanthāraṁ katvā evamāha – ‘‘vippasannāni kho pana te, āvuso, indriyāni,",
  "atk-s0502a1:307_1": "parisuddho chavivaṇṇo pariyodāto, kaṁsi tvaṁ, āvuso, uddissa pabbajito, ko vā te satthā,",
  "atk-s0502a1:307_2": "kassa vā tvaṁ dhammaṁ rocesī’’ti pucchi.",
  "atk-s0502a1:307_3": "Thero cintesi – ‘‘ime paribbājakā nāma sāsanassa paṭipakkhabhūtā,",
  "atk-s0502a1:307_4": "imassa sāsanassa gambhīrataṁ dassessāmī’’ti.",
  "atk-s0502a1:307_5": "Attano navakabhāvaṁ dassento āha – ‘‘ahaṁ kho, āvuso, navo acirapabbajito,",
  "atk-s0502a1:307_6": "adhunāgato imaṁ dhammavinayaṁ,",
  "atk-s0502a1:307_7": "na tāvāhaṁ sakkhissāmi vitthārena dhammaṁ desetu’’nti.",
  "atk-s0502a1:307_8": "Paribbājako – ‘‘ahaṁ upatisso nāma,",
  "atk-s0502a1:307_9": "tvaṁ yathāsattiyā appaṁ vā bahuṁ vā vada,",
  "atk-s0502a1:307_10": "etaṁ nayasatena nayasahassena paṭivijjhituṁ mayhaṁ bhāro’’ti cintetvā āha –",
  "atk-s0502a1:308_0": "‘‘Appaṁ vā bahuṁ vā bhāsassu, atthaṁyeva me brūhi;",
  "atk-s0502a1:309_0": "Attheneva me attho,",
  "atk-s0502a1:309_1": "kiṁ kāhasi byañjanaṁ bahu’’nti. (mahāva. 60);",
  "atk-s0502a1:310_0": "Evaṁ vutte thero – ‘‘ye dhammā hetuppabhavā’’ti (mahāva. 60; apa. thera 1.1.286) gāthamāha.",
  "atk-s0502a1:310_1": "Paribbājako paṭhamapadadvayameva sutvā sahassanayapaṭimaṇḍite sotāpattiphale patiṭṭhahi,",
  "atk-s0502a1:310_2": "itaraṁ padadvayaṁ sotāpannakāle niṭṭhāpesi.",
  "atk-s0502a1:310_3": "So sotāpanno hutvā uparivisese appavattante ‘‘bhavissati ettha kāraṇa’’nti sallakkhetvā theraṁ āha – ‘‘bhante,",
  "atk-s0502a1:310_4": "mā upari dhammadesanaṁ vaḍḍhayittha, ettakameva hotu,",
  "atk-s0502a1:310_5": "kuhiṁ amhākaṁ satthā vasatī’’ti? ‘‘Veḷuvane, āvuso’’ti. ‘‘Tena hi, bhante, tumhe purato yātha, mayhaṁ eko sahāyako atthi,",
  "atk-s0502a1:310_6": "amhehi ca aññamaññaṁ katikā katā ‘amhesu yo amataṁ paṭhamaṁ adhigacchati, so itarassa ārocetū’ti.",
  "atk-s0502a1:310_7": "Ahaṁ taṁ paṭiññaṁ mocetvā sahāyakaṁ gahetvā tumhākaṁ gatamaggeneva satthu santikaṁ āgamissāmīti pañcapatiṭṭhitena therassa pādesu nipatitvā tikkhattuṁ padakkhiṇaṁ katvā theraṁ uyyojetvā paribbājakārāmābhimukho agamāsi’’.",
  "atk-s0502a1:311_0": "Atha kho kolitaparibbājako taṁ dūratova āgacchantaṁ disvā,",
  "atk-s0502a1:311_1": "‘‘ajja mayhaṁ sahāyakassa mukhavaṇṇo na aññadivasesu viya,",
  "atk-s0502a1:311_2": "addhā tena amataṁ adhigataṁ bhavissatī’’ti amatādhigamaṁ pucchi. Sopissa ‘‘āmāvuso,",
  "atk-s0502a1:311_3": "amataṁ adhigata’’nti paṭijānitvā tameva gāthaṁ abhāsi.",
  "atk-s0502a1:311_4": "Gāthāpariyosāne kolito sotāpattiphale patiṭṭhahitvā āha – ‘‘kuhiṁ kira, samma, amhākaṁ satthā vasatī’’ti? ‘‘Veḷuvane kira, samma,",
  "atk-s0502a1:311_5": "evaṁ no ācariyena assajittherena kathita’’nti. ‘‘Tena hi, samma, āyāma, satthāraṁ passissāmā’’ti.",
  "atk-s0502a1:311_6": "Sāriputtatthero ca nāmesa sadāpi ācariyapūjakova,",
  "atk-s0502a1:311_7": "tasmā sahāyaṁ evamāha – ‘‘samma,",
  "atk-s0502a1:311_8": "amhehi adhigataṁ amataṁ amhākaṁ ācariyassa sañcayaparibbājakassāpi kathessāma, bujjhamāno paṭivijjhissati,",
  "atk-s0502a1:311_9": "appaṭivijjhanto amhākaṁ saddahitvā satthu, santikaṁ gamissati,",
  "atk-s0502a1:311_10": "buddhānaṁ desanaṁ sutvā maggaphalapaṭivedhaṁ karissatī’’ti.",
  "atk-s0502a1:311_11": "Tato dvepi janā sañcayassa santikaṁ agamaṁsu.",
  "atk-s0502a1:312_0": "Sañcayo te disvāva – ‘‘kiṁ, tātā,",
  "atk-s0502a1:312_1": "koci vo amatamaggadesako laddho’’ti pucchi. ‘‘Āma, ācariya, laddho, buddho loke uppanno, dhammo loke uppanno, saṅgho loke uppanno,",
  "atk-s0502a1:312_2": "tumhe tucche asāre vicaratha, tasmā etha,",
  "atk-s0502a1:312_3": "satthu santikaṁ gamissāmā’’ti. ‘‘Gacchatha tumhe, nāhaṁ sakkhissāmī’’ti . ‘‘Kiṁ kāraṇāhi’’?",
  "atk-s0502a1:312_4": "‘‘Ahaṁ mahājanassa ācariyo hutvā vicariṁ,",
  "atk-s0502a1:312_5": "vicarantassa me antevāsikavāso cāṭiyā udañcanabhāvappatti viya hoti,",
  "atk-s0502a1:312_6": "na sakkhissāmahaṁ antevāsikavāsaṁ vasitu’’nti. ‘‘Mā evaṁ karittha, ācariyā’’ti. ‘‘Hotu, tātā, gacchatha tumhe, nāhaṁ sakkhissāmī’’ti. Ācariya,",
  "atk-s0502a1:312_7": "loke buddhassa uppannakālato paṭṭhāya mahājano gandhamālādihattho gantvā tameva pūjessati, mayampi tattheva gamissāma. ‘‘Tumhe kiṁ karissathā’’ti? ‘‘Tātā,",
  "atk-s0502a1:312_8": "kiṁ nu kho imasmiṁ loke dandhā bahū, udāhu paṇḍitā’’ti. ‘‘Dandhā, ācariya, bahū,",
  "atk-s0502a1:312_9": "paṇḍitā ca nāma katipayā eva hontī’’ti. ‘‘Tena hi, tātā,",
  "atk-s0502a1:312_10": "paṇḍitā paṇḍitassa samaṇassa gotamassa santikaṁ gamissanti,",
  "atk-s0502a1:312_11": "dandhā dandhassa mama santikaṁ āgamissanti , gacchatha tumhe, nāhaṁ gamissāmī’’ti. Te ‘‘paññāyissatha tumhe, ācariyā’’ti pakkamiṁsu.",
  "atk-s0502a1:312_12": "Tesu gacchantesu sañcayassa parisā bhijji,",
  "atk-s0502a1:312_13": "tasmiṁ khaṇe ārāmo tuccho ahosi.",
  "atk-s0502a1:312_14": "So tucchaṁ ārāmaṁ disvā uṇhaṁ lohitaṁ chaḍḍesi.",
  "atk-s0502a1:312_15": "Tehipi saddhiṁ gacchantesu pañcasu paribbājakasatesu sañcayassa aḍḍhateyyasatāni nivattiṁsu,",
  "atk-s0502a1:312_16": "atha kho te attano antevāsikehi aḍḍhateyyehi paribbājakasatehi saddhiṁ veḷuvanaṁ agamaṁsu.",
  "atk-s0502a1:313_0": "Satthā catuparisamajjhe nisinno dhammaṁ desento te dūratova disvā bhikkhū āmantesi – ‘‘ete, bhikkhave,",
  "atk-s0502a1:313_1": "dve sahāyakā āgacchanti kolito ca upatisso ca,",
  "atk-s0502a1:313_2": "etaṁ me sāvakayugaṁ bhavissati aggaṁ bhaddayuga’’nti.",
  "atk-s0502a1:313_3": "Te satthāraṁ vanditvā ekamantaṁ nisīdiṁsu,",
  "atk-s0502a1:313_4": "nisīditvā ca pana bhagavantaṁ etadavocuṁ – ‘‘labheyyāma mayaṁ, bhante, bhagavato santike pabbajjaṁ, labheyyāma upasampada’’nti. ‘‘Etha,",
  "atk-s0502a1:313_5": "bhikkhavo’’ti bhagavā avoca – ‘‘svākkhāto dhammo,",
  "atk-s0502a1:313_6": "caratha brahmacariyaṁ sammā dukkhassa antakiriyāyā’’ti.",
  "atk-s0502a1:313_7": "Sabbepi iddhimayapattacīvaradharā saṭṭhivassikattherā viya ahesuṁ.",
  "atk-s0502a1:314_0": "Atha nesaṁ parisāya caritavasena satthā dhammadesanaṁ vaḍḍhesi.",
  "atk-s0502a1:314_1": "Ṭhapetvā dve aggasāvake avasesā arahattaṁ pāpuṇiṁsu,",
  "atk-s0502a1:314_2": "aggasāvakānaṁ pana uparimaggattayakiccaṁ na niṭṭhāsi. Kiṁ kāraṇā?",
  "atk-s0502a1:314_3": "Sāvakapāramiñāṇassa mahantatāya.",
  "atk-s0502a1:314_4": "Athāyasmā mahāmoggallāno pabbajitadivasato sattame divase magadharaṭṭhe kallavālagāmakaṁ upanissāya viharanto thinamiddhe okkamante satthārā saṁvejito thinamiddhaṁ vinodetvā tathāgatena dinnaṁ dhātukammaṭṭhānaṁ suṇantova uparimaggattayakiccaṁ niṭṭhāpetvā sāvakapāramiñāṇassa matthakaṁ patto.",
  "atk-s0502a1:314_5": "Sāriputtattheropi pabbajitadivasato aḍḍhamāsaṁ atikkamitvā satthārā saddhiṁ tameva rājagahaṁ upanissāya sūkarakhataleṇe viharanto attano bhāgineyyassa dīghanakhaparibbājakassa vedanāpariggahasuttante desiyamāne suttānusārena ñāṇaṁ pesetvā parassa vaḍḍhitabhattaṁ paribhuñjanto viya sāvakapāramiñāṇassa matthakaṁ patto. Nanu cāyasmā mahāpañño,",
  "atk-s0502a1:314_6": "atha kasmā mahāmoggallānato ciratarena sāvakapāramiñāṇaṁ pāpuṇīti? Parikammamahantatāya.",
  "atk-s0502a1:314_7": "Yathā hi duggatamanussā yattha katthaci gantukāmā khippameva nikkhamanti,",
  "atk-s0502a1:314_8": "rājūnaṁ pana hatthivāhanakappanādiṁ mahantaṁ parikammaṁ laddhuṁ vaṭṭati, evaṁsampadamidaṁ veditabbaṁ.",
  "atk-s0502a1:315_0": "Taṁ divasaññeva pana satthā vaḍḍhamānakacchāyāya veḷuvane sāvakasannipātaṁ katvā dvinnaṁ therānaṁ aggasāvakaṭṭhānaṁ datvā pātimokkhaṁ uddisi.",
  "atk-s0502a1:315_1": "Bhikkhū ujjhāyiṁsu – ‘‘satthā mukholokanena bhikkhaṁ deti,",
  "atk-s0502a1:315_2": "aggasāvakaṭṭhānaṁ dadantena nāma paṭhamaṁ pabbajitānaṁ pañcavaggiyānaṁ dātuṁ vaṭṭati,",
  "atk-s0502a1:315_3": "ete anolokentena yasatherappamukhānaṁ pañcapaṇṇāsabhikkhūnaṁ dātuṁ vaṭṭati,",
  "atk-s0502a1:315_4": "ete anolokentena bhaddavaggiyānaṁ tiṁsajanānaṁ,",
  "atk-s0502a1:315_5": "ete anolokentena uruvelakassapādīnaṁ tebhātikānaṁ,",
  "atk-s0502a1:315_6": "ete pana ettake mahāthere pahāya sabbapacchā pabbajitānaṁ aggasāvakaṭṭhānaṁ dadantena mukhaṁ oloketvā dinna’’nti. Satthā, ‘‘kiṁ kathetha, bhikkhave’’ti pucchitvā,",
  "atk-s0502a1:315_7": "‘‘idaṁ nāmā’’ti vutte ‘‘nāhaṁ, bhikkhave,",
  "atk-s0502a1:315_8": "mukhaṁ oloketvā bhikkhaṁ demi,",
  "atk-s0502a1:315_9": "etesaṁ pana attanā attanā patthitapatthitameva demi.",
  "atk-s0502a1:315_10": "Aññātakoṇḍañño hi ekasmiṁ sasse nava vāre aggasassadānaṁ dadanto aggasāvakaṭṭhānaṁ patthetvā nādāsi,",
  "atk-s0502a1:315_11": "aggadhammaṁ pana arahattaṁ sabbapaṭhamaṁ paṭivijjhituṁ patthetvā adāsī’’ti. ‘‘Kadā pana bhagavā’’ti? ‘‘Suṇissatha, bhikkhave’’ti. ‘‘Āma, bhante’’ti, bhagavā atītaṁ āhari –",
  "atk-s0502a1:316_0": "Bhikkhave ,",
  "atk-s0502a1:316_1": "ito ekanavutikappe vipassī nāma bhagavā loke udapādi.",
  "atk-s0502a1:316_2": "Tadā mahākāḷo cūḷakāḷoti dvebhātikā kuṭumbikā mahantaṁ sālikkhettaṁ vapāpesuṁ.",
  "atk-s0502a1:316_3": "Athekadivasaṁ cūḷakāḷo sālikkhettaṁ gantvā ekaṁ sāligabbhaṁ phāletvā khādi, taṁ atimadhuraṁ ahosi.",
  "atk-s0502a1:316_4": "So buddhappamukhassa saṅghassa sāligabbhadānaṁ dātukāmo hutvā jeṭṭhabhātikaṁ upasaṅkamitvā, ‘‘bhātika,",
  "atk-s0502a1:316_5": "sāligabbhaṁ phāletvā buddhānaṁ anucchavikaṁ katvā pacāpetvā dānaṁ demā’’ti āha. ‘‘Kiṁ vadesi, tāta,",
  "atk-s0502a1:316_6": "sāligabbhaṁ phāletvā dānaṁ nāma neva atīte bhūtapubbaṁ, na anāgatepi bhavissati, mā sassaṁ nāsayī’’ti;",
  "atk-s0502a1:316_7": "vuttopi so punappunaṁ yāciyeva . Atha naṁ bhātā,",
  "atk-s0502a1:316_8": "‘‘tena hi sālikkhettaṁ dve koṭṭhāse katvā mama koṭṭhāsaṁ anāmasitvā attano koṭṭhāse khette yaṁ icchasi, taṁ karohī’’ti āha.",
  "atk-s0502a1:316_9": "So ‘‘sādhū’’ti khettaṁ vibhajitvā bahū manusse hatthakammaṁ yācitvā sāligabbhaṁ phāletvā nirudakena khīrena pacāpetvā sappimadhusakkharādīhi yojetvā buddhappamukhassa bhikkhusaṅghassa dānaṁ datvā bhattakiccapariyosāne – ‘‘idaṁ, bhante,",
  "atk-s0502a1:316_10": "mama aggadānaṁ aggadhammassa sabbapaṭhamaṁ paṭivedhāya saṁvattatū’’ti āha.",
  "atk-s0502a1:316_11": "Satthā ‘‘evaṁ hotū’’ti anumodanamakāsi.",
  "atk-s0502a1:317_0": "So khettaṁ gantvā olokento sakalakkhettaṁ kaṇṇikabaddhehi viya sālisīsehi sañchannaṁ disvā pañcavidhapītiṁ paṭilabhitvā,",
  "atk-s0502a1:317_1": "‘‘lābhā vata me’’ti cintetvā puthukakāle puthukaggaṁ nāma adāsi,",
  "atk-s0502a1:317_2": "gāmavāsīhi saddhiṁ aggasassadānaṁ nāma adāsi, lāyane lāyanaggaṁ, veṇikaraṇe veṇaggaṁ, kalāpādīsu kalāpaggaṁ, khalaggaṁ, khalabhaṇḍaggaṁ, koṭṭhagganti.",
  "atk-s0502a1:317_3": "Evaṁ ekasasse nava vāre aggadānaṁ adāsi.",
  "atk-s0502a1:317_4": "Tassa sabbavāresu gahitagahitaṭṭhānaṁ paripūri,",
  "atk-s0502a1:317_5": "sassaṁ atirekaṁ uṭṭhānasampannaṁ ahosi.",
  "atk-s0502a1:317_6": "Dhammo hi nāmesa attānaṁ rakkhantaṁ rakkhati. Tenāha bhagavā –",
  "atk-s0502a1:318_0": "‘‘Dhammo have rakkhati dhammacāriṁ,",
  "atk-s0502a1:319_0": "Dhammo suciṇṇo sukhamāvahāti;",
  "atk-s0502a1:320_0": "Esānisaṁso dhamme suciṇṇe,",
  "atk-s0502a1:321_0": "Na duggatiṁ gacchati dhammacārī’’ti. (theragā. 303; jā. 1.10.102) –",
  "atk-s0502a1:322_0": "‘‘Evamesa vipassīsammāsambuddhakāle aggadhammaṁ paṭhamaṁ paṭivijjhituṁ patthento nava vāre aggadānāni adāsi.",
  "atk-s0502a1:322_1": "Ito satasahassakappamatthake pana haṁsavatīnagare padumuttarasambuddhakālepi sattāhaṁ mahādānaṁ datvā tassa bhagavato pādamūle nipajjitvā aggadhammassa paṭhamaṁ paṭivijjhanatthameva patthanaṁ ṭhapesi.",
  "atk-s0502a1:322_2": "Iti iminā patthitameva mayā dinnaṁ, nāhaṁ, bhikkhave, mukhaṁ oloketvā demī’’ti.",
  "atk-s0502a1:323_0": "‘‘Yasakulaputtappamukhā pañcapaññāsa janā kiṁ kammaṁ kariṁsu, bhante’’ti?",
  "atk-s0502a1:323_1": "‘‘Etepi ekassa buddhassa santike arahattaṁ patthentā bahuṁ puññakammaṁ katvā aparabhāge anuppanne buddhe sahāyakā hutvā vaggabandhanena puññāni karontā anāthamatasarīrāni paṭijaggantā vicariṁsu.",
  "atk-s0502a1:323_2": "Te ekadivasaṁ sagabbhaṁ itthiṁ kālakataṁ disvā,",
  "atk-s0502a1:323_3": "‘jhāpessāmā’ti susānaṁ hariṁsu.",
  "atk-s0502a1:323_4": "Tesu pañca jane ‘tumhe jhāpethā’ti susāne ṭhapetvā sesā gāmaṁ paviṭṭhā.",
  "atk-s0502a1:323_5": "Yasadārako taṁ matasarīraṁ sūlehi vijjhitvā parivattetvā parivattetvā jhāpento asubhasaññaṁ paṭilabhi,",
  "atk-s0502a1:323_6": "itaresampi catunnaṁ janānaṁ – ‘passatha, bho,",
  "atk-s0502a1:323_7": "imaṁ sarīraṁ tattha tattha viddhaṁsitacammaṁ,",
  "atk-s0502a1:323_8": "kabaragorūpaṁ viya asuciṁ duggandhaṁ paṭikūla’nti dassesi.",
  "atk-s0502a1:323_9": "Tepi tattha asubhasaññaṁ paṭilabhiṁsu.",
  "atk-s0502a1:323_10": "Te pañcapi janā gāmaṁ gantvā sesasahāyakānaṁ kathayiṁsu.",
  "atk-s0502a1:323_11": "Yaso pana dārako gehaṁ gantvā mātāpitūnañca bhariyāya ca kathesi.",
  "atk-s0502a1:323_12": "Te sabbepi asubhaṁ bhāvayiṁsu. Idametesaṁ pubbakammaṁ.",
  "atk-s0502a1:323_13": "Teneva yasassa itthāgāre susānasaññā uppajji,",
  "atk-s0502a1:323_14": "tāya ca upanissayasampattiyā sabbesampi visesādhigamo nibbatti.",
  "atk-s0502a1:323_15": "Evaṁ imepi attanā patthitameva labhiṁsu.",
  "atk-s0502a1:323_16": "Nāhaṁ mukhaṁ oloketvā dammī’’ti.",
  "atk-s0502a1:324_0": "‘‘Bhaddavaggiyasahāyakā pana kiṁ kammaṁ kariṁsu, bhante’’ti?",
  "atk-s0502a1:324_1": "‘‘Etepi pubbabuddhānaṁ santike arahattaṁ patthetvā puññāni katvā aparabhāge anuppanne buddhe tiṁsa dhuttā hutvā tuṇḍilovādaṁ sutvā saṭṭhivassasahassāni pañca sīlāni rakkhiṁsu.",
  "atk-s0502a1:324_2": "Evaṁ imepi attanā patthitameva labhiṁsu.",
  "atk-s0502a1:324_3": "Nāhaṁ mukhaṁ oloketvā dammī’’ti.",
  "atk-s0502a1:325_0": "‘‘Uruvelakassapādayo pana kiṁ kammaṁ kariṁsu, bhante’’ti?",
  "atk-s0502a1:325_1": "‘‘Tepi arahattameva patthetvā puññāni kariṁsu.",
  "atk-s0502a1:325_2": "Ito hi dvenavutikappe tisso phussoti dve buddhā uppajjiṁsu.",
  "atk-s0502a1:325_3": "Phussabuddhassa mahindo nāma rājā pitā ahosi.",
  "atk-s0502a1:325_4": "Tasmiṁ pana sambodhiṁ patte rañño kaniṭṭhaputto paṭhamaaggasāvako purohitaputto dutiyaaggasāvako ahosi.",
  "atk-s0502a1:325_5": "Rājā satthu santikaṁ gantvā – ‘jeṭṭhaputto me buddho,",
  "atk-s0502a1:325_6": "kaniṭṭhaputto paṭhamaaggasāvako,",
  "atk-s0502a1:325_7": "purohitaputto dutiyaaggasāvako’ti te oloketvā, ‘mameva buddho, mameva dhammo, mameva saṅgho,",
  "atk-s0502a1:325_8": "namo tassa bhagavato arahato sammāsambuddhassā’ti tikkhattuṁ udānaṁ udānetvā satthu pādamūle nipajjitvā , ‘bhante,",
  "atk-s0502a1:325_9": "idāni me navutivassasahassaparimāṇassa āyuno koṭiyaṁ nisīditvā niddāyanakālo viya aññesaṁ gehadvāraṁ agantvā yāvāhaṁ jīvāmi,",
  "atk-s0502a1:325_10": "tāva me cattāro paccaye adhivāsethā’ti paṭiññaṁ gahetvā nibaddhaṁ buddhupaṭṭhānaṁ karoti.",
  "atk-s0502a1:325_11": "Rañño pana aparepi tato puttā ahesuṁ.",
  "atk-s0502a1:325_12": "Tesu jeṭṭhassa pañca yodhasatāni parivārāni, majjhimassa tīṇi, kaniṭṭhassa dve.",
  "atk-s0502a1:325_13": "Te ‘mayampi bhātikaṁ bhojessāmā’ti pitaraṁ okāsaṁ yācitvā alabhamānā punappunaṁ yācantāpi alabhitvā paccante kupite tassa vūpasamanatthāya pesitā paccantaṁ vūpasametvā pitu santikaṁ āgamiṁsu.",
  "atk-s0502a1:325_14": "Atha ne pitā āliṅgitvā sīse cumbitvā, ‘varaṁ vo, tātā, dammī’ti āha.",
  "atk-s0502a1:326_0": "‘‘Te ‘sādhu devā’ti varaṁ gahitakaṁ katvā puna katipāhaccayena pitarā ‘gaṇhatha, tātā, vara’nti vuttā, ‘‘deva,",
  "atk-s0502a1:326_1": "amhākaṁ aññena kenaci attho natthi,",
  "atk-s0502a1:326_2": "ito paṭṭhāya mayaṁ bhātikaṁ bhojessāma,",
  "atk-s0502a1:326_3": "imaṁ no varaṁ dehī’’ti āhaṁsu. ‘Na demi, tātā’ti.",
  "atk-s0502a1:326_4": "‘Niccakālaṁ adento satta saṁvaccharāni detha, devā’ti. ‘Na demi, tātā’ti.",
  "atk-s0502a1:326_5": "‘Tena hi cha pañca cattāri tīṇi dve ekaṁ saṁvaccharaṁ detha, devā’ti. ‘Na demi, tātā’ti. ‘Tena hi, deva, satta māse dethā’ti.",
  "atk-s0502a1:326_6": "‘Cha māse pañca māse cattāro māse tayo māse detha, devā’ti. ‘Na demi, tātā’ti. ‘Hotu, deva,",
  "atk-s0502a1:326_7": "ekekassa no ekekaṁ māsaṁ katvā tayo māse dethā’ti. ‘Sādhu, tātā,",
  "atk-s0502a1:326_8": "tena hi tayo māse bhojethā’ti āha.",
  "atk-s0502a1:326_9": "Te tuṭṭhā rājānaṁ vanditvā sakaṭṭhānameva gatā.",
  "atk-s0502a1:326_10": "Tesaṁ pana tiṇṇampi ekova koṭṭhāgāriko, ekova āyuttako,",
  "atk-s0502a1:326_11": "tassa dvādasanahutā purisaparivārā. Te te pakkosāpetvā ,",
  "atk-s0502a1:326_12": "‘mayaṁ imaṁ temāsaṁ dasa sīlāni gahetvā dve kāsāvāni nivāsetvā satthārā sahavāsaṁ vasissāma,",
  "atk-s0502a1:326_13": "tumhe ettakaṁ nāma dānavattaṁ gahetvā devasikaṁ navutisahassānaṁ bhikkhūnaṁ yodhasahassassa ca sabbaṁ khādanīyabhojanīyaṁ pavatteyyātha.",
  "atk-s0502a1:326_14": "Mayañhi ito paṭṭhāya na kiñci vakkhāmā’ti vadiṁsu.",
  "atk-s0502a1:327_0": "‘‘Te tayopi janā parivārasahassaṁ gahetvā dasa sīlāni samādāya kāsāyavatthāni nivāsetvā vihāreyeva vasiṁsu.",
  "atk-s0502a1:327_1": "Koṭṭhāgāriko ca āyuttako ca ekato hutvā tiṇṇaṁ bhātikānaṁ koṭṭhāgārehi vārena vārena dānavattaṁ gahetvā dānaṁ denti,",
  "atk-s0502a1:327_2": "kammakārānaṁ pana puttā yāgubhattādīnaṁ atthāya rodanti.",
  "atk-s0502a1:327_3": "Te tesaṁ bhikkhusaṅghe anāgateyeva yāgubhattādīni denti.",
  "atk-s0502a1:327_4": "Bhikkhusaṅghassa bhattakiccāvasāne kiñci atirekaṁ na bhūtapubbaṁ.",
  "atk-s0502a1:327_5": "Te ‘aparabhāge dārakānaṁ demā’ti attanāpi gahetvā khādiṁsu.",
  "atk-s0502a1:327_6": "Manuññaṁ āhāraṁ disvā adhivāsetuṁ nāsakkhiṁsu.",
  "atk-s0502a1:327_7": "Te pana caturāsītisahassā ahesuṁ.",
  "atk-s0502a1:327_8": "Te saṅghassa dinnadānavattaṁ khāditvā kāyassa bhedā paraṁ maraṇā pettivisaye nibbattiṁsu.",
  "atk-s0502a1:327_9": "Tebhātikā pana purisasahassena saddhiṁ kālaṁ katvā devaloke nibbattitvā devalokā manussalokaṁ,",
  "atk-s0502a1:327_10": "manussalokā devalokaṁ saṁsarantā dvenavutikappe khepesuṁ.",
  "atk-s0502a1:327_11": "‘Evaṁ te tayo bhātaro arahattaṁ patthentā tadā kalyāṇakammaṁ kariṁsu.",
  "atk-s0502a1:327_12": "Te attanā patthitameva labhiṁsu.",
  "atk-s0502a1:327_13": "Nāhaṁ mukhaṁ oloketvā dammī’’’ti.",
  "atk-s0502a1:328_0": "Tadā pana tesaṁ āyuttako bimbisāro rājā ahosi, koṭṭhāgāriko visākho upāsako.",
  "atk-s0502a1:328_1": "Tayo rājakumārā tayo jaṭilā ahesuṁ.",
  "atk-s0502a1:328_2": "Tesaṁ kammakārā tadā petesu nibbattitvā sugatiduggativasena saṁsarantā imasmiṁ kappe cattāri buddhantarāni petalokeyeva nibbattiṁsu.",
  "atk-s0502a1:328_3": "Te imasmiṁ kappe sabbapaṭhamaṁ uppannaṁ cattālīsavassasahassāyukaṁ kakusandhaṁ bhagavantaṁ upasaṅkamitvā,",
  "atk-s0502a1:328_4": "‘‘amhākaṁ āhāraṁ labhanakālaṁ ācikkhathā’’ti pucchiṁsu.",
  "atk-s0502a1:328_5": "So ‘‘mama tāva kāle na labhissatha,",
  "atk-s0502a1:328_6": "mama pacchato mahāpathaviyā yojanamattaṁ abhiruḷhāya koṇāgamano nāma buddho uppajjissati, taṁ puccheyyāthā’’ti āha.",
  "atk-s0502a1:328_7": "Te tattakaṁ kālaṁ khepetvā tasmiṁ uppanne taṁ pucchiṁsu.",
  "atk-s0502a1:328_8": "Sopi ‘‘mama kāle na labhissatha,",
  "atk-s0502a1:328_9": "mama pacchato mahāpathaviyā yojanamattaṁ abhiruḷhāya kassapo nāma buddho uppajjissati, taṁ puccheyyāthā’’ti āha.",
  "atk-s0502a1:328_10": "Te tattakaṁ kālaṁ khepetvā tasmiṁ uppanne taṁ pucchiṁsu.",
  "atk-s0502a1:328_11": "Sopi ‘‘mama kāle na labhissatha,",
  "atk-s0502a1:328_12": "mama pana pacchato mahāpathaviyā yojanamattaṁ abhiruḷhāya gotamo nāma buddho uppajjissati,",
  "atk-s0502a1:328_13": "tadā tumhākaṁ ñātako bimbisāro nāma rājā bhavissati,",
  "atk-s0502a1:328_14": "so satthu dānaṁ datvā tumhākaṁ pattiṁ pāpessati, tadā labhissathā’’ti āha.",
  "atk-s0502a1:328_15": "Tesaṁ ekaṁ buddhantaraṁ svedivasasadisaṁ ahosi.",
  "atk-s0502a1:328_16": "Te tathāgate uppanne bimbisāraraññā paṭhamadivasaṁ dāne dinne pattiṁ alabhitvā rattibhāge bheravasaddaṁ katvā rañño attānaṁ dassayiṁsu.",
  "atk-s0502a1:328_17": "So punadivase veḷuvanaṁ gantvā tathāgatassa taṁ pavattiṁ ārocesi.",
  "atk-s0502a1:329_0": "Satthā, ‘‘mahārāja,",
  "atk-s0502a1:329_1": "ito dvenavutikappamatthake phussabuddhakāle ete tava ñātakā,",
  "atk-s0502a1:329_2": "bhikkhusaṅghassa dinnadānavattaṁ khāditvā petaloke nibbattitvā saṁsarantā kakusandhādayo buddhe pucchitvā tehi idañcidañca vuttā ettakaṁ kālaṁ tava dānaṁ paccāsīsamānā hiyyo tayā dāne dinne pattiṁ alabhamānā evamakaṁsū’’ti āha. ‘‘Kiṁ pana, bhante,",
  "atk-s0502a1:329_3": "idānipi dinne labhissantī’’ti? ‘‘Āma, mahārājā’’ti.",
  "atk-s0502a1:329_4": "Rājā buddhappamukhaṁ bhikkhusaṅghaṁ nimantetvā punadivase mahādānaṁ datvā, ‘‘bhante,",
  "atk-s0502a1:329_5": "ito tesaṁ petānaṁ dibbaannapānaṁ sampajjatū’’ti pattiṁ adāsi, tesaṁ tatheva nibbatti.",
  "atk-s0502a1:329_6": "Punadivase naggā hutvā attānaṁ dassesuṁ. Rājā ‘‘ajja, bhante,",
  "atk-s0502a1:329_7": "naggā hutvā attānaṁ dassesu’’nti ārocesi. ‘‘Vatthāni te na dinnāni, mahārājā’’ti.",
  "atk-s0502a1:329_8": "Rājāpi punadivase buddhappamukhassa bhikkhusaṅghassa cīvaradānaṁ datvā,",
  "atk-s0502a1:329_9": "‘‘ito tesaṁ petānaṁ dibbavatthāni hontū’’ti pāpesi.",
  "atk-s0502a1:329_10": "Taṅkhaṇaññeva tesaṁ dibbavatthāni uppajjiṁsu.",
  "atk-s0502a1:329_11": "Te petattabhāvaṁ vijahitvā dibbattabhāve saṇṭhahiṁsu.",
  "atk-s0502a1:329_12": "Satthā anumodanaṁ karonto ‘‘tirokuṭṭesu tiṭṭhantī’’tiādinā (khu. pā. 7.1; pe. va. 14) tirokuṭṭānumodanaṁ akāsi.",
  "atk-s0502a1:329_13": "Anumodanāvasāne caturāsītiyā pāṇasahassānaṁ dhammābhisamayo ahosi.",
  "atk-s0502a1:329_14": "Iti satthā tebhātikajaṭilānaṁ vatthuṁ kathetvā imampi dhammadesanaṁ āhari.",
  "atk-s0502a1:330_0": "Aggasāvakā pana, ‘‘bhante, kiṁ kariṁsū’’ti?",
  "atk-s0502a1:330_1": "‘‘Aggasāvakabhāvāya patthanaṁ kariṁsu’’.",
  "atk-s0502a1:330_2": "Ito kappasatasahassādhikassa hi kappānaṁ asaṅkhyeyyassa matthake sāriputto brāhmaṇamahāsālakule nibbatti,",
  "atk-s0502a1:330_3": "nāmena saradamāṇavo nāma ahosi.",
  "atk-s0502a1:330_4": "Moggallāno gahapatimahāsālakule nibbatti,",
  "atk-s0502a1:330_5": "nāmena sirivaḍḍhanakuṭumbiko nāma ahosi.",
  "atk-s0502a1:330_6": "Te ubhopi sahapaṁsukīḷakā sahāyakā ahesuṁ.",
  "atk-s0502a1:330_7": "Tesu saradamāṇavo pitu accayena kusalantakaṁ mahādhanaṁ paṭipajjitvā ekadivasaṁ rahogato cintesi – ‘‘ahaṁ idhalokattabhāvameva jānāmi, no paralokattabhāvaṁ.",
  "atk-s0502a1:330_8": "Jātasattānañca maraṇaṁ nāma dhuvaṁ,",
  "atk-s0502a1:330_9": "mayā ekaṁ pabbajjaṁ pabbajitvā mokkhadhammagavesanaṁ kātuṁ vaṭṭatī’’ti.",
  "atk-s0502a1:330_10": "So sahāyakaṁ upasaṅkamitvā āha – ‘‘samma sirivaḍḍhana,",
  "atk-s0502a1:330_11": "ahaṁ pabbajitvā mokkhadhammaṁ gavesissāmi,",
  "atk-s0502a1:330_12": "tvaṁ mayā saddhiṁ pabbajituṁ sakkhissasi, na sakkhissasī’’ti? ‘‘Na sakkhissāmi, samma, tvaṁyeva pabbajāhī’’ti.",
  "atk-s0502a1:330_13": "So cintesi – ‘‘paralokaṁ gacchanto sahāye vā ñātimitte vā gahetvā gato nāma natthi,",
  "atk-s0502a1:330_14": "attanā kataṁ attanova hotī’’ti.",
  "atk-s0502a1:330_15": "Tato ratanakoṭṭhāgāraṁ vivarāpetvā kapaṇaddhikavaṇibbakayācakānaṁ mahādānaṁ datvā pabbatapādaṁ pavisitvā isipabbajjaṁ pabbaji.",
  "atk-s0502a1:330_16": "Tassa eko dve tayoti evaṁ anupabbajjaṁ pabbajitā catusattatisahassamattā jaṭilā ahesuṁ. So pañca abhiññā,",
  "atk-s0502a1:330_17": "aṭṭha ca samāpattiyo nibbattetvā tesaṁ jaṭilānaṁ kasiṇaparikammaṁ ācikkhi.",
  "atk-s0502a1:330_18": "Tepi sabbe pañca abhiññā aṭṭha ca samāpattiyo nibbattesuṁ.",
  "atk-s0502a1:331_0": "Tena samayena anomadassī nāma sammāsambuddho loke udapādi.",
  "atk-s0502a1:331_1": "Nagaraṁ candavatī nāma ahosi, pitā yasavā nāma khattiyo, mātā yasodharā nāma devī, bodhi ajjunarukkho,",
  "atk-s0502a1:331_2": "nisabho ca anomo ca dve aggasāvakā, varuṇo nāma upaṭṭhāko,",
  "atk-s0502a1:331_3": "sundarā ca sumanā ca dve aggasāvikā ahesuṁ. Āyu vassasatasahassaṁ ahosi,",
  "atk-s0502a1:331_4": "sarīraṁ aṭṭhapaññāsahatthubbedhaṁ ,",
  "atk-s0502a1:331_5": "sarīrappabhā dvādasayojanaṁ phari,",
  "atk-s0502a1:331_6": "bhikkhusatasahassaparivāro ahosi.",
  "atk-s0502a1:331_7": "So ekadivasaṁ paccūsakāle mahākaruṇāsamāpattito vuṭṭhāya lokaṁ volokento saradatāpasaṁ disvā,",
  "atk-s0502a1:331_8": "‘‘ajja mayhaṁ saradatāpasassaṁ santikaṁ gatapaccayena dhammadesanā ca mahatī bhavissati,",
  "atk-s0502a1:331_9": "so ca aggasāvakaṭṭhānaṁ patthessati,",
  "atk-s0502a1:331_10": "tassa sahāyako sirivaḍḍhanakuṭumbiko dutiyasāvakaṭṭhānaṁ,",
  "atk-s0502a1:331_11": "desanāpariyosāne cassa parivārā catusattatisahassamattā jaṭilā arahattaṁ pāpuṇissanti,",
  "atk-s0502a1:331_12": "mayā tattha gantuṁ vaṭṭatī’’ti attano pattacīvaramādāya aññaṁ kañci anāmantetvā sīho viya ekacaro hutvā saradatāpasassa antevāsikesu phalāphalatthāya gatesu ‘‘buddhabhāvaṁ me jānātū’’ti adhiṭṭhahitvā passantasseva saradatāpasassa ākāsato otaritvā pathaviyaṁ patiṭṭhāsi.",
  "atk-s0502a1:331_13": "Saradatāpaso buddhānubhāvañceva sarīranipphattiñcassa disvā lakkhaṇamante sammasitvā ‘‘imehi lakkhaṇehi samannāgato nāma agāramajjhe vasanto rājā hoti cakkavattī,",
  "atk-s0502a1:331_14": "pabbajanto loke vivaṭṭacchado sabbaññubuddho hoti.",
  "atk-s0502a1:331_15": "Ayaṁ puriso nissaṁsayaṁ buddho’’ti jānitvā paccuggamanaṁ katvā pañcapatiṭṭhitena vanditvā aggāsanaṁ paññāpetvā adāsi.",
  "atk-s0502a1:331_16": "Nisīdi bhagavā paññatte aggāsane.",
  "atk-s0502a1:331_17": "Saradatāpasopi attano anucchavikaṁ āsanaṁ gahetvā ekamantaṁ nisīdi.",
  "atk-s0502a1:332_0": "Tasmiṁ samaye catusattatisahassajaṭilā paṇītapaṇītāni ojavantāni phalāphalāni gahetvā ācariyassa santikaṁ sampattā buddhānañceva ācariyassa ca nisinnāsanaṁ oloketvā āhaṁsu – ‘‘ācariya ,",
  "atk-s0502a1:332_1": "mayaṁ ‘imasmiṁ loke tumhehi mahantataro natthī’ti vicarāma,",
  "atk-s0502a1:332_2": "ayaṁ pana puriso tumhehi mahantataro maññe’’ti? ‘‘Tātā, kiṁ vadetha,",
  "atk-s0502a1:332_3": "sāsapena saddhiṁ aṭṭhasaṭṭhiyojanasatasahassubbedhaṁ sineruṁ samaṁ kātuṁ icchatha,",
  "atk-s0502a1:332_4": "sabbaññubuddhena saddhiṁ mamaṁ upamaṁ mā karittha puttakā’’ti. Atha te tāpasā,",
  "atk-s0502a1:332_5": "‘‘sacāyaṁ ittarasatto abhavissa,",
  "atk-s0502a1:332_6": "amhākaṁ ācariyo na evarūpaṁ upamaṁ āharissa,",
  "atk-s0502a1:332_7": "yāva mahā vatāyaṁ puriso’’ti sabbeva pādesu nipatitvā sirasā vandiṁsu.",
  "atk-s0502a1:332_8": "Atha ne ācariyo āha – ‘‘tātā,",
  "atk-s0502a1:332_9": "amhākaṁ buddhānaṁ anucchaviko deyyadhammo natthi,",
  "atk-s0502a1:332_10": "satthā ca bhikkhācāravelāyaṁ idhāgato,",
  "atk-s0502a1:332_11": "mayaṁ yathāsatti yathābalaṁ deyyadhammaṁ dassāma,",
  "atk-s0502a1:332_12": "tumhe yaṁ yaṁ paṇītaṁ phalāphalaṁ,",
  "atk-s0502a1:332_13": "taṁ taṁ āharathā’’ti āharāpetvā hatthe dhovitvā sayaṁ tathāgatassa patte patiṭṭhāpesi.",
  "atk-s0502a1:332_14": "Satthārā phalāphale paṭiggahitamatte devatā dibbojaṁ pakkhipiṁsu.",
  "atk-s0502a1:332_15": "So tāpaso udakampi sayameva parissāvetvā adāsi.",
  "atk-s0502a1:332_16": "Tato bhattakiccaṁ katvā nisinne satthari sabbe antevāsike pakkositvā satthu santike sāraṇīyakathaṁ kathento nisīdi.",
  "atk-s0502a1:332_17": "Satthā ‘‘dve aggasāvakā bhikkhusaṅghena saddhiṁ āgacchantū’’ti cintesi.",
  "atk-s0502a1:332_18": "Te satthu cittaṁ ñatvā satasahassakhīṇāsavaparivārā āgantvā satthāraṁ vanditvā ekamantaṁ aṭṭhaṁsu.",
  "atk-s0502a1:333_0": "Tato saradatāpaso antevāsike āmantesi – ‘‘tātā,",
  "atk-s0502a1:333_1": "buddhānaṁ nisinnāsanampi nīcaṁ,",
  "atk-s0502a1:333_2": "samaṇasatasahassānampi āsanaṁ natthi,",
  "atk-s0502a1:333_3": "ajja tumhehi uḷāraṁ buddhasakkāraṁ kātuṁ vaṭṭati,",
  "atk-s0502a1:333_4": "pabbatapādato vaṇṇagandhasampannāni pupphāni āharathā’’ti.",
  "atk-s0502a1:333_5": "Kathanakālo papañco viya hoti,",
  "atk-s0502a1:333_6": "iddhimato pana iddhivisayo acinteyyoti muhuttamatteneva te tāpasā vaṇṇagandhasampannāni pupphāni āharitvā buddhānaṁ yojanappamāṇaṁ pupphāsanaṁ paññāpesuṁ.",
  "atk-s0502a1:333_7": "Ubhinnaṁ aggasāvakānaṁ tigāvutaṁ,",
  "atk-s0502a1:333_8": "sesabhikkhūnaṁ aḍḍhayojanikādibhedaṁ,",
  "atk-s0502a1:333_9": "saṅghanavakassa usabhamattaṁ ahosi.",
  "atk-s0502a1:333_10": "‘‘Kathaṁ ekasmiṁ assamapade tāva mahantāni āsanāni paññattānī’’ti na cintetabbaṁ. Iddhivisayo hesa.",
  "atk-s0502a1:333_11": "Evaṁ paññattesu āsanesu saradatāpaso tathāgatassa purato añjaliṁ paggayha ṭhito, ‘‘bhante,",
  "atk-s0502a1:333_12": "mayhaṁ dīgharattaṁ hitāya sukhāya imaṁ pupphāsanaṁ abhiruhathā’’ti āha. Tena vuttaṁ –",
  "atk-s0502a1:334_0": "‘‘Nānāpupphañca gandhañca, sampādetvāna ekato;",
  "atk-s0502a1:335_0": "Pupphāsanaṁ paññāpetvā, idaṁ vacanamabravi.",
  "atk-s0502a1:336_0": "‘‘Idaṁ me āsanaṁ vīra, paññattaṁ tavanucchaviṁ;",
  "atk-s0502a1:337_0": "Mama cittaṁ pasādento, nisīda pupphamāsane.",
  "atk-s0502a1:338_0": "‘‘Sattarattindivaṁ buddho, nisīdi pupphamāsane;",
  "atk-s0502a1:339_0": "Mama cittaṁ pasādetvā, hāsayitvā sadevake’’ti.",
  "atk-s0502a1:340_0": "Evaṁ nisinne satthari dve aggasāvakā sesabhikkhū ca attano attano pattāsane nisīdiṁsu.",
  "atk-s0502a1:340_1": "Saradatāpaso mahantaṁ pupphacchattaṁ gahetvā tathāgatassa matthake dhārento aṭṭhāsi.",
  "atk-s0502a1:340_2": "Satthā ‘‘jaṭilānaṁ ayaṁ sakkāro mahapphalo hotū’’ti nirodhasamāpattiṁ samāpajji.",
  "atk-s0502a1:340_3": "Satthu samāpattiṁ samāpannabhāvaṁ ñatvā dve aggasāvakāpi sesabhikkhūpi samāpattiṁ samāpajjiṁsu.",
  "atk-s0502a1:340_4": "Tathāgate sattāhaṁ nirodhasamāpattiṁ samāpajjitvā nisinne antevāsikā bhikkhācārakāle sampatte vanamūlaphalāphalaṁ paribhuñjitvā sesakāle buddhānaṁ añjaliṁ paggayha tiṭṭhanti.",
  "atk-s0502a1:340_5": "Saradatāpaso pana bhikkhācārampi agantvā pupphacchattaṁ dhārayamānova sattāhaṁ pītisukhena vītināmesi.",
  "atk-s0502a1:340_6": "Satthā nirodhato vuṭṭhāya dakkhiṇapasse nisinnaṁ paṭhamaaggasāvakaṁ nisabhattheraṁ āmantesi – ‘‘nisabha,",
  "atk-s0502a1:340_7": "sakkārakārakānaṁ tāpasānaṁ pupphāsanānumodanaṁ karohī’’ti.",
  "atk-s0502a1:340_8": "Thero cakkavattirañño santikā paṭiladdhamahālābho mahāyodho viya tuṭṭhamānaso sāvakapāramiñāṇe ṭhatvā pupphāsanānumodanaṁ ārabhi.",
  "atk-s0502a1:340_9": "Tassa desanāvasāne dutiyasāvakaṁ āmantesi – ‘‘tvampi bhikkhu dhammaṁ desehī’’ti.",
  "atk-s0502a1:340_10": "Anomatthero tepiṭakaṁ buddhavacanaṁ sammasitvā dhammaṁ kathesi.",
  "atk-s0502a1:340_11": "Dvinnaṁ aggasāvakānaṁ desanāya ekassāpi abhisamayo nāhosi.",
  "atk-s0502a1:340_12": "Atha satthā aparimāṇe buddhavisaye ṭhatvā dhammadesanaṁ ārabhi.",
  "atk-s0502a1:340_13": "Desanāpariyosāne ṭhapetvā saradatāpasaṁ sabbepi catusattatisahassajaṭilā arahattaṁ pāpuṇiṁsu , satthā ‘‘etha,",
  "atk-s0502a1:340_14": "bhikkhavo’’ti hatthaṁ pasāresi.",
  "atk-s0502a1:340_15": "Tesaṁ tāvadeva kesamassūni antaradhāyiṁsu,",
  "atk-s0502a1:340_16": "aṭṭhaparikkhārā kāye paṭimukkāva ahesuṁ.",
  "atk-s0502a1:341_0": "Saradatāpaso ‘‘kasmā arahattaṁ na patto’’ti? Vikkhittacittattā.",
  "atk-s0502a1:341_1": "So kira buddhānaṁ dutiyāsane nisīditvā sāvakapāramiñāṇe ṭhatvā dhammaṁ desayato aggasāvakassa dhammadesanaṁ sotuṁ āraddhakālato paṭṭhāya,",
  "atk-s0502a1:341_2": "‘‘aho vatāhampi anāgate uppajjanakabuddhassa sāsane iminā sāvakena paṭiladdhadhuraṁ labheyya’’nti cittaṁ uppādesi.",
  "atk-s0502a1:341_3": "So tena parivitakkena maggaphalapaṭivedhaṁ kātuṁ nāsakkhi.",
  "atk-s0502a1:341_4": "Tathāgataṁ pana vanditvā sammukhe ṭhatvā āha – ‘‘bhante,",
  "atk-s0502a1:341_5": "tumhākaṁ anantarāsane nisinno bhikkhu tumhākaṁ sāsane ko nāma hotī’’ti?",
  "atk-s0502a1:341_6": "‘‘Mayā pavattitaṁ dhammacakkaṁ anupavattento sāvakapāramiñāṇassa koṭippatto soḷasa paññā paṭivijjhitvā ṭhito mayhaṁ sāsane aggasāvako nisabho nāma eso’’ti. ‘‘Bhante,",
  "atk-s0502a1:341_7": "yvāyaṁ mayā sattāhaṁ pupphacchattaṁ dhārentena sakkāro kato,",
  "atk-s0502a1:341_8": "ahaṁ imassa phalena aññaṁ sakkattaṁ vā brahmattaṁ vā na patthemi,",
  "atk-s0502a1:341_9": "anāgate pana ayaṁ nisabhatthero viya ekassa buddhassa aggasāvako bhaveyya’’nti patthanaṁ akāsinti.",
  "atk-s0502a1:341_10": "Satthā ‘‘samajjhissati nu kho imassa purisassa patthanā’’ti anāgataṁsañāṇaṁ pesetvā olokento kappasatasahassādhikaṁ ekaṁ asaṅkhyeyyaṁ atikkamitvā samijjhanabhāvaṁ addasa.",
  "atk-s0502a1:341_11": "Disvāna saradatāpasaṁ āha – ‘‘na te ayaṁ patthanā moghā bhavissati,",
  "atk-s0502a1:341_12": "anāgate pana kappasatasahassādhikaṁ ekaṁ asaṅkhyeyyaṁ atikkamitvā gotamo nāma buddho uppajjissati,",
  "atk-s0502a1:341_13": "tassa mātā mahāmāyā nāma devī bhavissati,",
  "atk-s0502a1:341_14": "pitā suddhodano nāma mahārājā, putto rāhulo nāma, upaṭṭhāko ānando nāma,",
  "atk-s0502a1:341_15": "dutiyaaggasāvako moggallāno nāma,",
  "atk-s0502a1:341_16": "tvaṁ panassa paṭhamaaggasāvako dhammasenāpati sāriputto nāma bhavissasī’’ti .",
  "atk-s0502a1:341_17": "Evaṁ tāpasaṁ byākaritvā dhammakathaṁ kathetvā bhikkhusaṅghaparivuto ākāsaṁ pakkhandi.",
  "atk-s0502a1:342_0": "Saradatāpasopi antevāsikattherānaṁ santikaṁ gantvā sahāyakassa sirivaḍḍhanakuṭumbikassa sāsanaṁ pesesi, ‘‘bhante, mama sahāyakassa vadetha,",
  "atk-s0502a1:342_1": "sahāyakena te saradatāpasena anomadassībuddhassa pādamūle anāgate uppajjanakassa gotamabuddhassa sāsane paṭhamaaggasāvakaṭṭhānaṁ patthitaṁ,",
  "atk-s0502a1:342_2": "tvaṁ dutiyaaggasāvakaṭṭhānaṁ patthehī’’ti.",
  "atk-s0502a1:342_3": "Evañca pana vatvā therehi puretarameva ekapassena gantvā sirivaḍḍhanassa nivesanadvāre aṭṭhāsi.",
  "atk-s0502a1:342_4": "Sirivaḍḍhano ‘‘cirassaṁ vata me ayyo āgato’’ti āsane nisīdāpetvā attanā nīcāsane nisinno, ‘‘antevāsikaparisā pana vo, bhante, na paññāyatī’’ti pucchi. ‘‘Āma, samma,",
  "atk-s0502a1:342_5": "amhākaṁ assamaṁ anomadassī buddho āgato,",
  "atk-s0502a1:342_6": "mayaṁ tassa attano balena sakkāraṁ akarimhā,",
  "atk-s0502a1:342_7": "satthā sabbesaṁ dhammaṁ desesi,",
  "atk-s0502a1:342_8": "desanāpariyosāne ṭhapetvā maṁ sesā arahattaṁ patvā pabbajiṁsu.",
  "atk-s0502a1:342_9": "Ahaṁ satthu paṭhamaaggasāvakaṁ nisabhattheraṁ disvā anāgate uppajjanakassa gotamabuddhassa nāma sāsane paṭhamaaggasāvakaṭṭhānaṁ patthesiṁ,",
  "atk-s0502a1:342_10": "tvampi tassa sāsane dutiyaaggasāvakaṭṭhānaṁ patthehī’’ti.",
  "atk-s0502a1:342_11": "‘‘Mayhaṁ buddhehi saddhiṁ paricayo natthi, bhante’’ti.",
  "atk-s0502a1:342_12": "‘‘Buddhehi saddhiṁ kathanaṁ mayhaṁ bhāro hotu,",
  "atk-s0502a1:342_13": "tvaṁ mahantaṁ sakkāraṁ sajjehī’’ti.",
  "atk-s0502a1:343_0": "Sirivaḍḍhano tassa vacanaṁ sutvā attano nivesanadvāre rājamānena aṭṭhakarīsamattaṁ ṭhānaṁ samatalaṁ kāretvā vālukaṁ okirāpetvā lājapañcamānipupphāni vikirāpetvā nīluppalacchadanaṁ maṇḍapaṁ kāretvā buddhāsanaṁ paññāpetvā sesabhikkhūnampi āsanāni paṭiyādetvā mahantaṁ sakkārasammānaṁ sajjetvā buddhānaṁ nimantanatthāya saradatāpasassa saññaṁ adāsi.",
  "atk-s0502a1:343_1": "Tāpaso buddhappamukhaṁ bhikkhusaṅghaṁ gahetvā tassa nivesanaṁ agamāsi.",
  "atk-s0502a1:343_2": "Sirivaḍḍhanopi paccuggamanaṁ katvā tathāgatassa hatthato pattaṁ gahetvā maṇḍapaṁ pavesetvā paññattāsanesu nisinnassa buddhappamukhassa bhikkhusaṅghassa dakkhiṇodakaṁ datvā paṇītena bhojanena parivisitvā bhattakiccapariyosāne buddhappamukhaṁ bhikkhusaṅghaṁ mahārahehi vatthehi acchādetvā, ‘‘bhante,",
  "atk-s0502a1:343_3": "nāyaṁ ārabbho appamattakaṭṭhānatthāya,",
  "atk-s0502a1:343_4": "imināva niyāmena sattāhaṁ anukampaṁ karothā’’ti āha. Satthā adhivāsesi.",
  "atk-s0502a1:343_5": "So teneva niyāmena sattāhaṁ mahādānaṁ pavattetvā bhagavantaṁ vanditvā añjaliṁ paggayha ṭhito āha – ‘‘bhante,",
  "atk-s0502a1:343_6": "mama sahāyo saradatāpaso yassa satthussa paṭhamaaggasāvako bhaveyya’’nti patthesi,",
  "atk-s0502a1:343_7": "ahampi ‘‘tasseva dutiyaaggasāvako bhaveyya’’nti patthemīti.",
  "atk-s0502a1:344_0": "Satthā anāgataṁ oloketvā tassa patthanāya samijjhanabhāvaṁ disvā byākāsi – ‘‘tvaṁ ito kappasatasahassādhikaṁ asaṅkhyeyyaṁ atikkamitvā gotamabuddhassa dutiyaaggasāvako bhavissasī’’ti.",
  "atk-s0502a1:344_1": "Buddhānaṁ byākaraṇaṁ sutvā sirivaḍḍhano haṭṭhapahaṭṭho ahosi.",
  "atk-s0502a1:344_2": "Satthāpi bhattānumodanaṁ katvā saparivāro vihārameva gato. ‘‘Ayaṁ, bhikkhave,",
  "atk-s0502a1:344_3": "mama puttehi tadā patthitapatthanā.",
  "atk-s0502a1:344_4": "Te yathāpatthitameva labhiṁsu.",
  "atk-s0502a1:344_5": "Nāhaṁ mukhaṁ oloketvā demī’’ti.",
  "atk-s0502a1:345_0": "Evaṁ vutte dve aggasāvakā bhagavantaṁ vanditvā, ‘‘bhante,",
  "atk-s0502a1:345_1": "mayaṁ agāriyabhūtā samānā giraggasamajjaṁ dassanāya gatā’’ti yāva assajittherassa santikā sotāpattiphalapaṭivedhā sabbaṁ paccuppannavatthuṁ kathetvā, ‘‘te mayaṁ, bhante,",
  "atk-s0502a1:345_2": "ācariyassa sañcayassa santikaṁ gantvā taṁ tumhākaṁ pādamūle ānetukāmā tassa laddhiyā nissārabhāvaṁ kathetvā idhāgamane ānisaṁsaṁ kathayimhā.",
  "atk-s0502a1:345_3": "So idāni mayhaṁ antevāsikavāso nāma cāṭiyā udañcanabhāvappattisadiso,",
  "atk-s0502a1:345_4": "na sakkhissāmi antevāsivāsaṁ vasitu’’nti vatvā, ‘‘ācariya,",
  "atk-s0502a1:345_5": "idāni mahājano gandhamālādihattho gantvā satthārameva pūjessati,",
  "atk-s0502a1:345_6": "tumhe kathaṁ bhavissathā’’ti vutte ‘‘kiṁ pana imasmiṁ loke paṇḍitā bahū, udāhu dandhā’’ti?",
  "atk-s0502a1:345_7": "‘‘Dandhā’’ti kathite ‘‘tena hi paṇḍitā paṇḍitassa samaṇassa gotamassa santikaṁ gamissanti,",
  "atk-s0502a1:345_8": "dandhā dandhassa mama santikaṁ āgamissanti,",
  "atk-s0502a1:345_9": "gacchatha tumhe’’ti vatvā ‘‘āgantuṁ na icchi, bhante’’ti. Taṁ sutvā satthā, ‘‘bhikkhave,",
  "atk-s0502a1:345_10": "sañcayo attano micchādiṭṭhitāya asāraṁ sāroti, sārañca asāroti gaṇhi.",
  "atk-s0502a1:345_11": "Tumhe pana attano paṇḍitatāya sārañca sārato,",
  "atk-s0502a1:345_12": "asārañca asārato ñatvā asāraṁ pahāya sārameva gaṇhitthā’’ti vatvā imā gāthā abhāsi –",
  "atk-s0502a1:346_0": "11.",
  "atk-s0502a1:347_0": " ‘‘Asāre sāramatino, sāre cāsāradassino;",
  "atk-s0502a1:348_0": "Te sāraṁ nādhigacchanti, micchāsaṅkappagocarā.",
  "atk-s0502a1:349_0": "12.",
  "atk-s0502a1:350_0": " ‘‘Sārañca sārato ñatvā, asārañca asārato;",
  "atk-s0502a1:351_0": "Te sāraṁ adhigacchanti, sammāsaṅkappagocarā’’ti.",
  "atk-s0502a1:352_0": "Tattha asāre sāramatinoti cattāro paccayā, dasavatthukā micchādiṭṭhi,",
  "atk-s0502a1:352_1": "tassā upanissayabhūtā dhammadesanāti ayaṁ asāro nāma, tasmiṁ sāradiṭṭhinoti attho.",
  "atk-s0502a1:352_2": "Sāre cāsāradassinoti dasavatthukā sammādiṭṭhi,",
  "atk-s0502a1:352_3": "tassā upanissayabhūtā dhammadesanāti ayaṁ sāro nāma,",
  "atk-s0502a1:352_4": "tasmiṁ ‘‘nāyaṁ sāro’’ti asāradassino.",
  "atk-s0502a1:352_5": "Te sāranti te pana taṁ micchādiṭṭhiggahaṇaṁ gahetvā ṭhitā kāmavitakkādīnaṁ vasena micchāsaṅkappagocarā hutvā sīlasāraṁ, samādhisāraṁ, paññāsāraṁ, vimuttisāraṁ, vimuttiñāṇadassanasāraṁ, ‘‘paramatthasāraṁ, nibbānañca nādhigaccha’’nti.",
  "atk-s0502a1:352_6": "Sārañcāti tameva sīlasārādisāraṁ ‘‘sāro nāmāya’’nti,",
  "atk-s0502a1:352_7": "vuttappakārañca asāraṁ ‘‘asāro aya’’nti ñatvā.",
  "atk-s0502a1:352_8": "Te sāranti te paṇḍitā evaṁ sammādassanaṁ gahetvā ṭhitā nekkhammasaṅkappādīnaṁ vasena sammāsaṅkappagocarā hutvā taṁ vuttappakāraṁ sāraṁ adhigacchantīti.",
  "atk-s0502a1:353_0": "Gāthāpariyosāne bahū sotāpattiphalādīni pāpuṇiṁsu.",
  "atk-s0502a1:353_1": "Sannipatitānaṁ sātthikā dhammadesanā ahosīti.",
  "atk-s0502a1:354_0": "Sāriputtattheravatthu aṭṭhamaṁ.",
  "atk-s0502a1:355_0": "9. Nandattheravatthu",
  "atk-s0502a1:356_0": "Yathāagāranti imaṁ dhammadesanaṁ satthā jetavane viharanto āyasmantaṁ nandaṁ ārabbha kathesi.",
  "atk-s0502a1:357_0": "Satthā hi pavattitavaradhammacakko rājagahaṁ gantvā veḷuvane viharanto – ‘‘puttaṁ me ānetvā dassethā’’ti suddhodanamahārājena pesitānaṁ sahassasahassaparivārānaṁ dasannaṁ dūtānaṁ sabbapacchato gantvā arahattappattena kāḷudāyittherena gamanakālaṁ ñatvā maggavaṇṇaṁ vaṇṇetvā vīsatisahassakhīṇāsavaparivuto kapilapuraṁ nīto ñātisamāgame pokkharavassaṁ atthuppattiṁ katvā vessantarajātakaṁ (jā.",
  "atk-s0502a1:357_1": "2.22.1655 ādayo) kathetvā punadivase piṇḍāya paviṭṭho,",
  "atk-s0502a1:357_2": "‘‘uttiṭṭhe nappamajjeyyā’’ti (dha. pa.",
  "atk-s0502a1:357_3": "168) gāthāya pitaraṁ sotāpattiphale patiṭṭhāpetvā, ‘‘dhammañcare’’ti (dha. pa.",
  "atk-s0502a1:357_4": "169) gāthāya mahāpajāpatiṁ sotāpattiphale,",
  "atk-s0502a1:357_5": "rājānañca sakadāgāmiphale patiṭṭhāpesi.",
  "atk-s0502a1:357_6": "Bhattakiccāvasāne pana rāhulamātuguṇakathaṁ nissāya candakinnarījātakaṁ (jā.",
  "atk-s0502a1:357_7": "1.14.18 ādayo) kathetvā tato tatiyadivase nandakumārassa abhisekagehappavesanavivāhamaṅgalesu pavattamānesu piṇḍāya pavisitvā nandakumārassa hatthe pattaṁ datvā maṅgalaṁ vatvā uṭṭhāyāsanā pakkamanto nandakumārassa hatthato pattaṁ na gaṇhi.",
  "atk-s0502a1:357_8": "Sopi tathāgatagāravena ‘‘pattaṁ vo, bhante, gaṇhathā’’ti vattuṁ nāsakkhi.",
  "atk-s0502a1:357_9": "Evaṁ pana cintesi – ‘‘sopānasīse pattaṁ gaṇhissatī’’ti.",
  "atk-s0502a1:357_10": "Satthā tasmimpi ṭhāne na gaṇhi.",
  "atk-s0502a1:357_11": "Itaro ‘‘sopānapādamūle gaṇhissatī’’ti cintesi. Satthā tatthāpi na gaṇhi.",
  "atk-s0502a1:357_12": "Itaro ‘‘rājaṅgaṇe gaṇhissatī’’ti cintesi. Satthā tatthāpi na gaṇhi.",
  "atk-s0502a1:357_13": "Kumāro nivattitukāmo aruciyā gacchanto satthugāravena ‘‘pattaṁ gaṇhathā’’ti vattuṁ na sakkoti. ‘‘Idha gaṇhissati,",
  "atk-s0502a1:357_14": "ettha gaṇhissatī’’ti cintento gacchati.",
  "atk-s0502a1:358_0": "Tasmiṁ khaṇe aññā itthiyo taṁ disvā janapadakalyāṇiyā ācikkhiṁsu – ‘‘ayye,",
  "atk-s0502a1:358_1": "bhagavā nandakumāraṁ gahetvā gato,",
  "atk-s0502a1:358_2": "tumhehi taṁ vinā karissatī’’ti.",
  "atk-s0502a1:358_3": "Sā udakabindūhi paggharanteheva aḍḍhullikhitehi kesehi vegena gantvā, ‘‘tuvaṭaṁ kho, ayyaputta, āgaccheyyāsī’’ti āha.",
  "atk-s0502a1:358_4": "Taṁ tassā vacanaṁ tassa hadaye tiriyaṁ patitvā viya ṭhitaṁ.",
  "atk-s0502a1:358_5": "Satthāpissa hatthato pattaṁ aggaṇhitvāva taṁ vihāraṁ netvā, ‘‘pabbajissasi nandā’’tiāha.",
  "atk-s0502a1:358_6": "So buddhagāravena ‘‘na pabbajissāmī’’ti avatvā, ‘‘āma, pabbajissāmī’’ti āha.",
  "atk-s0502a1:358_7": "Satthā ‘‘tena hi nandaṁ pabbājethā’’ti āha.",
  "atk-s0502a1:358_8": "Satthā kapilapuraṁ gantvā tatiyadivase nandaṁ pabbājesi.",
  "atk-s0502a1:359_0": "Sattame divase rāhulamātā kumāraṁ alaṅkaritvā bhagavato santikaṁ pesesi – ‘‘passa, tāta,",
  "atk-s0502a1:359_1": "etaṁ vīsatisahassasamaṇaparivutaṁ suvaṇṇavaṇṇaṁ brahmarūpivaṇṇaṁ samaṇaṁ, ayaṁ te pitā,",
  "atk-s0502a1:359_2": "etassa mahantā nidhikumbhiyo ahesuṁ.",
  "atk-s0502a1:359_3": "Tyāssa nikkhamanato paṭṭhāya na passāma,",
  "atk-s0502a1:359_4": "gaccha naṁ dāyajjaṁ yācassu – ‘ahaṁ , tāta, kumāro,",
  "atk-s0502a1:359_5": "abhisekaṁ patvā cakkavattī bhavissāmi, dhanena me attho, dhanaṁ me dehi.",
  "atk-s0502a1:359_6": "Sāmiko hi putto pitusantakassā’’’ti.",
  "atk-s0502a1:359_7": "Kumāro bhagavato santikaṁ gantvāva pitusinehaṁ paṭilabhitvā haṭṭhacitto ‘‘sukhā te, samaṇa,",
  "atk-s0502a1:359_8": "chāyā’’ti vatvā aññampi bahuṁ attano anurūpaṁ vadanto aṭṭhāsi.",
  "atk-s0502a1:359_9": "Bhagavā katabhattakicco anumodanaṁ katvā uṭṭhāyāsanā pakkāmi. Kumāropi ‘‘dāyajjaṁ me, samaṇa, dehi, dāyajjaṁ me, samaṇa,",
  "atk-s0502a1:359_10": "dehī’’ti bhagavantaṁ anubandhi.",
  "atk-s0502a1:359_11": "Bhagavāpi kumāraṁ na nivattāpesi.",
  "atk-s0502a1:359_12": "Parijanopi bhagavatā saddhiṁ gacchantaṁ nivattetuṁ nāsakkhi.",
  "atk-s0502a1:359_13": "Iti so bhagavatā saddhiṁ ārāmameva agamāsi.",
  "atk-s0502a1:360_0": "Tato bhagavā cintesi – ‘‘yaṁ ayaṁ pitusantakaṁ dhanaṁ icchati, taṁ vaṭṭānugataṁ savighātaṁ,",
  "atk-s0502a1:360_1": "handassa bodhitale paṭiladdhaṁ sattavidhaṁ ariyadhanaṁ demi,",
  "atk-s0502a1:360_2": "lokuttaradāyajjassa naṁ sāmikaṁ karomī’’ti.",
  "atk-s0502a1:360_3": "Atha kho bhagavā āyasmantaṁ sāriputtaṁ āmantesi – ‘‘tena hi tvaṁ, sāriputta, rāhulakumāraṁ pabbājehī’’ti. Thero kumāraṁ pabbājesi.",
  "atk-s0502a1:360_4": "Pabbajite ca pana kumāre rañño adhimattaṁ dukkhaṁ uppajji.",
  "atk-s0502a1:360_5": "Taṁ adhivāsetuṁ asakkonto bhagavato nivedetvā, ‘‘sādhu, bhante, ayyā,",
  "atk-s0502a1:360_6": "mātāpitūhi ananuññātaṁ puttaṁ na pabbājeyyu’’nti varaṁ yāci.",
  "atk-s0502a1:360_7": "Bhagavā tassa taṁ varaṁ datvā punekadivasaṁ rājanivesane katapātarāso ekamantaṁ nisinnena raññā, ‘‘bhante,",
  "atk-s0502a1:360_8": "tumhākaṁ dukkarakārikakāle ekā devatā maṁ upasaṅkamitvā, ‘putto te kālakato’ti āha.",
  "atk-s0502a1:360_9": "Ahaṁ tassā vacanaṁ asaddahanto ‘na mayhaṁ putto bodhiṁ appatvā kālaṁ karotī’ti paṭikkhipi’’nti vutte – ‘‘idāni kiṁ saddahissatha, pubbepi aṭṭhikāni dassetvā,",
  "atk-s0502a1:360_10": "‘putto te mato’ti vutte na saddahitvā’’ti imissā atthuppattiyā mahādhammapālajātakaṁ (jā. 1.10.92 ādayo) kathesi.",
  "atk-s0502a1:360_11": "Gāthāpariyosāne rājā anāgāmiphale patiṭṭhahi.",
  "atk-s0502a1:360_12": "Iti bhagavā pitaraṁ tīsu phalesu patiṭṭhāpetvā bhikkhusaṅghaparivuto punadeva rājagahaṁ gantvā tato anāthapiṇḍikena sāvatthiṁ āgamanatthāya gahitapaṭiñño niṭṭhite jetavane vihāre tattha gantvā vāsaṁ kappesi.",
  "atk-s0502a1:361_0": "Evaṁ satthari jetavane viharante āyasmā nando ukkaṇṭṭhitvā bhikkhūnaṁ etamatthaṁ ārocesi – ‘‘anabhirato ahaṁ, āvuso, brahmacariyaṁ carāmi,",
  "atk-s0502a1:361_1": "na sakkomi brahmacariyaṁ sandhāretuṁ,",
  "atk-s0502a1:361_2": "sikkhaṁ paccakkhāya hīnāyāvattissāmī’’ti.",
  "atk-s0502a1:361_3": "Bhagavā taṁ pavattiṁ sutvā āyasmantaṁ nandaṁ pakkosāpetvā etadavoca – ‘‘saccaṁ kira tvaṁ, nanda,",
  "atk-s0502a1:361_4": "sambahulānaṁ bhikkhūnaṁ evaṁ ārocesi – ‘anabhirato, āvuso, brahmacariyaṁ carāmi,",
  "atk-s0502a1:361_5": "na sakkomi brahmacariyaṁ sandhāretuṁ,",
  "atk-s0502a1:361_6": "sikkhaṁ paccakkhāya hīnāyāvattissāmī’’’ti? ‘‘Evaṁ, bhante’’ti. ‘‘Kissa pana tvaṁ, nanda,",
  "atk-s0502a1:361_7": "anabhirato brahmacariyaṁ carasi,",
  "atk-s0502a1:361_8": "na sakkosi brahmacariyaṁ sandhāretuṁ,",
  "atk-s0502a1:361_9": "sikkhaṁ paccakkhāya hīnāyāvattissasī’’ti? ‘‘Sākiyānī maṁ, bhante,",
  "atk-s0502a1:361_10": "janapadakalyāṇī gharā nikkhamantassa aḍḍhullikhitehi kesehi apaloketvā maṁ etadavoca – ‘tuvaṭaṁ kho, ayyaputta, āgaccheyyāsī’ti, so kho ahaṁ, bhante,",
  "atk-s0502a1:361_11": "taṁ anussaramāno anabhirato brahmacariyaṁ carāmi,",
  "atk-s0502a1:361_12": "na sakkomi brahmacariyaṁ sandhāretuṁ,",
  "atk-s0502a1:361_13": "sikkhaṁ paccakkhāya hīnāyāvattissāmī’’ti.",
  "atk-s0502a1:362_0": "Atha kho bhagavā āyasmantaṁ nandaṁ bāhāyaṁ gahetvā iddhibalena tāvatiṁsadevalokaṁ ānento antarāmagge ekasmiṁ jhāmakkhette jhāmakhāṇuke nisinnaṁ chinnakaṇṇanāsanaṅguṭṭhaṁ ekaṁ paluṭṭhamakkaṭiṁ dassetvā tāvatiṁsabhavane sakkassa devarañño upaṭṭhānaṁ āgatāni kakuṭapādāni pañca accharāsatāni dassesi.",
  "atk-s0502a1:362_1": "Kakuṭapādānīti rattavaṇṇatāya pārevatapādasadisapādāni.",
  "atk-s0502a1:362_2": "Dassetvā ca panāha – ‘‘taṁ kiṁ maññasi, nanda,",
  "atk-s0502a1:362_3": "katamā nu kho abhirūpatarā vā dassanīyatarā vā pāsādikatarā vā sākiyānī vā janapadakalyāṇī,",
  "atk-s0502a1:362_4": "imāni vā pañca accharāsatāni kakuṭapādānī’’ti?",
  "atk-s0502a1:362_5": "Taṁ sutvā āha – ‘‘seyyathāpi sā, bhante,",
  "atk-s0502a1:362_6": "chinnakaṇṇanāsanaṅguṭṭhā paluṭṭhamakkaṭī, evameva kho, bhante, sākiyānī janapadakalyāṇī,",
  "atk-s0502a1:362_7": "imesaṁ pañcannaṁ accharāsatānaṁ upanidhāya saṅkhyampi na upeti, kalampi na upeti, kalabhāgampi na upeti.",
  "atk-s0502a1:362_8": "Atha kho imāneva pañca accharāsatāni abhirūpatarāni ceva dassanīyatarāni ca pāsādikatarāni cā’’ti. ‘‘Abhirama, nanda, abhirama, nanda,",
  "atk-s0502a1:362_9": "ahaṁ te pāṭibhogo pañcannaṁ accharāsatānaṁ paṭilābhāya kakuṭapādāna’’nti. ‘‘Sace me, bhante bhagavā,",
  "atk-s0502a1:362_10": "pāṭibhogo pañcannaṁ accharāsatānaṁ paṭilābhāya kakuṭapādānaṁ, abhiramissāmahaṁ, bhante, bhagavati brahmacariye’’ti.",
  "atk-s0502a1:363_0": "Atha kho bhagavā āyasmantaṁ nandaṁ gahetvā tattha antarahito jetavaneyeva pāturahosi. Assosuṁ kho bhikkhū,",
  "atk-s0502a1:363_1": "‘‘āyasmā kira nando bhagavato bhātā mātucchāputto accharānaṁ hetu brahmacariyaṁ carati.",
  "atk-s0502a1:363_2": "Bhagavā kirassa pāṭibhogo pañcannaṁ accharāsatānaṁ paṭilābhāya kakuṭapādāna’’nti.",
  "atk-s0502a1:363_3": "Atha kho āyasmato nandassa sahāyakā bhikkhū āyasmantaṁ nandaṁ bhatakavādena ca upakkitakavādena ca samudācaranti, ‘‘bhatako kirāyasmā nando, upakkitako kirāyasmā nando,",
  "atk-s0502a1:363_4": "accharānaṁ hetu brahmacariyaṁ carati.",
  "atk-s0502a1:363_5": "Bhagavā kirassa pāṭibhogo pañcannaṁ accharāsatānaṁ paṭilābhāya kakuṭapādāna’’nti.",
  "atk-s0502a1:363_6": "Atha kho āyasmā nando sahāyakānaṁ bhikkhūnaṁ bhatakavādena ca upakkitakavādena ca aṭṭiyamāno harāyamāno jigucchamāno eko vūpakaṭṭho appamatto ātāpī pahitatto viharanto na cirasseva yassatthāya kulaputtā sammadeva agārasmā anagāriyaṁ pabbajanti,",
  "atk-s0502a1:363_7": "tadanuttaraṁ brahmacariyapariyosānaṁ diṭṭheva dhamme sayaṁ abhiññā sacchikatvā upasampajja vihāsi, ‘‘khīṇā jāti, vusitaṁ brahmacariyaṁ, kataṁ karaṇīyaṁ,",
  "atk-s0502a1:363_8": "nāparaṁ itthattāyā’’ti abbhaññāsi.",
  "atk-s0502a1:363_9": "Aññataro ca kho panāyasmā nando arahataṁ ahosi.",
  "atk-s0502a1:364_0": "Athekā devatā rattibhāge sakalaṁ jetavanaṁ obhāsetvā satthāraṁ upasaṅkamitvā vanditvā ārocesi – ‘‘āyasmā, bhante,",
  "atk-s0502a1:364_1": "nando bhagavato bhātā mātucchāputto āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharatī’’ti.",
  "atk-s0502a1:364_2": "Bhagavatopi kho ñāṇaṁ udapādi ‘‘nando āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharatī’’ti.",
  "atk-s0502a1:364_3": "Sopāyasmā nando tassā rattiyā accayena bhagavantaṁ upasaṅkamitvā vanditvā etadavoca – ‘‘yaṁ me, bhante,",
  "atk-s0502a1:364_4": "bhagavā pāṭibhogo pañcannaṁ accharāsatānaṁ paṭilābhāya kakuṭapādānaṁ, muñcāmahaṁ, bhante,",
  "atk-s0502a1:364_5": "bhagavantaṁ etasmā paṭissavā’’ti. ‘‘Mayāpi kho te, nanda,",
  "atk-s0502a1:364_6": "cetasā ceto paricca vidito ‘nando āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharatī’ti.",
  "atk-s0502a1:364_7": "Devatāpi me etamatthaṁ ārocesi – ‘āyasmā, bhante,",
  "atk-s0502a1:364_8": "nando āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharatī’ti. Yadeva kho te, nanda,",
  "atk-s0502a1:364_9": "anupādāya āsavehi cittaṁ vimuttaṁ,",
  "atk-s0502a1:364_10": "athāhaṁ mutto etasmā paṭissavā’’ti.",
  "atk-s0502a1:364_11": "Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi –",
  "atk-s0502a1:365_0": "‘‘Yassa nittiṇṇo paṅko, maddito kāmakaṇṭako;",
  "atk-s0502a1:366_0": "Mohakkhayaṁ anuppatto,",
  "atk-s0502a1:366_1": "sukhadukkhesu na vedhatī sa bhikkhū’’ti. (udā. 22);",
  "atk-s0502a1:367_0": "Athekadivasaṁ bhikkhū taṁ āyasmantaṁ nandaṁ pucchiṁsu – ‘‘āvuso nanda,",
  "atk-s0502a1:367_1": "pubbe tvaṁ ‘ukkaṇṭhitomī’ti vadesi, idāni te katha’’nti? ‘‘Natthi me, āvuso, gihibhāvāya ālayo’’ti.",
  "atk-s0502a1:367_2": "Taṁ sutvā bhikkhū – ‘‘abhūtaṁ āyasmā nando katheti, aññaṁ byākaroti,",
  "atk-s0502a1:367_3": "atītadivasesu ‘ukkaṇṭhitomhī’ti vatvā idāni ‘natthi me gihibhāvāya ālayo’ti kathetī’’ti gantvā bhagavato etamatthaṁ ārocesuṁ. Bhagavā ‘‘bhikkhave,",
  "atk-s0502a1:367_4": "atītadivasesu nandassa attabhāvo ducchannagehasadiso ahosi,",
  "atk-s0502a1:367_5": "idāni succhannagehasadiso jāto.",
  "atk-s0502a1:367_6": "Ayañhi dibbaccharānaṁ diṭṭhakālato paṭṭhāya pabbajitakiccassa matthakaṁ pāpetuṁ vāyamanto taṁ kiccaṁ patto’’ti vatvā imā gāthā abhāsi –",
  "atk-s0502a1:368_0": "13.",
  "atk-s0502a1:369_0": " ‘‘Yathā agāraṁ ducchannaṁ, vuṭṭhī samativijjhati;",
  "atk-s0502a1:370_0": "Evaṁ abhāvitaṁ cittaṁ, rāgo samativijjhati.",
  "atk-s0502a1:371_0": "14.",
  "atk-s0502a1:372_0": " ‘‘Yathā agāraṁ succhannaṁ, vuṭṭhī na samativijjhati;",
  "atk-s0502a1:373_0": "Evaṁ subhāvitaṁ cittaṁ, rāgo na samativijjhatī’’ti.",
  "atk-s0502a1:374_0": "Tattha agāranti yaṁkiñci gehaṁ.",
  "atk-s0502a1:374_1": "Ducchannanti viraḷacchannaṁ chiddāvachiddaṁ.",
  "atk-s0502a1:374_2": "Samativijjhatīti vassavuṭṭhi vinivijjhati.",
  "atk-s0502a1:374_3": "Abhāvitanti taṁ agāraṁ vuṭṭhi viya bhāvanāya rahitattā abhāvitaṁ cittaṁ rāgo samati vijjhati. Na kevalaṁ rāgova,",
  "atk-s0502a1:374_4": "dosamohamānādayo sabbakilesā tathārūpaṁ cittaṁ ativiya vijjhantiyeva.",
  "atk-s0502a1:374_5": "Subhāvitanti samathavipassanābhāvanāhi subhāvitaṁ.",
  "atk-s0502a1:374_6": "Evarūpaṁ cittaṁ succhannaṁ gehaṁ vuṭṭhi viya rāgādayo kilesā ativijjhituṁ na sakkontīti.",
  "atk-s0502a1:375_0": "Gāthāpariyosāne bahū sotāpattiphalādīni pāpuṇiṁsu.",
  "atk-s0502a1:375_1": "Mahājanassa desanā sātthikā ahosi.",
  "atk-s0502a1:376_0": "Atha kho bhikkhū dhammasabhāyaṁ kathaṁ samuṭṭhāpesuṁ, ‘‘āvuso, buddhā nāma acchariyā,",
  "atk-s0502a1:376_1": "janapadakalyāṇiṁ nissāya ukkaṇṭhito nāmāyasmā nando satthārā devaccharā āmisaṁ katvā vinīto’’ti.",
  "atk-s0502a1:376_2": "Satthā āgantvā – ‘‘kāya nuttha, bhikkhave,",
  "atk-s0502a1:376_3": "etarahi kathāya sannisinnā’’ti pucchitvā, ‘‘imāya nāmā’’ti vutte, ‘‘na, bhikkhave, idāneva ,",
  "atk-s0502a1:376_4": "pubbepesa mayā mātugāmena palobhetvā vinītoyevā’’ti vatvā atītaṁ āhari –",
  "atk-s0502a1:377_0": "Atīte bārāṇasiyaṁ brahmadatte rajjaṁ kārente bārāṇasivāsī kappaṭo nāma vāṇijo ahosi.",
  "atk-s0502a1:377_1": "Tasseko gadrabho kumbhabhāraṁ vahati,",
  "atk-s0502a1:377_2": "ekadivasena satta yojanāni gacchati.",
  "atk-s0502a1:377_3": "So ekasmiṁ samaye gadrabhabhārakehi saddhiṁ takkasilaṁ gantvā yāva bhaṇḍassa vissajjanaṁ,",
  "atk-s0502a1:377_4": "tāva gadrabhaṁ carituṁ vissajjesi.",
  "atk-s0502a1:377_5": "Athassa so gadrabho parikhāpiṭṭhe caramāno ekaṁ gadrabhiṁ disvā upasaṅkami.",
  "atk-s0502a1:377_6": "Sā tena saddhiṁ paṭisanthāraṁ karontī āha – ‘‘kuto āgatosī’’ti? ‘‘Bārāṇasito’’ti. ‘‘Kena kammenā’’ti? ‘‘Vāṇijjakammenā’’ti.",
  "atk-s0502a1:377_7": "‘‘Kittakaṁ bhāraṁ vahasī’’ti ? ‘‘Kumbhabhāra’’nti?",
  "atk-s0502a1:377_8": "‘‘Ettakaṁ bhāraṁ vahanto kati yojanāni gacchasī’’ti? ‘‘Satta yojanānī’’ti.",
  "atk-s0502a1:377_9": "‘‘Gatagataṭṭhāne te kāci pādaparikammapiṭṭhiparikammakarā atthī’’ti? ‘‘Natthī’’ti.",
  "atk-s0502a1:377_10": "‘‘Evaṁ sante mahādukkhaṁ nāma anubhosī’’ti?",
  "atk-s0502a1:377_11": "‘‘Kiñcāpi hi tiracchānagatānaṁ pādaparikammādikārakā nāma natthi,",
  "atk-s0502a1:377_12": "kāmasaṁyojanaghaṭṭanatthāya pana evarūpaṁ kathaṁ kathesi’’? So tassā kathāya ukkaṇṭhi.",
  "atk-s0502a1:377_13": "Kappaṭopi bhaṇḍaṁ vissajjetvā tassa santikaṁ āgantvā – ‘‘ehi, tāta, gamissāmā’’ti āha. ‘‘Gacchatha tumhe, nāhaṁ gamissāmī’’ti. Atha naṁ punappunaṁ yācitvā,",
  "atk-s0502a1:377_14": "‘‘anicchantaṁ paribhāsetvā naṁ nessāmī’’ti cintetvā gāthamāha –",
  "atk-s0502a1:378_0": "‘‘Patodaṁ te karissāmi, sāḷasaṅgulikaṇṭakaṁ;",
  "atk-s0502a1:379_0": "Sañchindissāmi te kāyaṁ, evaṁ jānāhi gadrabhā’’ti.",
  "atk-s0502a1:380_0": "Taṁ sutvā gadrabho ‘‘evaṁ sante ahampi te kattabbaṁ jānissāmī’’ti vatvā imaṁ gāthamāha –",
  "atk-s0502a1:381_0": "‘‘Patodaṁ me karissasi, soḷasaṅgulikaṇṭakaṁ;",
  "atk-s0502a1:382_0": "Purato patiṭṭhahitvāna, uddharitvāna pacchato;",
  "atk-s0502a1:383_0": "Dantaṁ te pātayissāmi, evaṁ jānāhi kappaṭā’’ti.",
  "atk-s0502a1:384_0": "Taṁ sutvā vāṇijo – ‘‘kena nu kho kāraṇena esa evaṁ vadatī’’ti cintetvā,",
  "atk-s0502a1:384_1": "ito cito ca olokento taṁ gadrabhiṁ disvā,",
  "atk-s0502a1:384_2": "‘‘imāyesa evaṁ sikkhāpito bhavissati,",
  "atk-s0502a1:384_3": "‘evarūpiṁ nāma te gadrabhiṁ ānessāmī’ti mātugāmena naṁ palobhetvā nessāmī’’ti imaṁ gāthamāha –",
  "atk-s0502a1:385_0": "‘‘Catuppadiṁ saṅkhamukhiṁ, nāriṁ sabbaṅgasobhiniṁ;",
  "atk-s0502a1:386_0": "Bhariyaṁ te ānayissāmi, evaṁ jānāhi gadrabhā’’ti.",
  "atk-s0502a1:387_0": "Taṁ sutvā tuṭṭhacitto gadrabho imaṁ gāthamāha –",
  "atk-s0502a1:388_0": "‘‘Catuppadiṁ saṅkhamukhiṁ, nāriṁ sabbaṅgasobhiniṁ;",
  "atk-s0502a1:389_0": "Bhariyaṁ me ānayissasi, evaṁ jānāhi kappaṭa;",
  "atk-s0502a1:390_0": "Kappaṭa bhiyyo gamissāmi, yojanāni catuddasā’’ti.",
  "atk-s0502a1:391_0": "Atha naṁ kappaṭo,",
  "atk-s0502a1:391_1": "‘‘tena hi ehī’’ti gahetvā sakaṭṭhānaṁ agamāsi.",
  "atk-s0502a1:391_2": "So katipāhaccayena naṁ āha – ‘‘nanu maṁ tumhe ‘bhariyaṁ te ānayissāmī’ti avocutthā’’ti? ‘‘Āma, vuttaṁ,",
  "atk-s0502a1:391_3": "nāhaṁ attano kathaṁ bhindissāmi, bhariyaṁ te ānessāmi,",
  "atk-s0502a1:391_4": "vetanaṁ pana tuyhaṁ ekakasseva dassāmi,",
  "atk-s0502a1:391_5": "tuyhaṁ vetanaṁ dutiyassa pahotu vā mā vā, tvameva jāneyyāsi.",
  "atk-s0502a1:391_6": "Ubhinnaṁ pana vo saṁvāsamanvāya puttā vijāyissanti,",
  "atk-s0502a1:391_7": "tehipi bahūhi saddhiṁ tuyhaṁ taṁ pahotu vā mā vā, tvameva jāneyyāsī’’ti.",
  "atk-s0502a1:391_8": "Gadrabho tasmiṁ kathenteyeva anapekkho ahosi.",
  "atk-s0502a1:392_0": "Satthā imaṁ dhammadesanaṁ āharitvā, ‘‘tadā, bhikkhave,",
  "atk-s0502a1:392_1": "gadrabhī janapadakalyāṇī ahosi, gadrabho nando, vāṇijo ahameva.",
  "atk-s0502a1:392_2": "Evaṁ pubbepesa mayā mātugāmena palobhetvā vinīto’’ti jātakaṁ niṭṭhāpesīti.",
  "atk-s0502a1:393_0": "Nandattheravatthu navamaṁ.",
  "atk-s0502a1:394_0": "10. Cundasūkarikavatthu",
  "atk-s0502a1:395_0": "Idha socetīti imaṁ dhammadesanaṁ satthā veḷuvane viharanto cundasūkarikaṁ nāma purisaṁ ārabbha kathesi.",
  "atk-s0502a1:396_0": "So kira pañcapaṇṇāsa vassāni sūkare vadhitvā khādanto ca vikkiṇanto ca jīvikaṁ kappesi.",
  "atk-s0502a1:396_1": "Chātakāle sakaṭena vīhiṁ ādāya janapadaṁ gantvā ekanāḷidvenāḷimattena gāmasūkarapotake kiṇitvā sakaṭaṁ pūretvā āgantvā pacchānivesane vajaṁ viya ekaṁ ṭhānaṁ parikkhipitvā tattheva tesaṁ nivāpaṁ ropetvā,",
  "atk-s0502a1:396_2": "tesu nānāgacche ca sarīramalañca khāditvā vaḍḍhitesu yaṁ yaṁ māretukāmo hoti,",
  "atk-s0502a1:396_3": "taṁ taṁ āḷāne niccalaṁ bandhitvā sarīramaṁsassa uddhumāyitvā bahalabhāvatthaṁ caturassamuggarena pothetvā,",
  "atk-s0502a1:396_4": "‘‘bahalamaṁso jāto’’ti ñatvā mukhaṁ vivaritvā antare daṇḍakaṁ datvā lohathāliyā pakkuthitaṁ uṇhodakaṁ mukhe āsiñcati.",
  "atk-s0502a1:396_5": "Taṁ kucchiṁ pavisitvā pakkuthitaṁ karīsaṁ ādāya adhobhāgena nikkhamati, yāva thokampi karīsaṁ atthi,",
  "atk-s0502a1:396_6": "tāva āvilaṁ hutvā nikkhamati,",
  "atk-s0502a1:396_7": "suddhe udare acchaṁ anāvilaṁ hutvā nikkhamati.",
  "atk-s0502a1:396_8": "Athassa avasesaṁ udakaṁ piṭṭhiyaṁ āsiñcati.",
  "atk-s0502a1:396_9": "Taṁ kāḷacammaṁ uppāṭetvā gacchati.",
  "atk-s0502a1:396_10": "Tato tiṇukkāya lomāni jhāpetvā tikhiṇena asinā sīsaṁ chindati.",
  "atk-s0502a1:396_11": "Paggharaṇataṁ lohitaṁ bhājanena paṭiggahetvā maṁsaṁ lohitena madditvā pacitvā puttadāramajjhe nisinno khāditvā sesaṁ vikkiṇāti.",
  "atk-s0502a1:396_12": "Tassa imināva niyāmena jīvikaṁ kappentassa pañcapaṇṇāsa vassāni atikkantāni .",
  "atk-s0502a1:396_13": "Tathāgate dhuravihāre vasante ekadivasampi pupphamuṭṭhimattena pūjā vā kaṭacchumattaṁ bhikkhadānaṁ vā aññaṁ vā kiñci puññaṁ nāma nāhosi. Athassa sarīre rogo uppajji,",
  "atk-s0502a1:396_14": "jīvantasseva avīcimahānirayasantāpo upaṭṭhahi.",
  "atk-s0502a1:396_15": "Avīcisantāpo nāma yojanasate ṭhatvā olokentassa akkhīnaṁ bhijjanasamattho pariḷāho hoti. Vuttampi cetaṁ –",
  "atk-s0502a1:397_0": "‘‘Tassa ayomayā bhūmi, jalitā tejasāyutā;",
  "atk-s0502a1:398_0": "Samantā yojanasataṁ,",
  "atk-s0502a1:398_1": "pharitvā tiṭṭhati sabbadā’’ti. (ma. ni. 3.267; a. ni. 3.36);",
  "atk-s0502a1:399_0": "Nāgasenattherena panassa pākatikaggisantāpato adhimattatāya ayaṁ upamā vuttā – ‘‘yathā, mahārāja,",
  "atk-s0502a1:399_1": "kūṭāgāramatto pāsāṇopi nerayikaggimhi pakkhitto khaṇena vilayaṁ gacchati,",
  "atk-s0502a1:399_2": "nibbattasattā panettha kammabalena mātukucchigatā viya na vilīyantī’’ti (mi. pa. 2.4.6).",
  "atk-s0502a1:399_3": "Tassa tasmiṁ santāpe upaṭṭhite kammasarikkhako ākāro uppajji.",
  "atk-s0502a1:399_4": "Gehamajjheyeva sūkararavaṁ ravitvā jaṇṇukehi vicaranto puratthimavatthumpi pacchimavatthumpi gacchati.",
  "atk-s0502a1:399_5": "Athassa gehamānusakā taṁ daḷhaṁ gahetvā mukhaṁ pidahanti.",
  "atk-s0502a1:399_6": "Kammavipāko nāma na sakkā kenaci paṭibāhituṁ.",
  "atk-s0502a1:399_7": "So viravantova ito cito ca vicarati.",
  "atk-s0502a1:399_8": "Samantā sattasu gharesu manussā niddaṁ na labhanti.",
  "atk-s0502a1:399_9": "Maraṇabhayena tajjitassa pana bahinikkhamanaṁ nivāretuṁ asakkonto sabbo gehajano yathā antoṭhito bahi vicarituṁ na sakkoti,",
  "atk-s0502a1:399_10": "tathā gehadvārāni thaketvā bahigehaṁ parivāretvā rakkhanto acchati.",
  "atk-s0502a1:399_11": "Itaro antogeheyeva nirayasantāpena viravanto ito cito ca vicarati.",
  "atk-s0502a1:399_12": "Evaṁ sattadivasāni vicaritvā aṭṭhame divase kālaṁ katvā avīcimahāniraye nibbatti.",
  "atk-s0502a1:399_13": "Avīcimahānirayo devadūtasuttena (ma. ni. 3.261 ādayo; a. ni. 3.36) vaṇṇetabboti.",
  "atk-s0502a1:400_0": "Bhikkhū tassa gharadvārena gacchantā taṁ saddaṁ sutvā,",
  "atk-s0502a1:400_1": "‘‘sūkarasaddo’’ti saññino hutvā vihāraṁ gantvā satthu santike nisinnā evamāhaṁsu – ‘‘bhante,",
  "atk-s0502a1:400_2": "cundasūkaritassa gehadvāraṁ pidahitvā sūkarānaṁ māriyamānānaṁ ajja sattamo divaso,",
  "atk-s0502a1:400_3": "gehe kāci maṅgalakiriyā bhavissati maññe. Ettake nāma, bhante,",
  "atk-s0502a1:400_4": "sūkare mārentassa ekampi mettacittaṁ vā kāruññaṁ vā natthi,",
  "atk-s0502a1:400_5": "na vata no evarūpo kakkhaḷo pharuso satto diṭṭhapubbo’’ti. Satthā – ‘‘na, bhikkhave,",
  "atk-s0502a1:400_6": "so ime sattadivase sūkare māreti,",
  "atk-s0502a1:400_7": "kammasarikkhakaṁ panassa vipākaṁ udapādi,",
  "atk-s0502a1:400_8": "jīvantasseva avīcimahānirayasantāpo upaṭṭhāsi.",
  "atk-s0502a1:400_9": "So tena santāpena satta divasāni sūkararavaṁ ravanto antonivesane vicaritvā ajja kālaṁ katvā avīcimhi nibbatto’’ti vatvā, ‘‘bhante,",
  "atk-s0502a1:400_10": "idha loke evaṁ socitvā puna gantvā socanaṭṭhāneyeva nibbatto’’ti vutte, ‘‘āma, bhikkhave,",
  "atk-s0502a1:400_11": "pamattā nāma gahaṭṭhā vā hontu pabbajitā vā,",
  "atk-s0502a1:400_12": "ubhayattha socantiyevā’’ti vatvā imaṁ gāthamāha –",
  "atk-s0502a1:401_0": "15.",
  "atk-s0502a1:402_0": " ‘‘Idha socati pecca socati,",
  "atk-s0502a1:403_0": "Pāpakārī ubhayattha socati;",
  "atk-s0502a1:404_0": "So socati so vihaññati;",
  "atk-s0502a1:405_0": "Disvā kammakiliṭṭhamattano’’ti.",
  "atk-s0502a1:406_0": "Tattha pāpakārīti nānappakārassa pāpakammassa kārako puggalo ‘‘akataṁ vata me kalyāṇaṁ,",
  "atk-s0502a1:406_1": "kataṁ pāpa’’nti ekaṁseneva maraṇasamaye idha socati, idamassa kammasocanaṁ.",
  "atk-s0502a1:406_2": "Vipākaṁ anubhavanto pana pecca socati.",
  "atk-s0502a1:406_3": "Idamassa paraloke vipākasocanaṁ.",
  "atk-s0502a1:406_4": "Evaṁ so ubhayattha socatiyeva.",
  "atk-s0502a1:406_5": "Teneva kāraṇena jīvamānoyeva so cundasūkarikopi socati.",
  "atk-s0502a1:406_6": "Disvā kammakiliṭṭhanti attano kiliṭṭhakammaṁ passitvā nānappakārakaṁ vilapanto vihaññatīti.",
  "atk-s0502a1:407_0": "Gāthāpariyosāne bahū sotāpannādayo ahesuṁ.",
  "atk-s0502a1:407_1": "Mahājanassa sātthikā dhammadesanā jātāti.",
  "atk-s0502a1:408_0": "Cundasūkarikavatthu dasamaṁ.",
  "atk-s0502a1:409_0": "11. Dhammikaupāsakavatthu",
  "atk-s0502a1:410_0": "Idha modatīti imaṁ dhammadesanaṁ satthā jetavane viharanto dhammikaupāsakaṁ ārabbha kathesi.",
  "atk-s0502a1:411_0": "Sāvatthiyaṁ kira pañcasatā dhammikaupāsakā nāma ahesuṁ.",
  "atk-s0502a1:411_1": "Tesu ekekassa pañca pañca upāsakasatāni parivārā. Yo tesaṁ jeṭṭhako,",
  "atk-s0502a1:411_2": "tassa satta puttā satta dhītaro.",
  "atk-s0502a1:411_3": "Tesu ekekassa ekekā salākayāgu salākabhattaṁ pakkhikabhattaṁ nimantanabhattaṁ uposathikabhattaṁ āgantukabhattaṁ saṅghabhattaṁ vassāvāsikaṁ ahosi.",
  "atk-s0502a1:411_4": "Tepi sabbeva anujātaputtā nāma ahesuṁ.",
  "atk-s0502a1:411_5": "Iti cuddasannaṁ puttānaṁ bhariyāya upāsakassāti soḷasa salākayāguādīni pavattanti.",
  "atk-s0502a1:411_6": "Iti so saputtadāro sīlavā kalyāṇadhammo dānasaṁvibhāgarato ahosi.",
  "atk-s0502a1:411_7": "Athassa aparabhāge rogo uppajji, āyusaṅkhāro parihāyi.",
  "atk-s0502a1:411_8": "So dhammaṁ sotukāmo ‘‘aṭṭha vā me soḷasa vā bhikkhū pesethā’’ti satthu santikaṁ pahiṇi. Satthā pesesi.",
  "atk-s0502a1:411_9": "Te gantvā tassa mañcaṁ parivāretvā paññattesu āsanesu nisinnā. ‘‘Bhante,",
  "atk-s0502a1:411_10": "ayyānaṁ me dassanaṁ dullabhaṁ bhavissati, dubbalomhi,",
  "atk-s0502a1:411_11": "ekaṁ me suttaṁ sajjhāyathā’’ti vutte ‘‘kataraṁ suttaṁ sotukāmo upāsakā’’ti?",
  "atk-s0502a1:411_12": "‘‘Sabbabuddhānaṁ avijahitaṁ satipaṭṭhānasutta’’nti vutte – ‘‘ekāyano ayaṁ, bhikkhave,",
  "atk-s0502a1:411_13": "maggo sattānaṁ visuddhiyā’’ti (dī. ni. 2.373; ma. ni. 1.106) suttantaṁ paṭṭhapesuṁ.",
  "atk-s0502a1:411_14": "Tasmiṁ khaṇe chahi devalokehi sabbālaṅkārapaṭimaṇḍitā sahassasindhavayuttā diyaḍḍhayojanasatikā cha rathā āgamiṁsu.",
  "atk-s0502a1:411_15": "Tesu ṭhitā devatā ‘‘amhākaṁ devalokaṁ nessāma, amhākaṁ devalokaṁ nessāma,",
  "atk-s0502a1:411_16": "ambho mattikabhājanaṁ bhinditvā suvaṇṇabhājanaṁ gaṇhanto viya amhākaṁ devaloke abhiramituṁ idha nibbattāhi,",
  "atk-s0502a1:411_17": "amhākaṁ devaloke abhiramituṁ idha nibbattāhī’’ti vadiṁsu.",
  "atk-s0502a1:411_18": "Upāsako dhammassavanantarāyaṁ anicchanto – ‘‘āgametha āgamethā’’ti āha.",
  "atk-s0502a1:411_19": "Bhikkhū ‘‘amhe vāretī’’ti saññāya tuṇhī ahesuṁ.",
  "atk-s0502a1:412_0": "Athassa puttadhītaro ‘‘amhākaṁ pitā pubbe dhammassavanena atitto ahosi,",
  "atk-s0502a1:412_1": "idāni pana bhikkhū pakkosāpetvā sajjhāyaṁ kāretvā sayameva vāreti,",
  "atk-s0502a1:412_2": "maraṇassa abhāyanakasatto nāma natthī’’ti viraviṁsu.",
  "atk-s0502a1:412_3": "Bhikkhū ‘‘idāni anokāso’’ti uṭṭhāyāsanā pakkamiṁsu.",
  "atk-s0502a1:412_4": "Upāsako thokaṁ vītināmetvā satiṁ paṭilabhitvā putte pucchi – ‘‘kasmā kandathā’’ti? ‘‘Tāta,",
  "atk-s0502a1:412_5": "tumhe bhikkhū pakkosāpetvā dhammaṁ suṇantā sayameva vārayittha,",
  "atk-s0502a1:412_6": "atha mayaṁ ‘maraṇassa abhāyanakasatto nāma natthī’ti kandimhā’’ti . ‘‘Ayyā pana kuhi’’nti?",
  "atk-s0502a1:412_7": "‘‘‘Anokāso’ti uṭṭhāyāsanā pakkantā, tātā’’ti. ‘‘Nāhaṁ,",
  "atk-s0502a1:412_8": "ayyehi saddhiṁ kathemī’’ti vutte ‘‘atha kena saddhiṁ kathethā’’ti.",
  "atk-s0502a1:412_9": "‘‘Chahi devalokehi devatā cha rathe alaṅkaritvā ādāya ākāse ṭhatvā ‘amhāhi devaloke abhirama,",
  "atk-s0502a1:412_10": "amhākaṁ devaloke abhiramā’ti saddaṁ karonti, tāhi saddhiṁ kathemī’’ti. ‘‘Kuhiṁ, tāta, rathā, na mayaṁ passāmā’’ti?",
  "atk-s0502a1:412_11": "‘‘Atthi pana mayhaṁ ganthitāni pupphānī’’ti? ‘‘Atthi, tātā’’ti.",
  "atk-s0502a1:412_12": "‘‘Kataro devaloko ramaṇīyo’’ti?",
  "atk-s0502a1:412_13": "‘‘Sabbabodhisattānaṁ buddhamātāpitūnañca vasitaṭṭhānaṁ tusitabhavanaṁ ramaṇīyaṁ, tātā’’ti.",
  "atk-s0502a1:412_14": "‘‘Tena hi ‘tusitabhavanato āgatarathe laggatū’ti pupphadāmaṁ khipathā’’ti. Te khipiṁsu.",
  "atk-s0502a1:412_15": "Taṁ rathadhure laggitvā ākāse olambi. Mahājano tadeva passati, rathaṁ na passati.",
  "atk-s0502a1:412_16": "Upāsako ‘‘passathetaṁ pupphadāma’’nti vatvā, ‘‘āma,",
  "atk-s0502a1:412_17": "passāmā’’ti vutte – ‘‘etaṁ tusitabhavanato āgatarathe olambati,",
  "atk-s0502a1:412_18": "ahaṁ tusitabhavanaṁ gacchāmi , tumhe mā cintayittha,",
  "atk-s0502a1:412_19": "mama santike nibbattitukāmā hutvā mayā kataniyāmeneva puññāni karothā’’ti vatvā kālaṁ katvā rathe patiṭṭhāsi.",
  "atk-s0502a1:413_0": "Tāvadevassa tigāvutappamāṇo saṭṭhisakaṭabhārālaṅkārapaṭimaṇḍito attabhāvo nibbatti, accharāsahassaṁ parivāresi,",
  "atk-s0502a1:413_1": "pañcavīsatiyojanikaṁ kanakavimānaṁ pāturahosi.",
  "atk-s0502a1:413_2": "Tepi bhikkhū vihāraṁ anuppatte satthā pucchi – ‘‘sutā, bhikkhave, upāsakena dhammadesanā’’ti? ‘‘Āma, bhante,",
  "atk-s0502a1:413_3": "antarāyeva pana ‘āgamethā’ti vāresi.",
  "atk-s0502a1:413_4": "Athassa puttadhītaro kandiṁsu .",
  "atk-s0502a1:413_5": "Mayaṁ ‘idāni anokāso’ti uṭṭhāyāsanā nikkhantā’’ti. ‘‘Na so, bhikkhave, tumhehi saddhiṁ kathesi,",
  "atk-s0502a1:413_6": "chahi devalokehi devatā cha rathe alaṅkaritvā āharitvā taṁ upāsakaṁ pakkosiṁsu.",
  "atk-s0502a1:413_7": "So dhammadesanāya antarāyaṁ anicchanto tāhi saddhiṁ kathesī’’ti. ‘‘Evaṁ, bhante’’ti. ‘‘Evaṁ, bhikkhave’’ti. ‘‘Idāni kuhiṁ nibbatto’’ti? ‘‘Tusitabhavane, bhikkhave’’ti. ‘‘Bhante,",
  "atk-s0502a1:413_8": "idāni idha ñātimajjhe modamāno vicaritvā idāneva gantvā puna modanaṭṭhāneyeva nibbatto’’ti. ‘‘Āma, bhikkhave,",
  "atk-s0502a1:413_9": "appamattā hi gahaṭṭhā vā pabbajitā vā sabbattha modantiyevā’’ti vatvā imaṁ gāthamāha –",
  "atk-s0502a1:414_0": "16.",
  "atk-s0502a1:415_0": " ‘‘Idha modati pecca modati,",
  "atk-s0502a1:416_0": "Katapuñño ubhayattha modati;",
  "atk-s0502a1:417_0": "So modati so pamodati,",
  "atk-s0502a1:418_0": "Disvā kammavisuddhimattano’’ti.",
  "atk-s0502a1:419_0": "Tattha katapuññoti nānappakārassa kusalassa kārako puggalo ‘‘akataṁ vata me pāpaṁ,",
  "atk-s0502a1:419_1": "kataṁ me kalyāṇa’’nti idha kammamodanena, pecca vipākamodanena modati. Evaṁ ubhayattha modati nāma.",
  "atk-s0502a1:419_2": "Kammavisuddhinti dhammikaupāsakopi attano kammavisuddhiṁ puññakammasampattiṁ disvā kālakiriyato pubbe idhalokepi modati,",
  "atk-s0502a1:419_3": "kālaṁ katvā idāni paralokepi atimodatiyevāti.",
  "atk-s0502a1:420_0": "Gāthāpariyosāne bahū sotāpannādayo ahesuṁ mahājanassa sātthikā dhammadesanā jātāti.",
  "atk-s0502a1:421_0": "Dhammikaupāsakavatthu ekādasamaṁ.",
  "atk-s0502a1:422_0": "12. Devadattavatthu",
  "atk-s0502a1:423_0": "Idhatappatīti imaṁ dhammadesanaṁ satthā jetavane viharanto devadattaṁ ārabbha kathesi.",
  "atk-s0502a1:424_0": "Devadattassa vatthu pabbajitakālato paṭṭhāya yāva pathavippavesanā devadattaṁ ārabbha bhāsitāni sabbāni jātakāni vitthāretvā kathitaṁ.",
  "atk-s0502a1:424_1": "Ayaṁ panettha saṅkhepo – satthari anupiyaṁ nāma mallānaṁ nigamo atthi.",
  "atk-s0502a1:424_2": "Taṁ nissāya anupiyambavane viharanteyeva tathāgatassa lakkhaṇapaṭiggahaṇadivaseyeva asītisahassehi ñātikulehi ‘‘rājā vā hotu, buddho vā,",
  "atk-s0502a1:424_3": "khattiyaparivārova vicarissatī’’ti asītisahassaputtā paṭiññātā.",
  "atk-s0502a1:424_4": "Tesu yebhuyyena pabbajitesu bhaddiyaṁ nāma rājānaṁ, anuruddhaṁ, ānandaṁ, bhaguṁ, kimilaṁ,",
  "atk-s0502a1:424_5": "devadattanti ime cha sakye apabbajante disvā,",
  "atk-s0502a1:424_6": "‘‘mayaṁ attano putte pabbājema,",
  "atk-s0502a1:424_7": "ime cha sakyā na ñātakā maññe, kasmā na pabbajantī’’ti? Kathaṁ samuṭṭhāpesuṁ.",
  "atk-s0502a1:424_8": "Atha kho mahānāmo sakyo anuruddhaṁ upasaṅkamitvā, ‘‘tāta,",
  "atk-s0502a1:424_9": "amhākaṁ kulā pabbajito natthi, tvaṁ vā pabbaja, ahaṁ vā pabbajissāmī’’ti āha.",
  "atk-s0502a1:424_10": "So pana sukhumālo hoti sampannabhogo,",
  "atk-s0502a1:424_11": "‘‘natthī’’ti vacanampi tena na sutapubbaṁ.",
  "atk-s0502a1:424_12": "Ekadivasañhi tesu chasu khattiyesu guḷakīḷaṁ kīḷantesu anuruddho pūvena parājito pūvatthāya pahiṇi,",
  "atk-s0502a1:424_13": "athassa mātā pūve sajjetvā pahiṇi . Te khāditvā puna kīḷiṁsu.",
  "atk-s0502a1:424_14": "Punappunaṁ tasseva parājayo hoti.",
  "atk-s0502a1:424_15": "Mātā panassa pahite pahite tikkhattuṁ pūve pahiṇitvā catutthavāre ‘‘pūvā natthī’’ti pahiṇi.",
  "atk-s0502a1:424_16": "So ‘‘natthī’’ti vacanassa asukapubbattā ‘‘esāpekā pūvavikati bhavissatī’’ti maññamāno ‘‘natthipūvaṁ me āharathā’’ti pesesi.",
  "atk-s0502a1:424_17": "Mātā panassa ‘‘natthipūvaṁ kira, ayye, dethā’’ti vutte,",
  "atk-s0502a1:424_18": "‘‘mama puttena ‘natthī’ti padaṁ na sutapubbaṁ,",
  "atk-s0502a1:424_19": "iminā pana upāyena naṁ etamatthaṁ jānāpessāmī’’ti tucchaṁ suvaṇṇapātiṁ aññāya suvaṇṇapātiyā paṭikujjitvā pesesi.",
  "atk-s0502a1:424_20": "Nagarapariggāhikā devatā cintesuṁ – ‘‘anuruddhasakyena annabhārakāle attano bhāgabhattaṁ upariṭṭhapaccekabuddhassa datvā ‘‘‘natthī’ti me vacanassa savanaṁ mā hotu,",
  "atk-s0502a1:424_21": "bhojanuppattiṭṭhānajānanaṁ mā ‘hotū’ti patthanā katā,",
  "atk-s0502a1:424_22": "sacāyaṁ tucchapātiṁ passissati,",
  "atk-s0502a1:424_23": "devasamāgamaṁ pavisituṁ na labhissāma,",
  "atk-s0502a1:424_24": "sīsampi no sattadhā phaleyyā’’ti.",
  "atk-s0502a1:424_25": "Atha naṁ pātiṁ dibbapūvehi puṇṇaṁ akaṁsu.",
  "atk-s0502a1:424_26": "Kassā guḷamaṇḍale ṭhapetvā ugghāṭitamattāya pūvagandho sakalanagare chādetvā ṭhito.",
  "atk-s0502a1:424_27": "Pūvakhaṇḍaṁ mukhe ṭhapitamattameva sattarasaharaṇīsahassāni anuphari.",
  "atk-s0502a1:425_0": "So cintesi – ‘‘nāhaṁ mātu piyo,",
  "atk-s0502a1:425_1": "ettakaṁ me kālaṁ imaṁ natthipūvaṁ nāma na paci,",
  "atk-s0502a1:425_2": "ito paṭṭhāya aññaṁ pūvaṁ nāma na khādissāmī’’ti,",
  "atk-s0502a1:425_3": "so gehaṁ gantvāva mātaraṁ pucchi – ‘‘amma , tumhākaṁ ahaṁ piyo, appiyo’’ti? ‘‘Tāta,",
  "atk-s0502a1:425_4": "ekakkhino akkhi viya ca hadayaṁ viya ca ativiya piyo me ahosī’’ti.",
  "atk-s0502a1:425_5": "‘‘Atha kasmā ettakaṁ kālaṁ mayhaṁ natthi pūvaṁ na pacittha, ammā’’ti?",
  "atk-s0502a1:425_6": "Sā cūḷūpaṭṭhākaṁ pucchi – ‘‘atthi kiñci pātiyaṁ, tātā’’ti? ‘‘Paripuṇṇā, ayye, pāti pūvehi,",
  "atk-s0502a1:425_7": "evarūpā pūvā nāma me na diṭṭhapubbā’’ti ārocesi.",
  "atk-s0502a1:425_8": "Sā cintesi – ‘‘mayhaṁ putto puññavā katābhinīhāro bhavissati,",
  "atk-s0502a1:425_9": "devatāhi pātiṁ pūretvā pūvā pahitā bhavissantī’’ti. ‘‘Atha naṁ putto, amma,",
  "atk-s0502a1:425_10": "ito paṭṭhāyāhaṁ aññaṁ pūvaṁ nāma na khādissāmi, natthipūvameva paceyyāsī’’ti.",
  "atk-s0502a1:425_11": "Sāpissa tato paṭṭhāya ‘‘pūvaṁ khāditukāmomhī’’ti vutte tucchapātimeva aññāya pātiyā paṭikucchitvā pesesi. Yāva agāramajjhe vasi,",
  "atk-s0502a1:425_12": "tāvassa devatāva pūve pahiṇiṁsu.",
  "atk-s0502a1:426_0": "So ettakampi ajānanto pabbajjaṁ nāma kiṁ jānissati?",
  "atk-s0502a1:426_1": "Tasmā ‘‘kā esā pabbajjā nāmā’’ti bhātaraṁ pucchitvā ‘‘ohāritakesamassunā kāsāyanivatthena kaṭṭhattharake vā bidalamañcake vā nipajjitvā piṇḍāya carantena viharitabbaṁ. Esā pabbajjā nāmā’’ti vutte, ‘‘bhātika, ahaṁ sukhumālo.",
  "atk-s0502a1:426_2": "Nāhaṁ sakkhissāmi pabbajitu’’nti āha. ‘‘Tena hi, tāta,",
  "atk-s0502a1:426_3": "kammantaṁ uggahetvā gharāvāsaṁ vasa.",
  "atk-s0502a1:426_4": "Na hi sakkā amhesu ekena apabbajitu’’nti.",
  "atk-s0502a1:426_5": "Atha naṁ ‘‘ko esa kammanto nāmā’’ti pucchi.",
  "atk-s0502a1:426_6": "‘‘Bhattuṭṭhānaṭṭhānampi ajānanto kulaputto kammantaṁ nāma kiṁ jānissatī’’ti?",
  "atk-s0502a1:426_7": "Ekadivasañhi tiṇṇaṁ khattiyānaṁ kathā udapādi – ‘‘bhattaṁ nāma kuhiṁ uṭṭhahatī’’ti?",
  "atk-s0502a1:426_8": "Kimilo āha – ‘‘koṭṭhe uṭṭhahatī’’ti.",
  "atk-s0502a1:426_9": "Atha naṁ bhaddiyo ‘‘tvaṁ bhattassa uṭṭhānaṭṭhānaṁ na jānāsi,",
  "atk-s0502a1:426_10": "bhattaṁ nāma ukkhaliyaṁ uṭṭhahatī’’ti āha.",
  "atk-s0502a1:426_11": "Anuruddho ‘‘tumhe dvepi na jānātha,",
  "atk-s0502a1:426_12": "bhattaṁ nāma ratanamakuḷāya suvaṇṇapātiyaṁ uṭṭhahatī’’ti āha.",
  "atk-s0502a1:427_0": "Tesu kira ekadivasaṁ kimilo koṭṭhato vīhī otāriyamāne disvā,",
  "atk-s0502a1:427_1": "‘‘ete koṭṭheyeva jātā’’ti saññī ahosi.",
  "atk-s0502a1:427_2": "Bhaddiyo ekadivasaṁ ukkhalito bhattaṁ vaḍḍhiyamānaṁ disvā ‘‘ukkhaliyaññeva uppanna’’nti saññī ahosi.",
  "atk-s0502a1:427_3": "Anuruddhena pana neva vīhī koṭṭentā, na bhattaṁ pacantā, na vaḍḍhentā diṭṭhapubbā,",
  "atk-s0502a1:427_4": "vaḍḍhetvā pana purato ṭhapitameva passati.",
  "atk-s0502a1:427_5": "So bhuñjitukāmakāle ‘‘bhattaṁ pātiyaṁ uṭṭhahatī’’ti saññamakāsi.",
  "atk-s0502a1:427_6": "Evaṁ tayopi te bhattuṭṭhānaṭṭhānaṁ na jānanti.",
  "atk-s0502a1:427_7": "Tenāyaṁ ‘‘ko esa kammanto nāmā’’ti pucchitvā,",
  "atk-s0502a1:427_8": "‘‘paṭhamaṁ khettaṁ kasāpetabba’’ntiādikaṁ saṁvacchare saṁvacchare kattabbaṁ kiccaṁ sutvā,",
  "atk-s0502a1:427_9": "‘‘kadā kammantānaṁ anto paññāyissati,",
  "atk-s0502a1:427_10": "kadā mayaṁ appossukkā bhoge bhuñjissāmā’’ti vatvā kammantānaṁ apariyantatāya akkhātāya ‘‘tena hi tvaññeva gharāvāsaṁ vasa,",
  "atk-s0502a1:427_11": "na mayhaṁ etenattho’’ti mātaraṁ upasaṅkamitvā , ‘‘anujānāhi maṁ, amma,",
  "atk-s0502a1:427_12": "pabbajissāmī’’ti vatvā tāya nānappakārehi tikkhattuṁ paṭikkhipitvā,",
  "atk-s0502a1:427_13": "‘‘sace te sahāyako bhaddiyarājā pabbajissati,",
  "atk-s0502a1:427_14": "tena saddhiṁ pabbajāhī’’ti vutte taṁ upasaṅkamitvā, ‘‘mama kho, samma,",
  "atk-s0502a1:427_15": "pabbajjā tava paṭibaddhā’’ti vatvā taṁ nānappakārehi saññāpetvā sattame divase attanā saddhiṁ pabbajanatthāya paṭiññaṁ gaṇhi.",
  "atk-s0502a1:428_0": "Tato bhaddiyo sakyarājā anuruddho ānando bhagu kimilo devadattoti ime cha khattiyā upālikappakasattamā devā viya dibbasampattiṁ sattāhaṁ sampattiṁ anubhavitvā uyyānaṁ gacchantā viya caturaṅginiyā senāya nikkhamitvā paravisayaṁ patvā rājāṇāya senaṁ nivattāpetvā paravisayaṁ okkamiṁsu.",
  "atk-s0502a1:428_1": "Tattha cha khattiyā attano attano ābharaṇāni omuñcitvā bhaṇḍikaṁ katvā, ‘‘handa bhaṇe, upāli, nivattassu,",
  "atk-s0502a1:428_2": "alaṁ te ettakaṁ jīvikāyā’’ti tassa adaṁsu.",
  "atk-s0502a1:428_3": "So tesaṁ pādamūle parivattitvā paridevitvā tesaṁ āṇaṁ atikkamituṁ asakkonto uṭṭhāya taṁ gahetvā nivatti. Tesaṁ dvidhā jātakāle,",
  "atk-s0502a1:428_4": "vanaṁ ārodanappattaṁ viya pathavīkampamānākārappattā viya ahosi.",
  "atk-s0502a1:428_5": "Upāli kappakopi thokaṁ gantvā nivattitvā ‘‘caṇḍā kho sākiyā,",
  "atk-s0502a1:428_6": "‘iminā kumārā nippātitā’ti ghāteyyumpi maṁ.",
  "atk-s0502a1:428_7": "Ime hi nāma sakyakumārā evarūpaṁ sampattiṁ pahāya imāni anagghāni ābharaṇāni kheḷapiṇḍaṁ viya chaḍḍetvā pabbajissanti,",
  "atk-s0502a1:428_8": "kimaṅgaṁ panāha’’nti bhaṇḍikaṁ omuñcitvā tāni ābharaṇāni rukkhe laggetvā ‘‘atthikā gaṇhantū’’ti vatvā tesaṁ santikaṁ gantvā tehi ‘‘kasmā nivattosī’’ti puṭṭho tamatthaṁ ārocesi.",
  "atk-s0502a1:428_9": "Atha naṁ te ādāya satthu santikaṁ gantvā, ‘‘mayaṁ, bhante, sākiyā nāma mānanissitā,",
  "atk-s0502a1:428_10": "ayaṁ amhākaṁ dīgharattaṁ paricārako,",
  "atk-s0502a1:428_11": "imaṁ paṭhamataraṁ pabbājetha,",
  "atk-s0502a1:428_12": "mayamassa abhivādanādīni karissāma,",
  "atk-s0502a1:428_13": "evaṁ no māno nimmānāyissatī’’ti vatvā taṁ paṭhamataraṁ pabbājetvā pacchā sayaṁ pabbajiṁsu.",
  "atk-s0502a1:428_14": "Tesu āyasmā bhaddiyo teneva antaravassena tevijjo ahosi.",
  "atk-s0502a1:428_15": "Āyasmā anuruddho dibbacakkhuko hutvā pacchā mahāvitakkasuttaṁ (a. ni. 8.30) sutvā arahattaṁ pāpuṇi.",
  "atk-s0502a1:428_16": "Āyasmā ānando sotāpattiphale patiṭṭhahi.",
  "atk-s0502a1:428_17": "Bhagutthero ca kimilatthero ca aparabhāge vipassanaṁ vaḍḍhetvā arahattaṁ pāpuṇiṁsu.",
  "atk-s0502a1:428_18": "Devadatto pothujjanikaṁ iddhiṁ patto.",
  "atk-s0502a1:429_0": "Aparabhāge satthari kosambiyaṁ viharante sasāvakasaṅghassa tathāgatassa mahanto lābhasakkāro nibbatti.",
  "atk-s0502a1:429_1": "Vatthabhesajjādihatthā manussā vihāraṁ pavisitvā ‘‘kuhiṁ satthā, kuhiṁ sāriputtatthero, kuhiṁ mahāmoggallānatthero, kuhiṁ mahākassapatthero, kuhiṁ bhaddiyatthero, kuhiṁ anuruddhatthero, kuhiṁ ānandatthero, kuhiṁ bhagutthero,",
  "atk-s0502a1:429_2": "kuhiṁ kimilatthero’’ti asītimahāsāvakānaṁ nisinnaṭṭhānaṁ olokentā vicaranti.",
  "atk-s0502a1:429_3": "‘‘Devadattatthero kuhiṁ nisinno vā,",
  "atk-s0502a1:429_4": "ṭhito vā’’ti pucchanto nāma natthi.",
  "atk-s0502a1:429_5": "So cintesi – ‘‘ahampi etehi saddhiññeva pabbajito, etepi khattiyapabbajitā, ahampi khattiyapabbajito,",
  "atk-s0502a1:429_6": "lābhasakkārahatthā manussā eteyeva pariyesanti, mama nāmaṁ gahetāpi natthi.",
  "atk-s0502a1:429_7": "Kena nu kho saddhiṁ ekato hutvā kaṁ pasādetvā mama lābhasakkāraṁ nibbatteyya’’nti.",
  "atk-s0502a1:429_8": "Athassa etadahosi – ‘‘ayaṁ kho rājā bimbisāro paṭhamadassaneneva ekādasahi nahutehi saddhiṁ sotāpattiphale patiṭṭhito,",
  "atk-s0502a1:429_9": "na sakkā etena saddhiṁ ekato bhavituṁ,",
  "atk-s0502a1:429_10": "kosalaraññāpi saddhiṁ na sakkā bhavituṁ.",
  "atk-s0502a1:429_11": "Ayaṁ kho pana rañño putto ajātasattu kumāro kassaci guṇadose na jānāti,",
  "atk-s0502a1:429_12": "etena saddhiṁ ekato bhavissāmī’’ti.",
  "atk-s0502a1:429_13": "So kosambito rājagahaṁ gantvā kumārakavaṇṇaṁ abhinimminitvā cattāro āsīvise catūsu hatthapādesu ekaṁ gīvāya pilandhitvā ekaṁ sīse cumbaṭakaṁ katvā ekaṁ ekaṁsaṁ karitvā imāya ahimekhalāya ākāsato oruyha ajātasattussa ucchaṅge nisīditvā tena bhītena ‘‘kosi tva’’nti vutte ‘‘ahaṁ devadatto’’ti vatvā tassa bhayavinodanatthaṁ taṁ attabhāvaṁ paṭisaṁharitvā saṅghāṭipattacīvaradharo purato ṭhatvā taṁ pasādetvā lābhasakkāraṁ nibbattesi.",
  "atk-s0502a1:429_14": "So lābhasakkārābhibhūto ‘‘ahaṁ bhikkhusaṅghaṁ pariharissāmī’’ti pāpakaṁ cittaṁ uppādetvā saha cittuppādena iddhito parihāyitvā satthāraṁ veḷuvanavihāre sarājikāya parisāya dhammaṁ desentaṁ vanditvā uṭṭhāyāsanā añjaliṁ paggayha – ‘‘bhagavā, bhante,",
  "atk-s0502a1:429_15": "etarahi jiṇṇo vuḍḍho mahallako,",
  "atk-s0502a1:429_16": "appossukko diṭṭhadhammasukhavihāraṁ anuyuñjatu,",
  "atk-s0502a1:429_17": "ahaṁ bhikkhusaṅghaṁ pariharissāmi,",
  "atk-s0502a1:429_18": "niyyādetha me bhikkhusaṅgha’’nti vatvā satthārā kheḷāsakavādena apasādetvā paṭikkhitto anattamano imaṁ paṭhamaṁ tathāgate āghātaṁ bandhitvā pakkāmi.",
  "atk-s0502a1:430_0": "Athassa bhagavā rājagahe pakāsanīyakammaṁ kāresi.",
  "atk-s0502a1:430_1": "So ‘‘pariccatto dāni ahaṁ samaṇena gotamena,",
  "atk-s0502a1:430_2": "idānissa anatthaṁ karissāmī’’ti ajātasattuṁ upasaṅkamitvā, ‘‘pubbe kho, kumāra, manussā dīghāyukā, etarahi appāyukā. Ṭhānaṁ kho panetaṁ vijjati,",
  "atk-s0502a1:430_3": "yaṁ tvaṁ kumārova samāno kālaṁ kareyyāsi, tena hi tvaṁ, kumāra, pitaraṁ hantvā rājā hohi,",
  "atk-s0502a1:430_4": "ahaṁ bhagavantaṁ hantvā buddho bhavissāmī’’ti vatvā tasmiṁ rajje patiṭṭhite tathāgatassa vadhāya purise payojetvā tesu sotāpattiphalaṁ patvā nivattesu sayaṁ gijjhakūṭapabbataṁ abhiruhitvā,",
  "atk-s0502a1:430_5": "‘‘ahameva samaṇaṁ gotamaṁ jīvitā voropessāmī’’ti silaṁ pavijjhitvā ruhiruppādakakammaṁ katvā imināpi upāyena māretuṁ asakkonto puna nāḷāgiriṁ vissajjāpesi.",
  "atk-s0502a1:430_6": "Tasmiṁ āgacchante ānandatthero attano jīvitaṁ satthu pariccajitvā purato aṭṭhāsi.",
  "atk-s0502a1:430_7": "Satthā nāgaṁ dametvā nagarā nikkhamitvā vihāraṁ gantvā anekasahassehi upāsakehi abhihaṭaṁ mahādānaṁ paribhuñjitvā tasmiṁ divase sannipatitānaṁ aṭṭhārasakoṭisaṅkhātānaṁ rājagahavāsīnaṁ anupubbiṁ kathaṁ kathetvā caturāsītiyā pāṇasahassānaṁ dhammābhisamaye jāte ‘‘aho āyasmā ānando mahāguṇo,",
  "atk-s0502a1:430_8": "tathārūpe nāma hatthināge āgacchante attano jīvitaṁ pariccajitvā satthu puratova aṭṭhāsī’’ti therassa guṇakathaṁ sutvā ‘‘na, bhikkhave, idāneva,",
  "atk-s0502a1:430_9": "pubbepesa mamatthāya jīvitaṁ pariccajiyevā’’ti vatvā bhikkhūhi yācito cūḷahaṁsa (jā. 1.15.133 ādayo;",
  "atk-s0502a1:430_10": "2.21.1 ādayo) – mahāhaṁsa (jā.",
  "atk-s0502a1:430_11": "2.21.89 ādayo) – kakkaṭakajātakāni (jā. 1.3.49 ādayo) kathesi.",
  "atk-s0502a1:430_12": "Devadattassāpi kammaṁ neva pākaṭaṁ, tathā rañño mārāpitattā,",
  "atk-s0502a1:430_13": "na vadhakānaṁ payojitattā na silāya paviddhattā pākaṭaṁ ahosi,",
  "atk-s0502a1:430_14": "yathā nāḷāgirihatthino vissajjitattā.",
  "atk-s0502a1:430_15": "Tadā hi mahājano ‘‘rājāpi devadatteneva mārāpito, vadhakopi payojito, silāpi apaviddhā.",
  "atk-s0502a1:430_16": "Idāni pana tena nāḷāgiri vissajjāpito,",
  "atk-s0502a1:430_17": "evarūpaṁ nāma pāpakaṁ gahetvā rājā vicaratī’’ti kolāhalamakāsi.",
  "atk-s0502a1:431_0": "Rājā mahājanassa kathaṁ sutvā pañca thālipākasatāni nīharāpetvā na puna tassūpaṭṭhānaṁ agamāsi,",
  "atk-s0502a1:431_1": "nāgarāpissa kulaṁ upagatassa bhikkhāmattampi na adaṁsu.",
  "atk-s0502a1:431_2": "So parihīnalābhasakkāro kohaññena jīvitukāmo satthāraṁ upasaṅkamitvā pañca vatthūni yācitvā bhagavato ‘‘alaṁ, devadatta, yo icchati,",
  "atk-s0502a1:431_3": "so āraññako hotū’’ti paṭikkhitto kassāvuso, vacanaṁ sobhanaṁ, kiṁ tathāgatassa udāhu mama,",
  "atk-s0502a1:431_4": "ahañhi ukkaṭṭhavasena evaṁ vadāmi, ‘‘sādhu, bhante,",
  "atk-s0502a1:431_5": "bhikkhū yāvajīvaṁ āraññakā assu, piṇḍapātikā, paṁsukūlikā, rukkhamūlikā,",
  "atk-s0502a1:431_6": "macchamaṁsaṁ na khādeyyu’’nti. ‘‘Yo dukkhā muccitukāmo,",
  "atk-s0502a1:431_7": "so mayā saddhiṁ āgacchatū’’ti vatvā pakkāmi.",
  "atk-s0502a1:431_8": "Tassa vacanaṁ sutvā ekacce navakapabbajitā mandabuddhino ‘‘kalyāṇaṁ devadatto āha,",
  "atk-s0502a1:431_9": "etena saddhiṁ vicarissāmā’’ti tena saddhiṁ ekato ahesuṁ.",
  "atk-s0502a1:431_10": "Iti so pañcasatehi bhikkhūhi saddhiṁ tehi pañcahi vatthūhi lūkhappasannaṁ janaṁ saññāpento kulesu viññāpetvā viññāpetvā bhuñjanto saṅghabhedāya parakkami. So bhagavatā, ‘‘saccaṁ kira tvaṁ, devadatta,",
  "atk-s0502a1:431_11": "saṅghabhedāya parakkamasi cakkabhedāyā’’ti puṭṭho ‘‘saccaṁ bhagavā’’ti vatvā, ‘‘garuko kho, devadatta,",
  "atk-s0502a1:431_12": "saṅghabhedo’’tiādīhi ovaditopi satthu vacanaṁ anādiyitvā pakkanto āyasmantaṁ ānandaṁ rājagahe piṇḍāya carantaṁ disvā, ‘‘ajjatagge dānāhaṁ, āvuso ānanda, aññatreva bhagavatā, aññatra,",
  "atk-s0502a1:431_13": "bhikkhusaṅghā uposathaṁ karissāmi,",
  "atk-s0502a1:431_14": "saṅghakammaṁ karissāmī’’ti āha.",
  "atk-s0502a1:431_15": "Thero tamatthaṁ bhagavato ārocesi.",
  "atk-s0502a1:431_16": "Taṁ viditvā satthā uppannadhammasaṁvego hutvā,",
  "atk-s0502a1:431_17": "‘‘devadatto sadevakassa lokassa anatthanissitaṁ attano avīcimhi paccanakakammaṁ karotī’’ti vitakketvā –",
  "atk-s0502a1:432_0": "‘‘Sukarāni asādhūni, attano ahitāni ca;",
  "atk-s0502a1:433_0": "Yaṁ ve hitañca sādhuñca, taṁ ve paramadukkara’’nti. (dha. pa. 163) –",
  "atk-s0502a1:434_0": "Imaṁ gāthaṁ vatvā puna imaṁ udānaṁ udānesi –",
  "atk-s0502a1:435_0": "‘‘Sukaraṁ sādhunā sādhu, sādhu pāpena dukkaraṁ;",
  "atk-s0502a1:436_0": "Pāpaṁ pāpena sukaraṁ, pāpamariyehi dukkara’’nti. (udā. 48; cūḷava. 343);",
  "atk-s0502a1:437_0": "Atha kho devadatto uposathadivase attano parisāya saddhiṁ ekamantaṁ nisīditvā,",
  "atk-s0502a1:437_1": "‘‘yassimāni pañca vatthūni khamanti ,",
  "atk-s0502a1:437_2": "so salākaṁ gaṇhatū’’ti vatvā pañcasatehi vajjiputtakehi navakehi appakataññūhi salākāya gahitāya saṅghaṁ bhinditvā te bhikkhū ādāya gayāsīsaṁ agamāsi.",
  "atk-s0502a1:437_3": "Tassa tattha gatabhāvaṁ sutvā satthā tesaṁ bhikkhūnaṁ ānayanatthāya dve aggasāvake pesesi.",
  "atk-s0502a1:437_4": "Te tattha gantvā ādesanāpāṭihāriyānusāsaniyā ceva iddhipāṭihāriyānusāsaniyā ca anusāsantā te amataṁ pāyetvā ādāya ākāsena āgamiṁsu. Kokālikopi kho ‘‘uṭṭhehi, āvuso devadatta,",
  "atk-s0502a1:437_5": "nītā te bhikkhū sāriputtamoggallānehi, nanu tvaṁ mayā vutto ‘mā, āvuso,",
  "atk-s0502a1:437_6": "sāriputtamoggallāne vissāsī’ti.",
  "atk-s0502a1:437_7": "Pāpicchā sāriputtamoggallānā,",
  "atk-s0502a1:437_8": "pāpikānaṁ icchānaṁ vasaṁ gatā’’ti vatvā jaṇṇukena hadayamajjhe pahari,",
  "atk-s0502a1:437_9": "tassa tattheva uṇhaṁ lohitaṁ mukhato uggañchi.",
  "atk-s0502a1:437_10": "Āyasmantaṁ pana sāriputtaṁ bhikkhusaṅghaparivutaṁ ākāsena āgacchantaṁ disvā bhikkhū āhaṁsu – ‘‘bhante,",
  "atk-s0502a1:437_11": "āyasmā sāriputto gamanakāle attadutiyo gato,",
  "atk-s0502a1:437_12": "idāni mahāparivāro āgacchanto sobhatī’’ti. Satthā ‘‘na, bhikkhave, idāneva sāriputto sobhati,",
  "atk-s0502a1:437_13": "pubbe tiracchānayoniyaṁ nibbattakālepi mayhaṁ putto mama santikaṁ āgacchanto sobhiyevā’’ti vatvā –",
  "atk-s0502a1:438_0": "‘‘Hoti sīlavataṁ attho, paṭisanthāravuttinaṁ;",
  "atk-s0502a1:439_0": "Lakkhaṇaṁ passa āyantaṁ, ñātisaṅghapurakkhataṁ;",
  "atk-s0502a1:440_0": "Atha passasimaṁ kāḷaṁ, suvihīnaṁva ñātibhī’’ti. (jā. 1.1.11) –",
  "atk-s0502a1:441_0": "Idaṁ jātakaṁ kathesi. Puna bhikkhūhi, ‘‘bhante,",
  "atk-s0502a1:441_1": "devadatto kira dve aggasāvake ubhosu passesu nisīdāpetvā ‘buddhalīḷāya dhammaṁ desessāmī’ti tumhākaṁ anukiriyaṁ karotī’’ti vutte, ‘‘na , bhikkhave, idāneva,",
  "atk-s0502a1:441_2": "pubbepesa mama anukiriyaṁ kātuṁ vāyami, na pana sakkhī’’ti vatvā –",
  "atk-s0502a1:442_0": "‘‘Api vīraka passesi, sakuṇaṁ mañjubhāṇakaṁ;",
  "atk-s0502a1:443_0": "Mayūragīvasaṅkāsaṁ, patiṁ mayhaṁ saviṭṭhakaṁ.",
  "atk-s0502a1:444_0": "‘‘Udakathalacarassa pakkhino,",
  "atk-s0502a1:445_0": "Niccaṁ āmakamacchabhojino;",
  "atk-s0502a1:446_0": "Tassānukaraṁ saviṭṭhako,",
  "atk-s0502a1:447_0": "Sevāle paliguṇṭhito mato’’ti. (jā. 1.2.107-108) –",
  "atk-s0502a1:448_0": "Ādinā jātakaṁ vatvā aparāparesupi divasesu tathānurūpameva kathaṁ ārabbha –",
  "atk-s0502a1:449_0": "‘‘Acāri vatāyaṁ vitudaṁ vanāni,",
  "atk-s0502a1:450_0": "Kaṭṭhaṅgarukkhesu asārakesu;",
  "atk-s0502a1:451_0": "Athāsadā khadiraṁ jātasāraṁ,",
  "atk-s0502a1:452_0": "Yatthabbhidā garuḷo uttamaṅga’’nti. (jā. 1.2.120);",
  "atk-s0502a1:453_0": "‘‘Lasī ca te nipphalikā, matthako ca padālito;",
  "atk-s0502a1:454_0": "Sabbā te phāsukā bhaggā, ajja kho tvaṁ virocasī’’ti. (jā. 1.1.143) –",
  "atk-s0502a1:455_0": "Evamādīni jātakāni kathesi.",
  "atk-s0502a1:455_1": "Puna ‘‘akataññū devadatto’’ti kathaṁ ārabbha –",
  "atk-s0502a1:456_0": "‘‘Akaramhasa te kiccaṁ, yaṁ balaṁ ahuvamhase;",
  "atk-s0502a1:457_0": "Migarāja namo tyatthu, api kiñci labhāmase.",
  "atk-s0502a1:458_0": "‘‘Mama lohitabhakkhassa, niccaṁ luddāni kubbato;",
  "atk-s0502a1:459_0": "Dantantaragato santo, taṁ bahuṁ yampi jīvasī’’ti. (jā. 1.4.29-30) –",
  "atk-s0502a1:460_0": "Ādīni jātakāni kathesi.",
  "atk-s0502a1:460_1": "Puna vadhāya parisakkanamassa ārabbha –",
  "atk-s0502a1:461_0": "‘‘Ñātametaṁ kuruṅgassa, yaṁ tvaṁ sepaṇṇi siyyasi;",
  "atk-s0502a1:462_0": "Aññaṁ sepaṇṇi gacchāmi, na me te ruccate phala’’nti. (jā. 1.1.21) –",
  "atk-s0502a1:463_0": "Ādīni jātakāni kathesi.",
  "atk-s0502a1:463_1": "Punadivase ‘‘ubhato parihīno devadatto lābhasakkārato ca sāmaññato cā’’ti kathāsu pavattamānāsu ‘‘na, bhikkhave, idāneva devadatto parihīno,",
  "atk-s0502a1:463_2": "pubbepesa parihīnoyevā’’ti vatvā –",
  "atk-s0502a1:464_0": "‘‘Akkhī bhinnā paṭo naṭṭho, sakhigehe ca bhaṇḍanaṁ;",
  "atk-s0502a1:465_0": "Ubhato paduṭṭhā kammantā, udakamhi thalamhi cā’’ti. (jā. 1.1.139) –",
  "atk-s0502a1:466_0": "Ādīni jātakāni kathesi.",
  "atk-s0502a1:466_1": "Evaṁ rājagahe viharantova devadattaṁ ārabbha bahūni jātakāni kathetvā rājagahato sāvatthiṁ gantvā jetavane vihāre vāsaṁ kappesi.",
  "atk-s0502a1:466_2": "Devadattopi kho nava māse gilāno pacchime kāle satthāraṁ daṭṭhukāmo hutvā attano sāvake āha – ‘‘ahaṁ satthāraṁ daṭṭhukāmo, taṁ me dassethā’’ti.",
  "atk-s0502a1:466_3": "‘‘Tvaṁ samatthakāle satthārā saddhiṁ verī hutvā acari,",
  "atk-s0502a1:466_4": "na mayaṁ tattha nessāmā’’ti vutte, ‘‘mā maṁ nāsetha, mayā satthari āghāto kato,",
  "atk-s0502a1:466_5": "satthu pana mayi kesaggamattopi āghāto natthi’’. So hi bhagavā –",
  "atk-s0502a1:467_0": "‘‘Vadhake devadattamhi, core aṅgulimālake;",
  "atk-s0502a1:468_0": "Dhanapāle rāhule ca, sabbattha samamānaso’’ti. (apa. thera 1.1.585; mi. pa. 6.6.5) –",
  "atk-s0502a1:469_0": "‘‘Dassetha me bhagavanta’’nti punappunaṁ yāci.",
  "atk-s0502a1:469_1": "Atha naṁ te mañcakenādāya nikkhamiṁsu.",
  "atk-s0502a1:469_2": "Tassa āgamanaṁ sutvā bhikkhū satthu ārocesuṁ – ‘‘bhante,",
  "atk-s0502a1:469_3": "devadatto kira tumhākaṁ dassanatthāya āgacchatī’’ti. ‘‘Na, bhikkhave,",
  "atk-s0502a1:469_4": "so tenattabhāvena maṁ passituṁ labhissatī’’ti.",
  "atk-s0502a1:469_5": "Devadatto kira pañcannaṁ vatthūnaṁ āyācitakālato paṭṭhāya puna buddhaṁ daṭṭhuṁ na labhati, ayaṁ dhammatā.",
  "atk-s0502a1:469_6": "‘‘Asukaṭṭhānañca asukaṭṭhānañca āgato, bhante’’ti. ‘‘Yaṁ icchati, taṁ karotu,",
  "atk-s0502a1:469_7": "na so maṁ passituṁ labhissatī’’ti. ‘‘Bhante, ito yojanamattaṁ āgato, aḍḍhayojanaṁ, gāvutaṁ,",
  "atk-s0502a1:469_8": "jetavanapokkharaṇīsamīpaṁ āgato, bhante’’ti.",
  "atk-s0502a1:469_9": "‘‘Sacepi antojetavanaṁ pavisati,",
  "atk-s0502a1:469_10": "neva maṁ passituṁ labhissatī’’ti.",
  "atk-s0502a1:469_11": "Devadattaṁ gahetvā āgatā jetavanapokkharaṇītīre mañcaṁ otāretvā pokkharaṇiṁ nhāyituṁ otariṁsu.",
  "atk-s0502a1:469_12": "Devadattopi kho mañcato vuṭṭhāya ubho pāde bhūmiyaṁ ṭhapetvā nisīdi. Pādā pathaviṁ pavisiṁsu . So anukkamena yāva gopphakā, yāva jaṇṇukā, yāva kaṭito, yāva thanato,",
  "atk-s0502a1:469_13": "yāva gīvato pavisitvā hanukaṭṭhikassa bhūmiyaṁ paviṭṭhakāle –",
  "atk-s0502a1:470_0": "‘‘Imehi aṭṭhīhi tamaggapuggalaṁ,",
  "atk-s0502a1:471_0": "Devātidevaṁ naradammasārathiṁ;",
  "atk-s0502a1:472_0": "Samantacakkhuṁ satapuññalakkhaṇaṁ,",
  "atk-s0502a1:473_0": "Pāṇehi buddhaṁ saraṇaṁ upemī’’ti. (mi. pa. 4.1.3) –",
  "atk-s0502a1:474_0": "Imaṁ gāthamāha.",
  "atk-s0502a1:474_1": "Idaṁ kira ṭhānaṁ disvā tathāgato devadattaṁ pabbājesi. Sace hi na so pabbajissa,",
  "atk-s0502a1:474_2": "gihī hutvā kammañca bhāriyaṁ akarissa,",
  "atk-s0502a1:474_3": "āyatiṁ bhavanissaraṇapaccayaṁ kātuṁ na sakkhissa,",
  "atk-s0502a1:474_4": "pabbajitvā ca pana kiñcāpi kammaṁ bhāriyaṁ karissati,",
  "atk-s0502a1:474_5": "āyatiṁ bhavanissaraṇapaccayaṁ kātuṁ sakkhissatīti taṁ satthā pabbājesi.",
  "atk-s0502a1:474_6": "So hi ito satasahassakappamatthake aṭṭhissaro nāma paccekabuddho bhavissati,",
  "atk-s0502a1:474_7": "so pathaviṁ pavisitvā avīcimhi nibbatti.",
  "atk-s0502a1:474_8": "Niccale buddhe aparajjhabhāvena pana niccalova hutvā paccatūti yojanasatike anto avīcimhi yojanasatubbedhamevassa sarīraṁ nibbatti.",
  "atk-s0502a1:474_9": "Sīsaṁ yāva kaṇṇasakkhalito upari ayakapallaṁ pāvisi,",
  "atk-s0502a1:474_10": "pādā yāva gopphakā heṭṭhā ayapathaviyaṁ paviṭṭhā,",
  "atk-s0502a1:474_11": "mahātālakkhandhaparimāṇaṁ ayasūlaṁ pacchimabhittito nikkhamitvā piṭṭhimajjhaṁ bhinditvā urena nikkhamitvā purimabhittiṁ pāvisi,",
  "atk-s0502a1:474_12": "aparaṁ dakkhiṇabhittito nikkhamitvā dakkhiṇapassaṁ bhinditvā vāmapassena nikkhamitvā uttarabhittiṁ pāvisi,",
  "atk-s0502a1:474_13": "aparaṁ upari kapallato nikkhamitvā matthakaṁ bhinditvā adhobhāgena nikkhamitvā ayapathaviṁ pāvisi.",
  "atk-s0502a1:474_14": "Evaṁ so tattha niccalova pacci.",
  "atk-s0502a1:475_0": "Bhikkhū ‘‘ettakaṁ ṭhānaṁ devadatto āgacchanto satthāraṁ daṭṭhuṁ alabhitvāva pathaviṁ paviṭṭho’’ti kathaṁ samuṭṭhāpesuṁ. Satthā ‘‘na, bhikkhave,",
  "atk-s0502a1:475_1": "devadatto idāneva mayi aparajjhitvā pathaviṁ pāvisi,",
  "atk-s0502a1:475_2": "pubbepi paviṭṭhoyevā’’ti vatvā hatthirājakāle maggamūḷhaṁ purisaṁ samassāsetvā attano piṭṭhiṁ āropetvā khemantaṁ pāpitassa puna tikkhattuṁ āgantvā aggaṭṭhāne majjhimaṭṭhāne mūlehi evaṁ dante chinditvā tatiyavāre mahāpurisassa cakkhupathaṁ atikkamantassa tassa pathaviṁ paviṭṭhabhāvaṁ dīpetuṁ –",
  "atk-s0502a1:476_0": "‘‘Akataññussa posassa, niccaṁ vivaradassino;",
  "atk-s0502a1:477_0": "Sabbaṁ ce pathaviṁ dajjā, neva naṁ abhirādhaye’’ti. (jā. 1.1.72; 1.9.107) –",
  "atk-s0502a1:478_0": "Idaṁ jātakaṁ kathetvā punapi tatheva kathāya samuṭṭhitāya khantivādibhūte attani aparajjhitvā kalāburājabhūtassa tassa pathaviṁ paviṭṭhabhāvaṁ dīpetuṁ khantivādijātakañca (jā. 1.4.49 ādayo),",
  "atk-s0502a1:478_1": "cūḷadhammapālabhūte attani aparajjhitvā mahāpatāparājabhūtassa tassa pathaviṁ paviṭṭhabhāvaṁ dīpetuṁ cūḷadhammapālajātakañca (jā. 1.5.44 ādayo) kathesi.",
  "atk-s0502a1:479_0": "Pathaviṁ paviṭṭhe pana devadatte mahājano haṭṭhatuṭṭho dhajapaṭākakadaliyo ussāpetvā puṇṇaghaṭe ṭhapetvā ‘‘lābhā vata no’’ti mahantaṁ chaṇaṁ anubhoti. Tamatthaṁ bhagavato ārocesuṁ. Bhagavā ‘‘na, bhikkhave,",
  "atk-s0502a1:479_1": "idāneva devadatte mate mahājano tussati,",
  "atk-s0502a1:479_2": "pubbepi tussiyevā’’ti vatvā sabbajanassa appiye caṇḍe pharuse bārāṇasiyaṁ piṅgalaraññe nāma mate mahājanassa tuṭṭhabhāvaṁ dīpetuṁ –",
  "atk-s0502a1:480_0": "‘‘Sabbo jano hiṁsito piṅgalena,",
  "atk-s0502a1:481_0": "Tasmiṁ mate paccayā vedayanti;",
  "atk-s0502a1:482_0": "Piyo nu te āsi akaṇhanetto,",
  "atk-s0502a1:483_0": "Kasmā tuvaṁ rodasi dvārapāla.",
  "atk-s0502a1:484_0": "‘‘Na me piyo āsi akaṇhanetto,",
  "atk-s0502a1:485_0": "Bhāyāmi paccāgamanāya tassa;",
  "atk-s0502a1:486_0": "Ito gato hiṁseyya maccurājaṁ,",
  "atk-s0502a1:487_0": "So hiṁsito āneyya puna idhā’’ti. (jā. 1.2.179-180) –",
  "atk-s0502a1:488_0": "Idaṁ piṅgalajātakaṁ kathesi.",
  "atk-s0502a1:488_1": "Bhikkhū satthāraṁ pucchiṁsu – ‘‘idāni, bhante, devadatto kuhiṁ nibbatto’’ti? ‘‘Avīcimahāniraye, bhikkhave’’ti. ‘‘Bhante,",
  "atk-s0502a1:488_2": "idha tappanto vicaritvā puna gantvā tappanaṭṭhāneyeva nibbatto’’ti. ‘‘Āma, bhikkhave,",
  "atk-s0502a1:488_3": "pabbajitā vā hontu gahaṭṭhā vā,",
  "atk-s0502a1:488_4": "pamādavihārino ubhayattha tappantiyevā’’ti vatvā imaṁ gāthamāha –",
  "atk-s0502a1:489_0": "17.",
  "atk-s0502a1:490_0": " ‘‘Idha tappati pecca tappati, pāpakārī ubhayattha tappati;",
  "atk-s0502a1:491_0": "Pāpaṁ me katanti tappati,",
  "atk-s0502a1:491_1": "bhiyyo tappati duggatiṁ gato’’ti.",
  "atk-s0502a1:492_0": "Tattha idha tappatīti idha kammatappanena domanassamattena tappati.",
  "atk-s0502a1:492_1": "Peccāti paraloke pana vipākatappanena atidāruṇena apāyadukkhena tappati.",
  "atk-s0502a1:492_2": "Pāpakārīti nānappakārassa pāpassa kattā.",
  "atk-s0502a1:492_3": "Ubhayatthāti iminā vuttappakārena tappanena ubhayattha tappati nāma.",
  "atk-s0502a1:492_4": "Pāpaṁ meti so hi kammatappanena kappanto ‘‘pāpaṁ me kata’’nti tappati. Taṁ appamattakaṁ tappanaṁ,",
  "atk-s0502a1:492_5": "vipākatappanena pana tappanto bhiyyo tappati duggatiṁ gato atipharusena tappanena ativiya tappatīti.",
  "atk-s0502a1:493_0": "Gāthāpariyosāne bahū sotāpannādayo ahesuṁ.",
  "atk-s0502a1:493_1": "Desanā mahājanassa sātthikā jātāti.",
  "atk-s0502a1:494_0": "Devadattavatthu dvādasamaṁ.",
  "atk-s0502a1:495_0": "13. Sumanādevīvatthu",
  "atk-s0502a1:496_0": "Idhanandatīti imaṁ dhammadesanaṁ satthā jetavane viharanto sumanādeviṁ ārabbha kathesi.",
  "atk-s0502a1:497_0": "Sāvatthiyañhi devasikaṁ anāthapiṇḍikassa gehe dve bhikkhūsahassāni bhuñjanti,",
  "atk-s0502a1:497_1": "tathā visākhāya mahāupāsikāya.",
  "atk-s0502a1:497_2": "Sāvatthiyaṁ yo yo dānaṁ dātukāmo hoti,",
  "atk-s0502a1:497_3": "so so tesaṁ ubhinnaṁ okāsaṁ labhitvāva karoti. Kiṁ kāraṇā?",
  "atk-s0502a1:497_4": "‘‘Tumhākaṁ dānaggaṁ anāthapiṇḍiko vā visākhā vā āgatā’’ti pucchitvā,",
  "atk-s0502a1:497_5": "‘‘nāgatā’’ti vutte satasahassaṁ vissajjetvā katadānampi ‘‘kiṁ dānaṁ nāmeta’’nti garahanti.",
  "atk-s0502a1:497_6": "Ubhopi hi te bhikkhusaṅghassa ruciñca anucchavikakiccāni ca ativiya jānanti,",
  "atk-s0502a1:497_7": "tesu vicārentesu bhikkhū cittarūpaṁ bhuñjanti.",
  "atk-s0502a1:497_8": "Tasmā sabbe dānaṁ dātukāmā te gahetvāva gacchanti.",
  "atk-s0502a1:497_9": "Iti te attano attano ghare bhikkhū parivisituṁ na labhanti. Tato visākhā,",
  "atk-s0502a1:497_10": "‘‘ko nu kho mama ṭhāne ṭhatvā bhikkhusaṅghaṁ parivisissatī’’ti upadhārentī puttassa dhītaraṁ disvā taṁ attano ṭhāne ṭhapesi.",
  "atk-s0502a1:497_11": "Sā tassā nivesane bhikkhusaṅghaṁ parivisati.",
  "atk-s0502a1:497_12": "Anāthapiṇḍikopi mahāsubhaddaṁ nāma jeṭṭhadhītaraṁ ṭhapesi.",
  "atk-s0502a1:497_13": "Sā bhikkhūnaṁ veyyāvaccaṁ karontī dhammaṁ suṇantī sotāpannā hutvā patikulaṁ agamāsi. Tato cūḷasubhaddaṁ ṭhapesi.",
  "atk-s0502a1:497_14": "Sāpi tatheva karontī sotāpannā hutvā patikulaṁ gatā.",
  "atk-s0502a1:497_15": "Atha sumanadeviṁ nāma kaniṭṭhadhītaraṁ ṭhapesi.",
  "atk-s0502a1:497_16": "Sā pana dhammaṁ sutvā sakadāgāmiphalaṁ patvā kumārikāva hutvā tathārūpena aphāsukena āturā āhārupacchedaṁ katvā pitaraṁ daṭṭhukāmā hutvā pakkosāpesi.",
  "atk-s0502a1:497_17": "So ekasmiṁ dānagge tassā sāsanaṁ sutvāva āgantvā, ‘‘kiṁ, amma sumane’’ti āha. Sāpi naṁ āha – ‘‘kiṁ, tāta kaniṭṭhabhātikā’’ti? ‘‘Vilapasi ammā’’ti? ‘‘Na vilapāmi, kaniṭṭhabhātikā’’ti. ‘‘Bhāyasi, ammā’’ti? ‘‘Na bhāyāmi, kaniṭṭhabhātikā’’ti.",
  "atk-s0502a1:497_18": "Ettakaṁ vatvāyeva pana sā kālamakāsi.",
  "atk-s0502a1:497_19": "So sotāpannopi samāno seṭṭhidhītari uppannasokaṁ adhivāsetuṁ asakkonto dhītu sarīrakiccaṁ kāretvā rodanto satthu santikaṁ gantvā, ‘‘kiṁ, gahapati,",
  "atk-s0502a1:497_20": "dukkhī dummano assumukho rodamāno āgatosī’’ti vutte, ‘‘dhītā me, bhante, sumanadevī kālakatā’’ti āha. ‘‘Atha kasmā socasi,",
  "atk-s0502a1:497_21": "nanu sabbesaṁ ekaṁsikaṁ maraṇa’’nti? ‘‘Jānāmetaṁ, bhante,",
  "atk-s0502a1:497_22": "evarūpā nāma me hiriottappasampannā dhītā,",
  "atk-s0502a1:497_23": "sā maraṇakāle satiṁ paccupaṭṭhāpetuṁ asakkontī vilapamānā matā,",
  "atk-s0502a1:497_24": "tena me anappakaṁ domanassaṁ uppajjatī’’ti.",
  "atk-s0502a1:497_25": "‘‘Kiṁ pana tāya kathitaṁ mahāseṭṭhī’’ti? ‘‘Ahaṁ taṁ, bhante, ‘amma, sumane’ti āmantesiṁ. Atha maṁ āha – ‘kiṁ, tāta, kaniṭṭhabhātikā’ti? ‘Vilapasi, ammā’ti? ‘Na vilapāmi, kaniṭṭhabhātikā’ti. ‘Bhāyasi, ammā’ti?",
  "atk-s0502a1:497_26": "‘Na bhāyāmi kaniṭṭhabhātikā’ti. Ettakaṁ vatvā kālamakāsī’’ti.",
  "atk-s0502a1:497_27": "Atha naṁ bhagavā āha – ‘‘na te mahāseṭṭhi dhītā vilapatī’’ti.",
  "atk-s0502a1:497_28": "‘‘Atha kasmā bhante evamāhā’’ti? ‘‘Kaniṭṭhattāyeva . Dhītā hi te, gahapati, maggaphalehi tayā mahallikā. Tvañhi sotāpanno, dhītā pana te sakadāgāminī.",
  "atk-s0502a1:497_29": "Sā maggaphalehi tayā mahallikattā taṁ evamāhā’’ti. ‘‘Evaṁ, bhante’’ti? ‘‘Evaṁ, gahapatī’’ti. ‘‘Idāni kuhiṁ nibbattā, bhante’’ti? ‘‘Tusitabhavane, gahapatī’’ti. ‘‘Bhante,",
  "atk-s0502a1:497_30": "mama dhītā idha ñātakānaṁ antare nandamānā vicaritvā ito gantvāpi nandanaṭṭhāneyeva nibbattā’’ti. Atha naṁ satthā ‘‘āma, gahapati,",
  "atk-s0502a1:497_31": "appamattā nāma gahaṭṭhā vā pabbajitā vā idha loke ca paraloke ca nandantiyevā’’ti vatvā imaṁ gāthamāha –",
  "atk-s0502a1:498_0": "18.",
  "atk-s0502a1:499_0": " ‘‘Idha nandati pecca nandati, katapuñño ubhayattha nandati;",
  "atk-s0502a1:500_0": "Puññaṁ me katanti nandati,",
  "atk-s0502a1:500_1": "bhiyyo nandati suggatiṁ gato’’ti.",
  "atk-s0502a1:501_0": "Tattha idhāti idha loke kammanandanena nandati.",
  "atk-s0502a1:501_1": "Peccāti paraloke vipākanandanena nandati.",
  "atk-s0502a1:501_2": "Katapuññoti nānappakārassa puññassa kattā.",
  "atk-s0502a1:501_3": "Ubhayatthāti idha ‘‘kataṁ me kusalaṁ, akataṁ me pāpa’’nti nandati,",
  "atk-s0502a1:501_4": "parattha vipākaṁ anubhavanto nandati.",
  "atk-s0502a1:501_5": "Puññaṁ meti idha nandanto pana ‘‘puññaṁ me kata’’nti somanassamatteneva kammanandanaṁ upādāya nandati.",
  "atk-s0502a1:501_6": "Bhiyyoti vipākanandanena pana sugatiṁ gato sattapaññāsavassakoṭiyo saṭṭhivassasatasahassāni dibbasampattiṁ anubhavanto tusitapure ativiya nandatīti.",
  "atk-s0502a1:502_0": "Gāthāpariyosāne bahū sotāpannādayo ahesuṁ.",
  "atk-s0502a1:502_1": "Mahājanassa sātthikā dhammadesanā jātāti.",
  "atk-s0502a1:503_0": "Sumanādevīvatthu terasamaṁ.",
  "atk-s0502a1:504_0": "14. Dvesahāyakabhikkhuvatthu",
  "atk-s0502a1:505_0": "Bahumpi ceti imaṁ dhammadesanaṁ satthā jetavane viharanto dve sahāyake ārabbha kathesi.",
  "atk-s0502a1:506_0": "Sāvatthivāsino hi dve kulaputtā sahāyakā vihāraṁ gantvā satthu dhammadesanaṁ sutvā kāme pahāya sāsane uraṁ datvā pabbajitvā pañca vassāni ācariyupajjhāyānaṁ santike vasitvā satthāraṁ upasaṅkamitvā sāsane dhuraṁ pucchitvā vipassanādhurañca ganthadhurañca vitthārato sutvā eko tāva ‘‘ahaṁ, bhante,",
  "atk-s0502a1:506_1": "mahallakakāle pabbajito na sakkhissāmi ganthadhuraṁ pūretuṁ,",
  "atk-s0502a1:506_2": "vipassanādhuraṁ pana pūressāmī’’ti yāva arahattā vipassanādhuraṁ kathāpetvā ghaṭento vāyamanto saha paṭisambhidāhi arahattaṁ pāpuṇi.",
  "atk-s0502a1:506_3": "Itaro pana ‘‘ahaṁ ganthadhuraṁ pūressāmī’’ti anukkamena tepiṭakaṁ buddhavacanaṁ uggaṇhitvā gatagataṭṭhāne dhammaṁ katheti, sarabhaññaṁ bhaṇati,",
  "atk-s0502a1:506_4": "pañcannaṁ bhikkhusatānaṁ dhammaṁ vācento vicarati.",
  "atk-s0502a1:506_5": "Aṭṭhārasannaṁ mahāgaṇānaṁ ācariyo ahosi.",
  "atk-s0502a1:506_6": "Bhikkhū satthu santike kammaṭṭhānaṁ gahetvā itarassa therassa vasanaṭṭhānaṁ gantvā tassa ovāde ṭhatvā arahattaṁ patvā theraṁ vanditvā,",
  "atk-s0502a1:506_7": "‘‘satthāraṁ daṭṭhukāmamhā’’ti vadanti. Thero ‘‘gacchatha, āvuso,",
  "atk-s0502a1:506_8": "mama vacanena satthāraṁ vanditvā asīti mahāthere vandatha,",
  "atk-s0502a1:506_9": "sahāyakattherampi me ‘amhākaṁ ācariyo tumhe vandatī’ti vadathā’’ti peseti.",
  "atk-s0502a1:506_10": "Te bhikkhū vihāraṁ gantvā satthārañceva asīti mahāthere ca vanditvā ganthikattherassa santikaṁ gantvā, ‘‘bhante,",
  "atk-s0502a1:506_11": "amhākaṁ ācariyo tumhe vandatī’’ti vadanti.",
  "atk-s0502a1:506_12": "Itarena ca ‘‘ko nāma so’’ti vutte, ‘‘tumhākaṁ sahāyakabhikkhu, bhante’’ti vadanti.",
  "atk-s0502a1:506_13": "Evaṁ there punappunaṁ sāsanaṁ pahiṇante so bhikkhu thokaṁ kālaṁ sahitvā aparabhāge sahituṁ asakkonto ‘‘amhākaṁ ācariyo tumhe vandatī’’ti vutte,",
  "atk-s0502a1:506_14": "‘‘ko eso’’ti vatvā ‘‘tumhākaṁ sahāyakabhikkhū’’ti vutte,",
  "atk-s0502a1:506_15": "‘‘kiṁ pana tumhehi tassa santike uggahitaṁ,",
  "atk-s0502a1:506_16": "kiṁ dīghanikāyādīsu aññataro nikāyo,",
  "atk-s0502a1:506_17": "kiṁ tīsu piṭakesu ekaṁ piṭaka’’nti vatvā ‘‘catuppadikampi gāthaṁ na jānāti,",
  "atk-s0502a1:506_18": "paṁsukūlaṁ gahetvā pabbajitakāleyeva araññaṁ paviṭṭho, bahū vata antevāsike labhi,",
  "atk-s0502a1:506_19": "tassa āgatakāle mayā pañhaṁ pucchituṁ vaṭṭatī’’ti cintesi.",
  "atk-s0502a1:507_0": "Atha aparabhāge thero satthāraṁ daṭṭhuṁ āgato.",
  "atk-s0502a1:507_1": "Sahāyakassa therassa santike pattacīvaraṁ ṭhapetvā gantvā satthārañceva asīti mahāthere ca vanditvā sahāyakassa vasanaṭṭhānaṁ paccāgami.",
  "atk-s0502a1:507_2": "Athassa so vattaṁ kāretvā samappamāṇaṁ āsanaṁ gahetvā,",
  "atk-s0502a1:507_3": "‘‘pañhaṁ pucchissāmī’’ti nisīdi.",
  "atk-s0502a1:507_4": "Tasmiṁ khaṇe satthā ‘‘esa evarūpaṁ mama puttaṁ viheṭhetvā niraye nibbatteyyā’’ti tasmiṁ anukampāya vihāracārikaṁ caranto viya tesaṁ nisinnaṭṭhānaṁ gantvā paññattavarabuddhāsane nisīdi.",
  "atk-s0502a1:507_5": "Tattha tattha nisīdantā hi bhikkhū buddhāsanaṁ paññāpetvāva nisīdanti.",
  "atk-s0502a1:507_6": "Tena satthā pakatipaññatteyeva āsane nisīdi.",
  "atk-s0502a1:507_7": "Nisajja kho pana ganthikabhikkhuṁ paṭhamajjhāne pañhaṁ pucchitvā tasmiṁ akathite dutiyajjhānaṁ ādiṁ katvā aṭṭhasupi samāpattīsu rūpārūpesu ca pañhaṁ pucchi.",
  "atk-s0502a1:507_8": "Ganthikatthero ekampi kathetuṁ nāsakkhi. Itaro taṁ sabbaṁ kathesi.",
  "atk-s0502a1:507_9": "Atha naṁ sotāpattimagge pañhaṁ pucchi.",
  "atk-s0502a1:507_10": "Ganthikatthero kathetuṁ nāsakkhi. Tato khīṇāsavattheraṁ pucchi. Thero kathesi. Satthā ‘‘sādhu sādhu,",
  "atk-s0502a1:507_11": "bhikkhū’’ti abhinanditvā sesamaggesupi paṭipāṭiyā pañhaṁ pucchi.",
  "atk-s0502a1:507_12": "Ganthiko ekampi kathetuṁ nāsakkhi,",
  "atk-s0502a1:507_13": "khīṇāsavo pucchitaṁ pucchitaṁ kathesi.",
  "atk-s0502a1:507_14": "Satthā catūsupi ṭhānesu tassa sādhukāraṁ adāsi.",
  "atk-s0502a1:507_15": "Taṁ sutvā bhummadeve ādiṁ katvā yāva brahmalokā sabbā devatā ceva nāgasupaṇṇā ca sādhukāraṁ adaṁsu.",
  "atk-s0502a1:507_16": "Taṁ sādhukāraṁ sutvā tassa antevāsikā ceva saddhivihārino ca satthāraṁ ujjhāyiṁsu – ‘‘kiṁ nāmetaṁ satthārā kataṁ,",
  "atk-s0502a1:507_17": "kiñci ajānantassa mahallakattherassa catūsu ṭhānesu sādhukāraṁ adāsi,",
  "atk-s0502a1:507_18": "amhākaṁ panācariyassa sabbapariyattidharassa pañcannaṁ bhikkhusatānaṁ pāmokkhassa pasaṁsāmattampi na karī’’ti.",
  "atk-s0502a1:507_19": "Atha ne satthā ‘‘kiṁ nāmetaṁ, bhikkhave,",
  "atk-s0502a1:507_20": "kathethā’’ti pucchitvā tasmiṁ atthe ārocite, ‘‘bhikkhave,",
  "atk-s0502a1:507_21": "tumhākaṁ ācariyo mama sāsane bhatiyā gāvo rakkhaṇasadiso,",
  "atk-s0502a1:507_22": "mayhaṁ pana putto yathāruciyā pañca gorase paribhuñjanakasāmisadiso’’ti vatvā imā gāthā abhāsi –",
  "atk-s0502a1:508_0": "19.",
  "atk-s0502a1:509_0": " ‘‘Bahumpi ce saṁhita bhāsamāno,",
  "atk-s0502a1:510_0": "Na takkaro hoti naro pamatto;",
  "atk-s0502a1:511_0": "Gopova gāvo gaṇayaṁ paresaṁ,",
  "atk-s0502a1:512_0": "Na bhāgavā sāmaññassa hoti.",
  "atk-s0502a1:513_0": "20.",
  "atk-s0502a1:514_0": " ‘‘Appampi ce saṁhita bhāsamāno,",
  "atk-s0502a1:515_0": "Dhammassa hoti anudhammacārī;",
  "atk-s0502a1:516_0": "Rāgañca dosañca pahāya mohaṁ,",
  "atk-s0502a1:517_0": "Sammappajāno suvimuttacitto.",
  "atk-s0502a1:518_0": "‘‘Anupādiyāno idha vā huraṁ vā,",
  "atk-s0502a1:519_0": "Sa bhāgavā sāmaññassa hotī’’ti.",
  "atk-s0502a1:520_0": "Tattha saṁhitanti tepiṭakassa buddhavacanassetaṁ nāmaṁ.",
  "atk-s0502a1:520_1": "Taṁ ācariye upasaṅkamitvā uggaṇhitvā bahumpi paresaṁ bhāsamāno vācento taṁ dhammaṁ sutvā yaṁ kārakena puggalena kattabbaṁ, takkaro na hoti.",
  "atk-s0502a1:520_2": "Kukkuṭassa pakkhapaharaṇamattampi aniccādivasena yonisomanasikāraṁ nappavatteti.",
  "atk-s0502a1:520_3": "Eso yathā nāma divasaṁ bhatiyā gāvo rakkhanto gopo pātova niravasesaṁ sampaṭicchitvā sāyaṁ gahetvā sāmikānaṁ niyyādetvā divasabhatimattaṁ gaṇhāti,",
  "atk-s0502a1:520_4": "yathāruciyā pana pañca gorase paribhuñjituṁ na labhati,",
  "atk-s0502a1:520_5": "evameva kevalaṁ antevāsikānaṁ santikā vattapaṭivattakaraṇamattassa bhāgī hoti,",
  "atk-s0502a1:520_6": "sāmaññassa pana bhāgī na hoti.",
  "atk-s0502a1:520_7": "Yathā pana gopālakena niyyāditānaṁ gunnaṁ gorasaṁ sāmikāva paribhuñjanti,",
  "atk-s0502a1:520_8": "tathā tena kathitaṁ dhammaṁ sutvā kārakapuggalā yathānusiṭṭhaṁ paṭipajjitvā keci paṭhamajjhānādīni pāpuṇanti,",
  "atk-s0502a1:520_9": "keci vipassanaṁ vaḍḍhetvā maggaphalāni pāpuṇanti,",
  "atk-s0502a1:520_10": "goṇasāmikā gorasasseva sāmaññassa bhāgino honti.",
  "atk-s0502a1:521_0": "Iti satthā sīlasampannassa bahussutassa pamādavihārino aniccādivasena yonisomanasikāre pamattassa bhikkhuno vasena paṭhamaṁ gāthaṁ kathesi, na dussīlassa.",
  "atk-s0502a1:521_1": "Dutiyagāthā pana appassutassapi yonisomanasikāre kammaṁ karontassa kārakapuggalassa vasena kathitā.",
  "atk-s0502a1:522_0": "Tattha appampī ceti thokaṁ ekavaggadvivaggamattampi.",
  "atk-s0502a1:522_1": "Dhammassa hoti anudhammacārīti atthamaññāya dhammamaññāya navalokuttaradhammassa anurūpaṁ dhammaṁ pubbabhāgapaṭipadāsaṅkhātaṁ catupārisuddhisīladhutaṅgaasubhakammaṭṭhānādibhedaṁ caranto anudhammacārī hoti.",
  "atk-s0502a1:522_2": "So ‘‘ajja ajjevā’’ti paṭivedhaṁ ākaṅkhanto vicarati.",
  "atk-s0502a1:522_3": "So imāya sammāpaṭipattiyā rāgañca dosañca pahāya mohaṁ sammā hetunā nayena parijānitabbe dhamme parijānanto tadaṅgavikkhambhanasamucchedapaṭippassaddhinissaraṇavimuttīnaṁ vasena suvimuttacitto,",
  "atk-s0502a1:522_4": "anupādiyāno idha vā huraṁ vāti idhalokaparalokapariyāpannā vā ajjhattikabāhirā vā khandhāyatanadhātuyo catūhi upādānehi anupādiyanto mahākhīṇāsavo maggasaṅkhātassa sāmaññassa vasena āgatassa phalasāmaññassa ceva pañcaasekkhadhammakkhandhassa ca bhāgavā hotīti ratanakūṭena viya agārassa arahattena desanāya kūṭaṁ gaṇhīti.",
  "atk-s0502a1:523_0": "Gāthāpariyosāne bahū sotāpannādayo ahesuṁ.",
  "atk-s0502a1:523_1": "Desanā mahājanassa sātthikā jātāti.",
  "atk-s0502a1:524_0": "Dvesahāyakabhikkhuvatthu cuddasamaṁ.",
  "atk-s0502a1:525_0": "Yamakavaggavaṇṇanā niṭṭhitā.",
  "atk-s0502a1:526_0": "Paṭhamo vaggo."
}