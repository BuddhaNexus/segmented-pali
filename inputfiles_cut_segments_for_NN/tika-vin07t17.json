{
  "tika-vin07t17:0_0": "2. Uposathakkhandhako",
  "tika-vin07t17:1_0": "Sannipātānujānanādikathāvaṇṇanā",
  "tika-vin07t17:2_0": "132. Uposathakkhandhake taranti otaranti etthāti titthaṁ, laddhi. Itoti sāsanaladdhito.",
  "tika-vin07t17:3_0": "135.Āpajjitvā vā vuṭṭhitoti ettha desanārocanānampi saṅgaho.",
  "tika-vin07t17:3_1": "Teneva mātikāṭṭhakathāyaṁ “vuṭṭhitā vā desitā vā ārocitā vā āpatti…pe…",
  "tika-vin07t17:3_2": "asantī nāma hotī”ti vuttaṁ.",
  "tika-vin07t17:4_0": "Manujenāti āsannena saha. Pareti dūraṭṭhepi parapuggale sandhāya giraṁ no ca bhaṇeyyāti yojanā.",
  "tika-vin07t17:5_0": "“Āvikatā hissa phāsu hotī”ti vuttattā garukāpattipi āvikaraṇamattena vuṭṭhātīti keci vadanti,",
  "tika-vin07t17:5_1": "taṁ tesaṁ matimattaṁ parivāsādividhānasuttehi virujjhanato.",
  "tika-vin07t17:5_2": "Ayaṁ panettha adhippāyo –",
  "tika-vin07t17:5_3": "yathābhūtañhi attānamāvikarontaṁ pesalā bhikkhū “akāmā parivatthabba”ntiādivacanaṁ nissāya anicchamānampi",
  "tika-vin07t17:5_4": "naṁ upāyena parivāsādīni datvā avassaṁ suddhante patiṭṭhāpessanti,",
  "tika-vin07t17:5_5": "tato tassa avippaṭisārādīnaṁ vasena phāsu hoti.",
  "tika-vin07t17:5_6": "Paṭhamaṁ pātimokkhuddesanti nidānuddesaṁ dasseti.",
  "tika-vin07t17:5_7": "Pubbe avijjamānaṁ paññāpesīti.",
  "tika-vin07t17:5_8": "Na kevalañca etaṁ,",
  "tika-vin07t17:5_9": "pubbe paññattampi pana pārājikādisikkhāpadaṁ sabbaṁ bhagavā “tatrime cattāro pārājikā dhammā uddesaṁ",
  "tika-vin07t17:5_10": "āgacchantī”tiādinā pārājikuddesādivasena vinayamātikaṁ katvā nidānuddesena saha sayameva saṅgahetvā “pātimokkha”nti",
  "tika-vin07t17:5_11": "paññāpesīti daṭṭhabbaṁ.",
  "tika-vin07t17:5_12": "Tadetaṁ sabbampi sandhāya “anujānāmi,",
  "tika-vin07t17:5_13": "bhikkhave,",
  "tika-vin07t17:5_14": "pātimokkhaṁ uddisitu”nti vuttaṁ.",
  "tika-vin07t17:6_0": "136.Etaṁ 34 veditabbanti yasmiṁ tasmiṁ cātuddase vā pannarase vāti evaṁ atthajātaṁ.",
  "tika-vin07t17:7_0": "Sannipātānujānanādikathāvaṇṇanā niṭṭhitā.",
  "tika-vin07t17:8_0": "Sīmānujānanakathāvaṇṇanā",
  "tika-vin07t17:9_0": "138.“Puratthimāyadisāyā”ti idaṁ nidassanamattaṁ.",
  "tika-vin07t17:9_1": "Tassaṁ pana disāyaṁ nimitte asati yattha atthi,",
  "tika-vin07t17:9_2": "tato paṭṭhāya paṭhamaṁ “puratthimāya anudisāya,",
  "tika-vin07t17:9_3": "dakkhiṇāya disāyā”tiādinā samantā vijjamānaṭṭhānesu nimittāni kittetvā puna “puratthimāya anudisāyā”ti paṭhamakittitaṁ kittetuṁ vaṭṭati,",
  "tika-vin07t17:9_4": "tīhi nimittehi siṅghāṭakasaṇṭhānāyapi sīmāya sammannitabbato.",
  "tika-vin07t17:9_5": "Tikkhattuṁ sīmāmaṇḍalaṁ sambandhantenāti vinayadharena sayaṁ ekasmiṁyeva ṭhāne ṭhatvā kevalaṁ nimittakittanavacaneneva",
  "tika-vin07t17:9_6": "sīmāmaṇḍalaṁ samantā nimittena nimittaṁ bandhantenāti attho.",
  "tika-vin07t17:9_7": "Taṁ taṁ nimittaṭṭhānaṁ agantvāpi hi kittetuṁ vaṭṭati.",
  "tika-vin07t17:9_8": "Tiyojanaparamāya sīmāya samantato tikkhattuṁ anuparigamanassa ekadivasena dukkarattā vinayadharena sayaṁ",
  "tika-vin07t17:9_9": "adiṭṭhampi pubbe bhikkhūhi yathāvavatthitaṁ nimittaṁ “pāsāṇo bhante”tiādinā kenaci vuttānusārena sallakkhetvā",
  "tika-vin07t17:9_10": "“eso pāsāṇo nimitta”ntiādinā kittetumpi vaṭṭati eva.",
  "tika-vin07t17:10_0": "Suddhapaṁsupabbatoti na kenaci kato sayaṁjātova vutto.",
  "tika-vin07t17:10_1": "Tathā sesāpi.",
  "tika-vin07t17:10_2": "Itaropīti suddhapaṁsupabbatādikopi pabbato.",
  "tika-vin07t17:10_3": "Hatthippamāṇatoti ettha bhūmito uggatappadesena hatthippamāṇaṁ gahetabbaṁ.",
  "tika-vin07t17:10_4": "Catūhi vā tīhi vāti sīmābhūmiyaṁ catūsu,",
  "tika-vin07t17:10_5": "tīsu vā disāsu ṭhitehi.",
  "tika-vin07t17:10_6": "Ekissā eva pana disāya ṭhitehi tato bahūhipi sammannituṁ na vaṭṭati.",
  "tika-vin07t17:10_7": "Dvīhi pana dvīsu disāsu ṭhitehipi na vaṭṭati.",
  "tika-vin07t17:10_8": "Tasmāti yasmā ekena na vaṭṭati, tasmā.",
  "tika-vin07t17:10_9": "Taṁ bahiddhā katvāti kittitanimittassa asīmattā antosīmāya karaṇaṁ ayuttanti vuttaṁ.",
  "tika-vin07t17:10_10": "Tenāha “sace”tiādi.",
  "tika-vin07t17:11_0": "Dvattiṁsapalaguḷapiṇḍappamāṇatā saṇṭhānato gahetabbā,",
  "tika-vin07t17:11_1": "na tulagaṇanāvasena,",
  "tika-vin07t17:11_2": "bhārato palaparimāṇañca magadhatulāya gahetabbaṁ.",
  "tika-vin07t17:11_3": "Sā ca lokiyatulāya dviguṇāti vadanti.",
  "tika-vin07t17:11_4": "Atimahantopīti bhūmito hatthippamāṇaṁ anuggantvā heṭṭhābhūmiyaṁ otiṇṇaghanato anekayojanappamāṇopi.",
  "tika-vin07t17:11_5": "Sace hi tato hatthippamāṇaṁ kūṭaṁ uggacchati,",
  "tika-vin07t17:11_6": "pabbatasaṅkhyameva gacchati.",
  "tika-vin07t17:12_0": "Antosārānanti tasmiṁ khaṇe taruṇatāya sāre avijjamānepi pariṇāmena bhavissamānasārepi sandhāya vuttaṁ.",
  "tika-vin07t17:12_1": "Tādisānañhi sūcidaṇḍakappamāṇapariṇāhānaṁ catupañcamattampi vanaṁ vaṭṭati.",
  "tika-vin07t17:12_2": "Antosāramissakānanti antosārehi rukkhehi sammissānaṁ.",
  "tika-vin07t17:12_3": "Etena ca sārarukkhamissampi vanaṁ vaṭṭatīti dasseti.",
  "tika-vin07t17:12_4": "Catupañcarukkhamattampīti sārarukkhe sandhāya vuttaṁ.",
  "tika-vin07t17:12_5": "Vanamajjhe vihāraṁ karontīti rukkhaghaṭāya antare rukkhe acchinditvā vatiādīhi vihāraparicchedaṁ katvāva",
  "tika-vin07t17:12_6": "antorukkhantaresu eva pariveṇapaṇṇasālādīnaṁ karaṇavasena yathā antovihārampi vanameva hoti,",
  "tika-vin07t17:12_7": "evaṁ vihāraṁ karontīti attho.",
  "tika-vin07t17:12_8": "Yadi hi sabbaṁ rukkhaṁ chinditvā vihāraṁ kareyyuṁ,",
  "tika-vin07t17:12_9": "vihārassa avanattā taṁ parikkhipitvā ṭhitaṁ vanaṁ ekattha kittetabbaṁ siyā.",
  "tika-vin07t17:12_10": "Idha pana antopi vanattā “vanaṁ na kittetabba”nti vuttaṁ.",
  "tika-vin07t17:12_11": "Sace hi taṁ kittenti,",
  "tika-vin07t17:12_12": "“nimittassa upari vihāro hotī”tiādinā anantare vuttadosaṁ āpajjati.",
  "tika-vin07t17:12_13": "Ekadesanti vanekadesaṁ,",
  "tika-vin07t17:12_14": "rukkhavirahitaṭṭhāne katavihārassa ekapasse ṭhitavanassa ekadesanti attho.",
  "tika-vin07t17:13_0": "Sūcidaṇḍakappamāṇoti vaṁsadaṇḍappamāṇo.",
  "tika-vin07t17:13_1": "Lekhanidaṇḍappamāṇoti keci.",
  "tika-vin07t17:13_2": "Mātikāṭṭhakathāyaṁ pana avebhaṅgiyavinicchaye “yo koci aṭṭhaṅgulasūcidaṇḍakamattopi veḷu…pe…",
  "tika-vin07t17:13_3": "garubhaṇḍa”nti vuttattā tanutaro veḷudaṇḍoti ca sūcidaṇḍoti ca gahetabbaṁ.",
  "tika-vin07t17:13_4": "Vaṁsanaḷakasarāvādīsūti veḷupabbe vā naḷapabbe vā kapallakādimattikabhājanesu vāti attho.",
  "tika-vin07t17:13_5": "Taṅkhaṇampīti taruṇapotake amilāyitvā viruhanajātike sandhāya vuttaṁ.",
  "tika-vin07t17:13_6": "Ye pana pariṇatā samūlaṁ uddharitvā ropitāpi chinnasākhā viya milāyitvā cirena navamūlaṅkuruppattiyā jīvanti,",
  "tika-vin07t17:13_7": "mīyantiyeva vā,",
  "tika-vin07t17:13_8": "tādise kittetuṁ na vaṭṭati.",
  "tika-vin07t17:13_9": "Etanti navamūlasākhāniggamanaṁ.",
  "tika-vin07t17:14_0": "Majjheti sīmāya mahādisānaṁ anto.",
  "tika-vin07t17:14_1": "Koṇanti sīmāya catūsu koṇesu dvinnaṁ dvinnaṁ maggānaṁ sambandhaṭṭhānaṁ.",
  "tika-vin07t17:14_2": "Parabhāge kittetuṁ vaṭṭatīti tesaṁ catunnaṁ koṇānaṁ bahi nikkhamitvā ṭhitesu maggesu ekissā disāya ekaṁ,",
  "tika-vin07t17:14_3": "aññissā disāya cāparanti evaṁ cattāropi maggā catūsu disāsu kittetuṁ vaṭṭatīti adhippāyo.",
  "tika-vin07t17:14_4": "Evaṁ pana kittitamattena kathaṁ ekābaddhatā vigacchatīti viññāyatīti.",
  "tika-vin07t17:14_5": "Parato gataṭṭhānepi ete eva te cattāro maggā.",
  "tika-vin07t17:14_6": "“Catūsu disāsu gacchantī”ti hi vuttaṁ.",
  "tika-vin07t17:14_7": "Tasmā ettha kāraṇaṁ vicinitabbaṁ.",
  "tika-vin07t17:15_0": "“Uttarantiyā bhikkhuniyā”ti idañca pāḷiyaṁ bhikkhunīnaṁ nadīpāragamane nadilakkhaṇassa āgatattā vuttaṁ.",
  "tika-vin07t17:15_1": "Bhikkhūnaṁ antaravāsakatemanamattampi vaṭṭati eva.",
  "tika-vin07t17:15_2": "“Nadicatukkepi eseva nayo”ti iminā ekattha kittetvā aññattha parato gataṭṭhānepi kittetuṁ na vaṭṭatīti dasseti.",
  "tika-vin07t17:15_3": "Teneva ca “assammissanadiyo catassopi kittetuṁ vaṭṭatī”ti asammissa-ggahaṇaṁ kataṁ.",
  "tika-vin07t17:15_4": "Mūleti ādikāle.",
  "tika-vin07t17:15_5": "Nadiṁ bhinditvāti yathā udakaṁ anicchantehi kassakehi mahoghe nivattetuṁ na sakkā,",
  "tika-vin07t17:15_6": "evaṁ nadikūlaṁ bhinditvā.",
  "tika-vin07t17:16_0": "Ukkhepimanti dīgharajjunā kuṭena ussiñcanīyaṁ.",
  "tika-vin07t17:17_0": "Asammissehīti sabbadisāsu ṭhitapabbatehi eva,",
  "tika-vin07t17:17_1": "pāsāṇādīsu aññatarehi vā nimittantarābyavahitehi.",
  "tika-vin07t17:17_2": "Sammissehīti ekattha pabbato,",
  "tika-vin07t17:17_3": "aññattha pāsāṇoti evaṁ ṭhitehi aṭṭhahipi.",
  "tika-vin07t17:17_4": "“Nimittānaṁ satenāpī”ti iminā ekissāya eva disāya bahunimittāni “puratthimāya disāya kiṁ nimittaṁ?",
  "tika-vin07t17:17_5": "Pabbato bhante.",
  "tika-vin07t17:17_6": "Puna puratthimāya disāya kiṁ nimittaṁ?",
  "tika-vin07t17:17_7": "Pāsāṇo bhante”tiādinā kittetuṁ vaṭṭatīti dasseti.",
  "tika-vin07t17:17_8": "Siṅghāṭakasaṇṭhānāti tikoṇā.",
  "tika-vin07t17:17_9": "Caturassāti samacaturassā,",
  "tika-vin07t17:17_10": "mudiṅgasaṇṭhānā pana āyatacaturassā.",
  "tika-vin07t17:17_11": "Ekakoṭiyaṁ saṅkocitā,",
  "tika-vin07t17:17_12": "tadaññāya vitthiṇṇā vā hotīti.",
  "tika-vin07t17:17_13": "Sīmāya upacāraṁ ṭhapetvāti āyatiṁ bandhitabbāya sīmāya nesaṁ vihārānaṁ paricchedato bahi sīmantarikappahonakaṁ upacāraṁ ṭhapetvā.",
  "tika-vin07t17:17_14": "Baddhā sīmā yesu vihāresu,",
  "tika-vin07t17:17_15": "te baddhasīmā.",
  "tika-vin07t17:17_16": "Pāṭekkanti paccekaṁ.",
  "tika-vin07t17:17_17": "Baddhasīmāsadisānīti yathā baddhasīmāsu ṭhitā aññamaññaṁ chandādiṁ anapekkhitvā paccekaṁ kammaṁ kātuṁ labhanti,",
  "tika-vin07t17:17_18": "evaṁ gāmasīmāsu ṭhitāpīti dasseti.",
  "tika-vin07t17:17_19": "Āgantabbanti sāmīcimattavasena vuttaṁ.",
  "tika-vin07t17:17_20": "Tenāha “āgamanampī”tiādi.",
  "tika-vin07t17:18_0": "Pabbajjūpasampadādīnanti ettha bhaṇḍukammāpucchanaṁ sandhāya pabbajjāgahaṇaṁ.",
  "tika-vin07t17:18_1": "Ekavīsati bhikkhūti nisinne sandhāya vuttaṁ.",
  "tika-vin07t17:18_2": "Idañca kammārahena saha abbhānakārakānampi pahonakatthaṁ vuttaṁ.",
  "tika-vin07t17:18_3": "“Nimittupagā pāsāṇā ṭhapetabbā”ti idaṁ yathārucitaṭṭhāne rukkhanimittādīnaṁ dullabhatāya vaḍḍhitvā ubhinnaṁ",
  "tika-vin07t17:18_4": "baddhasīmānaṁ saṅkarakaraṇato ca pāsāṇanimittassa ca tadabhāvato yattha katthaci ānetvā ṭhapetuṁ sukaratāya",
  "tika-vin07t17:18_5": "ca vuttaṁ.",
  "tika-vin07t17:18_6": "Tathā sīmantarikapāsāṇā ṭhapetabbāti etthāpi.",
  "tika-vin07t17:18_7": "Caturaṅgulappamāṇāpīti yathā khandhasīmāparicchedato bahi nimittapāsāṇānaṁ caturaṅgulamattaṭṭhānaṁ samantā nigacchati,",
  "tika-vin07t17:18_8": "avasesaṁ ṭhānaṁ antokhandhasīmāya hotiyeva,",
  "tika-vin07t17:18_9": "evaṁ tesupi ṭhapitesu caturaṅgulamattā sīmantarikā hotīti daṭṭhabbaṁ.",
  "tika-vin07t17:19_0": "Sīmantarikapāsāṇāti sīmantarikāya ṭhapitanimittapāsāṇā.",
  "tika-vin07t17:19_1": "Te pana kittentena padakkhiṇato anupariyāyanteneva kittetabbā. Kathaṁ?",
  "tika-vin07t17:19_2": "Khaṇḍasīmato hi pacchimāya disāya puratthābhimukhena ṭhatvā “puratthimāya disāya kiṁ nimitta”nti tattha",
  "tika-vin07t17:19_3": "sabbāni nimittāni anukkamena kittetvā tathā uttarāya disāya dakkhiṇābhimukhena ṭhatvā “dakkhiṇāya disāya",
  "tika-vin07t17:19_4": "kiṁ nimitta”nti anukkamena kittetvā tathā puratthimāya disāya pacchimābhimukhena ṭhatvā “pacchimāya disāya",
  "tika-vin07t17:19_5": "kiṁ nimitta”nti anukkamena kittetvā tathā dakkhiṇāya disāya uttarābhimukhena ṭhatvā “uttarāya disāya",
  "tika-vin07t17:19_6": "kiṁ nimitta”nti tattha sabbāni nimittāni anukkamena kittetvā puna pacchimāya disāya puratthābhimukhena",
  "tika-vin07t17:19_7": "ṭhatvā purimakittitaṁ vuttanayena puna kittetabbaṁ.",
  "tika-vin07t17:19_8": "Evaṁ bahūnampi khaṇḍasīmānaṁ sīmantarikapāsāṇā paccekaṁ kittetabbā.",
  "tika-vin07t17:19_9": "Tatoti pacchā.",
  "tika-vin07t17:19_10": "Avasesanimittānīti mahāsīmāya bāhirantaresu avasesanimittāni.",
  "tika-vin07t17:19_11": "Ubhinnampi na kopentīti ubhinnampi kammaṁ na kopenti.",
  "tika-vin07t17:20_0": "Kuṭigeheti bhūmiyaṁ katatiṇakuṭiyaṁ.",
  "tika-vin07t17:20_1": "Udukkhalanti udukkhalāvāṭasadisakhuddakāvāṭaṁ.",
  "tika-vin07t17:20_2": "Nimittaṁ na kātabbanti taṁ rājiṁ vā udukkhalaṁ vā nimittaṁ na kātabbaṁ.",
  "tika-vin07t17:20_3": "Idañca yathāvuttesu nimittesu anāgatattena na vaṭṭatīti siddhampi avinassakasaññāya koci mohena nimittaṁ",
  "tika-vin07t17:20_4": "kareyyāti dūratopi vipattiparihāratthaṁ vuttaṁ.",
  "tika-vin07t17:20_5": "Evaṁ upari “bhittiṁ akittetvā”tiādīsupi siddhamevatthaṁ punappunaṁ kathane kāraṇaṁ veditabbaṁ.",
  "tika-vin07t17:20_6": "Sīmāvipatti hi upasampadādisabbakammavipattimūlanti tassā sabbaṁ dvāraṁ sabbathā pidahanavasena vattabbaṁ.",
  "tika-vin07t17:20_7": "Sabbaṁ vatvāva idha ācariyā vinicchayaṁ ṭhapesunti daṭṭhabbaṁ.",
  "tika-vin07t17:21_0": "Bhittinti iṭṭhakadārumattikāmayaṁ.",
  "tika-vin07t17:21_1": "Silāmayāya pana bhittiyā nimittupagaṁ ekaṁ pāsāṇaṁ taṁtaṁdisāya kittetuṁ vaṭṭati.",
  "tika-vin07t17:21_2": "Anekasilāhi cinitaṁ sakalabhittiṁ kittetuṁ na vaṭṭati “eso pāsāṇo nimitta”nti ekavacanena vattabbato.",
  "tika-vin07t17:21_3": "Antokuṭṭamevāti ettha antokuṭṭepi nimittānaṁ ṭhitokāsato anto eva sīmāti gahetabbaṁ.",
  "tika-vin07t17:21_4": "Pamukhe nimittapāsāṇe ṭhapetvāti gabbhābhimukhepi bahipamukhe gabbhavitthārappamāṇe ṭhāne pāsāṇe ṭhapetvā sammannitabbā.",
  "tika-vin07t17:21_5": "Evañhi gabbhapamukhānaṁ antare ṭhitakuṭṭampi upādāya anto ca bahi ca caturassasaṇṭhānāva sīmā hoti.",
  "tika-vin07t17:21_6": "Bahīti sakalassa kuṭigehassa samantato bahi.",
  "tika-vin07t17:22_0": "Antoca bahi ca sīmā hotīti majjhe ṭhitabhittiyā saha caturassasīmā hoti.",
  "tika-vin07t17:23_0": "“Uparipāsādeyeva hotī”ti iminā gabbhassa ca pamukhassa ca antarā ṭhitabhittiyā ekattā tattha ca ekavīsatiyā",
  "tika-vin07t17:23_1": "bhikkhūnaṁ okāsābhāvena heṭṭhā na otarati,",
  "tika-vin07t17:23_2": "uparibhitti pana sīmaṭṭhāva hotīti dasseti.",
  "tika-vin07t17:23_3": "Heṭṭhimatale kuṭṭoti heṭṭhimatale catūsu disāsu ṭhitakuṭṭo.",
  "tika-vin07t17:23_4": "Sace hi dvīsu,",
  "tika-vin07t17:23_5": "tīsu vā disāsu eva kuṭṭo tiṭṭheyya,",
  "tika-vin07t17:23_6": "heṭṭhā na otarati.",
  "tika-vin07t17:23_7": "Heṭṭhāpi otaratīti catunnampi bhittīnaṁ anto bhittīhi saha ekavīsatiyā bhikkhūnaṁ pahonakattā vuttaṁ.",
  "tika-vin07t17:23_8": "Otaramānā ca uparisīmappamāṇena otarati,",
  "tika-vin07t17:23_9": "catunnaṁ pana bhittīnaṁ bāhirantaraparicchede heṭṭhābhūmibhāge udakapariyantaṁ katvā otarati.",
  "tika-vin07t17:23_10": "Na pana bhittīnaṁ bahi kesaggamattampi ṭhānaṁ.",
  "tika-vin07t17:23_11": "Pāsādabhittitoti uparitale bhittito.",
  "tika-vin07t17:23_12": "Otaraṇānotaraṇaṁ vuttanayeneva veditabbanti uparisīmappamāṇassa antogadhānaṁ heṭṭhimatale catūsu disāsu",
  "tika-vin07t17:23_13": "kuṭṭānaṁ tulārukkhehi ekasambandhataṁ tadanto pacchimasīmappamāṇatādiñca sandhāya vuttaṁ.",
  "tika-vin07t17:23_14": "Kiñcāpettha niyyūhakādayo nimittānaṁ ṭhitokāsatāya bajjhamānakkhaṇe sīmā na honti,",
  "tika-vin07t17:23_15": "baddhāya pana sīmāya sīmaṭṭhāva hontīti daṭṭhabbā.",
  "tika-vin07t17:23_16": "Pariyantathambhānanti nimittagatapāsāṇatthambhe sandhāya vuttaṁ.",
  "tika-vin07t17:23_17": "“Uparimatalena sambaddho hotī”ti idaṁ kuṭṭānaṁ antarā sīmaṭṭhānaṁ thambhānaṁ abhāvato vuttaṁ.",
  "tika-vin07t17:23_18": "Yadi hi bhaveyyuṁ,",
  "tika-vin07t17:23_19": "kuṭṭe uparimatalena asambandhepi sīmaṭṭhatthambhānaṁ upari ṭhito pāsādo sīmaṭṭhova hoti.",
  "tika-vin07t17:24_0": "Sace pana bahūnaṁ thambhapantīnaṁ upari katapāsādassa heṭṭhā pathaviyaṁ sabbabāhirāya thambhapantiyā anto nimittapāsāṇe ṭhapetvā sīmā baddhā hoti,",
  "tika-vin07t17:24_1": "ettha kathanti?",
  "tika-vin07t17:24_2": "Etthāpi yaṁ tāva sīmaṭṭhatthambheheva dhāriyamānānaṁ tulānaṁ uparimatalaṁ,",
  "tika-vin07t17:24_3": "sabbaṁ taṁ sīmaṭṭhameva,",
  "tika-vin07t17:24_4": "ettha vivādo natthi.",
  "tika-vin07t17:24_5": "Yaṁ pana sīmaṭṭhatthambhapantiyā,",
  "tika-vin07t17:24_6": "asīmaṭṭhāya bāhiratthambhapantiyā ca samadhuraṁ dhāriyamānānaṁ tulānaṁ uparimatalaṁ,",
  "tika-vin07t17:24_7": "tattha upaḍḍhaṁ sīmāti keci vadanti.",
  "tika-vin07t17:24_8": "Sakalampi gāmasīmāti apare.",
  "tika-vin07t17:24_9": "Baddhasīmā evāti aññe.",
  "tika-vin07t17:24_10": "Tasmā kammaṁ karontehi garuke nirāsaṅkaṭṭhāne ṭhatvā sabbaṁ taṁ āsaṅkaṭṭhānaṁ sodhetvāva kammaṁ kātabbaṁ,",
  "tika-vin07t17:24_11": "sanniṭṭhānakāraṇaṁ vā gavesitvā tadanuguṇaṁ kātabbaṁ.",
  "tika-vin07t17:25_0": "Tālamūlakapabbateti tālakkhandhamūlasadise heṭṭhā thūlo hutvā kamena kiso hutvā uggato hi tālasadiso nāma hoti.",
  "tika-vin07t17:25_1": "Vitānasaṇṭhānoti ahicchattakasaṇṭhāno.",
  "tika-vin07t17:25_2": "Paṇavasaṇṭhānoti majjhe tanuko heṭṭhā ca upari ca vitthiṇṇo.",
  "tika-vin07t17:25_3": "Heṭṭhā vā majjhe vāti mudiṅgasaṇṭhānassa heṭṭhā,",
  "tika-vin07t17:25_4": "paṇavasaṇṭhānassa majjhe.",
  "tika-vin07t17:26_0": "Sappaphaṇasadiso pabbatoti sappaphaṇo viya khujjo,",
  "tika-vin07t17:26_1": "mūlaṭṭhānato aññattha avanatasīsoti attho.",
  "tika-vin07t17:26_2": "Ākāsapabbhāranti bhittiyā aparikkhittapabbhāraṁ.",
  "tika-vin07t17:26_3": "Sīmappamāṇoti antoākāsena saddhiṁ pacchimasīmappamāṇo.",
  "tika-vin07t17:26_4": "“So ca pāsāṇo sīmaṭṭho”ti iminā īdisehi susirapāsāṇaleṇakuṭṭādīhi paricchinne bhūmibhāge eva sīmā patiṭṭhāti,",
  "tika-vin07t17:26_5": "na aparicchinne.",
  "tika-vin07t17:26_6": "Te pana sīmaṭṭhattā sīmā honti,",
  "tika-vin07t17:26_7": "na sarūpena sīmaṭṭhamañcādi viyāti dasseti.",
  "tika-vin07t17:26_8": "Sace pana so susirapāsāṇo bhūmiṁ anāhacca ākāsagatova olambati,",
  "tika-vin07t17:26_9": "sīmā na otarati.",
  "tika-vin07t17:26_10": "Susirapāsāṇā pana sayaṁ sīmāpaṭibaddhattā sīmā honti.",
  "tika-vin07t17:26_11": "Kathaṁ pana pacchimappamāṇarahitehi etehi susirapāsāṇādīhi sīmā na otaratīti idaṁ saddhātabbanti?",
  "tika-vin07t17:26_12": "Aṭṭhakathāpamāṇato.",
  "tika-vin07t17:27_0": "Apicettha susirapāsāṇabhittianusārena mūsikādīnaṁ viya sīmāya heṭṭhimatale otaraṇakiccaṁ natthi.",
  "tika-vin07t17:27_1": "Heṭṭhā pana pacchimasīmappamāṇe ākāse dvaṅgulamattabahalehi pāsāṇabhittiādīhipi uparimatalaṁ āhacca ṭhitehi sabbaso,",
  "tika-vin07t17:27_2": "yebhuyyena vā paricchinne sati upari bajjhamānā sīmā tehi pāsāṇādīhi antaritāya tapparicchinnāya heṭṭhābhūmiyāpi",
  "tika-vin07t17:27_3": "uparimatalena saddhiṁ ekakkhaṇe patiṭṭhāti nadipārasīmā viya nadiantaritesu ubhosu tīresu,",
  "tika-vin07t17:27_4": "leṇādīsu apanītesupi heṭṭhā otiṇṇā sīmā yāva sāsanantaradhānā na vigacchati.",
  "tika-vin07t17:27_5": "Paṭhamaṁ pana upari sīmāya baddhāya pacchā leṇādīsu katesupi heṭṭhābhūmiyaṁ sīmā otarati eva.",
  "tika-vin07t17:27_6": "Keci taṁ na icchanti.",
  "tika-vin07t17:27_7": "Evaṁ ubhayattha patiṭṭhitā ca sā sīmā ekāva hoti gottādijāti viya byattibhedesūti gahetabbaṁ.",
  "tika-vin07t17:27_8": "Sabbā eva hi baddhasīmā,",
  "tika-vin07t17:27_9": "abaddhasīmā ca attano attano pakatinissayabhūte gāmāraññanadiādike khette yathāparicchedaṁ sabbattha",
  "tika-vin07t17:27_10": "sākalyena ekasmiṁ khaṇe byāpinī paramatthato avijjamānāpi te te nissayabhūte paramatthadhamme,",
  "tika-vin07t17:27_11": "taṁ taṁ kiriyāvisesampi vā upādāya lokiyehi,",
  "tika-vin07t17:27_12": "sāsanikehi ca yathārahaṁ ekattena paññattatāya nissayekarūpā eva.",
  "tika-vin07t17:27_13": "Tathā hi eko gāmo araññaṁ nadī jātassaro samuddoti evaṁ loke,",
  "tika-vin07t17:28_0": "“Sammatā sā sīmā saṅghena.",
  "tika-vin07t17:28_1": "Agāmake ce,",
  "tika-vin07t17:28_2": "bhikkhave,",
  "tika-vin07t17:28_3": "araññe samantā sattabbhantarā,",
  "tika-vin07t17:28_4": "ayaṁ tattha samānasaṁvāsā ekūposathā.",
  "tika-vin07t17:28_5": "Samantā udakukkhepā,",
  "tika-vin07t17:28_6": "ayaṁ tattha samānasaṁvāsā ekūposathā”ti –",
  "tika-vin07t17:29_0": "Ādinā sāsane ca ekavohāro dissati.",
  "tika-vin07t17:29_1": "Na hi paramatthato ekassa anekadhammesu byāpanamatthi.",
  "tika-vin07t17:29_2": "Kasiṇekadesādivikappāsamānatāya ekattahānitoti ayaṁ no mati.",
  "tika-vin07t17:30_0": "Assa heṭṭhāti sappaphaṇapabbatassa heṭṭhā ākāsapabbhāre.",
  "tika-vin07t17:30_1": "Leṇassāti leṇañce kataṁ,",
  "tika-vin07t17:30_2": "tassa leṇassāti attho.",
  "tika-vin07t17:30_3": "Tameva puna leṇaṁ pañcahi pakārehi vikappetvā otaraṇānotaraṇavinicchayaṁ dassetuṁ āha “sace pana heṭṭhā”tiādi.",
  "tika-vin07t17:30_4": "Tattha “heṭṭhā”ti imassa “leṇaṁ hotī”ti iminā sambandho.",
  "tika-vin07t17:30_5": "Heṭṭhā leṇañca ekasmiṁ padeseti āha “anto”ti,",
  "tika-vin07t17:30_6": "pabbatassa anto,",
  "tika-vin07t17:30_7": "pabbatamūleti attho.",
  "tika-vin07t17:30_8": "Tameva anto-saddaṁ sīmāparicchedena visesetuṁ “uparimassa sīmāparicchedassa pārato”ti vuttaṁ.",
  "tika-vin07t17:30_9": "Pabbatapādaṁ pana apekkhitvā “orato”ti vattabbepi sīmānissayaṁ pabbataggaṁ sandhāya “pārato”ti vuttanti daṭṭhabbaṁ.",
  "tika-vin07t17:30_10": "Teneva “bahileṇa”nti ettha bahi-saddaṁ visesento “uparimassa sīmāparicchedassa orato”ti āha.",
  "tika-vin07t17:30_11": "Bahi sīmā na otaratīti ettha bahīti pabbatapāde leṇaṁ sandhāya vuttaṁ,",
  "tika-vin07t17:30_12": "leṇassa bahibhūte uparisīmāparicchedassa heṭṭhābhāge sīmā na otaratīti attho.",
  "tika-vin07t17:30_13": "Anto sīmāti leṇassa ca pabbatapādassa ca anto attano otaraṇārahaṭṭhāne na otaratīti attho.",
  "tika-vin07t17:30_14": "“Bahi sīmā na otarati,",
  "tika-vin07t17:30_15": "anto sīmā na otaratī”ti cettha attano otaraṇārahaṭṭhāne leṇābhāvena sīmāya sabbathā anotaraṇameva dassitanti gahetabbaṁ.",
  "tika-vin07t17:30_16": "Tatthāpi anotarantī upari eva hotīti.",
  "tika-vin07t17:30_17": "“Bahi patitaṁ asīmā”tiādinā uparipāsādādīsu athiranissayesu ṭhitā sīmāpi tesaṁ vināsena vinassatīti dassitanti daṭṭhabbaṁ.",
  "tika-vin07t17:31_0": "Pokkharaṇiṁkhaṇanti,",
  "tika-vin07t17:31_1": "sīmāyevāti ettha sace heṭṭhā umaṅganadisīmappamāṇato anūnā paṭhamameva ca pavattā hoti.",
  "tika-vin07t17:31_2": "Sīmā ca pacchā baddhā nadito upari eva hoti,",
  "tika-vin07t17:31_3": "nadiṁ āhacca pokkharaṇiyā ca khatāya sīmā vinassatīti daṭṭhabbaṁ.",
  "tika-vin07t17:31_4": "Heṭṭhāpathavitaleti antarā bhūmivivare.",
  "tika-vin07t17:32_0": "Sīmāmāḷaketi khaṇḍasīmaṅgaṇe.",
  "tika-vin07t17:32_1": "“Vaṭarukkho”ti idaṁ pārohopatthambhena atidūrampi gantuṁ samatthasākhāsamaṅgitāya vuttaṁ.",
  "tika-vin07t17:32_2": "Sabbarukkhalatādīnampi sambandho na vaṭṭati eva.",
  "tika-vin07t17:32_3": "Teneva nāvārajjusetusambandhopi paṭikkhitto.",
  "tika-vin07t17:32_4": "Tatoti sākhato.",
  "tika-vin07t17:32_5": "Mahāsīmāya pathavitalanti ettha āsannatarampi gāmasīmaṁ aggahetvā baddhasīmāya eva gahitattā gāmasīmābaddhasīmānaṁ",
  "tika-vin07t17:32_6": "aññamaññaṁ rukkhādisambandhepi sambhedadoso natthi,",
  "tika-vin07t17:32_7": "aññamaññaṁ nissayanissitabhāvena pavattitoti gahetabbaṁ.",
  "tika-vin07t17:32_8": "Yadi hi tāsampi sambandhadoso bhaveyya,",
  "tika-vin07t17:32_9": "kathaṁ gāmasīmāya baddhasīmā sammannitabbā siyā?",
  "tika-vin07t17:32_10": "Yassā hi sīmāya saddhiṁ sambandhe doso bhaveyya,",
  "tika-vin07t17:32_11": "sā tattha bandhitumeva na vaṭṭati,",
  "tika-vin07t17:32_12": "baddhasīmāudakukkhepasīmāsu baddhasīmā viya,",
  "tika-vin07t17:32_13": "attano nissayabhūtagāmasīmādīsu udakukkhepasīmā viya ca.",
  "tika-vin07t17:32_14": "Teneva “sace pana rukkhassa sākhā vā tato nikkhantapāroho vā bahinaditīre vihārasīmāya vā gāmasīmāya",
  "tika-vin07t17:32_15": "vā patiṭṭhito”tiādinā udakukkhepasīmāya attano anissayabhūtagāmasīmādīhi eva sambandhadoso dassito,",
  "tika-vin07t17:32_16": "na nadisīmāyaṁ.",
  "tika-vin07t17:32_17": "Evamidhāpīti daṭṭhabbaṁ.",
  "tika-vin07t17:32_18": "Ayañcattho upari pākaṭo bhavissati.",
  "tika-vin07t17:32_19": "Āhaccāti phusitvā.",
  "tika-vin07t17:33_0": "Mahāsīmaṁ vā sodhetvāti mahāsīmāgatānaṁ sabbesaṁ bhikkhūnaṁ hatthapāsānayanabahikaraṇādivasena sakalaṁ mahāsīmaṁ sodhetvā.",
  "tika-vin07t17:33_1": "Etena sabbavipattiyo mocetvā pubbe suṭṭhu baddhānampi dvinnaṁ baddhasīmānaṁ pacchā rukkhādisambandhena",
  "tika-vin07t17:33_2": "uppajjanako īdiso pāḷimuttako sambhedadoso atthīti dasseti.",
  "tika-vin07t17:33_3": "So ca “na,",
  "tika-vin07t17:33_4": "bhikkhave,",
  "tika-vin07t17:33_5": "sīmāya sīmā sambhinditabbā”tiādinā baddhasīmānaṁ aññamaññaṁ sambhedajjhottharaṇaṁ paṭikkhipitvā “anujānāmi,",
  "tika-vin07t17:33_6": "bhikkhave,",
  "tika-vin07t17:33_7": "sīmaṁ sammannantena sīmantarikaṁ ṭhapetvā sīmaṁ sammannitu”nti ubhinnaṁ baddhasīmānamantarā sīmantarikaṁ",
  "tika-vin07t17:33_8": "ṭhapetvāva bandhituṁ anujānantena sambhedajjhottharaṇaṁ viya tāsaṁ aññamaññaṁ phusitvā tiṭṭhanavasena",
  "tika-vin07t17:33_9": "bandhanampi na vaṭṭatīti siddhattā baddhānampi tāsaṁ pacchā aññamaññaṁ ekarukkhādīhi phusitvā ṭhānampi",
  "tika-vin07t17:33_10": "na vaṭṭatīti bhagavato adhippāyaññūhi saṅgītikārakehi niddhārito.",
  "tika-vin07t17:33_11": "Bandhanakāle paṭikkhittassa sambandhadosassa anulomena akappiyānulomattā.",
  "tika-vin07t17:34_0": "Ayaṁ pana sambandhadoso –",
  "tika-vin07t17:34_1": "pubbe suṭṭhu baddhānaṁ pacchā sañjātattā bajjhamānakkhaṇe viya asīmattaṁ kātuṁ na sakkoti.",
  "tika-vin07t17:34_2": "Tasmā rukkhādisambandhe apanītamatte tā sīmā pākatikā honti.",
  "tika-vin07t17:34_3": "Yathā cāyaṁ pacchā na vaṭṭati,",
  "tika-vin07t17:34_4": "evaṁ bajjhamānakkhaṇepi tāsaṁ rukkhādisambandhe sati tā bandhituṁ na vaṭṭatīti daṭṭhabbaṁ.",
  "tika-vin07t17:35_0": "Keci pana “mahāsīmaṁ vā sodhetvāti ettha mahāsīmāgatā bhikkhū yathā taṁ sākhaṁ vā pārohaṁ vā kāyapaṭibaddhehi na phusanti,",
  "tika-vin07t17:35_1": "evaṁ sodhanameva idhādhippetaṁ,",
  "tika-vin07t17:35_2": "na sakalasīmāsodhana”nti vadanti,",
  "tika-vin07t17:35_3": "taṁ na yuttaṁ aṭṭhakathāya virujjhanato.",
  "tika-vin07t17:35_4": "Tathā hi “mahāsīmāya pathavitalaṁ vā tatthajātarukkhādīni vā āhacca tiṭṭhatī”ti evaṁ sākhāpārohānaṁ mahāsīmaṁ",
  "tika-vin07t17:35_5": "phusitvā ṭhānameva sambandhadose kāraṇattena vuttaṁ,",
  "tika-vin07t17:35_6": "na pana tattha ṭhitabhikkhūhi sākhādīnaṁ phusanaṁ.",
  "tika-vin07t17:35_7": "Yadi hi bhikkhūnaṁ sākhādi phusitvā ṭhānameva kāraṇaṁ siyā,",
  "tika-vin07t17:35_8": "tassa sākhaṁ vā tato niggatapārohaṁ vā mahāsīmāya paviṭṭhaṁ tatraṭṭho koci bhikkhu phusitvā tiṭṭhatīti bhikkhuphusanameva vattabbaṁ siyā.",
  "tika-vin07t17:35_9": "Yañhi tattha mahāsīmāsodhane kāraṇaṁ,",
  "tika-vin07t17:35_10": "tadeva tasmiṁ vākye padhānato dassetabbaṁ.",
  "tika-vin07t17:35_11": "Na hi āhacca ṭhitameva sākhādiṁ phusitvā ṭhito bhikkhu sodhetabbo ākāsaṭṭhasākhādiṁ phusitvā ṭhitassāpi sodhetabbato,",
  "tika-vin07t17:35_12": "kiṁ niratthakena āhaccaṭṭhānavacanena.",
  "tika-vin07t17:35_13": "Ākāsaṭṭhasākhāsu ca bhikkhuno phusanameva kāraṇattena vuttaṁ,",
  "tika-vin07t17:35_14": "sodhanañca tasseva bhikkhussa hatthapāsānayanādivasena sodhanaṁ vuttaṁ.",
  "tika-vin07t17:35_15": "Idha pana “mahāsīmaṁ sodhetvā”ti sakalasīmāsādhāraṇavacanena sodhanaṁ vuttaṁ.",
  "tika-vin07t17:36_0": "Apica sākhādiṁ phusitvā ṭhitabhikkhumattasodhane abhimate “mahāsīmāya pathavitala”nti visesasīmopādānaṁ",
  "tika-vin07t17:36_1": "niratthakaṁ siyā yattha katthaci antamaso ākāsepi ṭhatvā sākhādiṁ phusitvā ṭhitassa visodhetabbato.",
  "tika-vin07t17:36_2": "Chinditvābahiṭṭhakā kātabbāti tattha patiṭṭhitabhāvaviyojanavacanato ca visabhāgasīmānaṁ phusaneneva",
  "tika-vin07t17:36_3": "sakalasīmāsodhanahetuko aṭṭhakathāsiddhoyaṁ eko sambandhadoso atthevāti gahetabbo.",
  "tika-vin07t17:36_4": "Teneva udakukkhepasīmākathāyampi “vihārasīmāya vā gāmasīmāya vā patiṭṭhito”ti ca “naditīre pana khāṇukaṁ",
  "tika-vin07t17:36_5": "koṭṭetvā tattha baddhanāvāya na vaṭṭatī”ti ca “sace pana setu vā setupādā vā bahitīre patiṭṭhitā,",
  "tika-vin07t17:36_6": "kammaṁ kātuṁ na vaṭṭatī”ti ca evaṁ visabhāgāsu gāmasīmāsu sākhādīnaṁ phusanameva saṅkaradosakāraṇattena vuttaṁ,",
  "tika-vin07t17:36_7": "na bhikkhuphusanaṁ.",
  "tika-vin07t17:36_8": "Tathā hi “antonadiyaṁ jātarukkhe bandhitvā kammaṁ kātabba”nti nadiyaṁ nāvābandhanaṁ anuññātaṁ udakukkhepanissayattena nadisīmāya sabhāgattā.",
  "tika-vin07t17:36_9": "Yadi hi bhikkhūnaṁ phusanameva paṭicca sabbattha sambandhadoso vutto siyā,",
  "tika-vin07t17:36_10": "nadiyampi bandhanaṁ paṭikkhipitabbaṁ bhaveyya.",
  "tika-vin07t17:36_11": "Tatthāpi hi bhikkhuphusanaṁ kammakopakāraṇaṁ hoti,",
  "tika-vin07t17:36_12": "tasmā sabhāgasīmāsu pavisitvā bhūmiādiṁ phusitvā vā aphusitvā vā sākhādimhi ṭhite taṁ sākhādiṁ phusantova bhikkhu sodhetabbo.",
  "tika-vin07t17:36_13": "Visabhāgasīmāsu pana sākhādimhi phusitvā ṭhite taṁ sākhādiṁ aphusantāpi sabbe bhikkhū sodhetabbā.",
  "tika-vin07t17:36_14": "Aphusitvā ṭhite pana taṁ sākhādiṁ phusantova bhikkhu sodhetabboti niṭṭhamettha gantabbaṁ.",
  "tika-vin07t17:37_0": "Yaṁ panettha keci “baddhasīmānaṁ dvinnaṁ aññamaññaṁ viya baddhasīmāgāmasīmānampi tadaññāsampi sabbāsaṁ",
  "tika-vin07t17:37_1": "samānasaṁvāsakasīmānaṁ aññamaññaṁ rukkhādisambandhe sati tadubhayampi ekasīmaṁ viya sodhetvā ekattheva",
  "tika-vin07t17:37_2": "kammaṁ kātabbaṁ,",
  "tika-vin07t17:37_3": "aññattha kataṁ kammaṁ vipajjati,",
  "tika-vin07t17:37_4": "natthettha sabhāgavisabhāgabhedo”ti vadanti,",
  "tika-vin07t17:37_5": "taṁ tesaṁ matimattaṁ,",
  "tika-vin07t17:37_6": "sabhāgasīmānaṁ aññamaññaṁ sambhedadosābhāvassa visabhāgasīmānameva tabbhāvassa suttasuttānulomādivinayanayehi siddhattā.",
  "tika-vin07t17:37_7": "Tathā hi “anujānāmi,",
  "tika-vin07t17:37_8": "bhikkhave,",
  "tika-vin07t17:37_9": "sīmaṁ sammannitu”nti gāmasīmāyameva baddhasīmaṁ sammannituṁ anuññātaṁ.",
  "tika-vin07t17:37_10": "Tāsaṁ nissayanissitabhāvena sabhāgatā,",
  "tika-vin07t17:37_11": "sambhedajjhottharaṇādidosābhāvo ca suttatova siddho.",
  "tika-vin07t17:37_12": "Bandhanakāle pana anuññātassa sambandhassa anulomato pacchā sañjātarukkhādisambandhopi tāsaṁ vaṭṭati eva. “Yaṁ,",
  "tika-vin07t17:37_13": "bhikkhave…pe…",
  "tika-vin07t17:37_14": "kappiyaṁ anulometi akappiyaṁ paṭibāhati.",
  "tika-vin07t17:37_15": "Taṁ vo kappatī”ti vuttattā.",
  "tika-vin07t17:37_16": "Evaṁ tāva baddhasīmāgāmasīmānaṁ aññamaññaṁ sabhāgatā,",
  "tika-vin07t17:37_17": "sambhedādidosābhāvo ca suttasuttānulomato siddho.",
  "tika-vin07t17:37_18": "Iminā eva nayena araññasīmāsattabbhantarasīmānaṁ,",
  "tika-vin07t17:37_19": "nadiādiudakukkhepasīmānañca suttasuttānulomato aññamaññaṁ sabhāgatā,",
  "tika-vin07t17:37_20": "sambhedādidosābhāvo ca siddhoti veditabbo.",
  "tika-vin07t17:38_0": "Baddhasīmāya pana aññāya baddhasīmāya,",
  "tika-vin07t17:38_1": "nadiādisīmāsu ca bandhituṁ paṭikkhepasiddhito ceva udakukkhepasattabbhantarasīmānaṁ nadiādīsu eva kātuṁ",
  "tika-vin07t17:38_2": "niyamanasuttasāmatthiyena baddhasīmāgāmasīmādīsu karaṇapaṭikkhepasiddhito ca tāsaṁ aññamaññaṁ visabhāgatā,",
  "tika-vin07t17:38_3": "uppattikkhaṇe,",
  "tika-vin07t17:38_4": "pacchā ca rukkhādīhi sambhedādidosasambhavo ca vuttanayena suttasuttānulomato ca sijjhanti.",
  "tika-vin07t17:38_5": "Teneva aṭṭhakathāyaṁ visabhāgasīmānameva vaṭarukkhādivacanehi sambandhadosaṁ dassetvā sabhāgānaṁ baddhasīmāgāmasīmādīnaṁ sambandhadoso na dassito,",
  "tika-vin07t17:38_6": "na kevalañca na dassito,",
  "tika-vin07t17:38_7": "atha kho tāsaṁ sabhāgasīmānaṁ rukkhādisambandhepi dosābhāvo pāḷiaṭṭhakathāsu ñāpito eva.",
  "tika-vin07t17:38_8": "Tathā hi pāḷiyaṁ “pabbatanimittaṁ pāsāṇanimittaṁ vananimittaṁ rukkhanimitta”ntiādinā vaḍḍhanakanimittāni anuññātāni.",
  "tika-vin07t17:38_9": "Tena nesaṁ rukkhādīnaṁ nimittānaṁ vaḍḍhanepi baddhasīmāgāmasīmānaṁ saṅkaradosābhāvo ñāpitova hoti.",
  "tika-vin07t17:38_10": "Dvinnaṁ pana baddhasīmānaṁ īdiso sambandho na vaṭṭati.",
  "tika-vin07t17:38_11": "Vuttañhi “ekarukkhopi ca dvinnaṁ sīmānaṁ nimittaṁ hoti,",
  "tika-vin07t17:38_12": "so pana vaḍḍhanto sīmāsaṅkaraṁ karoti,",
  "tika-vin07t17:38_13": "tasmā na kātabbo”ti “anujānāmi,",
  "tika-vin07t17:38_14": "bhikkhave,",
  "tika-vin07t17:38_15": "tiyojanaparamaṁ sīmaṁ sammannitu”nti vacanatopi cāyaṁ ñāpito.",
  "tika-vin07t17:38_16": "Tiyojanaparamāya hi sīmāya samantā pariyantesu rukkhalatāgumbādīhi baddhasīmāgāmasīmānaṁ niyamena aññamaññaṁ",
  "tika-vin07t17:38_17": "sambandhassa sambhavato “īdisaṁ sambandhanaṁ vināsetvāva sīmā sammannitabbā”ti aṭṭhakathāyampi na vuttaṁ.",
  "tika-vin07t17:39_0": "Yadi cettha rukkhādisambandhena kammavipatti bhaveyya,",
  "tika-vin07t17:39_1": "avassameva vattabbaṁ siyā.",
  "tika-vin07t17:39_2": "Vipattiparihāratthañhi ācariyā nirāsaṅkaṭṭhānesupi “bhittiṁ akittetvā”tiādinā siddhamevatthaṁ punappunaṁ avocuṁ.",
  "tika-vin07t17:39_3": "Idha pana “vanamajjhe vihāraṁ karonti,",
  "tika-vin07t17:39_4": "vanaṁ na kittetabba”ntiādirukkhalatādīhi nirantare vanamajjhepi sīmābandhanameva avocuṁ.",
  "tika-vin07t17:39_5": "Tathā thambhānaṁ upari katapāsādādīsu heṭṭhā thambhādīhi ekābaddhesu uparimatalādīsu sīmābandhanaṁ bahudhā vuttaṁ.",
  "tika-vin07t17:39_6": "Tasmā baddhasīmāgāmasīmānaṁ rukkhādisambandho tehi mukhatova vihito.",
  "tika-vin07t17:39_7": "Apica gāmasīmānampi pāṭekkaṁ baddhasīmāsadisatāya ekissā gāmasīmāya kammaṁ karontehi dabbatiṇamattenāpi",
  "tika-vin07t17:39_8": "sambandhā gāmantaraparamparā araññanadisamuddā ca sodhetabbāti sakaladīpaṁ sodhetvāva kātabbaṁ siyā.",
  "tika-vin07t17:39_9": "Evaṁ pana asodhetvā paṭhamamahāsaṅgītikālato pabhuti katānaṁ upasampadādikammānaṁ,",
  "tika-vin07t17:39_10": "sīmāsammutīnañca vipajjanato sabbesampi bhikkhūnaṁ anupasampannasaṅkāpasaṅgo ca dunnivāro hoti.",
  "tika-vin07t17:39_11": "Na cetaṁ yuttaṁ.",
  "tika-vin07t17:39_12": "Tasmā vuttanayeneva visabhāgasīmānameva rukkhādīhi sambandhadoso,",
  "tika-vin07t17:39_13": "na baddhasīmāgāmasīmādīnaṁ sabhāgasīmānanti gahetabbaṁ.",
  "tika-vin07t17:40_0": "Mahāsīmāsodhanassa dukkaratāya khaṇḍasīmāyameva yebhuyyena saṅghakammakaraṇanti āha “sīmāmāḷake”tiādi.",
  "tika-vin07t17:40_1": "Mahāsaṅghasannipāte pana khaṇḍasīmāya appahonakatāya mahāsīmāya kamme kariyamānepi ayaṁ nayo gahetabbova.",
  "tika-vin07t17:41_0": "“Ukkhipāpetvā”ti iminā kāyapaṭibaddhenapi sīmaṁ phusanto sīmaṭṭhova hotīti dasseti.",
  "tika-vin07t17:41_1": "Purimanayepīti khaṇḍasīmato mahāsīmaṁ paviṭṭhasākhānayepi.",
  "tika-vin07t17:41_2": "Sīmaṭṭharukkhasākhāya nisinno sīmaṭṭhova hotīti āha “hatthapāsameva ānetabbo”ti.",
  "tika-vin07t17:41_3": "Ettha ca rukkhasākhādīhi aññamaññaṁ sambandhāsu etāsu khandhasīmāyaṁ tayo bhikkhū,",
  "tika-vin07t17:41_4": "mahāsīmāyaṁ dveti evaṁ dvīsu sīmāsu sīmantarikaṁ aphusitvā,",
  "tika-vin07t17:41_5": "hatthapāsañca avijahitvā ṭhitehi pañcahi bhikkhūhi upasampadādikammaṁ kātuṁ vaṭṭatīti keci vadanti.",
  "tika-vin07t17:41_6": "Taṁ na yuttaṁ “nānāsīmāya ṭhitacatuttho kammaṁ kareyya, akammaṁ,",
  "tika-vin07t17:41_7": "na ca karaṇīya”ntiādi vacanato.",
  "tika-vin07t17:41_8": "Tenevetthāpi mahāsīmaṁ sodhetvā māḷakasīmāyameva kammakaraṇaṁ vihitaṁ.",
  "tika-vin07t17:41_9": "Aññathā bhinnasīmaṭṭhatāya tatraṭṭhassa gaṇapūrakattābhāvā kammakopova hotīti.",
  "tika-vin07t17:42_0": "Yadi evaṁ kathaṁ chandapārisuddhiāharaṇavasena mahāsīmāsodhananti?",
  "tika-vin07t17:42_1": "Tampi vinayaññū na icchanti,",
  "tika-vin07t17:42_2": "hatthapāsānayanabahisīmākaraṇavaseneva panettha sodhanaṁ icchanti,",
  "tika-vin07t17:42_3": "dinnassāpi chandassa anāgamanena mahāsīmaṭṭho kammaṁ kopetīti.",
  "tika-vin07t17:42_4": "Yadi cassa chandādi nāgacchati,",
  "tika-vin07t17:42_5": "kathaṁ so kammaṁ kopessatīti?",
  "tika-vin07t17:42_6": "Dvinnaṁ visabhāgasīmānaṁ sambandhadosato.",
  "tika-vin07t17:42_7": "So ca sambandhadoso aṭṭhakathāvacanappamāṇato.",
  "tika-vin07t17:42_8": "Na hi vinaye sabbattha yutti sakkā ñātuṁ buddhagocarattāti veditabbaṁ.",
  "tika-vin07t17:42_9": "Keci pana “sace dvepi sīmāyo pūretvā nirantaraṁ ṭhitesu bhikkhūsu kammaṁ karontesu ekissā eva sīmāya",
  "tika-vin07t17:42_10": "gaṇo ca upasampadāpekkho ca anussāvako ca ekato tiṭṭhati,",
  "tika-vin07t17:42_11": "kammaṁ sukatameva hoti.",
  "tika-vin07t17:42_12": "Sace pana kammāraho vā anussāvako vā sīmantaraṭṭho hoti,",
  "tika-vin07t17:42_13": "kammaṁ vipajjatī”ti vadanti,",
  "tika-vin07t17:42_14": "tañca baddhasīmāgāmasīmādisabhāgasīmāsu eva yujjati,",
  "tika-vin07t17:42_15": "yāsu aññamaññaṁ rukkhādisambandhesupi doso natthi.",
  "tika-vin07t17:42_16": "Yāsu pana atthi,",
  "tika-vin07t17:42_17": "na tāsu visabhāgasīmāsu rukkhādisambandhe sati ekattha ṭhito itaraṭṭhānaṁ kammaṁ kopeti eva aṭṭhakathāyaṁ",
  "tika-vin07t17:42_18": "sāmaññato sodhanassa vuttattāti amhākaṁ khanti.",
  "tika-vin07t17:42_19": "Vīmaṁsitvā gahetabbaṁ.",
  "tika-vin07t17:43_0": "Na otaratīti paṇavasaṇṭhānapabbatādīsu heṭṭhā pamāṇarahitaṭṭhānaṁ na otarati.",
  "tika-vin07t17:43_1": "Kiñcāpi panettha bajjhamānakkhaṇe uddhampi pamāṇarahitaṁ pabbatādīni nārohati,",
  "tika-vin07t17:43_2": "tathāpi taṁ pacchā sīmaṭṭhatāya sīmā hoti.",
  "tika-vin07t17:43_3": "Heṭṭhā paṇavasaṇṭhānādi pana upari baddhāyapi sīmāya sīmāsaṅkhyaṁ na gacchati,",
  "tika-vin07t17:43_4": "tassa vasena na otaratīti vuttaṁ,",
  "tika-vin07t17:43_5": "itarathā orohaṇārohaṇānaṁ sādhāraṇavasena “na otaratī”tiādinā vattabbato.",
  "tika-vin07t17:43_6": "Yaṁ kiñcīti niṭṭhitasīmāya upari jātaṁ vijjamānaṁ pubbe ṭhitaṁ,",
  "tika-vin07t17:43_7": "pacchā sañjātaṁ,",
  "tika-vin07t17:43_8": "paviṭṭhañca yaṁkiñci saviññāṇakāviññāṇakaṁ sabbampīti attho.",
  "tika-vin07t17:43_9": "Antosīmāya hi hatthikkhandhādisaviññāṇakesu nisinnopi bhikkhu sīmaṭṭhova hoti.",
  "tika-vin07t17:43_10": "“Baddhasīmāyā”ti idañca pakaraṇavasena upalakkhaṇato vuttaṁ.",
  "tika-vin07t17:43_11": "Abaddhasīmāsupi sabbāsu ṭhitaṁ taṁ sīmāsaṅkhyameva gacchati.",
  "tika-vin07t17:44_0": "Ekasambaddhena gatanti rukkhalatāditatrajātameva sandhāya vuttaṁ.",
  "tika-vin07t17:44_1": "Tādisampi “ito gata”nti vattabbataṁ arahati.",
  "tika-vin07t17:44_2": "Yaṁ pana “ito gata”nti vā “tato āgata”nti vā vattuṁ asakkuṇeyyaṁ ubhosu baddhasīmāgāmasīmāsu,",
  "tika-vin07t17:44_3": "udakukkhepanadiādīsu ca tiriyaṁ patitarajjudaṇḍādi,",
  "tika-vin07t17:44_4": "tattha kiṁ kātabbanti?",
  "tika-vin07t17:44_5": "Ettha pana baddhasīmāya patiṭṭhitabhāgo baddhasīmā,",
  "tika-vin07t17:44_6": "abaddhagāmasīmāya patiṭṭhitabhāgo gāmasīmā tadubhayasīmaṭṭhapabbatādi viya.",
  "tika-vin07t17:44_7": "Baddhasīmato uṭṭhitavaṭarukkhassa pārohe,",
  "tika-vin07t17:44_8": "gāmasīmāya gāmasīmato uṭṭhitavaṭarukkhassa pārohe ca baddhasīmāya patiṭṭhitepi eseva nayo.",
  "tika-vin07t17:44_9": "Mūlapatiṭṭhitakālato hi paṭṭhāya “ito gataṁ,",
  "tika-vin07t17:44_10": "tato āgata”nti vattuṁ asakkuṇeyyato so bhāgo yathāpaviṭṭhasīmāsaṅkhyameva gacchati,",
  "tika-vin07t17:44_11": "tesaṁ rukkhapārohānaṁ antarā pana ākāsaṭṭhasākhā bhūmiyaṁ sīmāparicchedappamāṇena tadubhayasīmā hotīti keci vadanti.",
  "tika-vin07t17:44_12": "Yasmā panassa sākhāya pāroho paviṭṭhasīmāya pathaviyaṁ mūlehi patiṭṭhahitvāpi yāva sākhaṁ vinā ṭhātuṁ na sakkoti,",
  "tika-vin07t17:44_13": "tāva mūlasīmaṭṭhataṁ na vijahati.",
  "tika-vin07t17:44_14": "Yadā pana vinā ṭhātuṁ sakkoti,",
  "tika-vin07t17:44_15": "tadāpi pārohamattameva paviṭṭhasīmaṭṭhataṁ samupeti.",
  "tika-vin07t17:44_16": "Tasmā sabbopi ākāsaṭṭhasākhābhāgo purimasīmaṭṭhataṁ na vijahati,",
  "tika-vin07t17:44_17": "tato āgatabhāgassa avijahitattāti amhākaṁ khanti.",
  "tika-vin07t17:44_18": "Udakukkhepanadiādīsupi eseva nayo.",
  "tika-vin07t17:44_19": "Tattha ca visabhāgasīmāya evaṁ paviṭṭhe sakalasīmāsodhanaṁ,",
  "tika-vin07t17:44_20": "sabhāgāya paviṭṭhe phusitvā ṭhitamattabhikkhusodhanañca sabbaṁ pubbe vuttanayameva.",
  "tika-vin07t17:45_0": "140.Pārayatīti ajjhottharati,",
  "tika-vin07t17:45_1": "nadiyā ubhosu tīresu patiṭṭhamānā sīmā nadiajjhottharā nāma hotīti āha “nadiṁajjhottharamāna”nti.",
  "tika-vin07t17:45_2": "Antonadiyañhi sīmā na otarati.",
  "tika-vin07t17:45_3": "Nadilakkhaṇe pana asati otarati,",
  "tika-vin07t17:45_4": "sā ca tadā nadipārasīmā na hotīti āha “nadiyā lakkhaṇaṁ nadinimitte vuttanayamevā”ti.",
  "tika-vin07t17:45_5": "Assāti bhaveyya.",
  "tika-vin07t17:45_6": "Avassaṁ labbhaneyyā pana dhuvanāvāva hotīti sambandho.",
  "tika-vin07t17:45_7": "“Na nāvāyā”ti iminā nāvaṁ vināpi sīmā baddhā subaddhā eva hoti,",
  "tika-vin07t17:45_8": "āpattiparihāratthā nāvāti dasseti.",
  "tika-vin07t17:46_0": "Rukkhasaṅghāṭamayoti anekarukkhe ekato ghaṭetvā katasetu.",
  "tika-vin07t17:46_1": "Rukkhaṁ chinditvā katoti pāṭhaseso.",
  "tika-vin07t17:46_2": "“Sabbanimittānaṁ anto ṭhite bhikkhū hatthapāsagate katvā”ti idaṁ ubhinnaṁ tīrānaṁ ekagāmakhettabhāvaṁ sandhāya vuttaṁ.",
  "tika-vin07t17:46_3": "Pabbatasaṇṭhānāti ekato uggatadīpasikharattā vuttaṁ.",
  "tika-vin07t17:47_0": "Sīmānujānanakathāvaṇṇanā niṭṭhitā.",
  "tika-vin07t17:48_0": "Uposathāgārādikathāvaṇṇanā",
  "tika-vin07t17:49_0": "141.Samūhanitvāti vināsetvā, uddharitvāti attho. Idañca āpattiparihāratthaṁ vuttaṁ.",
  "tika-vin07t17:50_0": "142.Yāni kānicīti idha nimittānaṁ sīmāya pāḷiyaṁ sarūpato avuttattā vuttaṁ.",
  "tika-vin07t17:51_0": "Uposathāgārādikathāvaṇṇanā niṭṭhitā.",
  "tika-vin07t17:52_0": "Avippavāsasīmānujānanakathāvaṇṇanā",
  "tika-vin07t17:53_0": "143.Aṭṭhārasāti andhakavindavihārampi upādāya vuccati.",
  "tika-vin07t17:53_1": "Nesaṁ sīmāti tesu mahāvihāresu.",
  "tika-vin07t17:53_2": "“Mana”nti imassa vivaraṇaṁ īsakanti,",
  "tika-vin07t17:53_3": "īsakaṁ vuḷhoti attho.",
  "tika-vin07t17:53_4": "Imamevatthaṁ dassetuṁ “appattavuḷhabhāvo ahosī”ti vuttaṁ.",
  "tika-vin07t17:53_5": "Amanasikarontoti iddhiyā anatikkamassa kāraṇaṁ vuttaṁ.",
  "tika-vin07t17:54_0": "144.Soti bhikkhunisaṅgho.",
  "tika-vin07t17:54_1": "Dvepīti dve samānasaṁvāsaavippavāsāyo.",
  "tika-vin07t17:54_2": "Avippavāsasīmāti mahāsīmaṁ sandhāya vadati.",
  "tika-vin07t17:54_3": "Tattheva yebhuyyena avippavāsāti.",
  "tika-vin07t17:55_0": "“Avippavāsaṁ ajānantāpī”ti idaṁ mahāsīmāya vijjamānāvijjamānattaṁ,",
  "tika-vin07t17:55_1": "tassā bāhiraparicchedañca ajānantānaṁ vasena vuttaṁ.",
  "tika-vin07t17:55_2": "Evaṁ ajānantehipi antosīmāya ṭhatvā kammavācāya katāya sā sīmā samūhatāva hotīti āha “samūhanituñceva bandhituñca sakkhissantī”ti.",
  "tika-vin07t17:55_3": "Nirāsaṅkaṭṭhāneti khaṇḍasīmārahitaṭṭhāne.",
  "tika-vin07t17:55_4": "Idañca mahāsīmāya vijjamānāyapi kammakaraṇasukhatthaṁ khaṇḍasīmā icchitāti taṁ cetiyaṅgaṇādibahusannipātaṭṭhāne na bandhatīti vuttaṁ.",
  "tika-vin07t17:55_5": "Tatthāpi sā baddhā subaddhā eva mahāsīmā viya.",
  "tika-vin07t17:55_6": "“Paṭibandhituṁ pana na sakkhissantevā”ti idaṁ khaṇḍasīmāya asamūhatattā,",
  "tika-vin07t17:55_7": "tassā avijjamānattassa ajānanato ca mahāsīmābandhanaṁ sandhāya vuttaṁ.",
  "tika-vin07t17:55_8": "Khaṇḍasīmaṁ pana nirāsaṅkaṭṭhāne bandhituṁ sakkhissanteva.",
  "tika-vin07t17:55_9": "Sīmāsambhedaṁ katvāti khaṇḍasīmāya vijjamānapakkhe sīmāya sīmaṁ ajjhottharaṇasambhedaṁ katvā avijjamānapakkhepi",
  "tika-vin07t17:55_10": "sambhedasaṅkāya anivattanena sambhedasaṅkaṁ katvā.",
  "tika-vin07t17:55_11": "Avihāraṁ kareyyunti saṅghakammānārahaṁ kareyyuṁ.",
  "tika-vin07t17:55_12": "Pubbe hi cetiyaṅgaṇādinirāsaṅkaṭṭhāne kammaṁ kātuṁ sakkā,",
  "tika-vin07t17:55_13": "idāni tampi vināsitanti adhippāyo.",
  "tika-vin07t17:55_14": "Na samūhanitabbāti khaṇḍasīmaṁ ajānantehi na samūhanitabbā.",
  "tika-vin07t17:55_15": "Ubhopi na jānantīti ubhinnaṁ padesaniyamaṁ vā tāsaṁ dvinnampi vā aññatarāya vā vijjamānataṁ vā avijjamānataṁ vā na jānanti,",
  "tika-vin07t17:55_16": "sabbattha saṅkā eva hoti.",
  "tika-vin07t17:55_17": "“Neva samūhanituṁ,",
  "tika-vin07t17:55_18": "na bandhituṁ sakkhissantī”ti idaṁ nirāsaṅkaṭṭhāne ṭhatvā samūhanituṁ sakkontopi mahāsīmaṁ paṭibandhituṁ na sakkontīti imamatthaṁ sandhāya vuttaṁ.",
  "tika-vin07t17:55_19": "“Na ca sakkā…pe…",
  "tika-vin07t17:55_20": "kammavācaṁ kātu”nti idaṁ sīmābandhanakammavācaṁ sandhāya vuttaṁ.",
  "tika-vin07t17:55_21": "Tasmāti yasmā bandhituṁ na sakkā,",
  "tika-vin07t17:55_22": "tasmā na samūhanitabbāti attho.",
  "tika-vin07t17:56_0": "Keci pana “īdisesu vihāresu chapañcamatte bhikkhū gahetvā vihārakoṭito paṭṭhāya vihāraparikkhepassa anto",
  "tika-vin07t17:56_1": "ca bahi ca samantā leḍḍupāte sabbattha mañcappamāṇe okāse nirantaraṁ ṭhatvā paṭhamaṁ avippavāsasīmaṁ,",
  "tika-vin07t17:56_2": "tato samānasaṁvāsakasīmañca samūhananavasena sīmāya samugghāte kate tasmiṁ vihāre khaṇḍasīmāya,",
  "tika-vin07t17:56_3": "mahāsīmāyapi vā vijjamānatte sati avassaṁ ekasmiṁ mañcaṭṭhāne tāsaṁ majjhagatā te bhikkhū tā samūhaneyyuṁ,",
  "tika-vin07t17:56_4": "tato gāmasīmā eva avasisseyya.",
  "tika-vin07t17:56_5": "Na hettha sīmāya,",
  "tika-vin07t17:56_6": "tapparicchedassa vā jānanaṁ aṅgaṁ.",
  "tika-vin07t17:56_7": "Sīmāya pana antoṭhānaṁ,",
  "tika-vin07t17:56_8": "“samūhanissāmā”ti kammavācāya karaṇañcettha aṅgaṁ.",
  "tika-vin07t17:56_9": "Aṭṭhakathāyaṁ ‘khaṇḍasīmaṁ pana jānantā avippavāsaṁ ajānantāpi samūhanituñceva bandhituñca sakkhissantī’ti",
  "tika-vin07t17:56_10": "evaṁ mahāsīmāya paricchedassa ajānanepi samūhanassa vuttattā.",
  "tika-vin07t17:56_11": "Gāmasīmāya eva ca avasiṭṭhāya tattha yathāruci duvidhampi sīmaṁ bandhituñceva upasampadādikammaṁ kātuñca vaṭṭatī”ti vadanti,",
  "tika-vin07t17:56_12": "taṁ yuttaṁ viya dissati.",
  "tika-vin07t17:56_13": "Vīmaṁsitvā gahetabbaṁ.",
  "tika-vin07t17:57_0": "Avippavāsasīmānujānanakathāvaṇṇanā niṭṭhitā.",
  "tika-vin07t17:58_0": "Gāmasīmādikathāvaṇṇanā",
  "tika-vin07t17:59_0": "147.",
  "tika-vin07t17:59_1": "Pāḷiyaṁ “asammatāya,",
  "tika-vin07t17:59_2": "bhikkhave,",
  "tika-vin07t17:59_3": "sīmāyā”tiādinā gāmasīmā eva baddhasīmāya khettaṁ,",
  "tika-vin07t17:59_4": "araññanadiādayo viya sattabbhantaraudakukkhepādīnaṁ.",
  "tika-vin07t17:59_5": "Sā ca gāmasīmā baddhasīmāvirahitaṭṭhāne sayameva samānasaṁvāsā hotīti dasseti.",
  "tika-vin07t17:59_6": "Yā tassa vā gāmassa gāmasīmāti ettha gāmasīmāparicchedassa anto ca bahi ca khettavatthuaraññapabbatādikaṁ",
  "tika-vin07t17:59_7": "sabbaṁ gāmakhettaṁ sandhāya “gāmassā”ti vuttaṁ,",
  "tika-vin07t17:59_8": "na antaragharameva.",
  "tika-vin07t17:59_9": "Tasmā tassa sakalassa gāmakhettassa sambandhanīyā gāmasīmāti evamattho veditabbo.",
  "tika-vin07t17:59_10": "Yo hi so antaragharakhettādīsu anekesu bhūmibhāgesu “gāmo”ti ekattena lokajanehi paññatto gāmavohāro,",
  "tika-vin07t17:59_11": "sova idha “gāmasīmā”tipi vuccatīti adhippāyo,",
  "tika-vin07t17:59_12": "gāmo eva hi gāmasīmā.",
  "tika-vin07t17:59_13": "Imināva nayena upari araññaṁ nadī samuddo jātassaroti evaṁ tesu bhūmippadesesu ekattena lokajanapaññattānameva",
  "tika-vin07t17:59_14": "araññādīnaṁ araññasīmādibhāvo veditabbo.",
  "tika-vin07t17:59_15": "Loke pana gāmasīmādivohāro gāmādīnaṁ mariyādāyameva vattuṁ vaṭṭati,",
  "tika-vin07t17:59_16": "na gāmakhettādīsu sabbattha.",
  "tika-vin07t17:59_17": "Sāsane pana te gāmādayo itaranivattiatthena sayameva attano mariyādāti katvā gāmo eva gāmasīmā,",
  "tika-vin07t17:59_18": "araññameva araññasīmā…pe…",
  "tika-vin07t17:59_19": "samuddo eva samuddasīmāti sīmāvohārena vuttāti veditabbā.",
  "tika-vin07t17:60_0": "“Nigamassa vā”ti idaṁ gāmasīmappabhedaṁ sabbaṁ upalakkhaṇavasena dassetuṁ vuttaṁ.",
  "tika-vin07t17:60_1": "Tenāha “nagarampi gahitamevā”ti.",
  "tika-vin07t17:60_2": "“Baliṁ labhantī”ti idaṁ yebhuyyavasena vuttaṁ,",
  "tika-vin07t17:60_3": "“ayaṁ gāmo ettako karīsabhāgo”tiādinā pana rājapaṇṇesu āropitesu bhūmibhāgesu yasmiṁ yasmiṁ taḷākamātikāsusānapabbatādike padese baliṁ na gaṇhanti,",
  "tika-vin07t17:60_4": "sopi gāmasīmā eva.",
  "tika-vin07t17:60_5": "Rājādīhi paricchinnabhūmibhāgo hi sabbova ṭhapetvā nadiloṇijātassare gāmasīmāti veditabbo.",
  "tika-vin07t17:60_6": "Tenāha “paricchinditvā rājā kassaci detī”ti.",
  "tika-vin07t17:60_7": "Sace pana tattha rājā kañci padesaṁ gāmantarena yojeti,",
  "tika-vin07t17:60_8": "so paviṭṭhagāmasīmataṁ eva bhajati,",
  "tika-vin07t17:60_9": "nadijātassaresu vināsetvā taḷākādibhāvaṁ vā pūretvā khettādibhāvaṁ vā pāpitesupi eseva nayo.",
  "tika-vin07t17:61_0": "Ye pana gāmā rājacorādibhayapīḷitehi manussehi chaḍḍitā cirampi nimmanussā tiṭṭhanti,",
  "tika-vin07t17:61_1": "samantā pana gāmā santi,",
  "tika-vin07t17:61_2": "tepi pāṭekkaṁ gāmasīmāva.",
  "tika-vin07t17:61_3": "Tesu hi rājāno samantagāmavāsīhi kasāpetvā vā yehi kehici kasitaṭṭhānaṁ likhitvā vā baliṁ gaṇhanti,",
  "tika-vin07t17:61_4": "aññena vā gāmena ekībhāvaṁ vā upanenti.",
  "tika-vin07t17:61_5": "Ye pana gāmā rājūhipi pariccattā gāmakhettānantarikā mahāraññena ekībhūtā,",
  "tika-vin07t17:61_6": "te agāmakāraññasīmataṁ pāpuṇanti,",
  "tika-vin07t17:61_7": "purimā gāmasīmā vinassati.",
  "tika-vin07t17:61_8": "Rājāno pana ekasmiṁ araññādippadese mahantaṁ gāmaṁ katvā anekasahassāni kulāni vāsāpetvā tattha vāsīnaṁ",
  "tika-vin07t17:61_9": "bhogagāmāti samantā bhūtagāme paricchinditvā denti.",
  "tika-vin07t17:61_10": "Purāṇanāmaṁ,",
  "tika-vin07t17:61_11": "pana paricchedañca na vināsenti,",
  "tika-vin07t17:61_12": "tepi paccekaṁ gāmasīmā eva.",
  "tika-vin07t17:61_13": "Ettāvatā purimagāmasīmattaṁ na vijahanti.",
  "tika-vin07t17:61_14": "Sā ca itarā cātiādi “samānasaṁvāsā ekūposathā”ti pāḷipadassa adhippāyavivaraṇaṁ.",
  "tika-vin07t17:61_15": "Tattha hi sā ca rājicchāvasena parivattitvā samuppannā abhinavā,",
  "tika-vin07t17:61_16": "itarā ca aparivattā pakatigāmasīmā,",
  "tika-vin07t17:61_17": "yathā baddhasīmāya sabbaṁ saṅghakammaṁ kātuṁ vaṭṭati,",
  "tika-vin07t17:61_18": "evametāpi sabbakammārahatāsadisena baddhasīmāsadisā,",
  "tika-vin07t17:61_19": "sā samānasaṁvāsā ekūposathāti adhippāyo.",
  "tika-vin07t17:61_20": "Sāmaññato “baddhasīmāsadisā”ti vutte ticīvarāvippavāsasīmaṁ baddhasīmaṁ eva maññantīti taṁsadisatānivattanamukhena",
  "tika-vin07t17:61_21": "upari sattabbhantarasīmāya taṁsadisatāpi atthīti dassananayassa idheva pasaṅgaṁ dassetuṁ “kevala”ntiādi vuttaṁ.",
  "tika-vin07t17:62_0": "Viñjhāṭavisadise araññeti yattha “asukagāmassa idaṁ khetta”nti gāmavohāro natthi,",
  "tika-vin07t17:62_1": "yattha ca na kasanti na vapanti,",
  "tika-vin07t17:62_2": "tādise araññe.",
  "tika-vin07t17:62_3": "Macchabandhānaṁ agamanapathā nimmanussāvāsā samuddantaradīpakāpi ettheva saṅgayhanti.",
  "tika-vin07t17:62_4": "Yaṁ yañhi agāmakhettabhūtaṁ nadisamuddajātassaravirahitaṁ padesaṁ,",
  "tika-vin07t17:62_5": "taṁ sabbaṁ araññasīmāti veditabbaṁ.",
  "tika-vin07t17:62_6": "Sā ca sattabbhantarasīmaṁ vināva sayameva samānasaṁvāsā baddhasīmāsadisā.",
  "tika-vin07t17:62_7": "Nadiādisīmāsu viya sabbamettha saṅghakammaṁ kātuṁ vaṭṭati.",
  "tika-vin07t17:62_8": "Nadisamuddajātassarānaṁ tāva aṭṭhakathāyaṁ “attano sabhāveneva baddhasīmāsadisā”tiādinā vuttattā sīmatā siddhā.",
  "tika-vin07t17:62_9": "Araññassa pana sīmatā kathanti?",
  "tika-vin07t17:62_10": "Sattabbhantarasīmānujānanasuttādisāmatthiyato.",
  "tika-vin07t17:62_11": "Yathā hi gāmasīmāya vaggakammaparihāratthaṁ bahū baddhasīmāyo anuññātā,",
  "tika-vin07t17:62_12": "tāsañca dvinnamantarā aññamaññaṁ asambhedatthaṁ sīmantarikā anuññātā,",
  "tika-vin07t17:62_13": "evamidhāraññepi sattabbhantarasīmā.",
  "tika-vin07t17:62_14": "Tāsañca dvinnaṁ antarā sīmantarikāya pāḷiaṭṭhakathāsupi vidhānasāmatthiyato araññassapi sabhāveneva nadiādīnaṁ",
  "tika-vin07t17:62_15": "viya sīmābhāvo tattha vaggakammaparihāratthameva sattabbhantarasīmāya anuññātattāva siddhoti veditabbo.",
  "tika-vin07t17:62_16": "Tattha sīmāyameva hi ṭhitā sīmaṭṭhānaṁ vaggakammaṁ karonti,",
  "tika-vin07t17:62_17": "na asīmāyaṁ ākāse ṭhitā viya ākāsaṭṭhānaṁ.",
  "tika-vin07t17:62_18": "Evameva hi sāmatthiyaṁ gahetvā “sabbā,",
  "tika-vin07t17:62_19": "bhikkhave,",
  "tika-vin07t17:62_20": "nadī asīmā”tiādinā paṭikkhittabaddhasīmānampi nadisamuddajātassarānaṁ attano sabhāveneva sīmābhāvo aṭṭhakathāyaṁ vuttoti gahetabbo.",
  "tika-vin07t17:63_0": "Athassa ṭhitokāsatoti assa bhikkhussa ṭhitokāsato.",
  "tika-vin07t17:63_1": "Sacepi hi bhikkhusahassaṁ tiṭṭhati,",
  "tika-vin07t17:63_2": "tassa ṭhitokāsassa bāhirantato paṭṭhāya bhikkhūnaṁ vaggakammaparihāratthaṁ sīmāpekkhāya uppannāya tāya",
  "tika-vin07t17:63_3": "saha sayameva sañjātā sattabbhantarasīmā samānasaṁvāsāti adhippāyo.",
  "tika-vin07t17:63_4": "Yattha pana khuddake araññe mahantehi bhikkhūhi paripuṇṇatāya vaggakammasaṅkābhāvena sattabbhantarasīmāpekkhā natthi,",
  "tika-vin07t17:63_5": "tattha sattabbhantarasīmā na uppajjati,",
  "tika-vin07t17:63_6": "kevalāraññasīmāyameva,",
  "tika-vin07t17:63_7": "tattha saṅghena kammaṁ kātabbaṁ.",
  "tika-vin07t17:63_8": "Nadiādīsupi eseva nayo.",
  "tika-vin07t17:63_9": "Vakkhati hi “sace nadī nātidīghā hoti,",
  "tika-vin07t17:63_10": "pabhavato paṭṭhāya yāva mukhadvārā sabbattha saṅgho nisīdati,",
  "tika-vin07t17:63_11": "udakukkhepasīmākammaṁ natthī”tiādi.",
  "tika-vin07t17:63_12": "Iminā eva ca vacanena vaggakammaparihāratthaṁ sīmāpekkhāya sati eva udakukkhepasattabbhantarasīmā uppajjanti,",
  "tika-vin07t17:63_13": "nāsatīti daṭṭhabbaṁ.",
  "tika-vin07t17:64_0": "Keci pana “samantā abbhantaraṁ minitvā paricchedakaraṇeneva sīmā sañjāyati,",
  "tika-vin07t17:64_1": "na sayamevā”ti vadanti,",
  "tika-vin07t17:64_2": "taṁ na gahetabbaṁ.",
  "tika-vin07t17:64_3": "Yadi hi abbhantaraparicchedakaraṇappakārena sīmā uppajjeyya,",
  "tika-vin07t17:64_4": "abaddhasīmā ca na siyā bhikkhūnaṁ kiriyāpakārasiddhito.",
  "tika-vin07t17:64_5": "Apica vaḍḍhakīhatthānaṁ,",
  "tika-vin07t17:64_6": "pakatihatthānañca loke anekavidhattā,",
  "tika-vin07t17:64_7": "vinaye īdisaṁ hatthappamāṇanti avuttattā ca yena kenaci minite ca bhagavatā anuññātena nu kho hatthena minitaṁ,",
  "tika-vin07t17:64_8": "na nu khoti sīmāya vipattisaṅkā bhaveyya.",
  "tika-vin07t17:64_9": "Minantehi ca aṇumattampi ūnamadhikaṁ akatvā minituṁ asakkuṇeyyatāya vipatti eva siyā.",
  "tika-vin07t17:64_10": "Parisavasena cāyaṁ vaḍḍhamānā tesaṁ minanena vaḍḍhati vā hāyati vā.",
  "tika-vin07t17:64_11": "Saṅghe ca kammaṁ katvā gate ayaṁ bhikkhūnaṁ payogena samuppannasīmā tesaṁ payogena vigacchati na vigacchati ca.",
  "tika-vin07t17:64_12": "Kathaṁ baddhasīmā viya yāva sāsanantaradhānā na tiṭṭheyya,",
  "tika-vin07t17:64_13": "ṭhitiyā ca purāṇavihāresu viya sakalepi araññe kathaṁ sīmāsambhedasaṅkā na bhaveyya.",
  "tika-vin07t17:64_14": "Tasmā sīmāpekkhāya eva samuppajjati,",
  "tika-vin07t17:64_15": "tabbigamena vigacchatīti gahetabbaṁ.",
  "tika-vin07t17:64_16": "Yathā cettha,",
  "tika-vin07t17:64_17": "evaṁ udakukkhepasīmāyampi nadiādīsupi.",
  "tika-vin07t17:65_0": "Tatthāpi hi majjhimapuriso na ñāyati.",
  "tika-vin07t17:65_1": "Tathā sabbathāmena khipanaṁ ubhayatthāpi ca yassaṁ disāyaṁ sattabbhantarassa,",
  "tika-vin07t17:65_2": "udakukkhepassa vā okāso na pahoti,",
  "tika-vin07t17:65_3": "tattha kathaṁ minanaṁ,",
  "tika-vin07t17:65_4": "khipanaṁ vā bhaveyya?",
  "tika-vin07t17:65_5": "Gāmakhettādīsu pavisanato akhette sīmā paviṭṭhā nāmāti sīmā vipajjeyya.",
  "tika-vin07t17:65_6": "Apekkhāya sīmuppattiyaṁ pana yato pahoti,",
  "tika-vin07t17:65_7": "tattha sattabbhantaraudakukkhepasīmā sayameva paripuṇṇā jāyanti.",
  "tika-vin07t17:65_8": "Yato pana na pahoti,",
  "tika-vin07t17:65_9": "tattha attano khettappamāṇeneva jāyanti, na bahi.",
  "tika-vin07t17:65_10": "Yaṁ panettha abbhantaraminanapamāṇassa,",
  "tika-vin07t17:65_11": "vālukādikhipanakammassa ca dassanaṁ,",
  "tika-vin07t17:65_12": "taṁ sañjātasīmānaṁ ṭhitaṭṭhānassa paricchedanatthaṁ kataṁ gāmūpacāragharūpacārajānanatthaṁ leḍḍusuppādikhipanavidhānadassanaṁ viya.",
  "tika-vin07t17:65_13": "Teneva mātikāṭṭhakathāyaṁ “sīmaṁ vā sammannati udakukkhepaṁ vā paricchindatī”ti vuttaṁ.",
  "tika-vin07t17:65_14": "Evaṁ katepi tassa paricchedassa yāthāvato ñātuṁ asakkuṇeyyattena puthulato ñatvā anto tiṭṭhantehi nirāsaṅkaṭṭhāne ṭhātabbaṁ,",
  "tika-vin07t17:65_15": "aññaṁ bahi karontehi atidūre nirāsaṅkaṭṭhāne pesetabbaṁ.",
  "tika-vin07t17:66_0": "Apare pana “sīmāpekkhāya kiccaṁ natthi,",
  "tika-vin07t17:66_1": "maggagamananahānādiatthehi ekabhikkhusmimpi araññe vā nadiādīsu vā paviṭṭhe taṁ parikkhipitvā sattabbhantaraudakukkhepasīmā",
  "tika-vin07t17:66_2": "sayameva pabhā viya padīpassa samuppajjati,",
  "tika-vin07t17:66_3": "gāmakhettādīsu tasmiṁ otiṇṇamatte vigacchati.",
  "tika-vin07t17:66_4": "Teneva cettha dvinnaṁ saṅghānaṁ visuṁ kammaṁ karontānaṁ sīmādvayassa antarā sīmantarikā aññaṁ sattabbhantaraṁ,",
  "tika-vin07t17:66_5": "udakukkhepañca ṭhapetuṁ anuññātaṁ,",
  "tika-vin07t17:66_6": "sīmāpariyante hi kenaci kammena pesitassa bhikkhuno samantā sañjātasīmā itaresaṁ sīmāya phusitvā sīmāsambhedaṁ kareyya,",
  "tika-vin07t17:66_7": "so mā hotūti,",
  "tika-vin07t17:66_8": "itarathā hatthacaturaṅgulamattāyapettha sīmantarikāya anujānitabbato.",
  "tika-vin07t17:66_9": "Apica sīmantarikāya ṭhitassāpi ubhayattha kammakopavacanatopi cetaṁ sijjhati.",
  "tika-vin07t17:66_10": "Tampi parikkhipitvā sayameva sañjātāya sīmāya ubhinnampi sīmānaṁ,",
  "tika-vin07t17:66_11": "ekāya eva vā saṅkarato.",
  "tika-vin07t17:66_12": "Itarathā tassa kammakopavacanaṁ na yujjeyya.",
  "tika-vin07t17:66_13": "Vuttañhi mātikāṭṭhakathāyaṁ ‘paricchedabbhantare hatthapāsaṁ vijahitvā ṭhitopi paricchedato bahi aññaṁ",
  "tika-vin07t17:66_14": "tattakaṁyeva paricchedaṁ anatikkamitvā ṭhitopi kammaṁ kopetī’ti.",
  "tika-vin07t17:66_15": "Kiñca agāmakāraññe ṭhitassa kammakaraṇicchāvirahitassāpi bhikkhuno sattabbhantaraparicchinne ajjhokāse cīvaravippavāso bhagavatā anuññāto,",
  "tika-vin07t17:66_16": "so ca paricchedo sīmā.",
  "tika-vin07t17:66_17": "Evaṁ apekkhaṁ vinā samuppannā.",
  "tika-vin07t17:66_18": "Tenevettha ‘ayaṁ sīmā ticīvaravippavāsaparihārampi labhatī’ti vuttaṁ.",
  "tika-vin07t17:66_19": "Tasmā kammakaraṇicchaṁ vināpi vuttanayena samuppatti gahetabbā”ti vadanti,",
  "tika-vin07t17:66_20": "taṁ na yuttaṁ padīpassa pabhā viya sabbapuggalānampi paccekaṁ sīmāsambhavena saṅghe,",
  "tika-vin07t17:66_21": "gaṇe vā kammaṁ karonte tatraṭṭhānaṁ bhikkhūnaṁ samantā paccekaṁ samuppannānaṁ anekasīmānaṁ aññamaññaṁ saṅkaradosappasaṅgato.",
  "tika-vin07t17:66_22": "Parisavasena cassā vaḍḍhi,",
  "tika-vin07t17:66_23": "hāni ca sambhavati.",
  "tika-vin07t17:66_24": "Pacchā āgatānaṁ abhinavasīmantaruppatti eva,",
  "tika-vin07t17:66_25": "gatānaṁ samantā ṭhitasīmāpi vināso ca bhaveyya.",
  "tika-vin07t17:67_0": "Pāḷiyaṁ pana “samantā sattabbhantarā,",
  "tika-vin07t17:67_1": "ayaṁ tattha samānasaṁvāsā”tiādinā ekā eva sattabbhantarā,",
  "tika-vin07t17:67_2": "udakukkhepā ca anuññātā,",
  "tika-vin07t17:67_3": "na cesā sīmā sabhāvena,",
  "tika-vin07t17:67_4": "kāraṇasāmatthiyena vā pabhā viya padīpassa uppajjati.",
  "tika-vin07t17:67_5": "Kintu bhagavato anujānaneneva,",
  "tika-vin07t17:67_6": "bhagavā ca imāyo anujānanto bhikkhūnaṁ vaggakammaparihārena kammakaraṇasukhatthameva anuññāsīti kathaṁ",
  "tika-vin07t17:67_7": "nahānādikiccena paviṭṭhānampi samantā tāsaṁ sīmānaṁ samuppatti payojanābhāvā?",
  "tika-vin07t17:67_8": "Payojane ca ekaṁ eva payojananti kathaṁ paccekaṁ bhikkhugaṇanāya anekasīmāsamuppatti ?",
  "tika-vin07t17:67_9": "“Ekasīmāyaṁ hatthapāsaṁ avijahitvā ṭhitā”ti vuttaṁ.",
  "tika-vin07t17:67_10": "Yaṁ pana dvinnaṁ sīmānaṁ antarā tattakaparicchedeneva sīmantarikaṭṭhapanavacanaṁ,",
  "tika-vin07t17:67_11": "tattha ṭhitānaṁ kammakopavacanañca,",
  "tika-vin07t17:67_12": "tampi imāsaṁ sīmānaṁ paricchedassa dubbodhatāya sīmāya sambhedasaṅkaṁ,",
  "tika-vin07t17:67_13": "kammakopasaṅkañca dūrato pariharituṁ vuttaṁ.",
  "tika-vin07t17:68_0": "Yo ca cīvarāvippavāsatthaṁ bhagavatā abbhokāse dassito sattabbhantaraparicchedo,",
  "tika-vin07t17:68_1": "so sīmā eva na hoti,",
  "tika-vin07t17:68_2": "khettataḷākādiparicchedo viya ayamettha eko paricchedova.",
  "tika-vin07t17:68_3": "Tattha ca bahūsu bhikkhūsu ekato ṭhitesu tesaṁ visuṁ visuṁ attano ṭhitaṭṭhānato paṭṭhāya samantā sattabbhantaraparicchedabbhantare",
  "tika-vin07t17:68_4": "eva cīvaraṁ ṭhapetabbaṁ.",
  "tika-vin07t17:68_5": "Na parisapariyantato paṭṭhāya.",
  "tika-vin07t17:68_6": "Parisapariyantato paṭṭhāya hi abbhantare gayhamāne abbhantarapariyosāne ṭhapitacīvaraṁ majjhe ṭhitassa",
  "tika-vin07t17:68_7": "abbhantarato bahi hotīti taṁ aruṇuggamane nissaggiyaṁ siyā.",
  "tika-vin07t17:68_8": "Sīmā pana parisapariyantatova gahetabbā.",
  "tika-vin07t17:68_9": "Cīvaravippavāsaparihāropettha abbhokāsaparicchedassa vijjamānattā vutto,",
  "tika-vin07t17:68_10": "na pana yāva sīmāparicchedaṁ labbhamānattā mahāsīmāya avippavāsasīmāvohāro viya.",
  "tika-vin07t17:68_11": "Mahāsīmāyampi hi gāmagāmūpacāresu cīvaraṁ nissaggiyaṁ hoti.",
  "tika-vin07t17:68_12": "Idhāpi majjhe ṭhitassa sīmāpariyante nissaggiyaṁ hoti.",
  "tika-vin07t17:68_13": "Tasmā yathāvuttasīmāpekkhavasenevetāsaṁ sattabbhantaraudakukkhepasīmānaṁ uppatti,",
  "tika-vin07t17:68_14": "tabbigamena vināso ca gahetabbāti amhākaṁ khanti.",
  "tika-vin07t17:68_15": "Vīmaṁsitvā gahetabbaṁ.",
  "tika-vin07t17:68_16": "Añño vā pakāro ito yuttataro gavesitabbo.",
  "tika-vin07t17:69_0": "Idha pana “araññe samantā sattabbhantarā”ti evaṁ pāḷiyaṁ viñjhāṭavisadise araññe samantā sattabbhantarāti",
  "tika-vin07t17:69_1": "aṭṭhakathāyañca rukkhādinirantarepi araññe sattabbhantarasīmāya vihitattā attano nissayabhūtāya araññasīmāya",
  "tika-vin07t17:69_2": "saha etassā rukkhādisambandhe dosābhāvo pageva agāmake rukkheti nissitepi padese cīvaravippavāsassa rukkhaparihāraṁ",
  "tika-vin07t17:69_3": "vināva abbhokāsaparihārova anumatoti siddhoti veditabbo.",
  "tika-vin07t17:70_0": "Upacāratthāyāti sīmantarikatthāya sattabbhantarato adhikaṁ vaṭṭati.",
  "tika-vin07t17:70_1": "Ūnakaṁ pana na vaṭṭati eva sattabbhantaraparicchedassa dubbijānattā.",
  "tika-vin07t17:70_2": "Tasmā saṅghaṁ vinā ekenāpi bhikkhunā bahi tiṭṭhantena aññaṁ sattabbhantaraṁ atikkamitvā atidūre eva ṭhātabbaṁ,",
  "tika-vin07t17:70_3": "itarathā kammakopasaṅkato.",
  "tika-vin07t17:70_4": "Udakukkhepepi eseva nayo.",
  "tika-vin07t17:70_5": "Teneva vakkhati “ūnakaṁ pana na vaṭṭatī”ti.",
  "tika-vin07t17:70_6": "Idañcettha sīmantarikavidhānaṁ dvinnaṁ baddhasīmānaṁ sīmantarikānujānanasuttānulomato siddhanti daṭṭhabbaṁ.",
  "tika-vin07t17:70_7": "Kiñcāpi hi bhagavatā nidānavasena ekagāmasīmānissitānaṁ,",
  "tika-vin07t17:70_8": "ekasabhāgānañca dvinnaṁ baddhasīmānameva aññamaññaṁ sambhedajjhottharaṇadosaparihārāya sīmantarikā anuññātā,",
  "tika-vin07t17:70_9": "tathāpi tadanulomato ekaaraññasīmānadiādisīmañca nissitānaṁ ekasabhāgānaṁ dvinnaṁ sattabbhantarasīmānampi",
  "tika-vin07t17:70_10": "udakukkhepasīmānampi aññamaññaṁ sambhedajjhottharaṇaṁ,",
  "tika-vin07t17:70_11": "sīmantarikaṁ vinā abyavadhānena ṭhānañca bhagavatā anabhimatamevāti ñatvā aṭṭhakathācariyā idhāpi sīmantarikavidhānamakaṁsu.",
  "tika-vin07t17:70_12": "Visabhāgasīmānampi hi ekasīmānissitattaṁ,",
  "tika-vin07t17:70_13": "ekasabhāgattañcāti dvīhaṅgehi samannāgate sati ekaṁ sīmantarikaṁ vinā ṭhānaṁ sambhedāya hoti,",
  "tika-vin07t17:70_14": "nāsatīti daṭṭhabbaṁ.",
  "tika-vin07t17:70_15": "Sīmantarikavidhānasāmatthiyeneva cetāsaṁ rukkhādisambandhopi baddhasīmānaṁ viya aññamaññaṁ na vaṭṭatīti ayampi nayato dassito evāti gahetabbaṁ.",
  "tika-vin07t17:71_0": "“Sabhāvenevā”ti iminā gāmasīmā viya abaddhasīmāti dasseti.",
  "tika-vin07t17:71_1": "Sabbamettha saṅghakammaṁ kātuṁ vaṭṭatīti samānasaṁvāsā ekūposathāti dasseti.",
  "tika-vin07t17:71_2": "Yena kenacīti antamaso sūkarādinā sattena.",
  "tika-vin07t17:71_3": "Mahoghena pana unnataṭṭhānato ninnaṭṭhāne patantena khato khuddako vā mahanto vā lakkhaṇayutto jātassarova.",
  "tika-vin07t17:71_4": "Etthāpi khuddake udakukkhepakiccaṁ natthi,",
  "tika-vin07t17:71_5": "samudde pana sabbathā udakukkhepasīmāyameva kammaṁ kātabbaṁ sodhetuṁ dukkarattā.",
  "tika-vin07t17:72_0": "Puna tatthāti lokavohārasiddhāsu etāsu nadiādīsu tīsu abaddhasīmāsu puna vaggakammaparihāratthaṁ sāsanavohārasiddhāya",
  "tika-vin07t17:72_1": "abaddhasīmāya paricchedaṁ dassentoti adhippāyo.",
  "tika-vin07t17:72_2": "Pāḷiyaṁ yaṁ majjhimassa purisassātiādīsu udakaṁ ukkhipitvā khipīyati etthāti udakukkhepo,",
  "tika-vin07t17:72_3": "udakassa patanokāso,",
  "tika-vin07t17:72_4": "tasmā udakukkhepā.",
  "tika-vin07t17:72_5": "Ayañhettha padasambandhavasena attho –",
  "tika-vin07t17:72_6": "parisapariyantato paṭṭhāya samantā yāva majjhimassa purisassa udakukkhepo udakapatanaṭṭhānaṁ,",
  "tika-vin07t17:72_7": "tāva yaṁ taṁ paricchinnaṭṭhānaṁ,",
  "tika-vin07t17:72_8": "ayaṁ tattha nadiādīsu aparā samānasaṁvāsā udakukkhepasīmāti.",
  "tika-vin07t17:73_0": "Tassa antoti tassa udakukkhepaparicchinnassa ṭhānassa anto.",
  "tika-vin07t17:73_1": "Na kevalañca tasseva anto,",
  "tika-vin07t17:73_2": "tato bahipi,",
  "tika-vin07t17:73_3": "ekassa udakukkhepassa anto ṭhātuṁ na vaṭṭatīti vacanaṁ udakukkhepaparicchedassa dubbijānato kammakopasaṅkā hotīti.",
  "tika-vin07t17:73_4": "Teneva mātikāṭṭhakathāyaṁ “paricchedabbhantare hatthapāsaṁ vijahitvā ṭhitopi paricchedato bahi aññaṁ",
  "tika-vin07t17:73_5": "tattakaṁyeva paricchedaṁ anatikkamitvā ṭhitopi kammaṁ kopeti idaṁ sabbaaṭṭhakathāsu sanniṭṭhāna”nti vuttaṁ.",
  "tika-vin07t17:73_6": "Yaṁ panettha sāratthadīpaniyaṁ “tassa anto hatthapāsaṁ vijahitvā ṭhito kammaṁ kopetīti iminā bahiparicchedato",
  "tika-vin07t17:73_7": "yattha katthaci ṭhito kammaṁ na kopetī”ti vatvā mātikāṭṭhakathāvacanampi paṭikkhipitvā “neva pāḷiyaṁ",
  "tika-vin07t17:73_8": "na aṭṭhakathāyaṁ upalabbhatī”tiādi bahu papañcitaṁ,",
  "tika-vin07t17:73_9": "taṁ na sundaraṁ idha aṭṭhakathāvacanena mātikāṭṭhakathāvacanassa nayato saṁsandanato saṅghaṭanato.",
  "tika-vin07t17:73_10": "Tathā hi dvinnaṁ udakukkhepaparicchedānamantarā vidatthicaturaṅgulamattampi sīmantarikaṁ aṭṭhapetvā “añño udakukkhepo sīmantarikāya ṭhapetabbo,",
  "tika-vin07t17:73_11": "tato adhikaṁ vaṭṭati eva,",
  "tika-vin07t17:73_12": "ūnakaṁ pana na vaṭṭatī”ti evaṁ idheva vuttena iminā aṭṭhakathāvacanena sīmantarikopacārena udakukkhepato",
  "tika-vin07t17:73_13": "ūnake ṭhapite sīmāya sīmāsambhedato kammakopopi vutto eva.",
  "tika-vin07t17:73_14": "Yadaggena ca evaṁ vutto,",
  "tika-vin07t17:73_15": "tadaggena tattha ekabhikkhuno pavesepi sati tassa sīmaṭṭhabhāvato kammakopo vutto eva hoti.",
  "tika-vin07t17:73_16": "Aṭṭhakathāyaṁ “ūnakaṁ pana na vaṭṭatī”ti kathanañcetaṁ udakukkhepaparicchedassa dubbijānantenapi sīmāsambhedasaṅkaāparihāratthaṁ vuttaṁ.",
  "tika-vin07t17:73_17": "Sattabbhantarasīmānamantarā tattakaparicchedeneva sīmantarikavidhānavacanatopi etāsaṁ dubbijānaparicchedatā,",
  "tika-vin07t17:73_18": "tattha ca ṭhitānaṁ kammakopasaṅkā sijjhati.",
  "tika-vin07t17:73_19": "Kammakopasaṅkaṭṭhānampi ācariyā dūrato parihāratthaṁ kammakopaṭṭhānanti vatvāva ṭhapesunti gahetabbaṁ.",
  "tika-vin07t17:74_0": "Tanti sīmaṁ.",
  "tika-vin07t17:74_1": "“Sīghameva atikkāmetī”ti iminā taṁ anatikkamitvā anto eva parivattamānāya kātuṁ vaṭṭatīti dasseti.",
  "tika-vin07t17:74_2": "Etadatthameva hi vālukādīhi sīmāparicchindanaṁ,",
  "tika-vin07t17:74_3": "itarathā bahi parivattā nu kho,",
  "tika-vin07t17:74_4": "no vāti kammakopasaṅkā bhaveyyāti.",
  "tika-vin07t17:74_5": "Aññissā anussāvanāti kevalāya nadisīmāya anussāvanā.",
  "tika-vin07t17:74_6": "Antonadiyaṁ jātarukkhe vāti udakukkhepaparicchedassa bahi ṭhite rukkhepi vā.",
  "tika-vin07t17:74_7": "Bahinaditīrameva hi visabhāgasīmattā abandhitabbaṭṭhānaṁ,",
  "tika-vin07t17:74_8": "na antonadī nissayattena sabhāgattā.",
  "tika-vin07t17:74_9": "Teneva “bahinaditīre vihārasīmāya vā”tiādinā tīrameva abandhitabbaṭṭhānattena dassitaṁ,",
  "tika-vin07t17:74_10": "na pana nadī.",
  "tika-vin07t17:74_11": "“Rukkhepi ṭhitehī”ti idaṁ antoudakukkhepaṭṭhaṁ sandhāya vuttaṁ.",
  "tika-vin07t17:74_12": "Na hi bahiudakukkhepe bhikkhūnaṁ ṭhātuṁ vaṭṭati.",
  "tika-vin07t17:75_0": "Rukkhassāti tasseva antoudakukkhepaṭṭhassa rukkhassa.",
  "tika-vin07t17:75_1": "Sīmaṁ vā sodhetvāti yathāvuttaṁ vihāre baddhasīmaṁ,",
  "tika-vin07t17:75_2": "gāmasīmañca tattha ṭhitabhikkhūnaṁ hatthapāsānayanabahisīmākaraṇavaseneva sodhetvā.",
  "tika-vin07t17:75_3": "Yathā ca udakukkhepasīmāyaṁ kammaṁ karontehi,",
  "tika-vin07t17:75_4": "evaṁ baddhasīmāyaṁ,",
  "tika-vin07t17:75_5": "gāmasīmāyaṁ vā kammaṁ karontehipi udakukkhepasīmaṭṭhe sodhetvāva kātabbaṁ.",
  "tika-vin07t17:75_6": "Eteneva sattabbhantaraaraññasīmāhipi udakukkhepasīmāya,",
  "tika-vin07t17:75_7": "imāya ca saddhiṁ tāsaṁ rukkhādisambandhadosopi nayato dassitova hoti.",
  "tika-vin07t17:75_8": "Imināva nayena sattabbhantarasīmāya baddhasīmāgāmasīmāhipi saddhiṁ,",
  "tika-vin07t17:75_9": "etāsañca sattabbhantarasīmāya saddhiṁ sambandhadoso ñātabbo.",
  "tika-vin07t17:75_10": "Aṭṭhakathāyaṁ panetaṁ sabbaṁ vuttanayato sakkā ñātunti aññamaññasamāsannānamevettha dassitaṁ.",
  "tika-vin07t17:76_0": "Tatridaṁ suttānulomato nayaggahaṇamukhaṁ –",
  "tika-vin07t17:76_1": "yathā hi baddhasīmāyaṁ sammatā vipattisīmā hotīti tāsaṁ aññamaññaṁ rukkhādisambandho na vaṭṭati,",
  "tika-vin07t17:76_2": "evaṁ nadiādīsu sammatāpi baddhasīmā vipattisīmāva hotīti tāhipi saddhiṁ tassā rukkhādisambandho na vaṭṭatīti sijjhati.",
  "tika-vin07t17:76_3": "Iminā nayena sattabbhantarasīmāya gāmanadiādīhi saddhiṁ,",
  "tika-vin07t17:76_4": "udakukkhepasīmāya ca araññādīhi saddhiṁ rukkhādisambandhassa na vaṭṭanakabhāvo ñātabbo,",
  "tika-vin07t17:76_5": "evametā bhagavatā anuññātā baddhasīmā sattabbhantaraudakukkhepasīmā aññamaññañceva attano nissayavirahitāhi",
  "tika-vin07t17:76_6": "itarītarāsaṁ nissayasīmāhi ca rukkhādisambandhe sati sambhedadosamāpajjatīti suttānulomanayo ñātabbova.",
  "tika-vin07t17:77_0": "Attano attano pana nissayabhūtagāmādīhi saddhiṁ baddhasīmādīnaṁ tissannaṁ uppattikāle bhagavatā anuññātassa",
  "tika-vin07t17:77_1": "sambhedajjhottharaṇassa anulomato rukkhādisambandhopi anuññātova hotīti daṭṭhabbaṁ.",
  "tika-vin07t17:77_2": "Yadi evaṁ udakukkhepabaddhasīmādīnaṁ antarā kasmā sīmantarikā na vihitāti?",
  "tika-vin07t17:77_3": "Nissayabhedasabhāvabhedehi sayameva bhinnattā.",
  "tika-vin07t17:77_4": "Ekanissayaekasabhāvānameva hi sīmantarikāya vināsaṁ karotīti vuttovāyamattho.",
  "tika-vin07t17:77_5": "Eteneva nadinimittaṁ katvā baddhāya sīmāya saṅghe kammaṁ karonte nadiyampi yāva gāmakhettaṁ āhacca ṭhitāya",
  "tika-vin07t17:77_6": "udakukkhepasīmāya aññesaṁ kammaṁ kātuṁ vaṭṭatīti siddhaṁ hoti.",
  "tika-vin07t17:77_7": "Yā panetā lokavohārasiddhā gāmāraññanadisamuddajātassarasīmā pañca,",
  "tika-vin07t17:77_8": "tā aññamaññarukkhādisambandhepi sambhedadosaṁ nāpajjati,",
  "tika-vin07t17:77_9": "tathā lokavohārābhāvato.",
  "tika-vin07t17:77_10": "Na hi gāmādayo gāmantarādīhi,",
  "tika-vin07t17:77_11": "nadiādīhi ca rukkhādisambandhamattena sambhinnāti loke voharanti.",
  "tika-vin07t17:77_12": "Lokavohārasiddhānañca lokavohāratova sambhedo vā asambhedo vā gahetabbo, nāññato.",
  "tika-vin07t17:77_13": "Teneva aṭṭhakathāyaṁ tāsaṁ aññamaññaṁ katthacipi sambhedanayo na dassito,",
  "tika-vin07t17:77_14": "sāsanavohārasiddhoyeva dassitoti.",
  "tika-vin07t17:78_0": "Ettha pana baddhasīmāya tāva “heṭṭhā pathavīsandhārakaṁ udakapariyantaṁ katvā sīmāgatā hotī”tiādinā adhobhāgaparicchedo",
  "tika-vin07t17:78_1": "aṭṭhakathāyaṁ sabbathā dassito.",
  "tika-vin07t17:78_2": "Gāmasīmādīnaṁ pana na dassito.",
  "tika-vin07t17:78_3": "Kathamayaṁ jānitabboti?",
  "tika-vin07t17:78_4": "Keci tāvettha “gāmasīmādayopi baddhasīmā viya pathavīsandhārakaṁ udakaṁ āhacca tiṭṭhatī”ti vadanti.",
  "tika-vin07t17:79_0": "Keci pana taṁ paṭikkhipitvā “nadisamuddajātassarasīmā,",
  "tika-vin07t17:79_1": "tāva tannissitaudakukkhepasīmā ca pathaviyā uparitale,",
  "tika-vin07t17:79_2": "heṭṭhā ca udakajjhottharaṇappadese eva tiṭṭhanti,",
  "tika-vin07t17:79_3": "na tato heṭṭhā udakassa ajjhottharaṇābhāvā.",
  "tika-vin07t17:79_4": "Sace pana udakoghādinā yojanappamāṇampi ninnaṭṭhānaṁ hoti,",
  "tika-vin07t17:79_5": "nadisīmādayova honti,",
  "tika-vin07t17:79_6": "na tato heṭṭhā.",
  "tika-vin07t17:79_7": "Tasmā nadiādīnaṁ heṭṭhā bahitīramukhena umaṅgena,",
  "tika-vin07t17:79_8": "iddhiyā vā paviṭṭho bhikkhu nadiyaṁ ṭhitānaṁ kammaṁ na kopeti.",
  "tika-vin07t17:79_9": "So pana āsannagāme bhikkhūnaṁ kammaṁ kopeti.",
  "tika-vin07t17:79_10": "Sace pana so ubhinnaṁ tīragāmānaṁ majjhe nisinno hoti,",
  "tika-vin07t17:79_11": "ubhayagāmaṭṭhānaṁ kammaṁ kopeti.",
  "tika-vin07t17:79_12": "Sace pana tīraṁ gāmakhettaṁ na hoti,",
  "tika-vin07t17:79_13": "agāmakāraññameva.",
  "tika-vin07t17:79_14": "Tattha pana tīradvayepi sattabbhantarasīmaṁ vinā kevalāya khuddakāraññasīmāya kammaṁ karontānaṁ kammaṁ kopeti.",
  "tika-vin07t17:79_15": "Sace sattabbhantarasīmāyaṁ karonti,",
  "tika-vin07t17:79_16": "tadā yadi tesaṁ sattabbhantarasīmāya paricchedo etassa nisinnokāsassa parato ekaṁ sattabbhantaraṁ atikkamitvā ṭhito na kammakopo. No ce,",
  "tika-vin07t17:79_17": "kammakopo.",
  "tika-vin07t17:79_18": "Gāmasīmāyaṁ pana antoumaṅge vā bile vā yattha pavisituṁ sakkā,",
  "tika-vin07t17:79_19": "yattha vā suvaṇṇamaṇiādiṁ khaṇitvā gaṇhanti,",
  "tika-vin07t17:79_20": "gahetuṁ sakkāti vā sambhāvanā hoti,",
  "tika-vin07t17:79_21": "tattakaṁ heṭṭhāpi gāmasīmā,",
  "tika-vin07t17:79_22": "tattha iddhiyā anto nisinnopi kammaṁ kopeti.",
  "tika-vin07t17:79_23": "Yattha pana pakatimanussānaṁ pavesasambhāvanāpi natthi,",
  "tika-vin07t17:79_24": "taṁ sabbaṁ yāva pathavisandhārakaudakā araññasīmāva,",
  "tika-vin07t17:79_25": "na gāmasīmā.",
  "tika-vin07t17:79_26": "Araññasīmāyampi eseva nayo.",
  "tika-vin07t17:79_27": "Tatthapi hi yattake padese pavesasambhāvanā,",
  "tika-vin07t17:79_28": "tattakameva uparitale araññasīmā pavattati.",
  "tika-vin07t17:79_29": "Tato pana heṭṭhā na araññasīmā,",
  "tika-vin07t17:79_30": "tattha uparitalena saha ekāraññavohārābhāvato.",
  "tika-vin07t17:79_31": "Na hi tattha paviṭṭhaṁ araññaṁ paviṭṭho ti voharanti.",
  "tika-vin07t17:79_32": "Tasmā tatraṭṭho upari araññaṭṭhānaṁ kammaṁ na kopeti umaṅganadiyaṁ ṭhito viya uparinadiyaṁ ṭhitānaṁ.",
  "tika-vin07t17:79_33": "Ekasmiñhi cakkavāḷe gāmanadisamuddajātassare muñcitvā tadavasesaṁ amanussāvāsaṁ devabrahmalokaṁ upādāya sabbaṁ araññameva.",
  "tika-vin07t17:79_34": "‘Gāmā vā araññā vā’ti vuttattā hi nadisamuddajātassarādipi araññameva.",
  "tika-vin07t17:79_35": "Idha pana nadiādīnaṁ visuṁ sīmābhāvena gahitattā tadavasesameva araññaṁ gahetabbaṁ.",
  "tika-vin07t17:79_36": "Tattha ca yattake padese ekaṁ ‘arañña’nti voharanti,",
  "tika-vin07t17:79_37": "ayamekāraññasīmā.",
  "tika-vin07t17:79_38": "Indapurañhi sabbaṁ ekāraññasīmā.",
  "tika-vin07t17:79_39": "Tathā asurayakkhapurādi.",
  "tika-vin07t17:79_40": "Ākāsaṭṭhadevabrahmavimānāni pana samantā ākāsaparicchinnāni paccekaṁ araññasīmā samuddamajjhe pabbatadīpakā viya.",
  "tika-vin07t17:79_41": "Tattha sabbattha sattabbhantarasīmāyaṁ,",
  "tika-vin07t17:79_42": "araññasīmāyameva vāti kammaṁ kātabbaṁ.",
  "tika-vin07t17:79_43": "Tasmā idhāpi upariaraññatalena saddhiṁ heṭṭhāpathaviyā araññavohārābhāvā visuṁ araññasīmāti gahetabbaṁ.",
  "tika-vin07t17:79_44": "Tenevettha gāmanadiādisīmākathāya aṭṭhakathāyaṁ ‘iddhimā bhikkhu heṭṭhāpathavitale ṭhito kammaṁ kopetī’ti",
  "tika-vin07t17:79_45": "baddhasīmāyaṁ dassitanayo na dassito”ti vadanti.",
  "tika-vin07t17:80_0": "Idañcetāsaṁ gāmasīmādīnaṁ heṭṭhāpamāṇadassanaṁ suttādivirodhābhāvā yuttaṁ viya dissati.",
  "tika-vin07t17:80_1": "Vīmaṁsitvā gahetabbaṁ.",
  "tika-vin07t17:80_2": "Evaṁ gahaṇe ca gāmasīmāyaṁ sammatā baddhasīmā upari gāmasīmaṁ,",
  "tika-vin07t17:80_3": "heṭṭhā udakapariyantaṁ araññasīmañca avattharatīti tassā araññasīmāpi khettanti sijjhati.",
  "tika-vin07t17:80_4": "Bhagavatā ca “sabbā,",
  "tika-vin07t17:80_5": "bhikkhave,",
  "tika-vin07t17:80_6": "nadī asīmā”tiādinā nadisamuddajātassarā baddhasīmāya akhettabhāvena vuttā,",
  "tika-vin07t17:80_7": "na pana araññaṁ.",
  "tika-vin07t17:80_8": "Tasmā araññampi baddhasīmāya khettamevāti gahetabbaṁ.",
  "tika-vin07t17:80_9": "Yadi evaṁ kasmā tattha sā na bajjhatīti?",
  "tika-vin07t17:80_10": "Payojanābhāvā.",
  "tika-vin07t17:80_11": "Sīmāpekkhānantarameva sattabbhantarasīmāya sambhavato.",
  "tika-vin07t17:80_12": "Tassā ca upari sammatāya baddhasīmāya sambhedajjhottharaṇānulomato vipattisīmā eva siyā.",
  "tika-vin07t17:80_13": "Gāmakhette pana ṭhatvā agāmakāraññekadesampi antokaritvā sammatā kiñcāpi susammatā,",
  "tika-vin07t17:80_14": "agāmakāraññe bhagavatā vihitāya sattabbhantarasīmāyapi anivattito.",
  "tika-vin07t17:80_15": "Tattha pana kammaṁ kātuṁ paviṭṭhānampi tato bahi kevalāraññe karontānampi antarā tīṇi sattabbhantarāni ṭhapetabbāni,",
  "tika-vin07t17:80_16": "aññathā vipatti eva siyāti sabbathā niratthakameva agāmakāraññe baddhasīmākaraṇanti veditabbaṁ.",
  "tika-vin07t17:81_0": "Antonadiyaṁ paviṭṭhasākhāyāti nadiyā pathavitalaṁ āhacca ṭhitāya sākhāyapi,",
  "tika-vin07t17:81_1": "pageva anāhacca ṭhitāya.",
  "tika-vin07t17:81_2": "Pārohepi eseva nayo.",
  "tika-vin07t17:81_3": "Etena sabhāgaṁ nadisīmaṁ phusitvā ṭhitenapi visabhāgasīmāsambandhasākhādinā udakukkhepasīmāya sambandho na vaṭṭatīti dasseti.",
  "tika-vin07t17:81_4": "Eteneva mahāsīmaṁ,",
  "tika-vin07t17:81_5": "gāmasīmañca phusitvā ṭhitena sākhādinā māḷakasīmāya sambandho na vaṭṭatīti ñāpitoti daṭṭhabbo.",
  "tika-vin07t17:82_0": "Antonadiyaṁyevāti setupādānaṁ tīraṭṭhataṁ nivatteti.",
  "tika-vin07t17:82_1": "Tena udakukkhepaparicchedato bahi nadiyaṁ patiṭṭhitattepi sambhedābhāvaṁ dasseti.",
  "tika-vin07t17:82_2": "Tenāha “bahitīre patiṭṭhitā”tiādi.",
  "tika-vin07t17:82_3": "Yadi hi udakukkhepato bahi antonadiyampi patiṭṭhitatte sambhedo bhaveyya,",
  "tika-vin07t17:82_4": "tampi paṭikkhipitabbaṁ bhaveyya kammakopassa samānattā,",
  "tika-vin07t17:82_5": "na ca paṭikkhittaṁ.",
  "tika-vin07t17:82_6": "Tasmā sabbattha attano nissayasīmāya sambhedadoso natthevāti gahetabbaṁ.",
  "tika-vin07t17:83_0": "Āvaraṇena vāti dāruādiṁ nikhaṇitvā udakanivāraṇena.",
  "tika-vin07t17:83_1": "Koṭṭakabandhanena vāti mattikādīhi pūretvā katasetubandhena.",
  "tika-vin07t17:83_2": "Ubhayenāpi āvaraṇameva dasseti.",
  "tika-vin07t17:83_3": "“Nadiṁ vināsetvā”ti vuttamevatthaṁ vibhāveti “heṭṭhā pāḷi baddhā”ti,",
  "tika-vin07t17:83_4": "heṭṭhā nadiṁ āvaritvā pāḷi baddhāti attho.",
  "tika-vin07t17:83_5": "Chaḍḍitamodakanti atirittodakaṁ.",
  "tika-vin07t17:83_6": "“Nadiṁ ottharitvā sandanaṭṭhānato”ti iminā taḷākanadīnaṁ antarā pavattanaṭṭhāne na vaṭṭatīti dasseti.",
  "tika-vin07t17:83_7": "Uppatitvāti tīrādibhindanavasena vipulā hutvā.",
  "tika-vin07t17:83_8": "Vihārasīmanti baddhasīmaṁ.",
  "tika-vin07t17:84_0": "Agamanapatheti tadaheva gantvā nivattituṁ asakkuṇeyye.",
  "tika-vin07t17:84_1": "Araññasīmāsaṅkhyameva gacchatīti lokavohārasiddhaṁ agāmakāraññasīmaṁ sandhāya vadati.",
  "tika-vin07t17:84_2": "Tatthāti pakatiyā macchabandhānaṁ gamanapathesu dīpakesu.",
  "tika-vin07t17:85_0": "Taṁ ṭhānanti āvāṭādīnaṁ kataṭṭhānameva,",
  "tika-vin07t17:85_1": "na akatanti attho.",
  "tika-vin07t17:85_2": "Loṇīti samuddodakassa uppattiveganinno mātikākārena pavattanako.",
  "tika-vin07t17:86_0": "148.Sambhindantīti yattha catūhi bhikkhūhi nisīdituṁ na sakkā,",
  "tika-vin07t17:86_1": "tattakato paṭṭhāya yāva kesaggamattampi antosīmāya karonto sambhindati.",
  "tika-vin07t17:86_2": "Catunnaṁ bhikkhūnaṁ pahonakato paṭṭhāya yāva sakalampi anto karonto ajjhottharantīti veditabbaṁ.",
  "tika-vin07t17:86_3": "Saṁsaṭṭhaviṭapāti aññamaññaṁ sibbitvā ṭhitamahāsākhamūlā,",
  "tika-vin07t17:86_4": "etena aññamaññassa accāsannataṁ dīpeti.",
  "tika-vin07t17:86_5": "Sākhāya sākhaṁ phusantā hi dūraṭṭhāpi siyyuṁ,",
  "tika-vin07t17:86_6": "tato ekaṁsato sambhedalakkhaṇaṁ dassitaṁ na siyāti taṁ dassetuṁ viṭapaggahaṇaṁ kataṁ.",
  "tika-vin07t17:86_7": "Evañhi bhikkhūnaṁ nisīdituṁ appahonakaṭṭhānaṁ attano sīmāya antosīmaṭṭhaṁ karitvā purāṇavihāraṁ karonto sīmāya sīmaṁ sambhindati nāma,",
  "tika-vin07t17:86_8": "na tato paranti dassitameva hoti.",
  "tika-vin07t17:86_9": "Baddhā hotīti porāṇakavihārasīmaṁ sandhāya vuttaṁ.",
  "tika-vin07t17:86_10": "Ambanti aparena samayena purāṇavihāraparikkhepādīnaṁ vinaṭṭhattā ajānantānaṁ taṁ purāṇasīmāya nimittabhūtaṁ ambaṁ.",
  "tika-vin07t17:86_11": "Attano sīmāya antosīmaṭṭhaṁ karitvā purāṇavihārasīmaṭṭhaṁ jambuṁ kittetvā ambajambūnaṁ antare yaṁ ṭhānaṁ,",
  "tika-vin07t17:86_12": "taṁ attano sīmāya pavesetvā bandhantīti attho.",
  "tika-vin07t17:86_13": "Ettha ca purāṇasīmāya nimittabhūtassa gāmaṭṭhassa ambarukkhassa antosīmaṭṭhāya jambuyā saha saṁsaṭṭhaviṭapattepi",
  "tika-vin07t17:86_14": "sīmāya bandhanakāle vipatti vā pacchā gāmasīmāya saha sambhedo vā kammavipatti vā na hotīti mukhatova",
  "tika-vin07t17:86_15": "vuttanti veditabbaṁ.",
  "tika-vin07t17:87_0": "Padesanti saṅghassa nisīdanappahonakappadesaṁ.",
  "tika-vin07t17:87_1": "“Sīmantarikaṁ ṭhapetvā”tiādinā sambhedajjhottharaṇaṁ akatvā baddhasīmāhi aññamaññaṁ phusāpetvā abyavadhānena baddhāpi sīmā asīmā evāti dasseti.",
  "tika-vin07t17:87_2": "Tasmā ekadvaṅgulamattāpi sīmantarikā vaṭṭati eva.",
  "tika-vin07t17:87_3": "Sā pana dubbodhāti aṭṭhakathāsu caturaṅgulādikā vuttāti daṭṭhabbaṁ.",
  "tika-vin07t17:87_4": "Dvinnaṁ sīmānanti dvinnaṁ baddhasīmānaṁ.",
  "tika-vin07t17:87_5": "Nimittaṁ hotīti nimittassa sīmato bāhirattā bandhanakāle tāva sambhedadoso natthīti adhippāyo.",
  "tika-vin07t17:87_6": "Na kevalañca nimittakattā eva saṅkaraṁ karoti,",
  "tika-vin07t17:87_7": "atha kho sīmantarikāya ṭhito aññopi rukkho karoti eva.",
  "tika-vin07t17:87_8": "Tasmā appamattikāya sīmantarikāya vaḍḍhanakā rukkhādayo na vaṭṭanti eva.",
  "tika-vin07t17:87_9": "Ettha ca upari dissamānakhandhasākhādipavese eva saṅkaradosassa sabbattha dassitattā adissamānānaṁ mūlānaṁ",
  "tika-vin07t17:87_10": "pavesepi bhūmigatikattā doso natthīti sijjhati.",
  "tika-vin07t17:87_11": "Sace pana mūlānipi dissamānāneva pavisanti,",
  "tika-vin07t17:87_12": "saṅkarova.",
  "tika-vin07t17:87_13": "Pabbatapāsāṇā pana dissamānāpi bhūmigatikā eva.",
  "tika-vin07t17:87_14": "Yadi pana bandhanakāle eva eko thūlarukkho ubhayampi sīmaṁ āhacca tiṭṭhati,",
  "tika-vin07t17:87_15": "pacchā baddhā asīmā hotīti daṭṭhabbaṁ.",
  "tika-vin07t17:88_0": "Sīmāsaṅkaranti sīmāsambhedaṁ.",
  "tika-vin07t17:88_1": "Yaṁ pana sāratthadīpaniyaṁ vuttaṁ “sīmāsaṅkaraṁ karotīti vaḍḍhitvā sīmappadesaṁ paviṭṭhe dvinnaṁ sīmānaṁ gataṭṭhānassa duviññeyyattā vutta”nti,",
  "tika-vin07t17:88_2": "taṁ na yuttaṁ gāmasīmāyapi saha saṅkaraṁ karotīti vattabbato.",
  "tika-vin07t17:88_3": "Tatthāpi hi nimitte vaḍḍhite gāmasīmābaddhasīmānaṁ gataṭṭhānaṁ dubbiññeyyameva hoti,",
  "tika-vin07t17:88_4": "tattha pana avatvā dvinnaṁ baddhasīmānameva saṅkarassa vuttattā yathāvuttasambaddhadosova saṅkara-saddena vuttoti gahetabbaṁ.",
  "tika-vin07t17:88_5": "Pāḷiyaṁ pana nidānavasena “yesaṁ,",
  "tika-vin07t17:88_6": "bhikkhave,",
  "tika-vin07t17:88_7": "sīmā pacchā sammatā,",
  "tika-vin07t17:88_8": "tesaṁ taṁ kammaṁ adhammika”ntiādinā pacchā sammatāya asīmatte vuttepi dvīsu gāmasīmāsu ṭhatvā dvīhi saṅghehi",
  "tika-vin07t17:88_9": "sambhedaṁ vā ajjhottharaṇaṁ vā katvā sīmantarikaṁ aṭṭhapetvā vā rukkhapārohādisambandhaṁ aviyojetvā vā",
  "tika-vin07t17:88_10": "ekasmiṁ khaṇe kammavācāniṭṭhāpanavasena ekato sammatānaṁ dvinnaṁ sīmānampi asīmatā pakāsitāti veditabbaṁ.",
  "tika-vin07t17:89_0": "Gāmasīmādikathāvaṇṇanā niṭṭhitā.",
  "tika-vin07t17:90_0": "Uposathabhedādikathāvaṇṇanā",
  "tika-vin07t17:91_0": "149.Adhammena vagganti ettha ekasīmāya catūsu bhikkhūsu vijjamānesu pātimokkhuddesova anuññāto, tīsu,",
  "tika-vin07t17:91_1": "dvīsu ca pārisuddhiuposathova.",
  "tika-vin07t17:91_2": "Idha pana tathā akatattā “adhammenā”ti vuttaṁ.",
  "tika-vin07t17:91_3": "Yasmā pana chandapārisuddhi saṅghe eva āgacchati, na gaṇe,",
  "tika-vin07t17:91_4": "na puggale,",
  "tika-vin07t17:91_5": "tasmā “vagga”nti vuttanti.",
  "tika-vin07t17:92_0": "Sace pana dve saṅghā ekasīmāya aññamaññaṁ chandaṁ āharitvā ekasmiṁ khaṇe visuṁ saṅghakammaṁ karonti,",
  "tika-vin07t17:92_1": "ettha kathanti?",
  "tika-vin07t17:92_2": "Keci panetaṁ vaṭṭatīti vadanti,",
  "tika-vin07t17:92_3": "taṁ na gahetabbaṁ vaggakammattā.",
  "tika-vin07t17:92_4": "Kammaṁ karontānañhi chandapārisuddhi aññattha na gacchati tathā vacanābhāvā,",
  "tika-vin07t17:92_5": "visuṁ visuṁ kammakaraṇatthameva sīmāya anuññātattā cāti gahetabbaṁ.",
  "tika-vin07t17:92_6": "Vihārasīmāyaṁ pana saṅghe vijjamānepi kenaci paccayena khandhasīmāyaṁ tīsu,",
  "tika-vin07t17:92_7": "dvīsu vā pārisuddhiuposathaṁ karontesu kammaṁ dhammena samaggameva bhinnasīmaṭṭhattāti daṭṭhabbaṁ.",
  "tika-vin07t17:93_0": "Uposathabhedādikathāvaṇṇanā niṭṭhitā.",
  "tika-vin07t17:94_0": "Pātimokkhuddesakathāvaṇṇanā",
  "tika-vin07t17:95_0": "150.Evametaṁ dhārayāmīti.",
  "tika-vin07t17:95_1": "Sutā kho panāyasmantehīti ettha “evametaṁ dhārayāmī”ti vatvā “uddiṭṭhaṁ kho āyasmanto nidānaṁ,",
  "tika-vin07t17:95_2": "sutā kho panāyasmantehi cattāro pārājikā dhammā”tiādinā vattabbaṁ.",
  "tika-vin07t17:95_3": "Mātikāṭṭhakathāyampi evameva vuttaṁ.",
  "tika-vin07t17:95_4": "Sutenāti sutapadena.",
  "tika-vin07t17:96_0": "Savarabhayanti vanacarakabhayaṁ.",
  "tika-vin07t17:96_1": "Tenāha “aṭavimanussabhaya”nti.",
  "tika-vin07t17:96_2": "Nidānuddese aniṭṭhite pātimokkhaṁ niddiṭṭhaṁ nāma na hotīti āha “dutiyādīsu uddesesū”tiādi.",
  "tika-vin07t17:96_3": "Tīhipi vidhīhīti osāraṇakathanasarabhaññehi.",
  "tika-vin07t17:96_4": "Ettha ca atthaṁ bhaṇitukāmatāya vā bhaṇāpetukāmatāya vā suttassa osāraṇaṁ osāraṇaṁ nāma.",
  "tika-vin07t17:96_5": "Tasseva atthappakāsanā kathanaṁ nāma.",
  "tika-vin07t17:96_6": "Kevalaṁ pāṭhasseva sarena bhaṇanaṁ sarabhaññaṁ nāma.",
  "tika-vin07t17:96_7": "Sajjhāyaṁ adhiṭṭhahitvāti “sajjhāyaṁ karomī”ti cittaṁ uppādetvā.",
  "tika-vin07t17:96_8": "Osāretvā pana kathentenāti sayameva pāṭhaṁ vatvā pacchā atthaṁ kathentena.",
  "tika-vin07t17:97_0": "Pātimokkhuddesakathāvaṇṇanā niṭṭhitā.",
  "tika-vin07t17:98_0": "Adhammakammapaṭikkosanādikathāvaṇṇanā",
  "tika-vin07t17:99_0": "155.Navavidhanti saṅghagaṇapuggalesu tayo,",
  "tika-vin07t17:99_1": "suttuddesapārisuddhiadhiṭṭhānavasena tayo,",
  "tika-vin07t17:99_2": "cātuddasīpannarasīsāmaggīvasena tayoti navavidhaṁ.",
  "tika-vin07t17:99_3": "Catubbidhanti adhammenavaggādi catubbidhaṁ.",
  "tika-vin07t17:99_4": "Duvidhanti bhikkhubhikkhunipātimokkhavasena duvidhaṁ pātimokkhaṁ.",
  "tika-vin07t17:99_5": "Navavidhanti bhikkhūnaṁ pañca,",
  "tika-vin07t17:99_6": "bhikkhunīnaṁ cattāroti navavidhaṁ pātimokkhuddesaṁ.",
  "tika-vin07t17:100_0": "Adhammakammapaṭikkosanādikathāvaṇṇanā niṭṭhitā.",
  "tika-vin07t17:101_0": "Pakkhagaṇanādiuggahaṇānujānanakathādivaṇṇanā",
  "tika-vin07t17:102_0": "156.Katimīti tithi-saddāpekkhaṁ itthiliṅgaṁ daṭṭhabbaṁ.",
  "tika-vin07t17:103_0": "163.Utuvasseyevāti hemantagimhesuyeva.",
  "tika-vin07t17:104_0": "164.Viññāpetīti ettha manasā cintetvā kāyavikārakaraṇameva viññāpananti daṭṭhabbaṁ.",
  "tika-vin07t17:104_1": "Pāḷiyaṁ aññassa dātabbā pārisuddhīti pārisuddhidāyakena puna aññassa bhikkhuno santike dātabbā.",
  "tika-vin07t17:104_2": "“Bhūtaṁyeva vā sāmaṇerabhāvaṁ ārocetī”ti vuttattā ūnavīsativassakāle upasampannassa,",
  "tika-vin07t17:104_3": "antimavatthuajjhāpannasikkhāpaccakkhātādīnaṁ vā yāva bhikkhupaṭiññā vattati,",
  "tika-vin07t17:104_4": "tāva tehi āhaṭāpi chandapārisuddhi āgacchati.",
  "tika-vin07t17:104_5": "Yadā pana te attano sāmaṇerādibhāvaṁ paṭijānanti,",
  "tika-vin07t17:104_6": "tato paṭṭhāyeva nāgacchatīti dassitanti daṭṭhabbaṁ.",
  "tika-vin07t17:104_7": "Pāḷiyampi hi “dinnāya pārisuddhiyā saṅghappatto vibbhamati…pe…",
  "tika-vin07t17:104_8": "paṇḍako paṭijānāti.",
  "tika-vin07t17:104_9": "Tiracchānagato paṭijānāti.",
  "tika-vin07t17:104_10": "Ubhatobyañjanako paṭijānāti,",
  "tika-vin07t17:104_11": "āhaṭā hoti pārisuddhī”ti vuttattā paṇḍakādīnampi bhikkhupaṭiññāya vattamānakālesu chandapārisuddhiyā āgamanaṁ siddhameva.",
  "tika-vin07t17:104_12": "Tenāha “esa nayo sabbatthā”ti.",
  "tika-vin07t17:104_13": "Ummattakakhittacittavedanāṭṭānaṁ pana pakatattā antarāmagge ummattakādibhāve paṭiññātepi tesaṁ saṅghappattamatteneva chandādi āgacchatīti daṭṭhabbaṁ.",
  "tika-vin07t17:105_0": "“Bhikkhūnaṁ hatthapāsa”nti iminā gaṇapuggalesu chandapārisuddhiyā anāgamanaṁ dasseti.",
  "tika-vin07t17:105_1": "“Saṅghappatto”ti hi pāḷiyaṁ vuttaṁ.",
  "tika-vin07t17:105_2": "Biḷālasaṅkhalikapārisuddhīti biḷālagīvāya bandhanasaṅkhalikasadisā pārisuddhi nāma,",
  "tika-vin07t17:105_3": "yathā saṅkhalikā biḷāle āgacchante eva āgacchati,",
  "tika-vin07t17:105_4": "na anāgacchante tappaṭibaddhattā,",
  "tika-vin07t17:105_5": "evamayaṁ pārisuddhipīti attho.",
  "tika-vin07t17:105_6": "Atha vā yathā saṅkhalikāya paṭhamavalayaṁ dutiyavalayaṁ pāpuṇāti,",
  "tika-vin07t17:105_7": "na tatiyavalayaṁ,",
  "tika-vin07t17:105_8": "evamayampīti adhippāyo.",
  "tika-vin07t17:105_9": "Upalakkhaṇamattañcettha biḷāla-ggahaṇaṁ daṭṭhabbaṁ.",
  "tika-vin07t17:106_0": "Pakkhagaṇanādiuggahaṇānujānanakathādivaṇṇanā niṭṭhitā.",
  "tika-vin07t17:107_0": "Chandadānakathādivaṇṇanā",
  "tika-vin07t17:108_0": "165. Pāḷiyaṁ “santi saṅghassa karaṇīyānī”ti vattabbe vacanavipallāsena “karaṇīya”nti vuttaṁ.",
  "tika-vin07t17:109_0": "167.“Tassa sammutidānakiccaṁ natthī”ti idaṁ pāḷiyaṁ ekadā sarantasseva sammutidānassa vuttattā ekadā",
  "tika-vin07t17:109_1": "asarantassa sammutiabhāvepi tassa anāgamanaṁ vaggakammāya na hotīti vuttaṁ.",
  "tika-vin07t17:109_2": "Keci pana “sopi hatthapāseva ānetabbo”ti vadanti,",
  "tika-vin07t17:109_3": "taṁ na gahetabbaṁ.",
  "tika-vin07t17:110_0": "168.",
  "tika-vin07t17:110_1": "Saṅghasannipātato paṭhamaṁ kātabbaṁ pubbakaraṇaṁ.",
  "tika-vin07t17:110_2": "Saṅghasannipāte kātabbaṁ pubbakiccanti daṭṭhabbaṁ.",
  "tika-vin07t17:110_3": "Pāḷiyaṁ no ce adhiṭṭhaheyya,",
  "tika-vin07t17:110_4": "āpatti dukkaṭassāti ettha asañcicca asatiyā anāpatti.",
  "tika-vin07t17:110_5": "Yathā cettha,",
  "tika-vin07t17:110_6": "evaṁ uparipi.",
  "tika-vin07t17:110_7": "Yattha pana acittakāpatti atthi,",
  "tika-vin07t17:110_8": "tattha vakkhāma.",
  "tika-vin07t17:111_0": "169.“Paññattaṁ hotī”ti iminā “na sāpattikena uposatho kātabbo”ti visuṁ paṭikkhepābhāvepi yathāvuttasuttasāmatthiyato paññattamevāti dasseti.",
  "tika-vin07t17:111_1": "Iminā eva nayena –",
  "tika-vin07t17:112_0": "“Aṭṭhānametaṁ,",
  "tika-vin07t17:112_1": "bhikkhave,",
  "tika-vin07t17:112_2": "anavakāso yaṁ tathāgato aparisuddhāya parisāya uposathaṁ kareyya,",
  "tika-vin07t17:112_3": "pātimokkhaṁ uddiseyyā”ti –",
  "tika-vin07t17:113_0": "Ādisuttanayato ca alajjīhipi saddhiṁ uposathakaraṇampi paṭikkhittameva alajjiniggahatthattā sabbasikkhāpadānanti daṭṭhabbaṁ.",
  "tika-vin07t17:113_1": "“Pārisuddhidānapaññāpanenā”ti iminā sāpattikena pārisuddhipi na dātabbāti dīpitaṁ hoti.",
  "tika-vin07t17:113_2": "Ubhopi dukkaṭanti ettha sabhāgāpattibhāvaṁ ajānitvā kevalaṁ āpattināmeneva desentassa paṭiggaṇhantassa acittakameva dukkaṭaṁ hotīti vadanti.",
  "tika-vin07t17:113_3": "Yathā saṅgho sabhāgāpattiṁ āpanno ñattiṁ ṭhapetvā uposathaṁ kātuṁ labhati,",
  "tika-vin07t17:113_4": "evaṁ tayopi “suṇantu me,",
  "tika-vin07t17:113_5": "āyasmantā,",
  "tika-vin07t17:113_6": "ime bhikkhū sabhāgaṁ āpattiṁ āpannā”tiādinā vuttanayānusāreneva gaṇañattiṁ ṭhapetvā dvīhi aññamaññaṁ ārocetvā uposathaṁ kātuṁ vaṭṭati.",
  "tika-vin07t17:113_7": "Ekena pana sāpattikena dūraṁ gantvāpi paṭikātumeva vaṭṭati,",
  "tika-vin07t17:113_8": "asampāpuṇantena “bhikkhuṁ labhitvā paṭikarissāmī”ti uposatho kātabbo,",
  "tika-vin07t17:113_9": "paṭikaritvā ca puna uposatho kattabbo.",
  "tika-vin07t17:114_0": "Chandadānakathādivaṇṇanā niṭṭhitā.",
  "tika-vin07t17:115_0": "Anāpattipannarasakādikathāvaṇṇanā",
  "tika-vin07t17:116_0": "172.Kenaci 63 karaṇīyena gantvāti sīmāparicchedato bahibhūtaṁ gāmaṁ vā araññaṁ vā gantvāti attho.",
  "tika-vin07t17:116_1": "Eteneva uposathañattiyā ṭhapanakāle samaggā eva te ñattiṁ ṭhapesunti siddhaṁ.",
  "tika-vin07t17:116_2": "Teneva pāḷiyaṁ “uddiṭṭhaṁ suuddiṭṭha”nti sabbapannarasakesupi vuttaṁ.",
  "tika-vin07t17:116_3": "Vaggā samaggasaññinotiādi pana ñattiyā niṭṭhitāya “kiṁ saṅghassa pubbakicca”ntiādīnaṁ vacanakkhaṇe bahigatānaṁ",
  "tika-vin07t17:116_4": "bhikkhūnaṁ sīmāya paviṭṭhattā bhikkhū tasmiṁ khaṇe vaggā hontīti vuttaṁ.",
  "tika-vin07t17:116_5": "Tenāha “tesaṁ sīmaṁ okkantattā vaggā”tiādi,",
  "tika-vin07t17:116_6": "etena pārājikuddesādikkhaṇepi vaggasaññīnaṁ uddisantānaṁ āpatti eva,",
  "tika-vin07t17:116_7": "ñattiyā pana pubbe niṭṭhitattā kammakopo natthīti dassitameva hoti.",
  "tika-vin07t17:116_8": "Evaṁ uparipi sabbavāresu adhippāyo veditabbo.",
  "tika-vin07t17:117_0": "Ettha ca pāḷiyaṁ “sabbāya vuṭṭhitāya…pe…",
  "tika-vin07t17:117_1": "tesaṁ santike pārisuddhi ārocetabbā”ti vuttattā bahisīmāgatāya parisāya tesu yassa kassaci santike anadhiṭṭhitehi",
  "tika-vin07t17:117_2": "pārisuddhiṁ ārocetuṁ vaṭṭatīti vadanti.",
  "tika-vin07t17:118_0": "Anāpattipannarasakādikathāvaṇṇanā niṭṭhitā.",
  "tika-vin07t17:119_0": "Liṅgādidassanakathādivaṇṇanā",
  "tika-vin07t17:120_0": "179.",
  "tika-vin07t17:120_1": "Aññātakaṁ nāma adiṭṭhapubbanti āha “aññesaṁ santaka”nti.",
  "tika-vin07t17:120_2": "Aññesanti attanā adiṭṭhapubbānaṁ.",
  "tika-vin07t17:120_3": "Nānāsaṁvāsakabhāvanti laddhinānāsaṁvāsakabhāvaṁ.",
  "tika-vin07t17:121_0": "180. Pāḷiyaṁ abhivitaranti samānasaṁvāsakābhāvaṁ nicchinanti.",
  "tika-vin07t17:122_0": "181.Uposathakārakāti saṅghuposathakārakā.",
  "tika-vin07t17:122_1": "Teneva “aññatra saṅghenā”ti vuttaṁ.",
  "tika-vin07t17:122_2": "Saṅghuposathaṭṭhānato hi gacchantena attacatuttheneva gantabbaṁ,",
  "tika-vin07t17:122_3": "tiṇṇaṁ bhikkhūnaṁ nisinnaṭṭhānato pana gacchantena ekena bhikkhunāpi saha gantumpi vaṭṭati.",
  "tika-vin07t17:122_4": "Pāḷiyaṁ “abhikkhuko āvāso”ti idaṁ nidassanamattaṁ,",
  "tika-vin07t17:122_5": "saṅghuposathaṭṭhānato gaṇapuggalehi sabhikkhukopi āvāso na gantabbo “aññatra saṅghenā”ti vuttattāti vadanti.",
  "tika-vin07t17:122_6": "Uposathaṁ karontīti saṅghuposathaṁ vā gaṇuposathaṁ vā.",
  "tika-vin07t17:122_7": "“Tassa santika”nti idaṁ gaṇuposathaṭṭhānato gacchantaṁ sandhāya vuttaṁ,",
  "tika-vin07t17:122_8": "aññathā “sabbantimena paricchedena attacatutthena vā”ti vacanena virujjhanato.",
  "tika-vin07t17:122_9": "Āraññakenāti ekacārinā.",
  "tika-vin07t17:122_10": "Uposathantarāyoti attano uposathantarāyo.",
  "tika-vin07t17:123_0": "183. Pāḷiyaṁ bhikkhuniyā nisinnaparisāyātiādīsu bhikkhuniyātiādi karaṇatthe sāmivacanaṁ.",
  "tika-vin07t17:124_0": "Liṅgādidassanakathādivaṇṇanā niṭṭhitā.",
  "tika-vin07t17:125_0": "Uposathakkhandhakavaṇṇanānayo niṭṭhito."
}