{
  "tika-s0302t2:0_0": "3. Dhātusaṁyuttaṁ",
  "tika-s0302t2:1_0": "1. Nānattavaggo",
  "tika-s0302t2:2_0": "1. Dhātunānattasuttavaṇṇanā",
  "tika-s0302t2:3_0": "85.Paṭhamanti imasmiṁ nidānavagge saṁyuttānaṁ paṭhamaṁ saṁgītattā.",
  "tika-s0302t2:3_1": "Nissattaṭṭhasuññataṭṭhasaṅkhātenāti dhammamattatāya nissattatāsaṅkhātena niccasubhasukhaattasuññatatthasaṅkhātena.",
  "tika-s0302t2:3_2": "Sabhāvaṭṭhenāti yathābhūtasabhāvaṭṭhena.",
  "tika-s0302t2:3_3": "Tato eva sabhāvassa dhāraṇaṭṭhena dhātūti laddhanāmānaṁ.",
  "tika-s0302t2:3_4": "Nānāsabhāvo aññamaññavisadisatā dhātunānattaṁ.",
  "tika-s0302t2:3_5": "Cakkhusaṅkhāto pasādo cakkhupasādo.",
  "tika-s0302t2:3_6": "So eva cakkhanaṭṭhena cakkhu,",
  "tika-s0302t2:3_7": "nissattasuññataṭṭhena dhātu cāti cakkhudhātu.",
  "tika-s0302t2:3_8": "Cakkhupasādavatthuṁ adhiṭṭhānaṁ katvā pavattaṁ cakkhupasādavatthukaṁ.",
  "tika-s0302t2:3_9": "Sesapadesupi eseva nayo.",
  "tika-s0302t2:3_10": "Dve sampaṭicchanamanodhātuyo,",
  "tika-s0302t2:3_11": "ekā kiriyā manodhātūti tisso manodhātuyo manodhātu “mananamattā dhātū”ti katvā.",
  "tika-s0302t2:3_12": "Vedanādayo…pe…",
  "tika-s0302t2:3_13": "nibbānañca dhammadhātu visesasaññāparihārena sāmaññasaññāya pavattanato.",
  "tika-s0302t2:3_14": "Tathā hete dhammā āyatanadesanāya “dhammāyatana”nteva desitā.",
  "tika-s0302t2:3_15": "Na hi nesaṁ rūpāyatanādīnaṁ viya viññāṇehi aññaviññāṇena gahetabbatākāro atthi.",
  "tika-s0302t2:3_16": "Sabbampīti chasattatividhaṁ manoviññāṇaṁ.",
  "tika-s0302t2:3_17": "Kāmāvacarā kāmadhātupariyāpannattā.",
  "tika-s0302t2:3_18": "Avasāne dveti dhammadhātumanoviññāṇadhātuyo.",
  "tika-s0302t2:3_19": "Ayamettha saṅkhepo,",
  "tika-s0302t2:3_20": "vitthāro pana visuddhimagge taṁsaṁvaṇṇanāsu daṭṭhabbo.",
  "tika-s0302t2:4_0": "Dhātunānattasuttavaṇṇanā niṭṭhitā.",
  "tika-s0302t2:5_0": "2. Phassanānattasuttavaṇṇanā",
  "tika-s0302t2:6_0": "86.",
  "tika-s0302t2:6_1": "Jātipasutiārammaṇādibhedena nānābhāvo phasso.",
  "tika-s0302t2:6_2": "Jātipaccayabhedena hi paccayuppannassa bhedo hotiyeva.",
  "tika-s0302t2:6_3": "Dhammaparicchedavasena dhātudesanāyaṁ tisso mananamattā dhātuyova manodhātuyo.",
  "tika-s0302t2:6_4": "Kiriyāmayassa cittuppattivibhāgena paccayuppannassa vasena dhātudesanāyaṁ mananaṭṭhena dhātutāya sāmaññato",
  "tika-s0302t2:6_5": "manodvārāvajjanaṁ “manodhātū”ti adhippetanti vuttaṁ “manosamphasso manodvāre paṭhamajavanasampayutto”tiādi.",
  "tika-s0302t2:6_6": "Tasmāti yasmā kāmaṁ sampaṭicchanamanodhātuanantaraṁ uppajjamāno santīraṇaviññāṇadhātuyā sampayutto phassopi manosamphasso eva nāma,",
  "tika-s0302t2:6_7": "dubbalattā pana so sabbabhavesu asambhavato ca gahito anavasesato gahaṇaṁ na hotīti manodvāre javanasamphasso hoti, tasmā.",
  "tika-s0302t2:6_8": "Ayamettha atthoti ayaṁ idha adhippāyānugato attho.",
  "tika-s0302t2:7_0": "Phassanānattasuttavaṇṇanā niṭṭhitā.",
  "tika-s0302t2:8_0": "3. Nophassanānattasuttavaṇṇanā",
  "tika-s0302t2:9_0": "87.Manosamphassaṁ paṭiccāti manodvāre paṭhamajavanasampayutto phasso manosamphasso,",
  "tika-s0302t2:9_1": "taṁ manosamphassaṁ paṭicca.",
  "tika-s0302t2:9_2": "Manodhātūti āvajjanakiriyamanodhātu.",
  "tika-s0302t2:9_3": "Manoviññāṇadhātu manodhātūti veneyyajjhāsayavasena vuttaṁ.",
  "tika-s0302t2:9_4": "Tenāha “manodvāre…pe…",
  "tika-s0302t2:9_5": "evamattho daṭṭhabbo”ti.",
  "tika-s0302t2:9_6": "Tathā hi vakkhati “sabbāni cetānī”tiādi.",
  "tika-s0302t2:10_0": "Nophassanānattasuttavaṇṇanā niṭṭhitā.",
  "tika-s0302t2:11_0": "4. Vedanānānattasuttavaṇṇanā",
  "tika-s0302t2:12_0": "88.Sabbāpi tasmiṁ dvāre vedanā vatteyyuṁ cakkhusamphassavedanā upanissayapaccayabhāvitā.",
  "tika-s0302t2:12_1": "Nibbattiphāsukatthanti nibbattiyā upanissayabhāvena pavattiyā dassanasukhatthaṁ.",
  "tika-s0302t2:12_2": "Sampaṭicchanavedanameva gahetuṁ vaṭṭati,",
  "tika-s0302t2:12_3": "tāya gahitāya itarāsaṁ gahaṇaṁ ñāyāgatamevāti.",
  "tika-s0302t2:12_4": "Vuttaṁ porāṇaṭṭhakathāyaṁ.",
  "tika-s0302t2:12_5": "Āvajjanasamphassanti āvajjanamanosamphassaṁ.",
  "tika-s0302t2:12_6": "Anantarūpanissayabhūtaṁ paṭicca paṭhamajavanavasena uppajjatīti yojanā.",
  "tika-s0302t2:12_7": "Ayamadhippāyo upanissayassa adhippetattā.",
  "tika-s0302t2:13_0": "Vedanānānattasuttavaṇṇanā niṭṭhitā.",
  "tika-s0302t2:14_0": "5. Dutiyavedanānānattasuttavaṇṇanā",
  "tika-s0302t2:15_0": "89.Tatiyacatutthesuvuttanayāvāti “no cakkhusamphassaṁ paṭicca uppajjati cakkhudhātū”ti evaṁ vuttanayo,",
  "tika-s0302t2:15_1": "catutthe “cakkhudhātuṁ,",
  "tika-s0302t2:15_2": "bhikkhave,",
  "tika-s0302t2:15_3": "paṭicca uppajjati cakkhusamphasso”tiādinā vuttanayo ca.",
  "tika-s0302t2:15_4": "Ekato katvāti ekajjhaṁ katvā desitā.",
  "tika-s0302t2:15_5": "Kasmā pana tesu suttesu evaṁ desanā pavattāti āha “sabbāni cetānī”tiādi.",
  "tika-s0302t2:15_6": "Paṭisedho pana tesaṁ vedanānānattādīnaṁ phassanānattādikassa paccayabhāvato tathāuppattiyā asambhavato.",
  "tika-s0302t2:15_7": "Ito paresūti “no pariyesanānānattaṁ paṭicca uppajjati pariḷāhanānatta”ntiādīsu.",
  "tika-s0302t2:16_0": "Dutiyavedanānānattasuttavaṇṇanā niṭṭhitā.",
  "tika-s0302t2:17_0": "6. Bāhiradhātunānattasuttavaṇṇanā",
  "tika-s0302t2:18_0": "90.Pañca dhātuyo kāmāvacarā rūpasabhāvattā.",
  "tika-s0302t2:19_0": "Bāhiradhātunānattasuttavaṇṇanā niṭṭhitā.",
  "tika-s0302t2:20_0": "7. Saññānānattasuttavaṇṇanā",
  "tika-s0302t2:21_0": "91.Āpāthe patitanti cakkhussa āpāthagataṁ sāṭakaveṭhanādisaññitaṁ bhūtasaṅghātaṁ sammā nissitaṁ.",
  "tika-s0302t2:21_1": "Cakkhudvāre sampaṭicchanādisampayuttasaññānaṁ saṅkappagatikattā,",
  "tika-s0302t2:21_2": "cakkhuviññāṇasampayuttasaññāgahaṇeneva vā gahetabbato “rūpasaññāti cakkhuviññāṇasampayuttā saññā”ti vuttaṁ tattha saññāya eva labbhanato.",
  "tika-s0302t2:21_3": "Eteneva hi taṁsampayutto saṅkappoti idampi saṁvaṇṇitanti daṭṭhabbaṁ.",
  "tika-s0302t2:21_4": "Tenāha “saññāsaṅkappachandā ekajavanavārepi nānājavanavārepi labbhantī”ti.",
  "tika-s0302t2:21_5": "Javanasampayuttassa vitakkassa chandagatikattā vuttaṁ “tīhi cittehi sampayutto saṅkappo”ti.",
  "tika-s0302t2:21_6": "Chandikataṭṭhenāti chandakaraṇaṭṭhena,",
  "tika-s0302t2:21_7": "icchitaṭṭhenāti attho.",
  "tika-s0302t2:21_8": "Anuḍahanaṭṭhenāti pariḍahanaṭṭhena.",
  "tika-s0302t2:21_9": "Sannissayaḍāharasā hi rāgaggiādayo “rūpe”ti pana tassa ārammaṇadassanametaṁ.",
  "tika-s0302t2:21_10": "Pariḷāhoti pariḷāhasīsena apekkhaṁ vadati.",
  "tika-s0302t2:21_11": "Tenāha “pariḷāhe uppanne”tiādi.",
  "tika-s0302t2:21_12": "“Pariḷāho”ti daḷhajjhosānā balavākārappattā vuttāti āha “pariḷāhapariyesanā pana nānājavanavāreyeva labbhantī”ti.",
  "tika-s0302t2:21_13": "Tāsaṁ laddhūpanissayabhāvatoti dasseti.",
  "tika-s0302t2:21_14": "Iminā nayenāti “uppajjati saññānānatta”nti ettha vuttanayena attho veditabbo.",
  "tika-s0302t2:21_15": "“Rūpasaññādinānāsabhāvaṁ saññaṁ paṭicca kāmasaṅkappādinānāsabhāvo saṅkappo uppajjatī”tiādinā nayena veditabbo.",
  "tika-s0302t2:22_0": "Saññānānattasuttavaṇṇanā niṭṭhitā.",
  "tika-s0302t2:23_0": "8. Nopariyesanānānattasuttavaṇṇanā",
  "tika-s0302t2:24_0": "92.Paṭisedhamattameva nānaṁ, sesaṁ heṭṭhā vuttanayamevāti adhippāyo.",
  "tika-s0302t2:25_0": "Nopariyesanānānattasuttavaṇṇanā niṭṭhitā.",
  "tika-s0302t2:26_0": "9. Bāhiraphassanānattasuttādivaṇṇanā",
  "tika-s0302t2:27_0": "93.Vuttappakāreārammaṇeti “āpāthe patita”ntiādinā heṭṭhā vuttappakāre rūpārammaṇe.",
  "tika-s0302t2:27_1": "Saññāti rūpasaññāva.",
  "tika-s0302t2:27_2": "Arūpadhammopi samāno yasmiṁ ārammaṇe pavattati,",
  "tika-s0302t2:27_3": "taṁ phusanto viya hotīti vuttaṁ “ārammaṇaṁ phusamāno”ti.",
  "tika-s0302t2:27_4": "Taṇhāya vatthubhūtaṁyeva rūpārammaṇaṁ labbhatīti katvā “rūpalābho”ti adhippetanti āha “saha taṇhāya ārammaṇaṁ rūpalābho”ti.",
  "tika-s0302t2:27_5": "Sabbasaṅgāhikanayoti ekasmiṁyeva ārammaṇe sabbesaṁ saññādīnaṁ dhammānaṁ uppattiyā sabbasaṅgaṇhanavasena dassitanayo.",
  "tika-s0302t2:27_6": "Tenāha “ekasmiṁyevā”tiādi.",
  "tika-s0302t2:27_7": "Sabbasaṅgāhikanayoti vā dhuvaparibhogavasena nibaddhārammaṇanti vā āgantukārammaṇanti vā vibhāgaṁ akatvā sabbasaṅgāhikanayo.",
  "tika-s0302t2:27_8": "Aparo nayo.",
  "tika-s0302t2:27_9": "Missakoti āgantukārammaṇe nibaddhārammaṇe ca visayato nibaddhārammaṇena missako.",
  "tika-s0302t2:27_10": "Nibaddhārammaṇe sattānaṁ kileso mando hoti.",
  "tika-s0302t2:27_11": "Tathā hi saññāsaṅkappaphassavedanāva dassitā.",
  "tika-s0302t2:27_12": "Yaṁ kiñci viyāti yaṁ kiñci aññamaññaṁ viya.",
  "tika-s0302t2:27_13": "Khobhetvāti kutūhaluppādanavasena cittaṁ khobhetvā.",
  "tika-s0302t2:28_0": "Upāsikāti tassa amaccaputtassa bhariyaṁ sandhāyāha.",
  "tika-s0302t2:28_1": "Tasminti āgantukārammaṇe.",
  "tika-s0302t2:28_2": "Lābho nāma “labbhatī”ti katvā.",
  "tika-s0302t2:29_0": "Uruvalliyavāsīti uruvalliyaleṇavāsī,",
  "tika-s0302t2:29_1": "uruvalliyavihāravāsīti vadanti.",
  "tika-s0302t2:29_2": "Pāḷiyāti “dhātunānattaṁ,",
  "tika-s0302t2:29_3": "bhikkhave,",
  "tika-s0302t2:29_4": "paṭicca uppajjatī”tiādinayapavattāya imissā suttapāḷiyā.",
  "tika-s0302t2:29_5": "Parivaṭṭetvāti majjhe gahitaphassavedanāpariyosāne ṭhapanavasena pāḷiṁ parivaṭṭetvā.",
  "tika-s0302t2:29_6": "Vuttappakāretiādi parivattetabbākāradassanaṁ.",
  "tika-s0302t2:29_7": "Tattha vuttappakāreti āpāthagatarūpārammaṇe.",
  "tika-s0302t2:29_8": "Avibhūtavāranti avibhūtārammaṇavāraṁ.",
  "tika-s0302t2:29_9": "Ayameva vā pāṭho.",
  "tika-s0302t2:29_10": "Gaṇhanti kathenti.",
  "tika-s0302t2:29_11": "Ekajavanavārepi labbhanti cirataranivesābhāvā.",
  "tika-s0302t2:29_12": "Nānājavanavāreyeva daḷhataranivesatāya.",
  "tika-s0302t2:30_0": "94.Dasamaṁ uttānameva navame vuttanayattā. Paṭisedhamattameva hettha nānattanti.",
  "tika-s0302t2:31_0": "Bāhiraphassanānattasuttādivaṇṇanā niṭṭhitā.",
  "tika-s0302t2:32_0": "Nānattavaggavaṇṇanā niṭṭhitā.",
  "tika-s0302t2:33_0": "2. Dutiyavaggo",
  "tika-s0302t2:34_0": "1. Sattadhātusuttavaṇṇanā",
  "tika-s0302t2:35_0": "95.",
  "tika-s0302t2:35_1": "Ābhātīti ābhā,",
  "tika-s0302t2:35_2": "ālokabhāvena nipphajjati,",
  "tika-s0302t2:35_3": "upaṭṭhātīti vā attho.",
  "tika-s0302t2:35_4": "So eva nijjīvaṭṭhena dhātūti ābhādhātu.",
  "tika-s0302t2:35_5": "Ālokassāti ālokakasiṇassa. Suṭṭhu,",
  "tika-s0302t2:35_6": "sobhanaṁ vā bhātīti subhaṁ.",
  "tika-s0302t2:35_7": "Kasiṇasahacaraṇato jhānaṁ subhaṁ.",
  "tika-s0302t2:35_8": "Sesaṁ vuttanayameva.",
  "tika-s0302t2:35_9": "Suparisuddhavaṇṇaṁ kasiṇaṁ.",
  "tika-s0302t2:35_10": "Ākāsānañcādayopi subhārammaṇaṁ evāti keci.",
  "tika-s0302t2:35_11": "Desanaṁ niṭṭhāpesīti desanaṁ uddesamatte eva ṭhapesi.",
  "tika-s0302t2:35_12": "Pāḷiyaṁ “andhakāraṁ paṭicca paññāyatī”ti etthāpi ārammaṇameva gahitaṁ,",
  "tika-s0302t2:35_13": "tathā “ayaṁ dhātu asubhaṁ paṭicca paññāyatī”ti etthāpi.",
  "tika-s0302t2:35_14": "Yathā hi idha suvaṇṇaṁ kasiṇaṁ subhanti adhippetaṁ,",
  "tika-s0302t2:35_15": "evaṁ dubbaṇṇaṁ asubhanti.",
  "tika-s0302t2:36_0": "Andhakāraṁ paṭiccāti andhakāraṁ paṭicchādakapaccayaṁ paṭicca.",
  "tika-s0302t2:36_1": "Paññāyatīti pākaṭo hoti.",
  "tika-s0302t2:36_2": "Tenāha “andhakāro hī”tiādi. Ālokopi,",
  "tika-s0302t2:36_3": "andhakārena paricchinno hotīti yojanā.",
  "tika-s0302t2:36_4": "Andhakāro tāva ālokena paricchinno hotu “yattha āloko natthi,",
  "tika-s0302t2:36_5": "tattha andhakāro”ti āloko kathaṁ andhakārena paricchinno hotīti āha “andhakārena hi so pākaṭo hotī”ti.",
  "tika-s0302t2:36_6": "Paricchedalekhāya viya cittarūpaṁ andhakārena hi parito paricchinno hutvā paññāyati,",
  "tika-s0302t2:36_7": "yathā taṁ chāyāya ātapo.",
  "tika-s0302t2:36_8": "Eseva nayoti asubhasubhānaṁ aññamaññaparicchinnataṁ atidisitvā tattha adhippetameva dassento “asubhe sati subhaṁ paññāyatī”ti āha.",
  "tika-s0302t2:36_9": "Evamāhāti “asubhaṁ paṭicca subhaṁ paññāyatī”ti avoca.",
  "tika-s0302t2:36_10": "“Rūpī rūpāni passatī”tiādīsu viya uttarapadalopenāyaṁ niddesoti āha “rūpaṁ paṭiccāti rūpāvacarasamāpattiṁ paṭiccā”ti.",
  "tika-s0302t2:36_11": "Tāya hi sati adhigatāya.",
  "tika-s0302t2:36_12": "Rūpasamatikkamā vā hotīti sabhāvārammaṇānaṁ rūpajjhānānaṁ samatikkamā ākāsānañcāyatanasamāpatti nāma hotīti attho.",
  "tika-s0302t2:36_13": "Eseva nayoti iminā “ākāsānañcāyatanasamatikkamā viññāṇañcāyatanasamāpatti nāma hotī”tiādinā dvepi pakāre atidisati.",
  "tika-s0302t2:36_14": "Paṭisaṅkhāti paṭisaṅkhāñāṇena.",
  "tika-s0302t2:36_15": "Appavattinti yathāparicchinnakālaṁ appavattanaṁ.",
  "tika-s0302t2:36_16": "Etena khaṇanirodhādiṁ paṭikkhipati.",
  "tika-s0302t2:37_0": "Kathaṁ samāpatti pattabbāti imāsu sattasu dhātūsu kā pakārā saññāsamāpatti nānā hutvā samāpajjitabbā.",
  "tika-s0302t2:37_1": "Tenāha “kīdisā samāpattiyo”tiādi.",
  "tika-s0302t2:37_2": "Saññāya atthibhāvenāti paṭukiccāya saññāya atthibhāvena.",
  "tika-s0302t2:37_3": "Sukhumasaṅkhārānaṁ tattha samāpattiyaṁ avasissatāya.",
  "tika-s0302t2:37_4": "Nirodhovāti saṅkhārānaṁ nirodho eva.",
  "tika-s0302t2:38_0": "Sattadhātusuttavaṇṇanā niṭṭhitā.",
  "tika-s0302t2:39_0": "2. Sanidānasuttavaṇṇanā",
  "tika-s0302t2:40_0": "96.Bhāvanapuṁsakametaṁ “visamaṁ candimasūriyā parivattantī”tiādīsu viya.",
  "tika-s0302t2:40_1": "Sanidānanti attano phalaṁ nidadātīti nidānaṁ,",
  "tika-s0302t2:40_2": "kāraṇanti āha “sanidānosappaccayo”ti.",
  "tika-s0302t2:40_3": "Kāmapaṭisaṁyuttoti kāmarāgasaṅkhātena kāmena paṭisaṁyutto vā kāmapaṭibaddho vā.",
  "tika-s0302t2:40_4": "Takketīti takko.",
  "tika-s0302t2:40_5": "Abhūtakāraṁ samāropetvā kappetīti saṅkappo.",
  "tika-s0302t2:40_6": "Ārammaṇe cittaṁ appetīti appanā.",
  "tika-s0302t2:40_7": "Visesena appetīti byappanā.",
  "tika-s0302t2:40_8": "Ārammaṇe cittaṁ abhiniropentaṁ viya pavattatīti cetaso abhiniropanā.",
  "tika-s0302t2:40_9": "Micchā viparīto pāpako saṅkappoti micchāsaṅkappo.",
  "tika-s0302t2:40_10": "Aññesu ca kāmapaṭisaṁyuttesu vijjamānesu vitakko eva kāmadhātusaddena niruḷho daṭṭhabbo vitakkassa kāmapasaṅgappattisātisayattā.",
  "tika-s0302t2:40_11": "Esa nayo byāpādadhātuādīsupi.",
  "tika-s0302t2:40_12": "Sabbepi akusalā dhammā kāmadhātu hīnajjhāsayehi kāmetabbadhātubhāvato.",
  "tika-s0302t2:41_0": "Kilesakāmassa ārammaṇabhāvattā sabbākusalasaṁgāhikāya kāmadhātuyā itarā dve saṅgahetvā kathanaṁ sabbasaṅgāhikā.",
  "tika-s0302t2:41_1": "Tissannaṁ dhātūnaṁ aññamaññaṁ asaṅkarato kathā asambhinnā.",
  "tika-s0302t2:41_2": "Imaṁ kāmāvacarasaññitaṁ kāmavitakkasaññitañca kāmadhātuṁ.",
  "tika-s0302t2:41_3": "Paṭiccāti paccayabhūtaṁ labhitvā.",
  "tika-s0302t2:41_4": "Tīhi kāraṇehīti tīhi sārabhūtehi kāraṇehi.",
  "tika-s0302t2:42_0": "Byāpādavitakko byāpādo uttarapadalopena,",
  "tika-s0302t2:42_1": "so eva nijjīvaṭṭhena sabhāvadhāraṇaṭṭhena dhātūti byāpādadhātu.",
  "tika-s0302t2:42_2": "Byāpajjati cittaṁ etenāti byāpādo, doso.",
  "tika-s0302t2:42_3": "Byāpādopi dhātūti yojanā.",
  "tika-s0302t2:42_4": "Sahajātapaccayādivasenāti sahajātaaññamaññanissayasampayuttaatthiavigatapaccayavasena.",
  "tika-s0302t2:42_5": "Visesena hi parassa attano ca dukkhāpanaṁ vihiṁsā,",
  "tika-s0302t2:42_6": "sā eva dhātu,",
  "tika-s0302t2:42_7": "atthato rosanā parūpaghāto,",
  "tika-s0302t2:42_8": "tathā pavatto vā dosasahagatacittuppādo.",
  "tika-s0302t2:43_0": "Tiṇagahane araññeti tiṇehi gahanabhūte araññe.",
  "tika-s0302t2:43_1": "Anayabyasananti apāyabyasanaṁ,",
  "tika-s0302t2:43_2": "pariharaṇūpāyarahitaṁ vipattinti vā attho.",
  "tika-s0302t2:43_3": "Avaḍḍhiṁ vināsanti avaḍḍhiñceva vināsañcāti vadanti sabbaso vaḍḍhirahitaṁ.",
  "tika-s0302t2:43_4": "Sukkhatiṇadāyo viya ārammaṇaṁ kilesaggisaṁvaddhanaṭṭhena.",
  "tika-s0302t2:43_5": "Tiṇukkā viyaakusalasaññā anudahanaṭṭhena.",
  "tika-s0302t2:43_6": "Tiṇakaṭṭha…pe…",
  "tika-s0302t2:43_7": "sattā anayabyasanāpattito.",
  "tika-s0302t2:43_8": "“Ime sattā”ti hi ayoniso paṭipajjamānā adhippetā.",
  "tika-s0302t2:43_9": "Tenāha “yathā sukkhatiṇadāye”tiādi.",
  "tika-s0302t2:44_0": "Samatābhāvato samatāvirodhato visamatāhetuto ca visamā rāgādayoti āha “rāgavisamādīni anugata”nti.",
  "tika-s0302t2:44_1": "Icchitabbā avassaṁbhāvinibhāvena.",
  "tika-s0302t2:45_0": "Saṁkilesato nikkhamanaṭṭhena nekkhammo,",
  "tika-s0302t2:45_1": "so eva nijjīvaṭṭhena dhātūti nekkhammadhātu.",
  "tika-s0302t2:45_2": "Svāyaṁ nekkhammasaddo pabbajjādīsu kusalavitakke ca niruḷhoti āha “nekkhammavitakkopi nekkhammadhātū”ti.",
  "tika-s0302t2:45_3": "Itarāpi dve dhātuyoti abyāpādaavihiṁsādhātuyo vadati.",
  "tika-s0302t2:45_4": "Visuṁ dīpetabbā sarūpena āgatattā.",
  "tika-s0302t2:45_5": "Vitakkādayoti nekkhammasaṅkappacchandapariḷāhapariyesanā.",
  "tika-s0302t2:45_6": "Yathānurūpaṁ attano attano paccayānurūpaṁ.",
  "tika-s0302t2:45_7": "Kathaṁ panettha kusaladhammesu pariḷāho vuttoti?",
  "tika-s0302t2:45_8": "Saṅkhārapariḷāhamattaṁ sandhāyetaṁ vuttaṁ,",
  "tika-s0302t2:45_9": "soḷasasu ākāresu dukkhasacce santāpaṭṭho viya vutto,",
  "tika-s0302t2:45_10": "yassa vigamena arahato sītibhāvappatti vuccati.",
  "tika-s0302t2:46_0": "Sayaṁ na byāpajjati,",
  "tika-s0302t2:46_1": "tena vā taṁsamaṅgīpuggalo na kiñci byāpādetīti abyāpādo,",
  "tika-s0302t2:46_2": "vihiṁsāya vuttavipariyāyehi sā veditabbā.",
  "tika-s0302t2:46_3": "Hitesibhāvena mijjati siniyhatīti mitto,",
  "tika-s0302t2:46_4": "mittassa esāti metti, abyāpādo.",
  "tika-s0302t2:46_5": "Mettāyanāti mettākāraṇaṁ,",
  "tika-s0302t2:46_6": "mettāya vā ayanā pavattanā.",
  "tika-s0302t2:46_7": "Mettāyitattanti mettāyitassa mettāya pavattassa bhāvo.",
  "tika-s0302t2:46_8": "Mettācetovimuttīti mettāyanavasena pavatto cittasamādhi.",
  "tika-s0302t2:46_9": "Sesaṁ vuttanayameva.",
  "tika-s0302t2:47_0": "Sanidānasuttavaṇṇanā niṭṭhitā.",
  "tika-s0302t2:48_0": "3. Giñjakāvasathasuttavaṇṇanā",
  "tika-s0302t2:49_0": "97.Ito paṭṭhāyāti “dhātuṁ,",
  "tika-s0302t2:49_1": "bhikkhave”ti imasmā tatiyasuttato paṭṭhāya.",
  "tika-s0302t2:49_2": "Yāva kammavaggo,",
  "tika-s0302t2:49_3": "tāva netvā upagantvā seti etthāti āsayo,",
  "tika-s0302t2:49_4": "hīnādibhāvena adhīno āsayo ajjhāsayo,",
  "tika-s0302t2:49_5": "taṁ ajjhāsayaṁ,",
  "tika-s0302t2:49_6": "adhimuttanti attho.",
  "tika-s0302t2:49_7": "Saññā uppajjatītiādīsu hīnādibhedaṁ ajjhāsayaṁ paṭicca hīnādibhedā saññā,",
  "tika-s0302t2:49_8": "tannissayadiṭṭhivikappanā,",
  "tika-s0302t2:49_9": "vitakko ca uppajjati sahajātakoṭiyā upanissayakoṭiyā ca.",
  "tika-s0302t2:49_10": "Satthāresūti tesaṁ satthupaṭiññatāya vuttaṁ,",
  "tika-s0302t2:49_11": "na satthulakkhaṇasabbhāvato.",
  "tika-s0302t2:49_12": "Asammāsambuddhesūti ādhāre visaye ca bhummaṁ ekato katvā vuttanti paṭhamaṁ tāva dassento “mayaṁ sammāsambuddhā”tiādiṁ",
  "tika-s0302t2:49_13": "vatvā itaraṁ dassento “tesu sammāsambuddhā ete”tiādimāha.",
  "tika-s0302t2:49_14": "Tesaṁ “mayaṁ sammāsambuddhā”ti uppannadiṭṭhi idha mūlabhāvena pucchitā,",
  "tika-s0302t2:49_15": "itarā anusaṅkitāti pucchatiyevāti sāsaṅkaṁ vadati.",
  "tika-s0302t2:50_0": "“Mahatī”ti ettha mahāsaddo “mahājano”tiādīsu viya bahuatthavācakoti daṭṭhabbo.",
  "tika-s0302t2:50_1": "Avijjāpi hīnahīnatarahīnatamādibhedena bahupakārā.",
  "tika-s0302t2:50_2": "Tassāti diṭṭhiyā.",
  "tika-s0302t2:50_3": "Kasmā panettha “yadidaṁ avijjā dhātū”ti avijjaṁ uddharitvā “hīnaṁ dhātuṁ paṭiccā”ti ajjhāsayadhātu niddiṭṭhāti?",
  "tika-s0302t2:50_4": "Na kho panetaṁ evaṁ daṭṭhabbaṁ,",
  "tika-s0302t2:50_5": "“aññaṁ uddharitvā aññaṁ niddiṭṭhā”ti,",
  "tika-s0302t2:50_6": "yato avijjāsīsena ajjhāsayadhātu eva gahitā.",
  "tika-s0302t2:50_7": "Avijjāgahito hi purisapuggalo diṭṭhajjhāsayo hīnādibhedaṁ avijjādhātuṁ nissāya tato saññādiṭṭhiādike saṅkappeti.",
  "tika-s0302t2:50_8": "Paṇidhi patthanā,",
  "tika-s0302t2:50_9": "sā pana tathā tathā cittassa ṭhapanavasena hotīti āha “cittaṭṭhapana”nti.",
  "tika-s0302t2:50_10": "Tenāha “sā panesā”tiādi.",
  "tika-s0302t2:50_11": "Eteti hīnapaccayā saññādiṭṭhivitakkacetanā patthanā paṇidhisaṅkhātā hīnā dhammā.",
  "tika-s0302t2:50_12": "Hīno nāma hīnadhammasamāyogato.",
  "tika-s0302t2:50_13": "Sabbapadānīti “paññapetī”tiādīni padāni yojetabbāni hīnasaddena majjhimuttamaṭṭhānantarassa asambhavato.",
  "tika-s0302t2:50_14": "Upapajjanaṁ “upapattī”ti āha “dve upapattiyo paṭilābho ca nibbatti cā”ti.",
  "tika-s0302t2:50_15": "Tattha hīnakulādīti ādi-saddena hīnarūpabhogaparisādīnaṁ saṅgaho.",
  "tika-s0302t2:50_16": "Hīnattikavasenāti hīnattike vuttattikapadavasenāti adhippāyo.",
  "tika-s0302t2:50_17": "Cittuppādakkhaṇeti idaṁ hīnattikapariyāpannānaṁ cittuppādānaṁ vasena tattha tattha laddhattā vuttaṁ.",
  "tika-s0302t2:50_18": "Pañcasu nīcakulesūti caṇḍālavenanesādarathakārapukkusakulesu.",
  "tika-s0302t2:50_19": "Dvādasaakusalacittuppādānaṁ pana yo koci paṭilābho hīnoti yojanā.",
  "tika-s0302t2:50_20": "Sesadvayepi eseva nayo.",
  "tika-s0302t2:50_21": "Imasmiṁ ṭhāneti “yāyaṁ, bhante,",
  "tika-s0302t2:50_22": "diṭṭhī”tiādinā āgate imasmiṁ ṭhāne. “Dhātuṁ,",
  "tika-s0302t2:50_23": "bhikkhave,",
  "tika-s0302t2:50_24": "paṭicca uppajjatī”tiādinā āgatattā nibbattiyeva adhippetā,",
  "tika-s0302t2:50_25": "na paṭilābho.",
  "tika-s0302t2:51_0": "Giñjakāvasathasuttavaṇṇanā niṭṭhitā.",
  "tika-s0302t2:52_0": "4. Hīnādhimuttikasuttavaṇṇanā",
  "tika-s0302t2:53_0": "98.Ekatohontīti samānacchandatāya ajjhāsayato ekato honti.",
  "tika-s0302t2:53_1": "Nirantarā hontīti tāya eva samānacchandatāya cittena nibbisesā honti.",
  "tika-s0302t2:53_2": "Idha adhimutti nāma ajjhāsayadhātūti āha “hīnādhimuttikāti hīnajjhāsayā”ti.",
  "tika-s0302t2:54_0": "Hīnādhimuttikasuttavaṇṇanā niṭṭhitā.",
  "tika-s0302t2:55_0": "5. Caṅkamasuttavaṇṇanā",
  "tika-s0302t2:56_0": "99.Mahāpaññesūti vipulapaññesu.",
  "tika-s0302t2:56_1": "Nanti sāriputtattheraṁ.",
  "tika-s0302t2:56_2": "Khandhantaranti khandhavibhāgaṁ,",
  "tika-s0302t2:56_3": "khandhānaṁ vā antaraṁ viseso atthīti khandhantaro.",
  "tika-s0302t2:56_4": "Esa nayo sesesupi.",
  "tika-s0302t2:56_5": "Parikammanti iddhividhādhigamassa pubbabhāgaparikammañceva uttaraparikammañca.",
  "tika-s0302t2:56_6": "Ānisaṁsanti iddhānisaṁsañceva ānisaṁsañca.",
  "tika-s0302t2:56_7": "Adhiṭṭhānaṁ vikubbananti adhiṭṭhānavidhānañceva vikubbanavidhānañca.",
  "tika-s0302t2:56_8": "Vuttanayenevāti “pathaviṁ pattharanto viyā”tiādinā.",
  "tika-s0302t2:57_0": "Dhutaṅgaparihāranti dhutaṅgānaṁ pariharaṇavidhiṁ.",
  "tika-s0302t2:57_1": "Pariharaṇaggahaṇeneva samādānaṁ siddhaṁ hotīti taṁ na gahitaṁ.",
  "tika-s0302t2:57_2": "Ānisaṁsanti taṁtaṁdhutaṅgapariharaṇe daṭṭhabbaṁ ānisaṁsameva.",
  "tika-s0302t2:57_3": "Samodhānanti “ettakā piṇḍapātapaṭisaṁyuttā,",
  "tika-s0302t2:57_4": "ettakā senāsanapaṭisaṁyuttā”ti paccayavasena aññamaññañca antogadhattā.",
  "tika-s0302t2:57_5": "Adhiṭṭhānanti adhiṭṭhānavidhiṁ.",
  "tika-s0302t2:57_6": "Bhedanti ukkaṭṭhādibhedañceva bhinnākārañca.",
  "tika-s0302t2:58_0": "Parikammanti “dibbacakkhu evaṁ uppādetabbaṁ,",
  "tika-s0302t2:58_1": "evaṁ visodhetabba”ntiādinā parikammavidhānaṁ.",
  "tika-s0302t2:58_2": "Ānisaṁsanti paresaṁ ajjhāsayānurūpāyatanādiānisaṁsapabhedaṁ.",
  "tika-s0302t2:58_3": "Upakkilesanti sādhāraṇaṁ asādhāraṇaṁ duvidhaṁ upakkilesaṁ.",
  "tika-s0302t2:58_4": "Vipassanābhāvanupakkilesā hi dibbacakkhussa upakkilesāti veditabbā.",
  "tika-s0302t2:59_0": "Saṅkhepavitthāragambhīruttānavicitrakathādīsūti saṅkhepo vitthāro gambhīratā uttānatā vicitrabhāvo neyyatthatā",
  "tika-s0302t2:59_1": "nītatthatāti evamādīsu dhammassa kathetabbappakāresu taṁ taṁ kathetabbākāraṁ.",
  "tika-s0302t2:60_0": "Iti-saddo ādiattho, pakārattho vā. Tena –",
  "tika-s0302t2:61_0": "“Ādimhi sīlaṁ deseyya,",
  "tika-s0302t2:62_0": "Majjhe cittaṁ viniddise;",
  "tika-s0302t2:63_0": "Ante paññā kathetabbā,",
  "tika-s0302t2:64_0": "Eso dhammakathāvidho”ti. –",
  "tika-s0302t2:65_0": "Evaṁ kathetabbākāraṁ saṅgaṇhāti.",
  "tika-s0302t2:66_0": "“Sithilaṁ dhanitañca dīgharassaṁ, garukaṁ lahukañca niggahītaṁ;",
  "tika-s0302t2:67_0": "Sambandhaṁ vavatthitaṁ vimuttaṁ, dasadhā byañjanabuddhiyā pabhedo”ti. –",
  "tika-s0302t2:68_0": "Evaṁ vuttaṁ dasavidhaṁ byañjanabuddhiṁ.",
  "tika-s0302t2:68_1": "Aṭṭhuppattinti tassa tassa suttassa jātakassa ca aṭṭhuppattiṁ.",
  "tika-s0302t2:68_2": "Anusandhinti pacchānusandhiādianusandhiṁ.",
  "tika-s0302t2:68_3": "Pubbāparanti sambandhaṁ.",
  "tika-s0302t2:68_4": "Idaṁ padaṁ evaṁ vattabbaṁ,",
  "tika-s0302t2:68_5": "idaṁ pubbāparaṁ evaṁ gahetabbanti.",
  "tika-s0302t2:69_0": "Kulasaṅgaṇhanaparihāranti lābhuppādanatthaṁ kulānaṁ saṅgaṇhanavidhino pariharaṇaṁ tanniyamitaṁ ekantikaṁ kulasaṅgahaṇavidhiṁ.",
  "tika-s0302t2:70_0": "Caṅkamasuttavaṇṇanā niṭṭhitā.",
  "tika-s0302t2:71_0": "6. Sagāthāsuttavaṇṇanā",
  "tika-s0302t2:72_0": "100.",
  "tika-s0302t2:72_1": "“Dhātuso saṁsandantī”ti idaṁ ajjhāsayato sarikkhatādassanaṁ,",
  "tika-s0302t2:72_2": "na kāyena missībhāvadassananti āha “samuddantare”tiādi.",
  "tika-s0302t2:72_3": "Nirantaroti nibbiseso.",
  "tika-s0302t2:72_4": "Saṁsaggāti pañcavidhasaṁsaggahetu.",
  "tika-s0302t2:72_5": "Saṁsaggagahaṇena cettha saṁsaggavatthukā taṇhā gahitā.",
  "tika-s0302t2:72_6": "Tenāha “dassana…pe…",
  "tika-s0302t2:72_7": "snehenā”ti.",
  "tika-s0302t2:73_0": "Vanati bhajati sajjati tenāti vanaṁ,",
  "tika-s0302t2:73_1": "vanathoti ca kileso vuccatīti āha “vanatho jātoti kilesavanaṁ jāta”nti.",
  "tika-s0302t2:73_2": "Itare saṁsaggamūlakāti tameva paṭikkhipanto āha “adassanenā”ti.",
  "tika-s0302t2:73_3": "Sādhujīvīti sādhu suṭṭhu jīvī,",
  "tika-s0302t2:73_4": "taṁjīvanasīlo.",
  "tika-s0302t2:73_5": "Tenāha “parisuddhajīvitaṁ jīvamāno”ti.",
  "tika-s0302t2:74_0": "Sagāthāsuttavaṇṇanā niṭṭhitā.",
  "tika-s0302t2:75_0": "7. Assaddhasaṁsandanasuttavaṇṇanā",
  "tika-s0302t2:76_0": "101.Nirojāti saddhāsnehābhāvena nisnehā.",
  "tika-s0302t2:76_1": "Tato eva arasabhāvena nirasā.",
  "tika-s0302t2:76_2": "Ekasadisāti samasamā nibbisesā.",
  "tika-s0302t2:76_3": "Tenāha “nirantarā”ti.",
  "tika-s0302t2:76_4": "Alajjitāya ekasīmakatā bhinnamariyādā.",
  "tika-s0302t2:76_5": "Saddhā tesaṁ atthīti saddhā.",
  "tika-s0302t2:76_6": "Tantipālakāti saddhammatantiyā pālakā.",
  "tika-s0302t2:76_7": "Vaṁsānurakkhakāti ariyavaṁsassa anurakkhakā.",
  "tika-s0302t2:76_8": "Āraddhavīriyāti paggahitavīriyā.",
  "tika-s0302t2:76_9": "Yasmā tādisānaṁ vīriyaṁ paripuṇṇaṁ nāma hoti kiccasiddhiyā,",
  "tika-s0302t2:76_10": "tasmā vuttaṁ “paripuṇṇaparakkamā”ti.",
  "tika-s0302t2:76_11": "Sabbakiccapariggāhikāyāti catunnaṁ satipaṭṭhānānaṁ bhāvanākiccapariggāhikāya.",
  "tika-s0302t2:77_0": "Assaddhasaṁsandanasuttavaṇṇanā niṭṭhitā.",
  "tika-s0302t2:78_0": "8-12. Assaddhamūlakasuttādivaṇṇanā",
  "tika-s0302t2:79_0": "102-106.Aṭṭhamādīnīti aṭṭhamaṁ navamaṁ dasamaṁ ekādasamaṁ dvādasamanti imāni pañca suttānīti eke.",
  "tika-s0302t2:79_1": "Apare pana nava suttānīti icchanti.",
  "tika-s0302t2:79_2": "Svāyamattho aṭṭhakathāyaṁ vuttoyeva.",
  "tika-s0302t2:79_3": "Pāḷiyañca kesuci potthakesu likhīyati.",
  "tika-s0302t2:80_0": "Assaddhamūlakasuttādivaṇṇanā niṭṭhitā.",
  "tika-s0302t2:81_0": "Dutiyavaggavaṇṇanā niṭṭhitā.",
  "tika-s0302t2:82_0": "3. Kammapathavaggo",
  "tika-s0302t2:83_0": "1-2. Asamāhitasuttādivaṇṇanā",
  "tika-s0302t2:84_0": "107-108.Ito paresūti ito dutiyavaggato paresu suttesu.",
  "tika-s0302t2:84_1": "Paṭhamanti paṭhamavagge paṭhamaṁ.",
  "tika-s0302t2:84_2": "Kasmā panettha evaṁ desanā pavattāti āha “evaṁ vuccamāne”tiādi.",
  "tika-s0302t2:85_0": "Asamāhitasuttādivaṇṇanā niṭṭhitā.",
  "tika-s0302t2:86_0": "3-5. Pañcasikkhāpadasuttādivaṇṇanā",
  "tika-s0302t2:87_0": "109-111.Surāmerayasaṅkhātanti piṭṭhasurādisurāsaṅkhātaṁ pupphāsavādimerayasaṅkhātañca.",
  "tika-s0302t2:87_1": "Majjanaṭṭhena majjaṁ.",
  "tika-s0302t2:87_2": "Surāmerayamajjappamādoti vuccati “majjati tenā”ti katvā.",
  "tika-s0302t2:87_3": "Tasmiṁ tiṭṭhantīti tasmiṁ pamāde pamajjanavasena tiṭṭhantīti attho.",
  "tika-s0302t2:87_4": "Sesaṁ tatiyacatutthesu suviññeyyamevāti.",
  "tika-s0302t2:88_0": "Pañcame tāni padāni saṁvaṇṇetuṁ “pañcame”tiādi āraddhaṁ.",
  "tika-s0302t2:88_1": "Tattha pāṇo nāma vohārato satto,",
  "tika-s0302t2:88_2": "paramatthato jīvitindriyaṁ,",
  "tika-s0302t2:88_3": "taṁ pāṇaṁ atipātenti aticca antareyeva,",
  "tika-s0302t2:88_4": "atikkamma vā satthādīhi abhibhavitvā pātenti saṇikaṁ patituṁ adatvā sīghaṁ pātentīti attho.",
  "tika-s0302t2:88_5": "Kāyena vācāya vā adinnaṁ parasantakaṁ.",
  "tika-s0302t2:88_6": "Ādiyantīti gaṇhanti.",
  "tika-s0302t2:88_7": "Micchāti na sammā,",
  "tika-s0302t2:88_8": "gārayhavasena.",
  "tika-s0302t2:88_9": "Musāti atathaṁ vatthu.",
  "tika-s0302t2:88_10": "Vadantīti visaṁvādanavasena vadanti.",
  "tika-s0302t2:88_11": "Piyasuññakaraṇato pisuṇā,",
  "tika-s0302t2:88_12": "pisati vā pare satte,",
  "tika-s0302t2:88_13": "hiṁsatīti attho.",
  "tika-s0302t2:88_14": "Mammacchedikāti etena parassa mammacchedavasena ekantapharusasañcetanā pharusavācā nāmāti dasseti.",
  "tika-s0302t2:88_15": "Abhijjhāsaddo lubbhane niruḷhoti āha “parabhaṇḍe lubbhanasīlāti attho”ti.",
  "tika-s0302t2:88_16": "Byāpannanti dosavasena vipannaṁ.",
  "tika-s0302t2:88_17": "Pakativijahanena pūtibhūtaṁ.",
  "tika-s0302t2:88_18": "Sādhūhi garahitabbataṁ pattā “natthi dinna”ntiādinayappavattā natthikāhetukaakiriyadiṭṭhi kammapathapariyāpannā nāma.",
  "tika-s0302t2:88_19": "Micchattapariyāpannā sabbāpi lokuttaramaggapaṭipakkhā viparītadiṭṭhi.",
  "tika-s0302t2:89_0": "Tesanti kammapathānaṁ.",
  "tika-s0302t2:89_1": "Vohāratoti indriyabaddhaṁ upādāya paññattimattato.",
  "tika-s0302t2:89_2": "Tiracchānagatādīsūti ādi-saddena petānaṁ saṅgaho.",
  "tika-s0302t2:89_3": "Payogavatthumahantatādīhi mahāsāvajjatā tehi paccayehi uppajjamānāya cetanāya balavabhāvato.",
  "tika-s0302t2:89_4": "Yathāvuttapaccayavipariyāyepi taṁtaṁpaccayehi cetanāya balavabhāvavasena appasāvajjamahāsāvajjatā vā veditabbā.",
  "tika-s0302t2:89_5": "Iddhimayoti kammavipākiddhimayo dāṭhākoṭanādīnaṁ viya.",
  "tika-s0302t2:90_0": "Methunasamācāresūti sadāraparadāragamanavasena duvidhesu methunasamācāresu.",
  "tika-s0302t2:90_1": "Tepi hīnādhimuttikehi kattabbato kāmā nāma.",
  "tika-s0302t2:90_2": "Micchācāroti gārayhācāro.",
  "tika-s0302t2:90_3": "Gārayhatā cassa ekantanihīnatāyāti āha “ekantanindito lāmakācāro”ti asaddhammādhippāyenāti asaddhammasevanādhippāyena.",
  "tika-s0302t2:90_4": "Gottarakkhitāti sagottehi rakkhitā.",
  "tika-s0302t2:90_5": "Dhammarakkhitāti sahadhammehi rakkhitā.",
  "tika-s0302t2:90_6": "Sassāmikā nāma sārakkhā.",
  "tika-s0302t2:90_7": "Yassā gamane daṇḍo ṭhapito,",
  "tika-s0302t2:90_8": "sā saparidaṇḍā.",
  "tika-s0302t2:90_9": "Bhariyabhāvāya dhanena kītā dhanakkītā.",
  "tika-s0302t2:90_10": "Chandena vasatīti chandavāsinī.",
  "tika-s0302t2:90_11": "Bhogatthaṁ vasatīti bhogavāsinī.",
  "tika-s0302t2:90_12": "Paṭatthaṁ vasatīti paṭavāsinī.",
  "tika-s0302t2:90_13": "Udakapattaṁ āmasitvā gahitā odapattakinī.",
  "tika-s0302t2:90_14": "Cumbaṭaṁ apanetvā gahitā obhaṭacumbaṭā.",
  "tika-s0302t2:90_15": "Karamarānītā dhajāhaṭā.",
  "tika-s0302t2:90_16": "Taṅkhaṇikaṁ gahitā muhuttikā.",
  "tika-s0302t2:90_17": "Abhibhavitvā vītikkamo micchācāro mahāsāvajjo,",
  "tika-s0302t2:90_18": "na tathā dvinnaṁ samānacchandatāya.",
  "tika-s0302t2:90_19": "Abhibhavitvā vītikkamane satipi maggenamaggapaṭipattiadhivāsane purimuppannasevanābhisandhipayogābhāvato",
  "tika-s0302t2:90_20": "micchācāro na hoti abhibhuyyamānassāti vadanti.",
  "tika-s0302t2:90_21": "Sevanācitte sati payogābhāvo appamāṇaṁ yebhuyyena itthiyā sevanāpayogassa abhāvato.",
  "tika-s0302t2:90_22": "Tathā sati puretaraṁ sevanācittassa upaṭṭhānepi tassā micchācāro na siyā,",
  "tika-s0302t2:90_23": "tathā purisassapi sevanāpayogābhāve.",
  "tika-s0302t2:90_24": "Tasmā attano ruciyā pavattitassa vasena tayo,",
  "tika-s0302t2:90_25": "balakkārena pavattitassa vasena tayoti sabbepi aggahitaggahaṇena “cattāro sambhārā”ti vuttaṁ.",
  "tika-s0302t2:91_0": "Āsevanamandatāyāti yāya akusalacetanāya samphaṁ palapati,",
  "tika-s0302t2:91_1": "tassā ittarakālatāya pavattiyā anāsevanāti paridubbalā hoti cetanā.",
  "tika-s0302t2:92_0": "Upasaggavasena atthavisesavācino dhātusaddāti abhijjhāyatīti padassa parabhaṇḍābhimukhītiādiattho vutto.",
  "tika-s0302t2:92_1": "Tanninnatāyāti tasmiṁ parabhaṇḍe lubbhanavasena ninnatāya.",
  "tika-s0302t2:92_2": "Abhipubbo jhe-saddo lubbhane niruḷhoti daṭṭhabbo.",
  "tika-s0302t2:92_3": "Yassa bhaṇḍaṁ abhijjhāyati,",
  "tika-s0302t2:92_4": "tassa appaguṇatāya appasāvajjā,",
  "tika-s0302t2:92_5": "mahāguṇatāya mahāsāvajjātiādinā nayena tattha appasāvajjamahāsāvajjavibhāgo veditabbo.",
  "tika-s0302t2:92_6": "Tenāha “adinnādānaṁ viyā”tiādi.",
  "tika-s0302t2:92_7": "Attano pariṇāmanaṁ cittenevāti daṭṭhabbaṁ.",
  "tika-s0302t2:93_0": "Hitasukhaṁ byāpādayatīti yo naṁ uppādeti,",
  "tika-s0302t2:93_1": "yassa uppādeti,",
  "tika-s0302t2:93_2": "tassa sati samavāye hitasukhaṁ vināseti.",
  "tika-s0302t2:93_3": "Aho vatāti iminā yathā abhijjhāne vatthuno ekantato attano pariṇāmanaṁ dassitaṁ,",
  "tika-s0302t2:93_4": "evamidhāpi vatthuno “aho vatā”ti iminā parassa vināsacintāya ekantato niyamitabhāvaṁ dasseti.",
  "tika-s0302t2:93_5": "Evañhi nesaṁ dāruṇappavattiyā kammapathappavatti.",
  "tika-s0302t2:94_0": "Yathābhuccagahaṇābhāvenāti yathātacchagahaṇassa abhāvena aniccādisabhāvassa niccādito gahaṇena.",
  "tika-s0302t2:94_1": "Micchā passatīti vitathaṁ passati.",
  "tika-s0302t2:94_2": "Samphappalāpo viyāti iminā āsevanassa appamahantatāhi micchādiṭṭhiyā appasāvajjamahāsāvajjatā.",
  "tika-s0302t2:94_3": "Vatthunoti gahitavatthuno.",
  "tika-s0302t2:94_4": "Gahitākāraviparītatāti micchādiṭṭhiyā gahitākārassa viparītatā.",
  "tika-s0302t2:94_5": "Tathābhāvenāti attano gahitākāreneva tassā diṭṭhiyā,",
  "tika-s0302t2:94_6": "gahitassa vā vatthuno upaṭṭhānaṁ “evametaṁ,",
  "tika-s0302t2:94_7": "na ito aññathā”ti.",
  "tika-s0302t2:95_0": "Dhammatoti sabhāvato.",
  "tika-s0302t2:95_1": "Koṭṭhāsatoti cittaṅgakoṭṭhāsato,",
  "tika-s0302t2:95_2": "yaṁkoṭṭhāsā honti,",
  "tika-s0302t2:95_3": "tatoti attho.",
  "tika-s0302t2:95_4": "Cetanādhammāvāti cetanāsabhāvā eva.",
  "tika-s0302t2:95_5": "Paṭipāṭiyā sattāti ettha nanu cetanā abhidhamme kammapathesu na vuttāti paṭipāṭiyā sattannaṁ kammapathabhāvo na yuttoti? Na,",
  "tika-s0302t2:95_6": "avacanassa aññahetukattā.",
  "tika-s0302t2:95_7": "Na hi tattha cetanāya akammapathattā kammapatharāsimhi avacanaṁ,",
  "tika-s0302t2:95_8": "kadāci pana kammapatho hoti,",
  "tika-s0302t2:95_9": "na sabbadāti kammapathabhāvassa aniyatattā avacanaṁ. Yadā,",
  "tika-s0302t2:95_10": "panassa kammapathabhāvo hoti,",
  "tika-s0302t2:95_11": "tadā kammapatharāsisaṅgaho na nivārito. Etthāha –",
  "tika-s0302t2:95_12": "yadi cetanāya sabbadā kammapathabhāvābhāvato aniyato kammapathabhāvoti kammapatharāsimhi avacanaṁ,",
  "tika-s0302t2:95_13": "nanu abhijjhādīnampi kammapathabhāvaṁ appattānaṁ atthitāya aniyato kammapathabhāvoti tesampi kammapatharāsimhi avacanaṁ āpajjatīti?",
  "tika-s0302t2:95_14": "Nāpajjati,",
  "tika-s0302t2:95_15": "kammapathatātaṁsabhāgatāhi tesaṁ tattha vuttattā.",
  "tika-s0302t2:95_16": "Yadi evaṁ cetanāpi tattha vattabbā siyā?",
  "tika-s0302t2:95_17": "Saccametaṁ.",
  "tika-s0302t2:95_18": "Sā pana pāṇātipātādikāti pākaṭo tassā kammapathabhāvoti na vuttā siyā.",
  "tika-s0302t2:95_19": "Cetanāya hi “cetanāhaṁ,",
  "tika-s0302t2:95_20": "bhikkhave,",
  "tika-s0302t2:95_21": "kammaṁ vadāmi tividhā,",
  "tika-s0302t2:95_22": "bhikkhave,",
  "tika-s0302t2:95_23": "kāyasañcetanā akusalaṁ kāyakamma”ntiādivacanato kammabhāvo pākaṭo.",
  "tika-s0302t2:95_24": "Kammaṁyeva ca sugatiduggatīnaṁ tatthuppajjanakasukhadukkhānañca pathabhāvena pavattaṁ kammapathoti vuccatīti pākaṭo,",
  "tika-s0302t2:95_25": "tassā kammapathabhāvo.",
  "tika-s0302t2:95_26": "Abhijjhādīnaṁ pana cetanāsamīhanabhāvena sucaritaduccaritabhāvo,",
  "tika-s0302t2:95_27": "cetanājanitapiṭṭhivaṭṭakabhāvena sugatiduggatitaduppajjanakasukhadukkhānaṁ pathabhāvo cāti,",
  "tika-s0302t2:95_28": "na tathā pākaṭo kammapathabhāvoti,",
  "tika-s0302t2:95_29": "te eva tena sabhāvena dassetuṁ abhidhamme kammapatharāsibhāvena vuttā.",
  "tika-s0302t2:95_30": "Atathājātiyakattā vā cetanā tehi saddhiṁ na vuttāti daṭṭhabbaṁ.",
  "tika-s0302t2:95_31": "Mūlaṁ patvāti mūladesanaṁ patvā,",
  "tika-s0302t2:95_32": "mūlasabhāvesu dhammesu desiyamānesūti attho.",
  "tika-s0302t2:96_0": "Adinnādānaṁ sattārammaṇanti idaṁ “pañca sikkhāpadā parittārammaṇā evā”ti imāya pāḷiyā virujjhati.",
  "tika-s0302t2:96_1": "Yañhi pāṇātipātādidussīlyassa ārammaṇaṁ,",
  "tika-s0302t2:96_2": "tadeva taṁ veramaṇiyā ārammaṇaṁ.",
  "tika-s0302t2:96_3": "Vītikkamitabbavatthuto eva hi viratīti.",
  "tika-s0302t2:96_4": "“Sattārammaṇa”nti vā sattasaṅkhātaṁ saṅkhārārammaṇameva upādāya vuttattā na koci virodho.",
  "tika-s0302t2:96_5": "Tathā hi vuttaṁ sammohavinodaniyaṁ “yāni sikkhāpadāni ettha ‘sattārammaṇānī’ti vuttāni,",
  "tika-s0302t2:96_6": "tāni yasmā ‘sattoti’ti saṅkhaṁ gate saṅkhāreyeva ārammaṇaṁ karontī”ti.",
  "tika-s0302t2:96_7": "Ito paresupi eseva nayo.",
  "tika-s0302t2:96_8": "Visabhāgavatthuno “itthipurisā”ti gahetabbato sattārammaṇotipi eke.",
  "tika-s0302t2:96_9": "“Eko diṭṭho,",
  "tika-s0302t2:96_10": "dve sutā”tiādinā samphappalapane diṭṭhasutamutaviññātavasena.",
  "tika-s0302t2:96_11": "Tathā abhijjhāti ettha tathā-saddo “diṭṭhasutamutaviññātavasenā”ti idampi upasaṁharati,",
  "tika-s0302t2:96_12": "na sattasaṅkhārārammaṇataṁ eva dassanādivasena abhijjhāyanato.",
  "tika-s0302t2:96_13": "“Natthi sattā opapātikā”ti pavattamānāpi micchādiṭṭhi tebhūmakadhammārammaṇā evāti adhippāyena tassā saṅkhārārammaṇatā vuttā.",
  "tika-s0302t2:96_14": "Kathaṁ pana micchādiṭṭhiyā mahaggatappattā dhammā ārammaṇaṁ hontīti?",
  "tika-s0302t2:96_15": "Sādhāraṇato.",
  "tika-s0302t2:96_16": "Natthi sukaṭadukkaṭānaṁ kammānaṁ phalaṁ vipākoti hi pavattamānāya atthato rūpārūpāvacaradhammāpi gahitāva hontīti.",
  "tika-s0302t2:97_0": "Sukhabahulatāya rājāno hasamānāpi “coraṁ ghātethā”ti vadanti,",
  "tika-s0302t2:97_1": "hāso pana tesaṁ aññavisayoti āha “sanniṭṭhāpakacetanā pana nesaṁ dukkhasampayuttāva hotī”ti.",
  "tika-s0302t2:97_2": "Majjhattavedano na hoti,",
  "tika-s0302t2:97_3": "sukhavedanova.",
  "tika-s0302t2:97_4": "Tattha “kāmānaṁ samudayā”tiādinā vedanābhedo veditabbo.",
  "tika-s0302t2:97_5": "Lobhasamuṭṭhāno musāvādo sukhavedano vā siyā majjhattavedano vā,",
  "tika-s0302t2:97_6": "dosasamuṭṭhāno dukkhavedano vāti musāvādo tivedano siyā.",
  "tika-s0302t2:97_7": "Iminā nayena sesesupi yathārahaṁ vedanānaṁ “lobho nidānaṁ kammānaṁ samudayāyā”tiādinā bhedo veditabbo.",
  "tika-s0302t2:98_0": "Pāṇātipāto dosamohavasena dvimūlakoti sampayuttamūlameva sandhāya vuttaṁ.",
  "tika-s0302t2:98_1": "Tassa hi mūlaṭṭhena upakārabhāvo dosaviseso,",
  "tika-s0302t2:98_2": "nidānamūle pana gayhamāne lobhamohavasenapi vaṭṭati.",
  "tika-s0302t2:98_3": "Sammūḷho āmisakiñjakkhakāmopi hi pāṇaṁ hanati.",
  "tika-s0302t2:98_4": "Tenevāha “lobho nidānaṁ kammānaṁ samudayāyā”tiādi.",
  "tika-s0302t2:98_5": "Sesesupi eseva nayo.",
  "tika-s0302t2:99_0": "Asamādinnasīlassa sampattato yathāupaṭṭhitavītikkamitabbavatthuto virati sampattavirati.",
  "tika-s0302t2:99_1": "Samādānena uppannā virati samādānavirati.",
  "tika-s0302t2:99_2": "Kilesānaṁ samucchindanavasena pavattā maggasampayuttā virati samucchedavirati.",
  "tika-s0302t2:99_3": "Kāmañcettha pāḷiyaṁ viratiyova āgatā,",
  "tika-s0302t2:99_4": "sikkhāpadavibhaṅge pana cetanāpi āharitvā dassitāti tadubhayampi gaṇhanto “cetanāpi vaṭṭanti viratiyopī”ti āha.",
  "tika-s0302t2:100_0": "Adussīlyārammaṇā jīvitindriyādiārammaṇā kathaṁ dussīlyāni pajahantīti dassetuṁ “yathā panā”tiādi vuttaṁ.",
  "tika-s0302t2:100_1": "Pāṇātipātādīhi viramaṇavasena pavattanato tadārammaṇabhāveneva tāni pajahanti.",
  "tika-s0302t2:100_2": "Na hi tadeva ārabbha taṁ pajahituṁ sakkā tato anissaṭabhāvato.",
  "tika-s0302t2:101_0": "Anabhijjhā…pe…",
  "tika-s0302t2:101_1": "viramantassāti abhijjhaṁ pajahantassāti attho.",
  "tika-s0302t2:101_2": "Na hi manoduccaritato virati atthi anabhijjhādīheva tappahānasiddhito.",
  "tika-s0302t2:102_0": "Pañcasikkhāpadasuttādivaṇṇanā niṭṭhitā.",
  "tika-s0302t2:103_0": "7. Dasaṅgasuttavaṇṇanā",
  "tika-s0302t2:104_0": "113.Micchattasammattavasenāti ettha micchābhāvo micchattaṁ,",
  "tika-s0302t2:104_1": "tathā sammābhāvo sammattaṁ.",
  "tika-s0302t2:104_2": "Tathā tathā pavattā akusalakkhandhāva micchāsati,",
  "tika-s0302t2:104_3": "evaṁ micchāñāṇampi daṭṭhabbaṁ.",
  "tika-s0302t2:104_4": "Na hi ñāṇassa micchābhāvo nāma atthi.",
  "tika-s0302t2:104_5": "Tasmā micchāñāṇinoti micchāsaññāṇāti attho,",
  "tika-s0302t2:104_6": "ayoniso pavattacittuppādāti adhippāyo.",
  "tika-s0302t2:104_7": "Micchāpaccavekkhaṇenāti micchādiṭṭhiādīnaṁ micchā ayoniso paccavekkhaṇena.",
  "tika-s0302t2:104_8": "Kusalavimuttīti pakatipurisasantarajānanaṁ,",
  "tika-s0302t2:104_9": "guṇaviyuttassa attano sakattani avaṭṭhānanti evamādiṁ akusalapavattiṁ “kusalavimuttī”ti gahetvā ṭhitā micchāvimuttikā.",
  "tika-s0302t2:104_10": "Sammāpaccavekkhaṇāti jhānavimokkhādīsu sammā aviparītaṁ pavattā paccavekkhaṇā.",
  "tika-s0302t2:105_0": "Dasaṅgasuttavaṇṇanā niṭṭhitā.",
  "tika-s0302t2:106_0": "Tatiyavaggavaṇṇanā niṭṭhitā.",
  "tika-s0302t2:107_0": "4. Catutthavaggo",
  "tika-s0302t2:108_0": "1. Catudhātusuttavaṇṇanā",
  "tika-s0302t2:109_0": "114.Patiṭṭhādhātūti sahajātānaṁ dhammānaṁ patiṭṭhābhūtā dhātu.",
  "tika-s0302t2:109_1": "Ābandhanadhātūti nahāniyacuṇṇassa udakaṁ viya sahajātadhammānaṁ ābandhanabhūtā dhātu.",
  "tika-s0302t2:109_2": "Paripācanadhātūti sūriyo phalādīnaṁ viya sahajātadhammānaṁ paripācanabhūtā dhātu.",
  "tika-s0302t2:109_3": "Vitthambhanadhātūti dutiyo viya sahajātadhammānaṁ vitthambhanabhūtā dhātu.",
  "tika-s0302t2:109_4": "Kesādayo vīsati koṭṭhāsā.",
  "tika-s0302t2:109_5": "Ādi-saddena pittādayo santappanādayo uddhaṅgamā vātādayo gahitā.",
  "tika-s0302t2:109_6": "Etāti dhātuyo.",
  "tika-s0302t2:110_0": "Catudhātusuttavaṇṇanā niṭṭhitā.",
  "tika-s0302t2:111_0": "2. Pubbesambodhasuttavaṇṇanā",
  "tika-s0302t2:112_0": "115.",
  "tika-s0302t2:112_1": "Ayaṁ pathavīdhātuṁ nissāya taṁ ārabbha pavatto assādo.",
  "tika-s0302t2:112_2": "Evaṁ pavattānanti evaṁ kāye pabhāvassa pavedanavaseneva pavattānaṁ.",
  "tika-s0302t2:112_3": "Hutvā abhāvākārenāti pubbe avijjamānā paccayasāmaggiyā hutvā uppajjitvā puna bhaṅgupagamanato uddhaṁ abhāvākārena.",
  "tika-s0302t2:112_4": "Na niccāti aniccā addhuvattā,",
  "tika-s0302t2:112_5": "dhuvaṁ niccaṁ.",
  "tika-s0302t2:112_6": "Paṭipīḷanākārenāti udayabbayavasena abhiṇhaṁ pīḷanākārena dukkhaṭṭhena.",
  "tika-s0302t2:112_7": "Sabhāvavigamākārenāti attano sabhāvassa vigacchanākārena.",
  "tika-s0302t2:112_8": "Sabhāvadhammā hi appamattaṁ khaṇaṁ patvā nirujjhanti.",
  "tika-s0302t2:112_9": "Tasmā te “jarāya maraṇena cā”ti dvedhā vipariṇamanti.",
  "tika-s0302t2:112_10": "Tenāha “vipariṇāmadhammā”ti.",
  "tika-s0302t2:112_11": "Ādīnaṁ vāti pavattetīti ādīnavo,",
  "tika-s0302t2:112_12": "paramakāpaññatā.",
  "tika-s0302t2:112_13": "Vinīyatīti vūpasamīyati.",
  "tika-s0302t2:112_14": "Accantappahānavasena nissarati etenāti nissaraṇaṁ.",
  "tika-s0302t2:113_0": "Sāyaṁ nipannā sabbarattiṁ khepetvā pāto uṭṭhahāma, māsapuṇṇaghaṭo viya no sarīraṁ nissandābhāvato.",
  "tika-s0302t2:114_0": "Phusitamattesupīti udakassa phusitamattesupi.",
  "tika-s0302t2:115_0": "Atināmenti kālaṁ.",
  "tika-s0302t2:115_1": "Evaṁ vuttanayena pavattā puggalā etā pathavīdhātuādayo assādenti nāma abhirativasena tattha ākaṅkhuppādanato.",
  "tika-s0302t2:116_0": "Abhivisiṭṭhena ñāṇenāti aggamaggañāṇena.",
  "tika-s0302t2:116_1": "Rukkho bodhi “bujjhati etthā”ti katvā.",
  "tika-s0302t2:116_2": "Maggo bodhi “bujjhati etenā”ti katvā.",
  "tika-s0302t2:116_3": "Sabbaññutaññāṇaṁ bodhi sammā sāmañca sabbadhammānaṁ bujjhanato.",
  "tika-s0302t2:116_4": "Nibbānaṁ bodhi bujjhitabbato.",
  "tika-s0302t2:116_5": "Tesanti niddhāraṇe sāmivacanaṁ.",
  "tika-s0302t2:116_6": "Sāvakapāramīñāṇanti sāvakapāramīñāṇaṁ yāthāvato dassanavatthu.",
  "tika-s0302t2:117_0": "Akuppāti paṭipakkhehi akopetabbo.",
  "tika-s0302t2:117_1": "Kāraṇatoti ariyamaggato.",
  "tika-s0302t2:117_2": "Tato hissa akuppatā.",
  "tika-s0302t2:117_3": "Tenāha “sā hī”tiādī.",
  "tika-s0302t2:117_4": "Ārammaṇatoti nibbānārammaṇato nibbānārammaṇānaṁ lokiyasamāpattīnaṁ abhāvato.",
  "tika-s0302t2:118_0": "Vitthāravasenāti ekekadhātuvasenāti vadanti,",
  "tika-s0302t2:118_1": "ekekissā pana dhātuyā lakkhaṇavibhattidassanavasena.",
  "tika-s0302t2:118_2": "Yanti hetuatthe nipāto,",
  "tika-s0302t2:118_3": "yaṁ nimittanti attho.",
  "tika-s0302t2:118_4": "Assādeti etenāti assādo, taṇhā.",
  "tika-s0302t2:118_5": "Ayaṁ pathavīdhātuyā assādoti ettha ayaṁ-saddo “pahānapaṭivedho”ti etthāpi ānetvā sambandhitabbo “ayaṁ",
  "tika-s0302t2:118_6": "pahānapaṭivedho paṭivijjhitabbaṭṭhena samudayasacca”nti.",
  "tika-s0302t2:118_7": "Esa nayo sesasaccesupi.",
  "tika-s0302t2:118_8": "Yāti yathāvuttesu assādo ādīnavo nissaraṇanti imesu tīsu ṭhānesu pavattā yā diṭṭhi…pe…",
  "tika-s0302t2:118_9": "yo samādhi,",
  "tika-s0302t2:118_10": "ayaṁ bhāvanāpaṭivedho maggasaccanti vuttanayeneva yojetabbaṁ.",
  "tika-s0302t2:119_0": "Pubbesambodhasuttavaṇṇanā niṭṭhitā.",
  "tika-s0302t2:120_0": "3. Acariṁsuttavaṇṇanā",
  "tika-s0302t2:121_0": "116.",
  "tika-s0302t2:121_1": "Yathā yāvatā nissaraṇapariyesanaṭṭhāne ādīnavapariyesanā,",
  "tika-s0302t2:121_2": "evaṁ yāvatā ādīnavapariyesanaṭṭhāne assādapariyesanā sammāpaṭipannassāti vuttaṁ “acarinti ñāṇacārena acariṁ,",
  "tika-s0302t2:121_3": "anubhavanacārenā”ti.",
  "tika-s0302t2:122_0": "Acariṁsuttavaṇṇanā niṭṭhitā.",
  "tika-s0302t2:123_0": "4. Nocedaṁsuttavaṇṇanā",
  "tika-s0302t2:124_0": "117.Nissaṭātiādīni padāni,",
  "tika-s0302t2:124_1": "ādito vuttapaṭisedhenāti “nevā”ti ettha vuttena nakārena.",
  "tika-s0302t2:124_2": "Tenāha “na nissaṭā”tiādi.",
  "tika-s0302t2:124_3": "Vimariyādikatenātiādi ca ettha viharaṇapekkhaṇe karaṇavacanaṁ.",
  "tika-s0302t2:124_4": "Dutiyanayeti “yato ca kho,",
  "tika-s0302t2:124_5": "bhikkhave”tiādinā vuttanaye.",
  "tika-s0302t2:124_6": "Kilesavaṭṭamariyādāya sabbaso abhāvato nimmariyādikatena cittena.",
  "tika-s0302t2:124_7": "Tenāha “tatthā”tiādi.",
  "tika-s0302t2:124_8": "Tīsūti dutiyādīsu tīsu.",
  "tika-s0302t2:125_0": "Nocedaṁsuttavaṇṇanā niṭṭhitā.",
  "tika-s0302t2:126_0": "5. Ekantadukkhasuttavaṇṇanā",
  "tika-s0302t2:127_0": "118.Ekanteneva dukkhāti avīcimahānirayo viya ekantato dukkhā eva sukhena avomissā.",
  "tika-s0302t2:127_1": "Dukkhena anupatitāti dukkheneva sabbaso upagatā.",
  "tika-s0302t2:127_2": "Dukkhena okkantāti bahiddhā viya antopi dukkhena avakkantā anupaviṭṭhā.",
  "tika-s0302t2:127_3": "Sukhavedanāpaccayatāya imāsaṁ dhātūnaṁ sukhatā viya dukkhavedanāpaccayatāpi veditabbā,",
  "tika-s0302t2:127_4": "saṅkhāradukkhatā pana sabbattha caritā eva.",
  "tika-s0302t2:127_5": "Sabbatthāti sabbāsu dhātūsu,",
  "tika-s0302t2:127_6": "sabbaṭṭhānesu vā.",
  "tika-s0302t2:127_7": "Paṭhamaṁ sukhaṁ dassetvāpi pacchā dukkhassa kathitattā “dukkhalakkhaṇaṁ kathita”nti vuttaṁ.",
  "tika-s0302t2:128_0": "Ekantadukkhasuttavaṇṇanā niṭṭhitā.",
  "tika-s0302t2:129_0": "6-10. Abhinandasuttādivaṇṇanā",
  "tika-s0302t2:130_0": "119-123.",
  "tika-s0302t2:130_1": "Chaṭṭhasattamesu vaṭṭavivaṭṭaṁ kathitaṁ.",
  "tika-s0302t2:130_2": "Aṭṭhakathāyaṁ pana “vivaṭṭaṁ kathita”nti vuttaṁ.",
  "tika-s0302t2:130_3": "Tīsu suttesu.",
  "tika-s0302t2:130_4": "Catusaccamevāti cattāri saccāni samāhaṭāni catusaccanti tesaṁ ekajjhaṁ gahaṇaṁ,",
  "tika-s0302t2:130_5": "niyamo pana tabbinimuttassa paramatthassa abhāvato.",
  "tika-s0302t2:131_0": "Abhinandasuttādivaṇṇanā niṭṭhitā.",
  "tika-s0302t2:132_0": "Catutthavaggavaṇṇanā niṭṭhitā.",
  "tika-s0302t2:133_0": "Sāratthappakāsiniyā saṁyuttanikāya-aṭṭhakathāya",
  "tika-s0302t2:134_0": "Dhātusaṁyuttavaṇṇanāya līnatthappakāsanā samattā."
}