{
  "tika-s0303t8:0_0": "9. Supaṇṇasaṁyuttavaṇṇanā",
  "tika-s0303t8:1_0": "392-437.Pattānanti ubhosu pakkhesu pattānaṁ.",
  "tika-s0303t8:1_1": "Vaṇṇavantatāyāti atisayena vicittavaṇṇatāya.",
  "tika-s0303t8:1_2": "Atisayattho hi ayaṁ vanta-saddo.",
  "tika-s0303t8:1_3": "Purimanayenāti nāgasaṁyutte paṭhamasutte vuttanayena.",
  "tika-s0303t8:1_4": "Uddharantīti samuddato uddharanti,",
  "tika-s0303t8:1_5": "pathavantarapabbatantarato pana tesaṁ uddharaṇaṁ dukkarameva.",
  "tika-s0303t8:1_6": "Paṇītatareti balena paṇītatare,",
  "tika-s0303t8:1_7": "balavanteti attho.",
  "tika-s0303t8:1_8": "Anuddharaṇīyanāgāti ānubhāvamahantatāya ca vasanaṭṭhānaviduggatāya ca uddharituṁ asakkuṇeyyā nāgā.",
  "tika-s0303t8:1_9": "Te ‘‘sattavidhā’’ti vatvā sarūpato vasanaṭṭhānato ca dassento ‘‘kambalassatarā’’tiādimāha.",
  "tika-s0303t8:1_10": "Tattha kambalassatarā dhataraṭṭhāti ime jātivasena vuttā.",
  "tika-s0303t8:1_11": "Sattasīdantaravāsinoti sattavidhasīdasamuddavāsino.",
  "tika-s0303t8:1_12": "Pathaviṭṭhakāti pathavantaravāsino,",
  "tika-s0303t8:1_13": "tathā pabbataṭṭhakā.",
  "tika-s0303t8:1_14": "Te ca vimānavāsino.",
  "tika-s0303t8:1_15": "Te nāge koci supaṇṇo uddharituṁ na sakkotīti sambandho.",
  "tika-s0303t8:1_16": "Sesanti ‘‘kāyena dvayakārino’’tiādīsu yaṁ vattabbaṁ,",
  "tika-s0303t8:1_17": "taṁ sabbaṁ nāgasaṁyutte vuttanayameva,",
  "tika-s0303t8:1_18": "tattha ca vuttanayeneva attho veditabboti adhippāyo.",
  "tika-s0303t8:2_0": "Supaṇṇasaṁyuttavaṇṇanā niṭṭhitā."
}