{
  "mil3.8:0.1_0": "Milindapañha",
  "mil3.8:0.2_0": "8. Milindapañhapucchāvisajjanā",
  "mil3.8:1.1_0": "Thero āha—",
  "mil3.8:1.2_0": "“jānāsi kho, mahārāja, sampati kā velā”ti?",
  "mil3.8:1.3_0": "“Āma, bhante,",
  "mil3.8:1.3_1": "jānāmi ‘sampati paṭhamo yāmo atikkanto,",
  "mil3.8:1.3_2": "majjhimo yāmo pavattati,",
  "mil3.8:1.3_3": "ukkā padīpīyanti,",
  "mil3.8:1.3_4": "cattāri paṭākāni āṇattāni gamissanti bhaṇḍato rājadeyyānī’”ti.",
  "mil3.8:2.1_0": "Yonakā evamāhaṁsu “kallosi, mahārāja, paṇḍito thero”ti.",
  "mil3.8:2.2_0": "“Āma, bhaṇe,",
  "mil3.8:2.2_1": "paṇḍito thero,",
  "mil3.8:2.2_2": "ediso ācariyo bhaveyya mādiso ca antevāsī,",
  "mil3.8:2.2_3": "nacirasseva paṇḍito dhammaṁ ājāneyyā”ti.",
  "mil3.8:2.3_0": "Tassa pañhaveyyākaraṇena tuṭṭho rājā theraṁ nāgasenaṁ satasahassagghanakena kambalena acchādetvā “bhante nāgasena,",
  "mil3.8:2.3_1": "ajjatagge te aṭṭhasataṁ bhattaṁ paññapemi,",
  "mil3.8:2.3_2": "yaṁ kiñci antepure kappiyaṁ,",
  "mil3.8:2.3_3": "tena ca pavāremī”ti—āha.",
  "mil3.8:2.4_0": "“Alaṁ, mahārāja jīvāmī”ti.",
  "mil3.8:2.5_0": "“Jānāmi, bhante nāgasena, jīvasi, api ca attānañca rakkha, mamañca rakkhāhī”ti.",
  "mil3.8:2.6_0": "“Kathaṁ attānaṁ rakkhasi,",
  "mil3.8:2.6_1": "‘nāgaseno milindaṁ rājānaṁ pasādeti,",
  "mil3.8:2.6_2": "na ca kiñci alabhī’ti parāpavādo āgaccheyyāti,",
  "mil3.8:2.6_3": "evaṁ attānaṁ rakkha.",
  "mil3.8:2.7_0": "Kathaṁ mamaṁ rakkhasi,",
  "mil3.8:2.7_1": "‘milindo rājā pasanno pasannākāraṁ na karotī’ti parāpavādo āgaccheyyāti,",
  "mil3.8:2.7_2": "evaṁ mamaṁ rakkhāhī”ti.",
  "mil3.8:2.8_0": "“Tathā hotu, mahārājā”ti.",
  "mil3.8:2.9_0": "“Seyyathāpi, bhante, sīho migarājā suvaṇṇapañjare pakkhittopi bahimukhoyeva hoti;",
  "mil3.8:2.10_0": "evameva kho ahaṁ, bhante, kiñcāpi agāraṁ ajjhāvasāmi bahimukho yeva pana acchāmi.",
  "mil3.8:2.11_0": "Sace ahaṁ, bhante, agārasmā anāgāriyaṁ pabbajeyyaṁ, na ciraṁ jīveyyaṁ, bahū me paccatthikā”ti.",
  "mil3.8:3.1_0": "Atha kho āyasmā nāgaseno milindassa rañño pañhaṁ visajjetvā uṭṭhāyāsanā saṅghārāmaṁ agamāsi.",
  "mil3.8:3.2_0": "Acirapakkante ca āyasmante nāgasene milindassa rañño etadahosi—",
  "mil3.8:3.3_0": "“kiṁ mayā pucchitaṁ, kiṁ bhadantena nāgasenena visajjitan”ti?",
  "mil3.8:3.4_0": "Atha kho milindassa rañño etadahosi—",
  "mil3.8:3.5_0": "“sabbaṁ mayā supucchitaṁ, sabbaṁ bhadantena nāgasenena suvisajjitan”ti.",
  "mil3.8:3.6_0": "Āyasmatopi nāgasenassa saṅghārāmagatassa etadahosi—",
  "mil3.8:3.7_0": "“kiṁ milindena raññā pucchitaṁ, kiṁ mayā visajjitan”ti.",
  "mil3.8:3.8_0": "Atha kho āyasmato nāgasenassa etadahosi—",
  "mil3.8:3.9_0": "“sabbaṁ milindena raññā supucchitaṁ, sabbaṁ mayā suvisajjitan”ti.",
  "mil3.8:4.1_0": "Atha kho āyasmā nāgaseno tassā rattiyā accayena pubbaṇhasamayaṁ nivāsetvā pattacīvaramādāya yena milindassa rañño nivesanaṁ tenupasaṅkami,",
  "mil3.8:4.1_1": "upasaṅkamitvā paññatte āsane nisīdi.",
  "mil3.8:4.2_0": "Atha kho milindo rājā āyasmantaṁ nāgasenaṁ abhivādetvā ekamantaṁ nisīdi,",
  "mil3.8:4.2_1": "ekamantaṁ nisinno kho milindo rājā āyasmantaṁ nāgasenaṁ etadavoca—",
  "mil3.8:5.1_0": "“Mā kho bhadantassa evaṁ ahosi ‘nāgaseno mayā pañhaṁ pucchito’ti teneva somanassena taṁ rattāvasesaṁ vītināmesīti na te evaṁ daṭṭhabbaṁ.",
  "mil3.8:5.2_0": "Tassa mayhaṁ, bhante, taṁ rattāvasesaṁ etadahosi—",
  "mil3.8:5.3_0": "‘kiṁ mayā pucchitaṁ,",
  "mil3.8:5.3_1": "kiṁ bhadantena visajjitan’ti,",
  "mil3.8:5.3_2": "‘sabbaṁ mayā supucchitaṁ,",
  "mil3.8:5.3_3": "sabbaṁ bhadantena suvisajjitan’”ti.",
  "mil3.8:6.1_0": "Theropi evamāha—",
  "mil3.8:6.2_0": "“mā kho mahārājassa evaṁ ahosi ‘milindassa rañño mayā pañho visajjito’ti teneva somanassena taṁ rattāvasesaṁ vītināmesīti na te evaṁ daṭṭhabbaṁ.",
  "mil3.8:6.3_0": "Tassa mayhaṁ, mahārāja, taṁ rattāvasesaṁ etadahosi—",
  "mil3.8:6.4_0": "‘kiṁ milindena raññā pucchitaṁ,",
  "mil3.8:6.4_1": "kiṁ mayā visajjitan’ti,",
  "mil3.8:6.4_2": "‘sabbaṁ milindena raññā supucchitaṁ,",
  "mil3.8:6.4_3": "sabbaṁ mayā suvisajjitan’”ti itiha te mahānāgā aññamaññassa subhāsitaṁ samanumodiṁsūti.",
  "mil3.8:7.1_0": "Milindapañhapucchāvisajjanā niṭṭhitā."
}