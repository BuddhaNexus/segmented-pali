{
  "pli-tv-bu-vb-np6:0.1_0": "Theravāda Vinaya",
  "pli-tv-bu-vb-np6:0.2_0": "Mahāvibhaṅga",
  "pli-tv-bu-vb-np6:0.3_0": "Nissaggiyakaṇḍa",
  "pli-tv-bu-vb-np6:0.4_0": "Cīvaravagga",
  "pli-tv-bu-vb-np6:0.5_0": "6. Aññātakaviññattisikkhāpada",
  "pli-tv-bu-vb-np6:1.1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bu-vb-np6:1.1.2_0": "Tena kho pana samayena āyasmā upanando sakyaputto paṭṭo hoti dhammiṁ kathaṁ kātuṁ.",
  "pli-tv-bu-vb-np6:1.1.3_0": "Atha kho aññataro seṭṭhiputto yenāyasmā upanando sakyaputto tenupasaṅkami;",
  "pli-tv-bu-vb-np6:1.1.3_1": "upasaṅkamitvā āyasmantaṁ upanandaṁ sakyaputtaṁ abhivādetvā ekamantaṁ nisīdi.",
  "pli-tv-bu-vb-np6:1.1.4_0": "Ekamantaṁ nisinnaṁ kho taṁ seṭṭhiputtaṁ āyasmā upanando sakyaputto dhammiyā kathāya sandassesi samādapesi samuttejesi sampahaṁsesi.",
  "pli-tv-bu-vb-np6:1.1.5_0": "Atha kho so seṭṭhiputto āyasmatā upanandena sakyaputtena dhammiyā kathāya sandassito samādapito samuttejito sampahaṁsito āyasmantaṁ upanandaṁ sakyaputtaṁ etadavoca—",
  "pli-tv-bu-vb-np6:1.1.6_0": "“vadeyyātha, bhante, yena attho.",
  "pli-tv-bu-vb-np6:1.1.7_0": "Paṭibalā mayaṁ ayyassa dātuṁ yadidaṁ cīvarapiṇḍapātasenāsanagilānappaccayabhesajjaparikkhāran”ti.",
  "pli-tv-bu-vb-np6:1.1.8_0": "“Sace me tvaṁ, āvuso, dātukāmosi, ito ekaṁ sāṭakaṁ dehī”ti.",
  "pli-tv-bu-vb-np6:1.1.9_0": "“Amhākaṁ kho, bhante,",
  "pli-tv-bu-vb-np6:1.1.9_1": "kulaputtānaṁ kismiṁ viya ekasāṭakaṁ gantuṁ.",
  "pli-tv-bu-vb-np6:1.1.10_0": "Āgamehi, bhante, yāva gharaṁ gacchāmi.",
  "pli-tv-bu-vb-np6:1.1.11_0": "Gharaṁ gato ito vā ekaṁ sāṭakaṁ pahiṇissāmi ito vā sundarataran”ti.",
  "pli-tv-bu-vb-np6:1.1.12_0": "Dutiyampi kho āyasmā upanando sakyaputto taṁ seṭṭhiputtaṁ etadavoca—",
  "pli-tv-bu-vb-np6:1.1.13_0": "“sace me tvaṁ, āvuso,",
  "pli-tv-bu-vb-np6:1.1.13_1": "dātukāmosi ito ekaṁ sāṭakaṁ dehī”ti.",
  "pli-tv-bu-vb-np6:1.1.14_0": "Amhākaṁ kho bhante kulaputtānaṁ kismiṁ viya ekasāṭakaṁ gantuṁ, āgamehi, bhante yāva gharaṁ gacchāmi,",
  "pli-tv-bu-vb-np6:1.1.14_1": "gharaṁ gato ito vā ekaṁ sāṭakaṁ pahiṇissāmi ito vā sundarataranti.",
  "pli-tv-bu-vb-np6:1.1.15_0": "Tatiyampi kho āyasmā upanando sakyaputto taṁ seṭṭhiputtaṁ etadavoca—",
  "pli-tv-bu-vb-np6:1.1.16_0": "“sace me tvaṁ, āvuso, dātukāmosi, ito ekaṁ sāṭakaṁ dehī”ti.",
  "pli-tv-bu-vb-np6:1.1.17_0": "Amhākaṁ kho, bhante,",
  "pli-tv-bu-vb-np6:1.1.17_1": "kulaputtānaṁ kismiṁ viya ekasāṭakaṁ gantuṁ, āgamehi, bhante yāva gharaṁ gacchāmi,",
  "pli-tv-bu-vb-np6:1.1.17_2": "gharaṁ gato ito vā ekaṁ sāṭakaṁ pahiṇissāmi ito vā sundarataranti.",
  "pli-tv-bu-vb-np6:1.1.18_0": "“Kiṁ pana tayā, āvuso,",
  "pli-tv-bu-vb-np6:1.1.18_1": "adātukāmena pavāritena yaṁ tvaṁ pavāretvā na desī”ti.",
  "pli-tv-bu-vb-np6:1.1.19_0": "Atha kho so seṭṭhiputto āyasmatā upanandena sakyaputtena nippīḷiyamāno ekaṁ sāṭakaṁ datvā agamāsi.",
  "pli-tv-bu-vb-np6:1.2.1_0": "Manussā taṁ seṭṭhiputtaṁ etadavocuṁ—“kissa tvaṁ, ayyo, ekasāṭako āgacchasī”ti?",
  "pli-tv-bu-vb-np6:1.2.2_0": "Atha kho so seṭṭhiputto tesaṁ manussānaṁ etamatthaṁ ārocesi.",
  "pli-tv-bu-vb-np6:1.2.3_0": "Manussā ujjhāyanti khiyyanti vipācenti—",
  "pli-tv-bu-vb-np6:1.2.4_0": "“mahicchā ime samaṇā sakyaputtiyā asantuṭṭhā.",
  "pli-tv-bu-vb-np6:1.2.5_0": "Nayimesaṁ sukarā dhammanimantanāpi kātuṁ.",
  "pli-tv-bu-vb-np6:1.2.6_0": "Kathañhi nāma seṭṭhiputtena dhammanimantanāya kayiramānāya sāṭakaṁ gahessantī”ti.",
  "pli-tv-bu-vb-np6:1.2.7_0": "Assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ.",
  "pli-tv-bu-vb-np6:1.2.8_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-np6:1.2.9_0": "“kathañhi nāma āyasmā upanando sakyaputto seṭṭhiputtaṁ cīvaraṁ viññāpessatī”ti.",
  "pli-tv-bu-vb-np6:1.2.10_0": "Atha kho te bhikkhū āyasmantaṁ upanandaṁ sakyaputtaṁ anekapariyāyena vigarahitvā bhagavato etamatthaṁ ārocesuṁ …pe…",
  "pli-tv-bu-vb-np6:1.2.11_0": "“saccaṁ kira tvaṁ, upananda,",
  "pli-tv-bu-vb-np6:1.2.11_1": "seṭṭhiputtaṁ cīvaraṁ viññāpesī”ti?",
  "pli-tv-bu-vb-np6:1.2.12_0": "“Saccaṁ, bhagavā”ti.",
  "pli-tv-bu-vb-np6:1.2.13_0": "“Ñātako te, upananda, aññātako”ti?",
  "pli-tv-bu-vb-np6:1.2.14_0": "“Aññātako, bhagavā”ti.",
  "pli-tv-bu-vb-np6:1.2.15_0": "“Aññātako, moghapurisa,",
  "pli-tv-bu-vb-np6:1.2.15_1": "aññātakassa na jānāti patirūpaṁ vā appatirūpaṁ vā santaṁ vā asantaṁ vā.",
  "pli-tv-bu-vb-np6:1.2.16_0": "Tattha nāma tvaṁ, moghapurisa,",
  "pli-tv-bu-vb-np6:1.2.16_1": "aññātakaṁ seṭṭhiputtaṁ cīvaraṁ viññāpessasi.",
  "pli-tv-bu-vb-np6:1.2.17_0": "Netaṁ, moghapurisa, appasannānaṁ vā pasādāya …pe…",
  "pli-tv-bu-vb-np6:1.2.18_0": "evañca pana, bhikkhave,",
  "pli-tv-bu-vb-np6:1.2.18_1": "imaṁ sikkhāpadaṁ uddiseyyātha—",
  "pli-tv-bu-vb-np6:1.2.19.1_0": "“Yo pana bhikkhu aññātakaṁ gahapatiṁ vā gahapatāniṁ vā cīvaraṁ viññāpeyya, nissaggiyaṁ pācittiyan”ti.",
  "pli-tv-bu-vb-np6:1.2.20_0": "Evañcidaṁ bhagavatā bhikkhūnaṁ sikkhāpadaṁ paññattaṁ hoti.",
  "pli-tv-bu-vb-np6:2.1_0": "Tena kho pana samayena sambahulā bhikkhū sāketā sāvatthiṁ addhānamaggappaṭipannā honti.",
  "pli-tv-bu-vb-np6:2.1_1": "Antarāmagge corā nikkhamitvā te bhikkhū acchindiṁsu.",
  "pli-tv-bu-vb-np6:2.2_0": "Atha kho te bhikkhū—“bhagavatā paṭikkhittaṁ aññātakaṁ gahapatiṁ vā gahapatāniṁ vā cīvaraṁ viññāpetun”ti, kukkuccāyantā na viññāpesuṁ.",
  "pli-tv-bu-vb-np6:2.3_0": "Yathānaggāva sāvatthiṁ gantvā bhikkhū abhivādenti.",
  "pli-tv-bu-vb-np6:2.4_0": "Bhikkhū evamāhaṁsu—“sundarā kho ime, āvuso,",
  "pli-tv-bu-vb-np6:2.4_1": "ājīvakā ye ime bhikkhūsu abhivādentī”ti.",
  "pli-tv-bu-vb-np6:2.5_0": "Te evamāhaṁsu—“na mayaṁ, āvuso, ājīvakā, bhikkhū mayan”ti.",
  "pli-tv-bu-vb-np6:2.6_0": "Bhikkhū āyasmantaṁ upāliṁ etadavocuṁ—“iṅghāvuso upāli, ime anuyuñjāhī”ti.",
  "pli-tv-bu-vb-np6:2.7_0": "Atha kho āyasmatā upālinā anuyuñjiyamānā te bhikkhū etamatthaṁ ārocesuṁ.",
  "pli-tv-bu-vb-np6:2.7_1": "Atha kho āyasmā upāli te bhikkhū anuyuñjitvā bhikkhū etadavoca—“bhikkhū ime, āvuso. Detha nesaṁ cīvarānī”ti.",
  "pli-tv-bu-vb-np6:2.8_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-np6:2.9_0": "“kathañhi nāma bhikkhū naggā āgacchissanti.",
  "pli-tv-bu-vb-np6:2.10_0": "Nanu nāma tiṇena vā paṇṇena vā paṭicchādetvā āgantabban”ti.",
  "pli-tv-bu-vb-np6:2.11_0": "Atha kho te bhikkhū te anekapariyāyena vigarahitvā bhagavato etamatthaṁ ārocesuṁ.",
  "pli-tv-bu-vb-np6:2.12_0": "Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—",
  "pli-tv-bu-vb-np6:2.13_0": "“anujānāmi, bhikkhave,",
  "pli-tv-bu-vb-np6:2.13_1": "acchinnacīvarassa vā naṭṭhacīvarassa vā aññātakaṁ gahapatiṁ vā gahapatāniṁ vā cīvaraṁ viññāpetuṁ.",
  "pli-tv-bu-vb-np6:2.14_0": "Yaṁ āvāsaṁ paṭhamaṁ upagacchati,",
  "pli-tv-bu-vb-np6:2.14_1": "sace tattha hoti saṅghassa vihāracīvaraṁ vā uttarattharaṇaṁ vā bhūmattharaṇaṁ vā bhisicchavi vā,",
  "pli-tv-bu-vb-np6:2.14_2": "taṁ gahetvā pārupituṁ ‘labhitvā odahissāmī’ti.",
  "pli-tv-bu-vb-np6:2.15_0": "No ce hoti saṅghassa vihāracīvaraṁ vā uttarattharaṇaṁ vā bhūmattharaṇaṁ vā bhisicchavi vā tiṇena vā paṇṇena vā paṭicchādetvā āgantabbaṁ; na tveva naggena āgantabbaṁ.",
  "pli-tv-bu-vb-np6:2.16_0": "Yo āgaccheyya, āpatti dukkaṭassa.",
  "pli-tv-bu-vb-np6:2.17_0": "Evañca pana, bhikkhave,",
  "pli-tv-bu-vb-np6:2.17_1": "imaṁ sikkhāpadaṁ uddiseyyātha—",
  "pli-tv-bu-vb-np6:2.18.1_0": "“Yo pana bhikkhu aññātakaṁ gahapatiṁ vā gahapatāniṁ vā cīvaraṁ viññāpeyya, aññatra samayā, nissaggiyaṁ pācittiyaṁ.",
  "pli-tv-bu-vb-np6:2.19_0": "Tatthāyaṁ samayo—acchinnacīvaro vā hoti bhikkhu naṭṭhacīvaro vā.",
  "pli-tv-bu-vb-np6:2.20_0": "Ayaṁ tattha samayo”ti.",
  "pli-tv-bu-vb-np6:3.1.1_0": "Yo panāti",
  "pli-tv-bu-vb-np6:3.1.2_0": "yo yādiso …pe…",
  "pli-tv-bu-vb-np6:3.1.3_0": "bhikkhūti",
  "pli-tv-bu-vb-np6:3.1.4_0": "…pe… ayaṁ imasmiṁ atthe adhippeto bhikkhūti.",
  "pli-tv-bu-vb-np6:3.1.5_0": "Aññātako nāma",
  "pli-tv-bu-vb-np6:3.1.6_0": "mātito vā pitito vā yāva sattamā pitāmahayugā asambaddho.",
  "pli-tv-bu-vb-np6:3.1.7_0": "Gahapati nāma",
  "pli-tv-bu-vb-np6:3.1.8_0": "yo koci agāraṁ ajjhāvasati.",
  "pli-tv-bu-vb-np6:3.1.9_0": "Gahapatānī nāma",
  "pli-tv-bu-vb-np6:3.1.10_0": "yā kāci agāraṁ ajjhāvasati.",
  "pli-tv-bu-vb-np6:3.1.11_0": "Cīvaraṁ nāma",
  "pli-tv-bu-vb-np6:3.1.12_0": "channaṁ cīvarānaṁ aññataraṁ cīvaraṁ vikappanupagaṁ pacchimaṁ.",
  "pli-tv-bu-vb-np6:3.1.13_0": "Aññatra samayāti",
  "pli-tv-bu-vb-np6:3.1.14_0": "ṭhapetvā samayaṁ.",
  "pli-tv-bu-vb-np6:3.1.15_0": "Acchinnacīvaro nāma",
  "pli-tv-bu-vb-np6:3.1.16_0": "bhikkhussa cīvaraṁ acchinnaṁ hoti rājūhi vā corehi vā dhuttehi vā,",
  "pli-tv-bu-vb-np6:3.1.16_1": "yehi kehici vā acchinnaṁ hoti.",
  "pli-tv-bu-vb-np6:3.1.17_0": "Naṭṭhacīvaro nāma",
  "pli-tv-bu-vb-np6:3.1.18_0": "bhikkhussa cīvaraṁ agginā vā daḍḍhaṁ hoti, udakena vā vūḷhaṁ hoti,",
  "pli-tv-bu-vb-np6:3.1.18_1": "undūrehi vā upacikāhi vā khāyitaṁ hoti, paribhogajiṇṇaṁ vā hoti.",
  "pli-tv-bu-vb-np6:3.2.1_0": "Aññatra samayā viññāpeti, payoge dukkaṭaṁ.",
  "pli-tv-bu-vb-np6:3.2.2_0": "Paṭilābhena nissaggiyaṁ hoti.",
  "pli-tv-bu-vb-np6:3.2.3_0": "Nissajjitabbaṁ saṅghassa vā gaṇassa vā puggalassa vā.",
  "pli-tv-bu-vb-np6:3.2.4_0": "Evañca pana, bhikkhave, nissajjitabbaṁ.",
  "pli-tv-bu-vb-np6:3.2.5_0": "…pe…",
  "pli-tv-bu-vb-np6:3.2.6_0": "idaṁ me, bhante,",
  "pli-tv-bu-vb-np6:3.2.6_1": "cīvaraṁ aññātakaṁ gahapatikaṁ, aññatra samayā viññāpitaṁ, nissaggiyaṁ.",
  "pli-tv-bu-vb-np6:3.2.7_0": "Imāhaṁ saṅghassa nissajjāmīti …pe…",
  "pli-tv-bu-vb-np6:3.2.8_0": "dadeyyāti …pe…",
  "pli-tv-bu-vb-np6:3.2.9_0": "dadeyyunti …pe…",
  "pli-tv-bu-vb-np6:3.2.10_0": "āyasmato dammīti.",
  "pli-tv-bu-vb-np6:3.3.1_0": "Aññātake aññātakasaññī aññatra samayā cīvaraṁ viññāpeti, nissaggiyaṁ pācittiyaṁ.",
  "pli-tv-bu-vb-np6:3.3.2_0": "Aññātake vematiko aññatra samayā cīvaraṁ viññāpeti, nissaggiyaṁ pācittiyaṁ.",
  "pli-tv-bu-vb-np6:3.3.3_0": "Aññātake ñātakasaññī aññatra samayā cīvaraṁ viññāpeti, nissaggiyaṁ pācittiyaṁ.",
  "pli-tv-bu-vb-np6:3.3.4_0": "Ñātake aññātakasaññī, āpatti dukkaṭassa.",
  "pli-tv-bu-vb-np6:3.3.5_0": "Ñātake vematiko, āpatti dukkaṭassa.",
  "pli-tv-bu-vb-np6:3.3.6_0": "Ñātake ñātakasaññī, anāpatti.",
  "pli-tv-bu-vb-np6:3.4.1_0": "Anāpatti—",
  "pli-tv-bu-vb-np6:3.4.2_0": "samaye,",
  "pli-tv-bu-vb-np6:3.4.3_0": "ñātakānaṁ,",
  "pli-tv-bu-vb-np6:3.4.4_0": "pavāritānaṁ,",
  "pli-tv-bu-vb-np6:3.4.5_0": "aññassatthāya,",
  "pli-tv-bu-vb-np6:3.4.6_0": "attano dhanena,",
  "pli-tv-bu-vb-np6:3.4.7_0": "ummattakassa,",
  "pli-tv-bu-vb-np6:3.4.8_0": "ādikammikassāti.",
  "pli-tv-bu-vb-np6:3.4.9_0": "Aññātakaviññattisikkhāpadaṁ niṭṭhitaṁ chaṭṭhaṁ."
}