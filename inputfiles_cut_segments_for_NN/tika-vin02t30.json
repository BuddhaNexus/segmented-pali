{
  "tika-vin02t30:0_0": "11. Pañcasatikakkhandhakaṁ",
  "tika-vin02t30:1_0": "Saṅgītinidānakathāvaṇṇanā",
  "tika-vin02t30:2_0": "437.",
  "tika-vin02t30:2_1": "Pañcasatikakkhandhake pāvāya kusināranti (dī. ni. aṭṭha.",
  "tika-vin02t30:2_2": "2.231) pāvānagare piṇḍāya caritvā kusināraṁ gamissāmīti addhānamaggappaṭipanno.",
  "tika-vin02t30:2_3": "Mandāravapupphaṁ gahetvāti mahācāṭippamāṇaṁ pupphaṁ āgantukadaṇḍake ṭhapetvā chattaṁ viya gahetvā.",
  "tika-vin02t30:2_4": "Addasaṁ khoti āgacchantaṁ dūratova addasaṁ.",
  "tika-vin02t30:2_5": "Disvā ca pana ‘‘pucchissāmi naṁ bhagavato pavatti’’nti cittaṁ uppādetvā ‘‘sace kho pana nisinnakova pucchissāmi,",
  "tika-vin02t30:2_6": "satthari agāravo kato bhavissatī’’ti uṭṭhahitvā ṭhitaṭṭhānato apakkamma chaddanto nāgarājā maṇicammaṁ",
  "tika-vin02t30:2_7": "viya dasabaladattiyaṁ meghavaṇṇapaṁsukūlacīvaraṁ pārupitvā dasanakhasamodhānasamujjalaṁ añjaliṁ sirasmiṁ",
  "tika-vin02t30:2_8": "patiṭṭhāpetvā satthari katena gāravena ājīvakassa abhimukho hutvā ‘‘apāvuso amhākaṁ satthāraṁ jānāsī’’ti āha.",
  "tika-vin02t30:2_9": "Kiṁ pana satthu parinibbānaṁ jānanto pucchi ajānantoti?",
  "tika-vin02t30:2_10": "Āvajjanappaṭibaddhaṁ khīṇāsavānaṁ jānanaṁ.",
  "tika-vin02t30:2_11": "Anāvajjitattā panesa ajānanto pucchīti eke.",
  "tika-vin02t30:2_12": "Thero samāpattibahulo rattiṭṭhānadivāṭṭhānaleṇamaṇḍapādīsu niccaṁ samāpattiphaleneva yāpeti.",
  "tika-vin02t30:2_13": "Kulasantakampi gāmaṁ pavisitvā dvāre samāpajjitvā samāpattito vuṭṭhitova bhikkhaṁ gaṇhāti.",
  "tika-vin02t30:2_14": "Thero kira ‘‘iminā me pacchimena attabhāvena mahājanānuggahaṁ karissāmi,",
  "tika-vin02t30:2_15": "ye mayhaṁ bhikkhaṁ vā denti,",
  "tika-vin02t30:2_16": "gandhamālādīhi vā sakkāraṁ karonti,",
  "tika-vin02t30:2_17": "tesaṁ taṁ mahapphalaṁ hotū’’ti evaṁ karoti.",
  "tika-vin02t30:2_18": "Tasmā samāpattibahulatāya na jāni.",
  "tika-vin02t30:2_19": "Iti ajānantova pucchīti vadanti,",
  "tika-vin02t30:2_20": "taṁ na gahetabbaṁ.",
  "tika-vin02t30:2_21": "Na hettha ajānanakāraṇaṁ atthi.",
  "tika-vin02t30:2_22": "Abhilakkhitaṁ satthu parinibbānaṁ ahosi dasasahassilokadhātukampanādīhi nimittehi.",
  "tika-vin02t30:2_23": "Therassa pana parisāya kehici bhikkhūhi bhagavā diṭṭhapubbo,",
  "tika-vin02t30:2_24": "kehici na diṭṭhapubbo.",
  "tika-vin02t30:2_25": "Tattha yehi diṭṭhapubbo,",
  "tika-vin02t30:2_26": "tepi passitukāmāva.",
  "tika-vin02t30:2_27": "Yehipi adiṭṭhapubbo,",
  "tika-vin02t30:2_28": "tepi passitukāmāva.",
  "tika-vin02t30:2_29": "Tattha yehi na diṭṭhapubbo,",
  "tika-vin02t30:2_30": "te abhidassanakāmatāya gantvā ‘‘kuhiṁ bhagavā’’ti pucchantā ‘‘parinibbuto’’ti sutvā sandhāretuṁ na sakkhissanti.",
  "tika-vin02t30:2_31": "Cīvaraṁ chaḍḍetvā ekavatthā vā dunnivatthā vā urāni paṭipisantā parodissanti.",
  "tika-vin02t30:2_32": "Tattha manussā ‘‘mahākassapena saddhiṁ āgatapaṁsukūlikā sayampi itthiyo viya parodanti,",
  "tika-vin02t30:2_33": "te kiṁ amhe samassāsentī’’ti mayhaṁ dosaṁ dassanti.",
  "tika-vin02t30:2_34": "Idaṁ pana suññaṁ mahāraññaṁ,",
  "tika-vin02t30:2_35": "idha yathā tathā rodantesu doso natthi.",
  "tika-vin02t30:2_36": "Purimataraṁ sutvā nāma sokopi tanuko hotīti bhikkhūnaṁ satuppādalābhatthaṁ jānantova pucchi.",
  "tika-vin02t30:3_0": "Ajja sattāhaparinibbutoti ajja divasato paṭilomato sattame ahani parinibbuto.",
  "tika-vin02t30:3_1": "Tato me idanti tato samaṇassa gotamassa parinibbutaṭṭhānato.",
  "tika-vin02t30:3_2": "Avītarāgāti puthujjanā ceva sotāpannasakadāgāmino ca.",
  "tika-vin02t30:3_3": "Tesañhi domanassaṁ appahīnaṁ,",
  "tika-vin02t30:3_4": "tasmā tepi bāhā paggayha kandanti,",
  "tika-vin02t30:3_5": "ubho hatthe sīse ṭhapetvā rodanti.",
  "tika-vin02t30:3_6": "Chinnapātaṁ papatantīti chinnānaṁ pāto viya chinnapāto,",
  "tika-vin02t30:3_7": "taṁ chinnapātaṁ,",
  "tika-vin02t30:3_8": "bhāvanapuṁsakaniddesoyaṁ,",
  "tika-vin02t30:3_9": "majjhe chinnā viya hutvā yato vā tato vā patantīti attho.",
  "tika-vin02t30:3_10": "Āvaṭṭantīti abhimukhabhāvena vaṭṭanti.",
  "tika-vin02t30:3_11": "Yattha patitā,",
  "tika-vin02t30:3_12": "tato katipayaratanaṭṭhānaṁ vaṭṭanavaseneva gantvā puna yathāpatitameva ṭhānaṁ vaṭṭanavasena āgacchanti.",
  "tika-vin02t30:3_13": "Vivaṭṭantīti yattha patitā,",
  "tika-vin02t30:3_14": "tato nivaṭṭanti,",
  "tika-vin02t30:3_15": "patitaṭṭhānato parabhāgaṁ vaṭṭamānā gacchantīti attho.",
  "tika-vin02t30:3_16": "Apica purato vaṭṭanaṁ āvaṭṭanaṁ,",
  "tika-vin02t30:3_17": "passato pacchato ca vaṭṭanaṁ vivaṭṭanaṁ.",
  "tika-vin02t30:3_18": "Tasmā dve pāde pasāretvā sakiṁ purato sakiṁ pacchato sakiṁ vāmato sakiṁ dakkhiṇato samparivaṭṭamānāpi āvaṭṭanti vivaṭṭantīti vuccanti.",
  "tika-vin02t30:3_19": "Vītarāgāti pahīnadomanassā iṭṭhāniṭṭhesu nibbikāratāya silāthambhasadisā anāgāmikhīṇāsavā.",
  "tika-vin02t30:3_20": "Kāmañhi domanasse asatipi ekacco rāgo hotiyeva,",
  "tika-vin02t30:3_21": "rāge pana asati domanassassa asambhavoyeva.",
  "tika-vin02t30:3_22": "Tadekaṭṭhabhāvato hi rāgappahānena pahīnadomanassā vuttā,",
  "tika-vin02t30:3_23": "na khīṇāsavā eva.",
  "tika-vin02t30:4_0": "Sabbeheva piyehītiādīsu piyāyitabbato piyehi manavaḍḍhanato manāpehi mātāpitābhātābhaginīādikehi.",
  "tika-vin02t30:4_1": "Nānābhāvoti jātiyā nānābhāvo,",
  "tika-vin02t30:4_2": "jātianurūpagamanena visuṁ bhāvo,",
  "tika-vin02t30:4_3": "asambaddhabhāvoti attho.",
  "tika-vin02t30:4_4": "Vinābhāvoti maraṇena vinābhāvo,",
  "tika-vin02t30:4_5": "cutiyā tenattabhāvena apunapavattanato vippayogoti attho.",
  "tika-vin02t30:4_6": "Aññathābhāvoti bhavena aññathābhāvo,",
  "tika-vin02t30:4_7": "bhavantaraggahaṇena ‘‘kāmāvacarasatto rūpāvacaro hotī’’tiādinā tatthāpi ‘‘manusso devo hotī’’tiādinā ca purimākārato aññākāratāti attho.",
  "tika-vin02t30:4_8": "Tanti tasmā.",
  "tika-vin02t30:4_9": "Kutettha labbhāti kuto kuhiṁ kasmiṁ nāma ṭhāne ettha etasmiṁ khandhappavatte yaṁ taṁ jātaṁ…pe…",
  "tika-vin02t30:4_10": "mā palujjīti laddhuṁ sakkā,",
  "tika-vin02t30:4_11": "na sakkā eva tādisassa kāraṇassa abhāvato.",
  "tika-vin02t30:4_12": "Idaṁ vuttaṁ hoti –",
  "tika-vin02t30:4_13": "yasmā sabbeheva piyehi manāpehi nānābhāvo,",
  "tika-vin02t30:4_14": "tasmā dasa pāramiyo pūretvāpi sambodhiṁ patvāpi dhammacakkaṁ pavattetvāpi yamakapāṭihāriyaṁ dassetvāpi",
  "tika-vin02t30:4_15": "devorohaṇaṁ katvāpi yaṁ taṁ jātaṁ bhūtaṁ saṅkhataṁ palokadhammaṁ,",
  "tika-vin02t30:4_16": "tañca tathāgatassapi sarīraṁ mā palujjīti netaṁ ṭhānaṁ vijjati,",
  "tika-vin02t30:4_17": "rodantenapi kandantenapi na sakkā taṁ kāraṇaṁ laddhunti.",
  "tika-vin02t30:5_0": "Tena kho panāvuso,",
  "tika-vin02t30:5_1": "samayena subhaddo nāma vuḍḍhapabbajitotiādīsu yaṁ vattabbaṁ,",
  "tika-vin02t30:5_2": "taṁ nidānavaṇṇanāyaṁ (sārattha. ṭī.",
  "tika-vin02t30:5_3": "1.paṭhamamahāsaṅgītikathā) vuttanayameva.",
  "tika-vin02t30:6_0": "Saṅgītinidānakathāvaṇṇanā niṭṭhitā.",
  "tika-vin02t30:7_0": "Khuddānukhuddakasikkhāpadakathāvaṇṇanā",
  "tika-vin02t30:8_0": "441.Samūhaneyyāti ākaṅkhamāno samūhanatu,",
  "tika-vin02t30:8_1": "yadi icchati,",
  "tika-vin02t30:8_2": "samūhaneyyāti attho.",
  "tika-vin02t30:8_3": "Kasmā pana ‘‘samūhanathā’’ti ekaṁseneva avatvā ‘‘ākaṅkhamāno samūhaneyyā’’ti vikappavacaneneva bhagavā ṭhapesīti?",
  "tika-vin02t30:8_4": "Mahākassapassa ñāṇabalassa diṭṭhattā.",
  "tika-vin02t30:8_5": "Passati hi bhagavā ‘‘samūhanathāti vuttepi saṅgītikāle kassapo na samūhanissatī’’ti,",
  "tika-vin02t30:8_6": "tasmā vikappeneva ṭhapesi.",
  "tika-vin02t30:8_7": "Yadi asamūhananaṁ diṭṭhaṁ,",
  "tika-vin02t30:8_8": "tadeva ca icchitaṁ,",
  "tika-vin02t30:8_9": "atha kasmā bhagavā ‘‘ākaṅkhamāno samūhanatū’’ti avocāti?",
  "tika-vin02t30:8_10": "Tathārūpapuggalajjhāsayavasena.",
  "tika-vin02t30:8_11": "Santi hi keci khuddānukhuddakāni sikkhāpadāni samādāya vattituṁ anicchantā,",
  "tika-vin02t30:8_12": "tesaṁ tathā avuccamāne bhagavati vighāto uppajjeyya,",
  "tika-vin02t30:8_13": "taṁ tesaṁ bhavissati dīgharattaṁ ahitāya dukkhāya.",
  "tika-vin02t30:8_14": "Tathā pana vutte tesaṁ vighāto na uppajjeyya,",
  "tika-vin02t30:8_15": "amhākamevāyaṁ doso,",
  "tika-vin02t30:8_16": "yato amhesuyeva keci samūhananaṁ na icchantīti .",
  "tika-vin02t30:8_17": "Keci ‘‘sakalassa pana sāsanassa saṅghāyattabhāvakaraṇatthaṁ tathā vutta’’nti vadanti.",
  "tika-vin02t30:8_18": "Yaṁ kiñci satthārā sikkhāpadaṁ paññattaṁ,",
  "tika-vin02t30:8_19": "taṁ samaṇā sakyaputtiyā sirasā sampaṭicchitvā jīvitaṁ viya rakkhanti.",
  "tika-vin02t30:8_20": "Tathā hi te ‘‘khuddānukhuddakāni sikkhāpadāni ākaṅkhamāno saṅgho samūhanatū’’ti vuttepi na samūhaniṁsu.",
  "tika-vin02t30:8_21": "Aññadatthu purato viya tassa accayepi rakkhiṁsuyevāti satthu sāsanassa saṅghassa ca mahantabhāvadassanatthampi tathā vuttanti daṭṭhabbaṁ.",
  "tika-vin02t30:8_22": "Tathā hi āyasmā ānando aññepi vā bhikkhū ‘‘katamaṁ pana, bhante,",
  "tika-vin02t30:8_23": "khuddakaṁ,",
  "tika-vin02t30:8_24": "katamaṁ anukhuddaka’’nti na pucchiṁsu samūhanajjhāsayasseva abhāvato,",
  "tika-vin02t30:8_25": "teneva ekasikkhāpadampi apariccajitvā sabbesaṁ anuggahetabbabhāvadassanatthaṁ ‘‘cattāri pārājikāni ṭhapetvā",
  "tika-vin02t30:8_26": "avasesāni khuddānukhuddakānī’’tiādimāhaṁsu.",
  "tika-vin02t30:8_27": "Evañhi vadantehi ‘‘khuddānukhuddakā ime nāmā’’ti avinicchitattā sabbesaṁ anuggahetabbabhāvo dassito hoti.",
  "tika-vin02t30:9_0": "442.Athakho āyasmā mahākassapo saṅghaṁ ñāpesīti ettha pana keci vadanti ‘‘bhante nāgasena,",
  "tika-vin02t30:9_1": "katamaṁ khuddakaṁ,",
  "tika-vin02t30:9_2": "katamaṁ anukhuddakanti milindaraññā pucchite ‘dukkaṭaṁ mahārāja,",
  "tika-vin02t30:9_3": "khuddakaṁ,",
  "tika-vin02t30:9_4": "dubbhāsitaṁ anukhuddaka’nti (mi. pa.",
  "tika-vin02t30:9_5": "4.2.1) vuttattā nāgasenatthero khuddānukhuddakaṁ jāni,",
  "tika-vin02t30:9_6": "mahākassapatthero pana taṁ ajānanto ‘suṇātu me āvuso’tiādinā kammavācaṁ sāvesī’’ti,",
  "tika-vin02t30:9_7": "na taṁ evaṁ gahetabbaṁ.",
  "tika-vin02t30:9_8": "Nāgasenatthero hi paresaṁ vādapathopacchedanatthaṁ saṅgītikāle dhammasaṅgāhakamahātherehi gahitakoṭṭhāsesu",
  "tika-vin02t30:9_9": "antimakoṭṭhāsameva gahetvā milindarājānaṁ saññāpesi,",
  "tika-vin02t30:9_10": "mahākassapatthero pana ekasikkhāpadampi asamūhanitukāmatāya tathā kammavācaṁ sāvesi.",
  "tika-vin02t30:10_0": "Tattha gihigatānīti gihipaṭisaṁyuttānīti vadanti.",
  "tika-vin02t30:10_1": "Gihīsu gatāni,",
  "tika-vin02t30:10_2": "tehi ñātāni gihigatānīti evaṁ panettha attho daṭṭhabbo.",
  "tika-vin02t30:10_3": "Dhūmakālo etassāti dhūmakālikaṁ citakadhūmavūpasamato paraṁ appavattanato.",
  "tika-vin02t30:10_4": "Appaññattantiādīsu (dī. ni. aṭṭha. 2.136; a. ni. aṭṭha.",
  "tika-vin02t30:10_5": "3.7.23) navaṁ adhammikaṁ katikavattaṁ vā sikkhāpadaṁ vā bandhantā appaññattaṁ paññapenti nāma purāṇasanthatavatthusmiṁ sāvatthiyaṁ bhikkhū viya.",
  "tika-vin02t30:10_6": "Uddhammaṁ ubbinayaṁ sāsanaṁ dīpentā paññattaṁ samucchindanti nāma vassasataparinibbute bhagavati vesālikā vajjiputtakā viya.",
  "tika-vin02t30:10_7": "Khuddānukhuddakā pana āpattiyo sañcicca vītikkamantā yathāpaññattesu sikkhāpadesu samādāya na vattanti nāma assajipunabbasukā viya.",
  "tika-vin02t30:10_8": "Navaṁ pana katikavattaṁ vā sikkhāpadaṁ vā abandhantā,",
  "tika-vin02t30:10_9": "dhammato vinayato sāsanaṁ dīpentā,",
  "tika-vin02t30:10_10": "khuddānukhuddakampi ca sikkhāpadaṁ asamūhanantā appaññattaṁ na paññapenti,",
  "tika-vin02t30:10_11": "paññattaṁ na samucchindanti,",
  "tika-vin02t30:10_12": "yathāpaññattesu sikkhāpadesu samādāya vattanti nāma āyasmā upaseno viya āyasmā yaso kākaṇḍakaputto viya ca.",
  "tika-vin02t30:11_0": "443.Bhagavatā oḷārike nimitte kayiramāneti vesāliṁ nissāya cāpāle cetiye viharantena bhagavatā –",
  "tika-vin02t30:12_0": "‘‘Ramaṇīyā, ānanda, vesālī,",
  "tika-vin02t30:12_1": "ramaṇīyaṁ udenacetiyaṁ,",
  "tika-vin02t30:12_2": "ramaṇīyaṁ gotamakacetiyaṁ,",
  "tika-vin02t30:12_3": "ramaṇīyaṁ sattambacetiyaṁ,",
  "tika-vin02t30:12_4": "ramaṇīyaṁ bahuputtacetiyaṁ,",
  "tika-vin02t30:12_5": "ramaṇīyaṁ sārandadacetiyaṁ,",
  "tika-vin02t30:12_6": "ramaṇīyaṁ cāpālacetiyaṁ.",
  "tika-vin02t30:12_7": "Yassa kassaci, ānanda,",
  "tika-vin02t30:12_8": "cattāro iddhipādā bhāvitā bahulīkatā yānīkatā vatthukatā anuṭṭhitā paricitā susamāraddhā,",
  "tika-vin02t30:12_9": "so ākaṅkhamāno kappaṁ vā tiṭṭheyya kappāvasesaṁ vā.",
  "tika-vin02t30:12_10": "Tathāgatassa kho pana, ānanda,",
  "tika-vin02t30:12_11": "cattāro iddhipādā bhāvitā bahulīkatā yānīkatā vatthukatā anuṭṭhitā paricitā susamāraddhā,",
  "tika-vin02t30:12_12": "so ākaṅkhamāno, ānanda,",
  "tika-vin02t30:12_13": "tathāgato kappaṁ vā tiṭṭheyya kappāvasesaṁ vā’’ti (dī. ni. 2.166) –",
  "tika-vin02t30:13_0": "Evaṁ oḷārike nimitte kayiramāne.",
  "tika-vin02t30:14_0": "Mārena pariyuṭṭhitacittoti mārena ajjhotthaṭacitto.",
  "tika-vin02t30:14_1": "Māro hi yassa sabbena sabbaṁ dvādasa vipallāsā appahīnā,",
  "tika-vin02t30:14_2": "tassa cittaṁ pariyuṭṭhāti.",
  "tika-vin02t30:14_3": "Therassa ca cattāro vipallāsā appahīnā,",
  "tika-vin02t30:14_4": "tenassa māro cittaṁ pariyuṭṭhāsi.",
  "tika-vin02t30:14_5": "So pana cittapariyuṭṭhānaṁ karonto kiṁ karotīti?",
  "tika-vin02t30:14_6": "Bheravaṁ rūpārammaṇaṁ vā dasseti,",
  "tika-vin02t30:14_7": "saddārammaṇaṁ vā sāveti,",
  "tika-vin02t30:14_8": "tato sattā taṁ disvā vā sutvā vā satiṁ vissajjetvā vivaṭamukhā honti,",
  "tika-vin02t30:14_9": "tesaṁ mukhena hatthaṁ pavesetvā hadayaṁ maddati,",
  "tika-vin02t30:14_10": "tato visaññāva hutvā tiṭṭhanti .",
  "tika-vin02t30:14_11": "Therassa panesa mukhena hatthaṁ pavesetuṁ kiṁ sakkhissati,",
  "tika-vin02t30:14_12": "bheravārammaṇaṁ pana dassesi,",
  "tika-vin02t30:14_13": "taṁ disvā thero nimittobhāsaṁ na paṭivijjhi.",
  "tika-vin02t30:15_0": "Khuddānukhuddakasikkhāpadakathāvaṇṇanā niṭṭhitā.",
  "tika-vin02t30:16_0": "Brahmadaṇḍakathāvaṇṇanā",
  "tika-vin02t30:17_0": "445.Ujjavanikāyāti paṭisotagāminiyā.",
  "tika-vin02t30:17_1": "Rajoharaṇanti rajopuñchanī.",
  "tika-vin02t30:17_2": "Na kulavaṁ gamentīti niratthakavināsanaṁ na gamenti.",
  "tika-vin02t30:17_3": "Kucchito lavo kulavo,",
  "tika-vin02t30:17_4": "anayavināsoti vuttaṁ hoti.",
  "tika-vin02t30:17_5": "‘‘Dhammavinayasaṅgītiyā’’ti vattabbe saṅgītiyā vinayappadhānattā ‘‘vinayasaṅgītiyā’’ti vuttaṁ.",
  "tika-vin02t30:17_6": "Vinayappadhānā saṅgīti vinayasaṅgīti.",
  "tika-vin02t30:17_7": "Sesamettha suviññeyyamevāti.",
  "tika-vin02t30:18_0": "Pañcasatikakkhandhakavaṇṇanā niṭṭhitā."
}