{
  "mil5.3.1:0.1_0": "Milindapañha",
  "mil5.3.1:0.2_0": "Meṇḍakapañha",
  "mil5.3.1:0.3_0": "Paṇāmitavagga",
  "mil5.3.1:0.4_0": "1. Seṭṭhadhammapañha",
  "mil5.3.1:1.1_0": "“Bhante nāgasena, bhāsitampetaṁ bhagavatā—",
  "mil5.3.1:1.2_0": "‘dhammo hi, vāseṭṭha, seṭṭho janetasmiṁ diṭṭhe ceva dhamme abhisamparāye cā’ti.",
  "mil5.3.1:1.3_0": "Puna ca ‘upāsako gihī sotāpanno pihitāpāyo diṭṭhippatto viññātasāsano bhikkhuṁ vā sāmaṇeraṁ vā puthujjanaṁ abhivādeti paccuṭṭhetī’ti.",
  "mil5.3.1:1.4_0": "Yadi, bhante nāgasena, bhagavatā bhaṇitaṁ—",
  "mil5.3.1:1.5_0": "‘dhammo hi, vāseṭṭha,",
  "mil5.3.1:1.5_1": "seṭṭho janetasmiṁ diṭṭhe ceva dhamme abhisamparāye cā’ti,",
  "mil5.3.1:1.5_2": "tena hi ‘upāsako gihī sotāpanno pihitāpāyo diṭṭhippatto viññātasāsano bhikkhuṁ vā sāmaṇeraṁ vā puthujjanaṁ abhivādeti paccuṭṭhetī’ti yaṁ vacanaṁ,",
  "mil5.3.1:1.5_3": "taṁ micchā.",
  "mil5.3.1:1.6_0": "Yadi ‘upāsako gihī sotāpanno pihitāpāyo diṭṭhippatto viññātasāsano bhikkhuṁ vā sāmaṇeraṁ vā puthujjanaṁ abhivādeti paccuṭṭheti’,",
  "mil5.3.1:1.6_1": "tena hi ‘dhammo hi, vāseṭṭha,",
  "mil5.3.1:1.6_2": "seṭṭho janetasmiṁ diṭṭhe ceva dhamme abhisamparāye cā’ti tampi vacanaṁ micchā.",
  "mil5.3.1:1.7_0": "Ayampi ubhato koṭiko pañho tavānuppatto, so tayā nibbāhitabbo”ti.",
  "mil5.3.1:2.1_0": "“Bhāsitampetaṁ, mahārāja,",
  "mil5.3.1:2.1_1": "bhagavatā ‘dhammo hi, vāseṭṭha,",
  "mil5.3.1:2.1_2": "seṭṭho janetasmiṁ diṭṭhe ceva dhamme abhisamparāye cā’ti,",
  "mil5.3.1:2.1_3": "‘upāsako ca gihī sotāpanno pihitāpāyo diṭṭhippatto viññātasāsano bhikkhuṁ vā sāmaṇeraṁ vā puthujjanaṁ abhivādeti paccuṭṭheti’.",
  "mil5.3.1:2.2_0": "Tattha pana kāraṇaṁ atthi.",
  "mil5.3.1:2.3_0": "Katamaṁ taṁ kāraṇaṁ?",
  "mil5.3.1:3.1_0": "Vīsati kho panime, mahārāja,",
  "mil5.3.1:3.1_1": "samaṇassa samaṇakaraṇā dhammā dve ca liṅgāni,",
  "mil5.3.1:3.1_2": "yehi samaṇo abhivādanapaccuṭṭhānasammānanapūjanāraho hoti.",
  "mil5.3.1:3.2_0": "Katame vīsati samaṇassa samaṇakaraṇā dhammā dve ca liṅgāni?",
  "mil5.3.1:3.3_0": "Seṭṭho dhammārāmo,",
  "mil5.3.1:3.3_1": "aggo niyamo,",
  "mil5.3.1:3.3_2": "cāro vihāro saṁyamo saṁvaro khanti soraccaṁ ekattacariyā ekattābhirati paṭisallānaṁ hiriottappaṁ vīriyaṁ",
  "mil5.3.1:3.3_3": "appamādo sikkhāsamādānaṁ uddeso paripucchā sīlādiabhirati nirālayatā sikkhāpadapāripūritā,",
  "mil5.3.1:3.3_4": "kāsāvadhāraṇaṁ,",
  "mil5.3.1:3.3_5": "bhaṇḍubhāvo.",
  "mil5.3.1:3.4_0": "Ime kho, mahārāja, vīsati samaṇassa samaṇakaraṇā dhammā dve ca liṅgāni.",
  "mil5.3.1:3.5_0": "Ete guṇe bhikkhu samādāya vattati,",
  "mil5.3.1:3.5_1": "so tesaṁ dhammānaṁ anūnattā paripuṇṇattā sampannattā samannāgatattā asekkhabhūmiṁ arahantabhūmiṁ okkamati,",
  "mil5.3.1:3.5_2": "seṭṭhaṁ bhūmantaraṁ okkamati,",
  "mil5.3.1:3.5_3": "arahattāsannagatoti arahati upāsako sotāpanno bhikkhuṁ puthujjanaṁ abhivādetuṁ paccuṭṭhātuṁ.",
  "mil5.3.1:4.1_0": "‘Khīṇāsavehi so sāmaññaṁ upagato,",
  "mil5.3.1:4.1_1": "natthi me so samayo’ti arahati upāsako sotāpanno bhikkhuṁ puthujjanaṁ abhivādetuṁ paccuṭṭhātuṁ.",
  "mil5.3.1:5.1_0": "‘Aggaparisaṁ so upagato,",
  "mil5.3.1:5.1_1": "nāhaṁ taṁ ṭhānaṁ upagato’ti arahati upāsako sotāpanno bhikkhuṁ puthujjanaṁ abhivādetuṁ paccuṭṭhātuṁ.",
  "mil5.3.1:6.1_0": "‘Labhati so pātimokkhuddesaṁ sotuṁ,",
  "mil5.3.1:6.1_1": "nāhaṁ taṁ labhāmi sotun’ti arahati upāsako sotāpanno bhikkhuṁ puthujjanaṁ abhivādetuṁ paccuṭṭhātuṁ.",
  "mil5.3.1:7.1_0": "‘So aññe pabbājeti upasampādeti jinasāsanaṁ vaḍḍheti,",
  "mil5.3.1:7.1_1": "ahametaṁ na labhāmi kātun’ti arahati upāsako sotāpanno bhikkhuṁ puthujjanaṁ abhivādetuṁ paccuṭṭhātuṁ.",
  "mil5.3.1:8.1_0": "‘Appamāṇesu so sikkhāpadesu samattakārī,",
  "mil5.3.1:8.1_1": "nāhaṁ tesu vattāmī’ti arahati upāsako sotāpanno bhikkhuṁ puthujjanaṁ abhivādetuṁ paccuṭṭhātuṁ.",
  "mil5.3.1:9.1_0": "‘Upagato so samaṇaliṅgaṁ,",
  "mil5.3.1:9.1_1": "buddhādhippāye ṭhito,",
  "mil5.3.1:9.1_2": "tenāhaṁ liṅgena dūramapagato’ti arahati upāsako sotāpanno bhikkhuṁ puthujjanaṁ abhivādetuṁ paccuṭṭhātuṁ.",
  "mil5.3.1:10.1_0": "‘Parūḷhakacchalomo so anañjitaamaṇḍito anulittasīlagandho,",
  "mil5.3.1:10.1_1": "ahaṁ pana maṇḍanavibhūsanābhirato’ti arahati upāsako sotāpanno bhikkhuṁ puthujjanaṁ abhivādetuṁ paccuṭṭhātuṁ.",
  "mil5.3.1:11.1_0": "Api ca, mahārāja,",
  "mil5.3.1:11.1_1": "‘ye te vīsati samaṇakaraṇā dhammā dve ca liṅgāni,",
  "mil5.3.1:11.1_2": "sabbepete dhammā bhikkhussa saṁvijjanti,",
  "mil5.3.1:11.1_3": "soyeva te dhamme dhāreti,",
  "mil5.3.1:11.1_4": "aññepi tattha sikkhāpeti,",
  "mil5.3.1:11.1_5": "so me āgamo sikkhāpanañca natthī’ti arahati upāsako sotāpanno bhikkhuṁ puthujjanaṁ abhivādetuṁ paccuṭṭhātuṁ.",
  "mil5.3.1:12.1_0": "Yathā, mahārāja,",
  "mil5.3.1:12.1_1": "rājakumāro purohitassa santike vijjaṁ adhīyati,",
  "mil5.3.1:12.1_2": "khattiyadhammaṁ sikkhati,",
  "mil5.3.1:12.1_3": "so aparena samayena abhisitto ācariyaṁ abhivādeti paccuṭṭheti ‘sikkhāpako me ayan’ti;",
  "mil5.3.1:12.2_0": "evameva kho, mahārāja,",
  "mil5.3.1:12.2_1": "‘bhikkhu sikkhāpako vaṁsadharo’ti arahati upāsako sotāpanno bhikkhuṁ puthujjanaṁ abhivādetuṁ paccuṭṭhātuṁ.",
  "mil5.3.1:13.1_0": "Api ca, mahārāja, imināpetaṁ pariyāyena jānāhi bhikkhubhūmiyā mahantataṁ asamavipulabhāvaṁ.",
  "mil5.3.1:13.2_0": "Yadi, mahārāja,",
  "mil5.3.1:13.2_1": "upāsako sotāpanno arahattaṁ sacchikaroti,",
  "mil5.3.1:13.2_2": "dveva tassa gatiyo bhavanti anaññā tasmiṁyeva divase parinibbāyeyya vā,",
  "mil5.3.1:13.2_3": "bhikkhubhāvaṁ vā upagaccheyya.",
  "mil5.3.1:13.3_0": "Acalā hi sā, mahārāja, pabbajjā, mahatī accuggatā, yadidaṁ bhikkhubhūmī”ti.",
  "mil5.3.1:13.4_0": "“Ñāṇagato,",
  "mil5.3.1:13.4_1": "bhante nāgasena,",
  "mil5.3.1:13.4_2": "pañho sunibbeṭhito balavatā atibuddhinā tayā,",
  "mil5.3.1:13.4_3": "na yimaṁ pañhaṁ samattho añño evaṁ viniveṭhetuṁ aññatra tavādisena buddhimatā”ti.",
  "mil5.3.1:14.1_0": "Seṭṭhadhammapañho paṭhamo."
}