{
  "mil3.4.6:0.1_0": "Milindapañha",
  "mil3.4.6:0.2_0": "Nibbānavagga",
  "mil3.4.6:0.3_0": "6. Nerayikaggiuṇhabhāvapañha",
  "mil3.4.6:1.1_0": "Rājā āha—",
  "mil3.4.6:1.2_0": "“bhante nāgasena, tumhe bhaṇatha—",
  "mil3.4.6:1.3_0": "‘pākatikaaggito nerayiko aggi mahābhitāpataro hoti,",
  "mil3.4.6:1.3_1": "khuddakopi pāsāṇo pākatike aggimhi pakkhitto divasampi paccamāno na vilayaṁ gacchati,",
  "mil3.4.6:1.3_2": "kūṭāgāramattopi pāsāṇo nerayikaggimhi pakkhitto khaṇena vilayaṁ gacchatī’ti, etaṁ vacanaṁ na saddahāmi,",
  "mil3.4.6:1.3_3": "evañca pana vadetha ‘ye ca tattha uppannā sattā,",
  "mil3.4.6:1.3_4": "te anekānipi vassasahassāni niraye paccamānā na vilayaṁ gacchantī’ti,",
  "mil3.4.6:1.3_5": "tampi vacanaṁ na saddahāmī”ti.",
  "mil3.4.6:2.1_0": "Thero āha—",
  "mil3.4.6:2.2_0": "“taṁ kiṁ maññasi, mahārāja,",
  "mil3.4.6:2.2_1": "yā tā santi makariniyopi susumāriniyopi kacchapiniyopi moriniyopi kapotiniyopi,",
  "mil3.4.6:2.2_2": "kiṁ nu tā kakkhaḷāni pāsāṇāni sakkharāyo ca khādantī”ti?",
  "mil3.4.6:2.3_0": "“Āma, bhante, khādantī”ti.",
  "mil3.4.6:2.4_0": "“Kiṁ pana tāni tāsaṁ kucchiyaṁ koṭṭhabbhantaragatāni vilayaṁ gacchantī”ti?",
  "mil3.4.6:2.5_0": "“Āma, bhante, vilayaṁ gacchantī”ti.",
  "mil3.4.6:2.6_0": "“Yo pana tāsaṁ kucchiyaṁ gabbho, sopi vilayaṁ gacchatī”ti?",
  "mil3.4.6:2.7_0": "“Na hi, bhante”ti.",
  "mil3.4.6:2.8_0": "“Kena kāraṇenā”ti?",
  "mil3.4.6:2.9_0": "“Maññāmi, bhante,",
  "mil3.4.6:2.9_1": "kammādhikatena na vilayaṁ gacchatī”ti.",
  "mil3.4.6:2.10_0": "“Evameva kho, mahārāja,",
  "mil3.4.6:2.10_1": "kammādhikatena nerayikā sattā anekānipi vassasahassāni niraye paccamānā na vilayaṁ gacchanti.",
  "mil3.4.6:2.11_0": "Bhāsitampetaṁ, mahārāja, bhagavatā—",
  "mil3.4.6:2.12_0": "‘so na tāva kālaṁ karoti,",
  "mil3.4.6:2.12_1": "yāva na taṁ pāpakammaṁ byantīhotī’”ti.",
  "mil3.4.6:3.1_0": "“Bhiyyo opammaṁ karohī”ti.",
  "mil3.4.6:3.2_0": "“Taṁ kiṁ maññasi, mahārāja,",
  "mil3.4.6:3.2_1": "yā tā santi sīhiniyopi byagghiniyopi dīpiniyopi kukkuriniyopi,",
  "mil3.4.6:3.2_2": "kiṁ nu tā kakkhaḷāni aṭṭhikāni maṁsāni khādantī”ti?",
  "mil3.4.6:3.3_0": "“Āma, bhante, khādantī”ti.",
  "mil3.4.6:3.4_0": "“Kiṁ pana tāni tāsaṁ kucchiyaṁ koṭṭhabbhantaragatāni vilayaṁ gacchantī”ti?",
  "mil3.4.6:3.5_0": "“Āma, bhante, vilayaṁ gacchantī”ti.",
  "mil3.4.6:3.6_0": "“Yo pana tāsaṁ kucchiyaṁ gabbho, sopi vilayaṁ gacchatī”ti?",
  "mil3.4.6:3.7_0": "“Na hi, bhante”ti.",
  "mil3.4.6:3.8_0": "“Kena kāraṇenā”ti?",
  "mil3.4.6:3.9_0": "“Maññāmi, bhante,",
  "mil3.4.6:3.9_1": "kammādhikatena na vilayaṁ gacchatī”ti.",
  "mil3.4.6:3.10_0": "“Evameva kho, mahārāja,",
  "mil3.4.6:3.10_1": "kammādhikatena nerayikā sattā anekānipi vassasahassāni niraye paccamānā na vilayaṁ gacchantī”ti.",
  "mil3.4.6:4.1_0": "“Bhiyyo opammaṁ karohī”ti.",
  "mil3.4.6:4.2_0": "“Taṁ kiṁ maññasi, mahārāja,",
  "mil3.4.6:4.2_1": "yā tā santi yonakasukhumāliniyopi khattiyasukhumāliniyopi brāhmaṇasukhumāliniyopi gahapatisukhumāliniyopi,",
  "mil3.4.6:4.2_2": "kiṁ nu tā kakkhaḷāni khajjakāni maṁsāni khādantī”ti?",
  "mil3.4.6:4.3_0": "“Āma, bhante, khādantī”ti.",
  "mil3.4.6:4.4_0": "“Kiṁ pana tāni tāsaṁ kucchiyaṁ koṭṭhabbhantaragatāni vilayaṁ gacchantī”ti?",
  "mil3.4.6:4.5_0": "“Āma, bhante, vilayaṁ gacchantī”ti.",
  "mil3.4.6:4.6_0": "“Yo pana tāsaṁ kucchiyaṁ gabbho sopi vilayaṁ gacchatī”ti?",
  "mil3.4.6:4.7_0": "“Na hi, bhante”ti.",
  "mil3.4.6:4.8_0": "“Kena kāraṇenā”ti?",
  "mil3.4.6:4.9_0": "“Maññāmi, bhante,",
  "mil3.4.6:4.9_1": "kammādhikatena na vilayaṁ gacchatī”ti.",
  "mil3.4.6:4.10_0": "“Evameva kho, mahārāja,",
  "mil3.4.6:4.10_1": "kammādhikatena nerayikā sattā anekānipi vassasahassāni niraye paccamānā na vilayaṁ gacchanti.",
  "mil3.4.6:4.11_0": "Bhāsitampetaṁ, mahārāja, bhagavatā—",
  "mil3.4.6:4.12_0": "‘so na tāva kālaṁ karoti,",
  "mil3.4.6:4.12_1": "yāva na taṁ pāpakammaṁ byantīhotī’”ti.",
  "mil3.4.6:5.1_0": "“Kallosi, bhante nāgasenā”ti.",
  "mil3.4.6:6.1_0": "Nerayikaggiuṇhabhāvapañho chaṭṭho."
}