{
  "anya-e1102n3:0_0": "3. Nibbānakaṇḍo",
  "anya-e1102n3:1_0": "Idāni “saddhammasavanampi cāti imassa saṁvaṇṇanākkamo sampatto tattha saddhammasavanampi ca loke dullabhameva tathā hi saddhammo nāma tividho hoti.",
  "anya-e1102n3:1_1": "Pariyattisaddhammo,",
  "anya-e1102n3:1_2": "paṭipattisaddhammo,",
  "anya-e1102n3:1_3": "paṭivedhasaddhammoti.",
  "anya-e1102n3:1_4": "Tattha pariyattisaddhammo nāma tepiṭakaṁ buddhavacanaṁ.",
  "anya-e1102n3:1_5": "Paṭipattisaddhammo nāma terasadhutaṅgāni asīti khandhakavattādayo abhisamācāravattādīni.",
  "anya-e1102n3:1_6": "Paṭivedhasaddhammo nāma catusaccappaṭivedho.",
  "anya-e1102n3:1_7": "Tesu pariyattisaddhammo dvinnaṁ saddhammānaṁ pubbaṅgamoyeva padaṭṭhānañca.",
  "anya-e1102n3:1_8": "Kasmā taṁmūlakattā tathā hi pariyattiyā asati paṭivedho nāma natthi.",
  "anya-e1102n3:1_9": "Pariyattiyā antarahitāya paṭipatti,",
  "anya-e1102n3:1_10": "paṭipattiyā antarahitāya adhigamo antaradhāyati.",
  "anya-e1102n3:1_11": "Kiṁ kāraṇā ayañhi pariyatti paṭipattiyā paccayo hoti.",
  "anya-e1102n3:1_12": "Paṭipattiadhigamassāpi pariyattiyeva pamāṇaṁ.",
  "anya-e1102n3:1_13": "Tattha paṭivedho ca paṭipatti ca hotipi nahotipi.",
  "anya-e1102n3:1_14": "Ekasmiñhi kāle paṭivedhadharā bhikkhū bahū honti,",
  "anya-e1102n3:1_15": "“esa bhikkhu puthujjano”ti aṅguliṁ paharitvā dassetabbo hoti.",
  "anya-e1102n3:1_16": "Imasmiṁ yeva dīpe ekavāraṁ puthujjanabhikkhunāma nāhosi.",
  "anya-e1102n3:1_17": "Paṭipattipūrakāpi kadāci bahū honti kadāci appā.",
  "anya-e1102n3:1_18": "Iti paṭivedho ca paṭipatti ca hotipi na hotipi.",
  "anya-e1102n3:1_19": "Sāsanassa ṭhitiyā pana pariyattiyeva pamāṇaṁ paṇḍito hi tepiṭakaṁ sutvā dvepi pūreti,",
  "anya-e1102n3:1_20": "yathā amhākaṁ bodhisatto āḷārassa santike pañca abhiññā satta ca samāpattiyo nibbattetvā nevasaññānāsaññāyatana samāpattiyā parikammaṁ pucchi.",
  "anya-e1102n3:1_21": "So “na jānāmī”ti āha.",
  "anya-e1102n3:1_22": "Tato udakassa santikaṁ gantvā adhigatavisesaṁ saṁsanditvā nevasaññānāsaññāyatanassa parikammaṁ pucchi.",
  "anya-e1102n3:1_23": "So ācikkhi,",
  "anya-e1102n3:1_24": "tassa vacanasamanantarameva mahāsatto taṁ sampādesi evameva paññavā bhikkhu pariyattiṁ sutvā dvepi pūreti",
  "anya-e1102n3:1_25": "tasmā pariyattiyā ṭhitāya sāsanaṁ ṭhitaṁ hoti yathā mahātaḷākassa pāḷiyā thirāya udakaṁ na ṭhassatīti",
  "anya-e1102n3:1_26": "na vattabbaṁ udake sati padumādīni pupphāni na pupphissantīti na vattabbaṁ evameva mahātaḷākassa thirapāḷisadise",
  "anya-e1102n3:1_27": "tepiṭake buddhavacane sati mahātaḷāke udakasadisā paṭipattipūrakā kulaputtā natthīti na vattabbaṁ.",
  "anya-e1102n3:1_28": "Tesu sati mahātaḷākesu padumādīni pupphāni viya sotāpannādayo ariyapuggalā natthīti na vattabbaṁ,",
  "anya-e1102n3:1_29": "ekantato pariyattiyeva pamāṇaṁ pariyattiyā antarahitāya paṭipattipaṭivedhānaṁ antaradhānato.",
  "anya-e1102n3:1_30": "Tattha pariyattināma tepiṭakaṁ buddhavacanaṁ sāṭṭhakathā pāḷiyāva sā tiṭṭhati,",
  "anya-e1102n3:1_31": "tāva pariyatti paripuṇṇā hoti.",
  "anya-e1102n3:1_32": "Gacchante kāle kaliyugarājāno adhammikā honti tesu adhammikesu rājāmaccādayo adhammikā honti tathā raṭṭhajanapadavāsinopi",
  "anya-e1102n3:1_33": "adhammikā etesaṁ adhammikatāya na devo sammā vassati,",
  "anya-e1102n3:1_34": "tato sassāni na sampajjanti.",
  "anya-e1102n3:1_35": "Tesu sampajjantesu paccayadāyakā bhikkhusaṅghassa paccaye dātuṁ na sakkonti.",
  "anya-e1102n3:1_36": "Bhikkhū paccayehi kilamantā antevāsike saṅgahetuṁ na sakkonti.",
  "anya-e1102n3:1_37": "Gacchante gacchante kāle pariyatti parihāyati,",
  "anya-e1102n3:1_38": "atthavasena dhāretuṁ na sakkonti,",
  "anya-e1102n3:1_39": "pāḷivaseneva dhārenti.",
  "anya-e1102n3:1_40": "Tato kāle gacchante pāḷimpi sakalaṁ dhāretuṁ na sakkonti paṭhamaṁ abhidhammapiṭakaṁ parihāyati.",
  "anya-e1102n3:1_41": "Parihāyamānaṁ matthakato paṭṭhāya pariyatti hāyati paṭhamañhi mahāpakaraṇaṁ parihāyati.",
  "anya-e1102n3:1_42": "Tasmiṁ parihāyamāne yamakaṁ,",
  "anya-e1102n3:1_43": "kathāvatthu,",
  "anya-e1102n3:1_44": "puggalapaññatti,",
  "anya-e1102n3:1_45": "dhātukathā, vibhaṅgo,",
  "anya-e1102n3:1_46": "dhammasaṅgahoti evaṁ abhidhammapiṭake parihīne matthakato paṭṭhāya suttantapiṭakaṁ parihāyati.",
  "anya-e1102n3:1_47": "Paṭhamañhi aṅguttaranikāyo parihāyati.",
  "anya-e1102n3:1_48": "Tasmimpi paṭhamaṁ ekādasanipāto…pe…",
  "anya-e1102n3:1_49": "tato ekanipātoti evaṁ aṅguttare parihīne matthakato paṭṭhāya saṁyuttanikāyo parihāyati,",
  "anya-e1102n3:1_50": "paṭhamaṁ mahāvaggo parihāyati.",
  "anya-e1102n3:1_51": "Tato paṭṭhāya saḷāyatanavaggo,",
  "anya-e1102n3:1_52": "khandhavaggo,",
  "anya-e1102n3:1_53": "nidānavaggo,",
  "anya-e1102n3:1_54": "sagāthāvaggoti evaṁ saṁyuttanikāye parihīne matthakato paṭṭhāya majjhimanikāyo parihāyati paṭhamañhi uparipaṇṇāsako parihāyati.",
  "anya-e1102n3:1_55": "Tato majjhimapaṇṇāsako,",
  "anya-e1102n3:1_56": "tato mūlapaṇṇāsakoti evaṁ majjhimanikāye parihīne matthakato paṭṭhāya dīghanikāyo parihāyati,",
  "anya-e1102n3:1_57": "paṭhamañhi pāthiyavaggo parihāyati tato mahāvaggo,",
  "anya-e1102n3:1_58": "tato khandhakavaggoti dīghanikāye parihīne suttantapiṭakaṁ parihīnaṁ nāma hoti.",
  "anya-e1102n3:1_59": "Vinayapiṭakena saddhiṁ jātakameva dhārenti.",
  "anya-e1102n3:1_60": "Vinayapiṭakaṁ lajjino dhārenti.",
  "anya-e1102n3:1_61": "Lābhakāmā pana suttante kathitepi sallakkhentā natthīti jātakameva dhārenti.",
  "anya-e1102n3:1_62": "Gacchante kāle jātakampi dhāretuṁ na sakkonti.",
  "anya-e1102n3:1_63": "Atha nesaṁ paṭhamaṁ vessantarajātakaṁ parihāyati.",
  "anya-e1102n3:1_64": "Tato paṭilomakkamena puṇṇakajākatakaṁ,",
  "anya-e1102n3:1_65": "mahānāradakassapajātakaṁ parihāyati.",
  "anya-e1102n3:1_66": "Vinayapiṭakameva dhārenti.",
  "anya-e1102n3:1_67": "Gacchante kāle tampi matthakato parihāyati paṭhamañhi parivāro parihāyati,",
  "anya-e1102n3:1_68": "tato khandhako bhikkhunīvibhaṅgo mahāvibhaṅgoti anukkamena uposathakkhandhakamattameva dhārenti,",
  "anya-e1102n3:1_69": "tadā pariyatti anantarahitāva hoti.",
  "anya-e1102n3:1_70": "Yāva pana manussesu catuppadikagāthāpi pavattati,",
  "anya-e1102n3:1_71": "tāva pariyatti anantarahitāva hoti.",
  "anya-e1102n3:1_72": "Yadā saddho pasanno rājā hatthikkhandhe suvaṇṇacaṅkoṭakamhi sahassatthavikaṁ ṭhapāpetvā “buddhehi kathitaṁ",
  "anya-e1102n3:1_73": "catuppadikaṁ gāthaṁ jānanto imaṁ sahassaṁ gaṇhatū”ti nagare bheriṁ carāpetvā gaṇhakaṁ alabhitvā ekavāraṁ",
  "anya-e1102n3:1_74": "carāpite na suṇantāpi honti asuṇantāpi,",
  "anya-e1102n3:1_75": "yāva tatiyaṁ carāpetvā gaṇhakaṁ alabhitvā rājapurisā sahassatthavikaṁ puna rājakulaṁ pavesenti,",
  "anya-e1102n3:1_76": "tadā pariyattiantarahitā nāma hoti.",
  "anya-e1102n3:1_77": "Evaṁ pariyattiyā antarahitāya paṭipattipi paṭivedhopi antarahitova hoti.",
  "anya-e1102n3:1_78": "Saddhammasavanassa dullabhabhāvo dhammasoṇḍakavatthunā dīpetabbo amhākaṁ kira sammāsambuddho kassapasammāsambuddhassa",
  "anya-e1102n3:1_79": "dhammarājassa sāsanantaradhānato nacireneva kālena bārāṇasirañño putto dhammasoṇḍakarājakumāro hutvā",
  "anya-e1102n3:1_80": "pituaccayena rajje patiṭṭhāya kassapadasabalena desitaṁ dhammaṁ sotukāmo hutvā māsamattaṁ rajjaṁ katvā",
  "anya-e1102n3:1_81": "amhākaṁ sammāsambuddho imasmiṁ yeva bhaddakappe rajjaṁ kāretvā devanagarasadise bārāṇasinagare cakkavattirajjasadisaṁ",
  "anya-e1102n3:1_82": "rajjaṁ karonto evaṁ cintesi…",
  "anya-e1102n3:1_83": "“mayhaṁ evarūpaṁ rajjaṁ kiṁ vilāsaṁ rajjānubhāvaṁ saddhammaviyogena,",
  "anya-e1102n3:1_84": "divākaravirahito ākāso viya,",
  "anya-e1102n3:1_85": "sasaṅkavirahitaratti viya,",
  "anya-e1102n3:1_86": "dāṭhāvirahitagajo viya,",
  "anya-e1102n3:1_87": "velantavirahitamahāsamuddo viya cakkhuvirahita susajjitavadanaṁ viya,",
  "anya-e1102n3:1_88": "sugandhavirahitapārichattapupphaṁ viya,",
  "anya-e1102n3:1_89": "catuakkharaniyamitadhammadesanāviyogena mayhaṁ idaṁ rajjaṁ na sobhatī”ti cintetvā suvaṇṇacaṅkoṭakena",
  "anya-e1102n3:1_90": "sahassatthavikaṁ bhaṇḍakaṁ susajjitaṁ maṅgalahatthikumbhe ṭhapetvā bārāṇasīnagare mahāvīthiyaṁ bheriṁ",
  "anya-e1102n3:1_91": "carāpeti “ekapadikaṁ vā dvipadikaṁ vā tipadikaṁ vā catuppadikaṁ vā dhammapadaṁ jānantassa dammī”ti evaṁ",
  "anya-e1102n3:1_92": "bheriṁ carāpetvā dhammajānanakaṁ alabhitvā punappunaṁ dvisahassaṁ tisahassaṁ yāva satasahassaṁ koṭi dve",
  "anya-e1102n3:1_93": "sahassakoṭi,",
  "anya-e1102n3:1_94": "satasahassakoṭi gāmanigamajanapadasenāpatiṭṭhānaṁ uparājaṭṭhānaṁ.",
  "anya-e1102n3:1_95": "Pariyosāne dhammadesakaṁ alabhitvā attano suvaṇṇapīṭhakaṁ setacchattaṁ cajitvāpi dhammadesakaṁ alabhitvā",
  "anya-e1102n3:1_96": "rajjasiriṁ pahāya attānaṁ cajitvā “dhammadesakassa dāso hutvāpi dhammaṁ sossāmī”ti vatvā evampi dhamma",
  "anya-e1102n3:1_97": "desakaṁ alabhitvā vippaṭisārī hutvā “kiṁ me saddhammaviyogena rajjenāti amaccānaṁ rajjaṁ niyyātetvā saddhammagavesako",
  "anya-e1102n3:1_98": "hutvā dhammasoṇḍakamahārājā mahāvanaṁ pāvisi dhammasoṇḍakamahārājassa saddhammasavanaṁ sandhāya paviṭṭhakkhake",
  "anya-e1102n3:1_99": "sakkadevamahārājassa vejayantapāsādo saheva kiṇṇikāya kampo ahosi,",
  "anya-e1102n3:1_100": "paṇḍukambalasilāsanaṁ uṇhākāraṁ ahosi.",
  "anya-e1102n3:1_101": "Sakkodevarājā kenakāraṇena paṇḍukambalasilāsanaṁ uṇhākāraṁ ahosī”ti cintetvā attano sahassanettena devamanussesu",
  "anya-e1102n3:1_102": "vitthāretvā olokento dhammagavesako hutvā vanaṁ paviṭṭhaṁ dhammasoṇḍakamahārājānaṁ disvā cintesi…",
  "anya-e1102n3:1_103": "“ajja me attānampi jahāya rakkhasavesaṁ māpetvā etaṁ aniccaparidīpanaṁ jātijarābyādhimaraṇaṁ sakalasarīre",
  "anya-e1102n3:1_104": "dosaṁ dassetvā dhammaṁ desetvā etaṁ sakarajjeyeva patiṭṭhāpetabba”nti cintetvā sakko devarājā yakkhasarūpaṁ",
  "anya-e1102n3:1_105": "māpetvā bodhisattassa abhimukho avidūre attānaṁ dassesi.",
  "anya-e1102n3:1_106": "Taṁ disvā dhammasoṇḍakamahārājā evaṁ cintesi…",
  "anya-e1102n3:1_107": "“evaṁrūpo nāma rakkhaso dhammaṁ jāneyyā”ti,",
  "anya-e1102n3:1_108": "cintetvā avidūre ṭhāne ṭhatvā pucchāmīti rakkhasena saddhiṁ sallapanto āha “sāmipuññadevarāja imasmiṁ",
  "anya-e1102n3:1_109": "pana vanaghane vasanakadevarājā kiṁ nukho dhammaṁ jānāsī”ti,",
  "anya-e1102n3:1_110": "devatā “mahārāja dhammaṁ jānāmī”ti āha.",
  "anya-e1102n3:1_111": "“Yadi dhammaṁ jānāsi,",
  "anya-e1102n3:1_112": "mayhaṁ dhammakathaṁ kathethā”ti āha.",
  "anya-e1102n3:1_113": "“Ahaṁ tuyhaṁ dhammaṁ kathessāmi,",
  "anya-e1102n3:1_114": "tvaṁ mayhaṁ kīdisaṁ dhammakathikassa sakkāraṁ karissasī”ti āha.",
  "anya-e1102n3:1_115": "“Evaṁ sante mayhaṁ dhammaṁ kathetvā pacchā mayhaṁ sarīre maṁsaṁ khādissasī”ti āha.",
  "anya-e1102n3:1_116": "“Ahaṁ mahārāja chāto hutvā dhammaṁ kathetuṁ na sakkomī”ti āha.",
  "anya-e1102n3:1_117": "“Yadi tumhe paṭhamaṁ maṁsaṁ khādatha,",
  "anya-e1102n3:1_118": "dhammaṁ ko suṇissatī”ti āha.",
  "anya-e1102n3:1_119": "Puna so rakkhaso “nāhaṁ dhammaṁ desetuṁ sakkomī”ti.",
  "anya-e1102n3:1_120": "Puna rājā “mayhaṁ dhammapaṭilābhañca tumhākaṁ maṁsapaṭilābhañca tumhe jānitvā mayhaṁ dhammaṁ desethā”ti āha.",
  "anya-e1102n3:1_121": "Atha sakko devarājā “sādhu hothā”ti vatvā avidūre ṭhāne ubbedhena tigāvutamattaṁ mahantaṁ añjanapabbataṁ māpetvā evamāha…",
  "anya-e1102n3:1_122": "“sace mahārāja imaṁ pabbatamuddhaniṁ ārūyha ākāsā uppatitvā tvaṁ mama mukhe patissasi,",
  "anya-e1102n3:1_123": "ahaṁ te ākāsagatakāle dhammaṁ desessāmi,",
  "anya-e1102n3:1_124": "evaṁ sante tuyhañca dhammappalābho mayhañca maṁsapaṭilābho bhavissatī”ti āha.",
  "anya-e1102n3:1_125": "Tassa kathaṁ sutvā dhammasoṇḍakamahārājā “anamatagge saṁsāre puriso hutvā adhammasamaṅgī hutvā adhammasseva",
  "anya-e1102n3:1_126": "atthāya pāṇātipāto adinnādāno kāmesumicchācāro sūkariko orabbhiko sākuṇi ko coro paradāriko taṁ gahetvā",
  "anya-e1102n3:1_127": "sīsacchinnānaṁ lohitaṁ catūsu mahāsamuddesu udakatopi bahutaraṁ mātāpituādīnampi manāpānaṁ atthāya rodantānaṁ",
  "anya-e1102n3:1_128": "assu catūsumahāsamuddesu udakatopi bahutaraṁ,",
  "anya-e1102n3:1_129": "imaṁ pana sarīraṁ dhammassa atthāya vikkiṇāmi taṁ mahapphalañca manāpañcā”ti cintetvā “sādhu mārisa evaṁ",
  "anya-e1102n3:1_130": "karomī”ti pabbataṁ ārūyha pabbatagge ṭhito “mama rajjena saddhiṁ mayhaṁ sajīvasarīraṁ saddhammassatthāya",
  "anya-e1102n3:1_131": "dassāmī”ti somanasso hutvā “dhammaṁ kathethā”ti saddhammatthāya jīvitaṁ pariccajitvā ākāsato uppatitvā",
  "anya-e1102n3:1_132": "dhammaṁ kathethāti āha.",
  "anya-e1102n3:1_133": "Atha sakko devarājā sakattabhāvena sabbālaṅkārehi paṭimaṇḍito ativiya sotuṁ somanasso ākāsato patantaṁ",
  "anya-e1102n3:1_134": "dibbaphassena parāmasanto urena paṭiggaṇhitvā devalokaṁ netvā paṇḍukambalasilāsane nisīdāpetvā mālāgandhādīhi",
  "anya-e1102n3:1_135": "pūjetvā dhammasoṇḍakamahārājassa dhammaṁ desento imaṁ gāthamāha.",
  "anya-e1102n3:2_0": "“Aniccā vata saṅkhārā, uppādavayadhammino;",
  "anya-e1102n3:3_0": "Uppajjitvā nirujjhanti, tesaṁ vūpasamo sukho”ti.",
  "anya-e1102n3:4_0": "Evaṁ sakko dhammasoṇḍakamahārājassa dhammaṁ desetvā devalokasampattiṁ dassetvā devalokato ānetvā sakarajje",
  "anya-e1102n3:4_1": "patiṭṭhāpetvā appamādena ovaditvā devalokameva agamāsi evaṁ saddhammasavanassāpi dullabhabhāvo veditabbo.",
  "anya-e1102n3:4_2": "Evaṁ pariyattiantaradhānena paṭipatti paṭivedhāpi antaradhāyanti.",
  "anya-e1102n3:4_3": "Ettha ca tīṇi parinibbānāni veditabbāni katamāni tīṇi parinibbānāni.",
  "anya-e1102n3:4_4": "Kilesaparinibbānaṁ,",
  "anya-e1102n3:4_5": "khandhaparinibbānaṁ,",
  "anya-e1102n3:4_6": "dhātuparinibbānanti.",
  "anya-e1102n3:4_7": "Tattha kilesaparinibbānaṁ bodhimaṇḍeyeva hoti,",
  "anya-e1102n3:4_8": "bhagavā hi bodhimaṇḍeyeva vīriyapādehi sīlapathaviyaṁ patiṭṭhāya saddhāhatthena kammakkhayakaraṁ ñāṇapharasuṁ",
  "anya-e1102n3:4_9": "gahetvā sabbo lobhadosamohaviparītamanasikāraahirīkānottappakodhūpanāhamakkhapaḷāsa- issāmacchariyamāyāsāṭheyyathambhasārambhamānāti",
  "anya-e1102n3:4_10": "mānamadapamādataṇhā’vijjātividhākusalamūladuccaritasaṁkilesamalavisamasaññāvitakka papañcacatubbidhavipariyesaāsavaganthaoghayogā’gatiganthu’",
  "anya-e1102n3:4_11": "pādānapañcacetokhilavinibandhanīvaraṇā’bhinandana chavivādamūlataṇhākāyasattānusaya aṭṭhamicchattanavataṇhāmūlakadasākusalakammapatha",
  "anya-e1102n3:4_12": "dvāsaṭṭhidiṭṭhigata aṭṭhasatataṇhāvicaritappa bheda sabbadarathapariḷāhakilesasatasahassāni,",
  "anya-e1102n3:4_13": "saṅkhepato vā pañca kilesaabhisaṅkhārakhandhamaccudevaputtamāre asesato hatā vihatā anabhāvaṁkatā tasmā",
  "anya-e1102n3:4_14": "sabbepi kilesā bodhimaṇḍeyeva nibbānaṁ nirodhaṁ gacchantīti kilesanibbānaṁ bodhimaṇḍeyeva hoti ettha",
  "anya-e1102n3:4_15": "ca bodhīti arahattamaggaññāṇaṁ adhippetaṁ tathā hi sabbesampi buddhapaccekabuddhaariyasāvakānaṁ arahattamaggakkhaṇeyeva",
  "anya-e1102n3:4_16": "sabbepi kilesā asesaṁ nirodhaṁ nibbānaṁ gacchanti tepi buddhā ugghaṭitaviññūvibhajjitaññūneyyavasena",
  "anya-e1102n3:4_17": "tividhā honti vuttañhetaṁ jātattakīsotattakīnidāne.",
  "anya-e1102n3:5_0": "“Ugghaṭitaññunāmako, vibhajjitaññuno duve;",
  "anya-e1102n3:6_0": "Tatiyo neyyo nāmena, bodhisatto tidhā mato.",
  "anya-e1102n3:7_0": "Ugghaṭitaññubodhisatto, paññādhikoti nāmaso;",
  "anya-e1102n3:8_0": "Vibhajjitaññubodhisatto, vutto vīriyādhiko.",
  "anya-e1102n3:9_0": "Mato neyyo saddhādhiko nāma, bodhisattā ime tayo;",
  "anya-e1102n3:10_0": "Kappeca satasahasse, caturo ca asaṅkhyeyye.",
  "anya-e1102n3:11_0": "Pūretvā bodhisambhāre, laddhabyākaraṇo pure;",
  "anya-e1102n3:12_0": "Ugghaṭitaññubodhisatto, patto sambodhimuttamaṁ.",
  "anya-e1102n3:13_0": "Aṭṭhame ca asaṅkhyeyye, kappe ca satasahasse;",
  "anya-e1102n3:14_0": "Pūretvā bodhisambhāre, laddhabyākaraṇo pure.",
  "anya-e1102n3:15_0": "Vipañcitaññubodhisatto, patto sambodhimuttamaṁ;",
  "anya-e1102n3:16_0": "Neyyo tu bodhisatto ca, soḷase asaṅkhyeyye.",
  "anya-e1102n3:17_0": "Kappe ca satasahasse, laddhabyākaraṇo pure;",
  "anya-e1102n3:18_0": "Pūretvā bodhisambhāre, patto sambodhimuttama” nti.",
  "anya-e1102n3:19_0": "Suttanipātaapadānaṭṭhakathāsu pana “buddhānaṁ ānanda heṭṭhimaparicchedena cattāri asaṅkhyeyyāni kappasatasahassañca,",
  "anya-e1102n3:19_1": "majjhimaparicchedena aṭṭha asaṅkhyeyyāni kappasatasahassañca,",
  "anya-e1102n3:19_2": "uparimaparicchedena soḷasāsaṅkhyyeyyāni kappasatasahassañca.",
  "anya-e1102n3:19_3": "Eteca paññādhikasaddhādhikavīriyādhikavasena veditabbāti vuttaṁ tesu paññādhiko cattāri asaṅkhyeyyāni kappasatasahassañca,",
  "anya-e1102n3:19_4": "saddhādhiko aṭṭhaasaṅkheyyeyyāni kappasatasahassañca,",
  "anya-e1102n3:19_5": "vīriyādhiko soḷasaasaṅkhyeyyāni kappasatasahassañcāti veditabbaṁ.",
  "anya-e1102n3:19_6": "Tattha paññādhiko yonigativiññāṇaṭṭhitisattāvāsesu saṁsarantopi paññābahullavasena sampannajjhāsaya sambhavato khippaññeva tassa sambodhi.",
  "anya-e1102n3:19_7": "Saddhādhiko pana mandapaññattā assaddahitabbepi saddahati,",
  "anya-e1102n3:19_8": "tasmā tassa mandaññeva sambodhi.",
  "anya-e1102n3:19_9": "Vīriyādhiko pana ubhayamando assaddahitabbampi saddahati,",
  "anya-e1102n3:19_10": "akattabbampi karoti,",
  "anya-e1102n3:19_11": "rājā passenadīkosalo yathā so hi sabbaññubuddhe dharamāneyeva agamanīyampi paradāraṁ gantuṁ cittaṁ uppādetvā",
  "anya-e1102n3:19_12": "paraṁ jīvitā voropetuṁ āraddho nerayikānaṁ viravantānaṁ du-sa-na-soti saddampi sutvā ativimūḷho sabbaññubuddhaṁ",
  "anya-e1102n3:19_13": "ṭhapetvā micchādiṭṭhibrāhmaṇaṁ pucchitvā tassa vacanena sabbajanānaṁ yaññatthāya dukkhaṁ uppādesi ko",
  "anya-e1102n3:19_14": "panavādo anuppanne buddhe,",
  "anya-e1102n3:19_15": "tathā hi esa kassapabhagavato sāsanantaradhānena andhabhūte loke bārāṇasiyaṁ rājā hutvāpi nigrodharukkhadevatāya",
  "anya-e1102n3:19_16": "yaññatthāya ekasatarājāno mahesīhi saddhiṁ māretuṁ āraddho.",
  "anya-e1102n3:19_17": "Evaṁ vīriyādhiko ubhayamando,",
  "anya-e1102n3:19_18": "tasmā tassa sambodhi atimandoti evaṁ paññādhikasaddhādhikavīriyādhikavasena kālassāpi rassadīghabhāvo veditabboti.",
  "anya-e1102n3:19_19": "Pacchimanayoeva pasaṁsitabboti ayamettha amhākaṁ attanomati.",
  "anya-e1102n3:19_20": "Khandhaparinibbānaṁ pana kusinārāya upavattane mallānaṁ sālavane yamakasālānamantare vesākhapuṇṇamadivase",
  "anya-e1102n3:19_21": "paccūsasamaye ekūnavīsatiyā cuticittesu mettāpubbabhāgassa somanassañāṇasampayuttaasaṅkhārikakusalacittasadisena",
  "anya-e1102n3:19_22": "mahāvipākacittena abyākatena carimakaṁ katvā katthaci bhave paṭisandhiviññāṇassa anantarapaccayo hutvā",
  "anya-e1102n3:19_23": "kammataṇhākilesehi anupādāno sabbupadhipaṭinissaggo upādinnakakkhandhapariccāgo hotīti veditabbaṁ.",
  "anya-e1102n3:19_24": "Vitthāro pana dīghanikāye mahāvagge mahāparinibbānasuttavaṇṇanāyaṁ oloketabbo.",
  "anya-e1102n3:19_25": "Tattha videsaṁ gacchanto puriso sabbaṁ ñātijanaṁ āliṅgetvā sīse cumbitvā gacchati viya bhagavāpi nibbānapuraṁ",
  "anya-e1102n3:19_26": "pavisanto sabbepi catuvīsatikoṭisatasahassasamāpattiyo anavasesaṁ samāpajjitvā yāva saññāvedayitaṁ,",
  "anya-e1102n3:19_27": "tatopi vuṭṭhāya yāva nevasaññānāsaññāyatanaṁ samāpajjitvā vuṭṭhāya jhānaṅgāni paccavekkhitvā bhavaṅgacittena abyākatena dukkhasaccena parinibbāyi.",
  "anya-e1102n3:19_28": "Pāḷiyaṁ pana “catutthajjhānā vuṭṭhahitvā samanantarā bhagavā parinibbāyī”ti vuttaṁ tattha dve samanantarā jhānasamanantarā,",
  "anya-e1102n3:19_29": "paccavekkhaṇasamanantarāti.",
  "anya-e1102n3:19_30": "Tattha jhānā vuṭṭhāya bhavaṅgaṁ otiṇṇassa tattheva parinibbānaṁ jhānasamanantaraṁ nāma.",
  "anya-e1102n3:19_31": "Jhānā vuṭṭhahitvā puna jhānaṅgāni paccavekkhitvā bhavaṅgaṁ otiṇṇassa tattheva parinibbānaṁ paccavekkhaṇasamanantaraṁ nāma.",
  "anya-e1102n3:19_32": "Bhagavā pana jhānasamanantarā apari nibbāyittā paccavekkhaṇasamanantarameva parinibbāyīti veditabbaṁ,",
  "anya-e1102n3:19_33": "tenevāha “bhagavā pana jhānaṁ samāpajjitvā jhānā vuṭṭhāya jhānaṅgāni paccavekkhitvā bhavaṅgacittena abyākatena dukkhasaccena parinibbāyī”ti.",
  "anya-e1102n3:19_34": "Ettha bhagavato parinibbānacittassa kiṁ ārammaṇaṁ kammaṁ vā hoti,",
  "anya-e1102n3:19_35": "udāhu kammanimittagatinimittāni,",
  "anya-e1102n3:19_36": "atha nibbānanti apare evaṁ vadanti.",
  "anya-e1102n3:20_0": "Nāhu assāsapassāsā, ṭhitacittassa tādino;",
  "anya-e1102n3:21_0": "Anejo santi’mārabbha, yaṁkāla’makarī muni.",
  "anya-e1102n3:22_0": "Asallīnena cittena, vedanaṁ ajjhavāsayi;",
  "anya-e1102n3:23_0": "Pajjotasse’va nibbānaṁ, vimokkho cetaso ahū’ti.",
  "anya-e1102n3:24_0": "Imissāgāthāya “yaṁ yo muni anejo santi nibbānaṁ ārabbha kālaṁ akarī”ti yojetvā bhagavato parinibbānacittassa nibbānārammaṇanti tamayuttaṁ,",
  "anya-e1102n3:24_1": "paṭisandhibhavaṅgacutīnaṁ nibbānārammaṇassa anārahattā “nibbānaṁ gotrabhussa vodānassa maggassa ārammaṇapaccayenapaccayo,",
  "anya-e1102n3:24_2": "nibbānaṁ phalassa āvajjanāyā”ti paṭṭhānapāḷiyā javanaāvajjanānameva adhippetattā tasmā ettha “yaṁ yo",
  "anya-e1102n3:24_3": "muni phalasamāpattiyā anejo anejasaṅkhāto taṇhārahito santiṁ nibbānaṁ ārabbha ārammaṇaṁ katvā kālaṁ asītivassaparimāṇaṁ",
  "anya-e1102n3:24_4": "akari atikkamī”ti yojanā kātabbā.",
  "anya-e1102n3:24_5": "Keci pana evaṁ vadanti…",
  "anya-e1102n3:24_6": "“katthaci pana anuppajjamānassa khīṇāsavassa yathopaṭṭhitaṁ nāmarūpadhammādikameva cutipariyosānānaṁ gocarabhāvaṁ gacchati,",
  "anya-e1102n3:24_7": "na kamma-kammanimittādayo”ti vuttattā kammanittagatinimittāni arahato cuticittassa ārammaṇabhāvaṁ na",
  "anya-e1102n3:24_8": "gacchantīti tampi ayuttameva ayañhetthattho katthaci pana bhave anuppajjamānassa khīṇāsavassa arahato",
  "anya-e1102n3:24_9": "yathā yathā yena yena pakārena upaṭṭhitaṁ nāmarūpadhammādikameva cutipariyosānaṁ āvajjanajavanacittānaṁ",
  "anya-e1102n3:24_10": "gocarabhāvaṁ gacchati,",
  "anya-e1102n3:24_11": "puna bhavābhinibbattiyā abhāvato.",
  "anya-e1102n3:24_12": "Kiṁ kāraṇaṁ bhūtāni kammakammanimittagatinimittāni gocarabhāvaṁ na gacchantīti.",
  "anya-e1102n3:24_13": "Cuticittassa pana paṭisandhicittena gahitaṁ atītārammaṇameva gocarabhāvaṁ gacchati.",
  "anya-e1102n3:24_14": "“Nāmarūpādikamevā ti ettha nāma”nti cittacetasikanibbānaṁ rūpanti aṭṭhārasavidhaṁ rūpaṁ saṅgaṇhāti.",
  "anya-e1102n3:24_15": "Nāmañca rūpañca nāmarūpā.",
  "anya-e1102n3:24_16": "Nāmarūpā ca te dhammā ceti tathā.",
  "anya-e1102n3:24_17": "Te ādi yesaṁ teti nāmarūpadhammādi tameva nāmarūpadhammādikaṁ.",
  "anya-e1102n3:24_18": "Ādisaddena cha paññattiyo saṅgaṇhāti,",
  "anya-e1102n3:24_19": "tena nibbānampi arahato maraṇāsannakāle kriyajavanassapi ārammaṇabhāvo bhaveyyāti amhākaṁ khanti vīmaṁsitvā pana gahetabbaṁ.",
  "anya-e1102n3:24_20": "Bhagavato nibbānacittassa pana tusitapurato cavitvā sirīmahāmāyāya kucchimhi vasitapaṭisandhicittena",
  "anya-e1102n3:24_21": "gahitārammaṇameva ārammaṇaṁ hotīti daṭṭhabbaṁ tañca kho gatinimittameva,",
  "anya-e1102n3:24_22": "na kammakammanimittāni.",
  "anya-e1102n3:24_23": "Yuttitopi āgamatopi gatinimittameva yujjati tathā hi tusitapureyeva setaketudevaputto hutvā dibbagaṇanāya cattāri sahassāni,",
  "anya-e1102n3:24_24": "manussagaṇanāya sattapaññāsavassakoṭi,saṭṭhivassasatasahassāni ṭhatvā pariyosāne pañca pubbanimittāni",
  "anya-e1102n3:24_25": "disvā suddhāvāse arahantabrahmunā dasahi cakkavāḷasahassehi āgamma devatāvisesehi ca.",
  "anya-e1102n3:25_0": "“Kālo deva mahāvīra, uppajja mātukucchayaṁ;",
  "anya-e1102n3:26_0": "Sadevakaṁ tārayanto, bujjhassu amataṁ pada”nti.",
  "anya-e1102n3:27_0": "Yāciyamāno “kālaṁ dīpañca desañca,",
  "anya-e1102n3:27_1": "kulaṁ mātarameva cā”ti vuttāni pañca mahāvilokanāni viloketvā tusitapurato cavitvā āsāḷhīpuṇṇamāyaṁ uttarāsāḷhanakkhatteneva",
  "anya-e1102n3:27_2": "saddhiṁ ekūnavīsatiyā paṭisandhicittesu mettāpubbabhāgamassa somanassañāṇasampayuttaasaṅkhārikakusalacittassa",
  "anya-e1102n3:27_3": "sadisena mahāvipākacittena paṭisandhiṁ aggahesi.",
  "anya-e1102n3:27_4": "Tadārammaṇāsannavīthito pubbabhāge ālokitāni kāladīpadesakulamātaravasena imāni pañca paṭisandhicittassa",
  "anya-e1102n3:27_5": "gatinimittārammaṇabhāvena gocarabhāvaṁ gacchantīti amhākaṁ khanti tanninnatappoṇatappabbhāravasena bāhullappavattito",
  "anya-e1102n3:27_6": "teneva abhidhammatthasaṅgahādīsu abhidhammattha vibhāvaniyaṁ “maraṇakāle yathārahaṁ abhimukhībhūtaṁ bhavantare",
  "anya-e1102n3:27_7": "paṭisandhijanakaṁ kammaṁ vā taṁ kammakaraṇakāle rūpādikamupaladdhapubbamupakaraṇabhūtañca kammanimittaṁ",
  "anya-e1102n3:27_8": "vā anantaramuppajjamānabhave upalabhitabbaṁ upabhogabhūtaṁ gatinimittaṁ vā kammabalena channaṁ dvārānamaññatarasmiṁ",
  "anya-e1102n3:27_9": "paccupaṭṭhāsi,",
  "anya-e1102n3:27_10": "tato paraṁ tameva tathopaṭṭhitamālambaṇaṁ ārabbha vipaccamānakakammānurūpaṁ parisuddhaṁ vā,",
  "anya-e1102n3:27_11": "upakkiliṭṭhaṁ vā upapajjitabbabhavānurūpaṁ tatthoṇataṁva cittasantānamabhiṇhaṁ pavattati bāhullena.",
  "anya-e1102n3:27_12": "Tameva vā pana janakabhūtaṁ kammaṁ abhinavakaraṇavasena dvārappattaṁ hoti.",
  "anya-e1102n3:27_13": "Paccāsannamaraṇassa pana tassa vīthicittāvasāne bhavaṅgakkhayevā cavanavasena paccuppannabhavapariyosānabhūtaṁ cuticittaṁ uppajjitvā nirujjhati.",
  "anya-e1102n3:27_14": "Tasmiṁ niruddhāvasāne tassānantarameva tathā gahitamālambaṇamārabbha savatthukamavatthukameva vā yathārahaṁ",
  "anya-e1102n3:27_15": "avijjānusayaparikkhittena taṇhānusayamūlakena saṅkhārena janiyamānaṁ sampayuttehi pariggayhamānaṁ sahajātānamadhiṭṭhānabhāvena",
  "anya-e1102n3:27_16": "pubbaṅgamabhūtaṁ bhavantarapaṭisandhānavasena paṭisandhisaṅkhātaṁ mānasamuppajjamānameva patiṭṭhāti bhavantare”ti vuttaṁ.",
  "anya-e1102n3:27_17": "Tattha “tatthoṇataṁva cittasantānamabhiṇhaṁ pavattati bāhullenā”ti iminā kammabalena upaṭṭhitaṁ gatinimittaṁ",
  "anya-e1102n3:27_18": "maraṇāsannavīthito pubbe ekāhadvīhādivasena sattāhampi,",
  "anya-e1102n3:27_19": "sattāhato uttaripi uppajjate vāti dasseti tathā hi parisuddhaṁ vā upakkiliṭṭhaṁ vā vipaccamānakakammānurūpaṁ gatinimittaṁ cirakālampi tiṭṭhati,",
  "anya-e1102n3:27_20": "ariyagālatissacoraghātakādayo viya tathā hi ariyagālatisso nāma upāsako sīhaḷadīpe attano bhariyāya sumanāya",
  "anya-e1102n3:27_21": "saddhiṁ yāvajīvaṁ dānādi puññakammāni katvā āyūhapariyosāne ariyagālatissassa maraṇamañce nipannassa",
  "anya-e1102n3:27_22": "chadevalokato rathaṁ ānetvā attano attano devalokaṁ vaṇṇesuṁ.",
  "anya-e1102n3:27_23": "Upāsako devatānaṁ kathaṁ sutvā tusitapurato āhaṭarathaṁ ṭhapetvā avasesarathe “gahetvā gacchathā”ti āha.",
  "anya-e1102n3:27_24": "Sumanā pana attano sāmikassa vacanaṁ sutvā “kiṁ tissa maraṇāsanne vilāpaṁ akāsī”ti āha.",
  "anya-e1102n3:27_25": "Tisso attano bhariyāya kathaṁ sutvā āha…",
  "anya-e1102n3:27_26": "“ahaṁ vilāpaṁ na karomi,",
  "anya-e1102n3:27_27": "devalokato devatā cha rathe ānesuṁ tāhi devatāhi saddhaṁ kathemī”ti.",
  "anya-e1102n3:27_28": "Taṁ napassāmi kuhi”nti vutte pupphadāmaṁ āharāpetvā ākāse khipāpesi.",
  "anya-e1102n3:27_29": "Sā taṁ pupphadāmaṁ rathasīse olambamānaṁ disvā gabbhaṁ pavisitvā sayane sayitvā nāsikavātaṁ sannirujjhitvā cavitvā pāturahosi.",
  "anya-e1102n3:27_30": "Sā attano sāmikassa sāsanaṁ pesesi…",
  "anya-e1102n3:27_31": "“ahaṁ pana paṭhamaṁ āgatomhi,",
  "anya-e1102n3:27_32": "tvaṁ kasmā cirāyasī”ti.",
  "anya-e1102n3:27_33": "Ubhopi rathe ṭhatvā sabbe olokentānaṁyeva tusitapuraṁ agamaṁsu.",
  "anya-e1102n3:27_34": "Imasmiñhi vatthusmiṁ sāmikassa upaṭṭhitagatinimittaṁ bhariyāya pākaṭaṁ hutvā puretaratusitapure nibbattitvā",
  "anya-e1102n3:27_35": "sāmikassa sāsanaṁ pesesi tena ariyagālatissassa cirakālaṁ gatinimittaṁ upaṭṭhātīti veditabbaṁ.",
  "anya-e1102n3:27_36": "Manussaloke hi cirakālaṁ tusitapure muhuttaṁva hoti.",
  "anya-e1102n3:27_37": "Evaṁ parisuddhaṁ vipaccamānakakammānurūpaṁ gatinimittaṁ cirakālaṁ pavattati iminā nayena duṭṭhagāmaṇiabhayadhammikaupsakādīnampi",
  "anya-e1102n3:27_38": "vatthu vitthāretabbaṁ.",
  "anya-e1102n3:27_39": "Coraghātakassa pana mahāniraye vipaccamānakakammānurūpaṁ nerayaggijālādikaṁ sattāhaṁ upaṭṭhāti.",
  "anya-e1102n3:27_40": "Sāvatthinagare kira pañcasatā corā bahinagare corakammaṁ karonti.",
  "anya-e1102n3:27_41": "Athekadivasaṁ janapadapuriso tesaṁ abbhantaro hutvā corakammaṁ akāsi,",
  "anya-e1102n3:27_42": "tadā te sabbepi rājapurisā aggahesuṁ.",
  "anya-e1102n3:27_43": "Rājā te disvā “tumhākaṁ antare ime sabbe māretuṁ samatthassa jīvitaṁ dammī”ti āha.",
  "anya-e1102n3:27_44": "Pañcasatā corā aññamaññaṁ sambandhā aññamaññaṁ sahāyakāti aññamaññaṁ māretuṁ na icchiṁsu,",
  "anya-e1102n3:27_45": "janapadamanusso pana “ahaṁ māremī”ti vatvā sabbe māresi.",
  "anya-e1102n3:27_46": "Rājā tassa tussitvā coraghātakakammaṁ adāsi.",
  "anya-e1102n3:27_47": "So pañcavīsativassāni coraghātakakammaṁ ākāsi.",
  "anya-e1102n3:27_48": "Rājā tassa mahallakoti vatvā aññassa coraghātaka kammaṁ dāpesi.",
  "anya-e1102n3:27_49": "So coraghātakakammā apanīto aññatarassa santike nāsikavātaṁ uggaṇhitvā hatthapādakaṇṇanāsādīhi chinditabbānaṁ",
  "anya-e1102n3:27_50": "ūrūthanakaṭṭhānaṁ bhindantamāretabbayuttānaṁ nāsikavātaṁ vissajjetvā māretabbaṁ mantaṁ labhi.",
  "anya-e1102n3:27_51": "So rājānaṁ ārocetvā nāsikavātena coraghātakakammaṁ karontasseva tiṁsa vassāni atikkami.",
  "anya-e1102n3:27_52": "So pacchā mahallako hutvā maraṇamañce nipajji “sattadivasena kālaṁ karissatī”ti.",
  "anya-e1102n3:27_53": "Maraṇakāle mahantaṁ vedanaṁ ahosi.",
  "anya-e1102n3:27_54": "So mahāniraye nibbatto viya mahāsaddaṁ katvā dukkhito hoti.",
  "anya-e1102n3:27_55": "Tassa saddena bhītā manussā ubhatopasse gehaṁ chaḍḍetvā palāyiṁsu.",
  "anya-e1102n3:27_56": "Tassa maraṇadivase sāriputtatthero dibbacakkhunā lokaṁ olokento etassa kālaṁ katvā mahāniraye nibbattamānaṁ",
  "anya-e1102n3:27_57": "disvā tassa anukampaṁ paṭicca gehadvāre pākaṭo ahosi.",
  "anya-e1102n3:27_58": "So kujjhitvā nāsikavātaṁ vissajjesi.",
  "anya-e1102n3:27_59": "Yāva tatiyaṁ vissajjamānopi vissajjāpetuṁ asakkonto theraṁ atirekena virocamānaṁ disvā cittaṁ pasādetvā pāyāsaṁ therassa dāpesi.",
  "anya-e1102n3:27_60": "Thero maṅgalaṁ vaḍḍhetvā agamāsi.",
  "anya-e1102n3:27_61": "Coraghātako therassa dinnadānaṁ anussaritvā cavitvā sagge nibbatti,",
  "anya-e1102n3:27_62": "nirayajālādayo antaradhāyanti.",
  "anya-e1102n3:27_63": "So anāgatepi paccekabuddho bhavissati.",
  "anya-e1102n3:27_64": "Evaṁ upakkiliṭṭhaṁ vā vipaccamāna kakammānurūpaṁ gatinimittampi sattāhaparamaṁ upaṭṭhāti.",
  "anya-e1102n3:27_65": "Atthikehi pana sahassavatthu sagāthāvaggesu oloketabbo.",
  "anya-e1102n3:27_66": "Bhagavato pana parisuddhaṁ mettāpubbabhāgassa somanassa ñāṇasampayuttakusalassa kammassa vegena kāladīpadesakulamātaravasena",
  "anya-e1102n3:27_67": "imāni pañcagatinimittāni cirakālaṁ hutvā upaṭṭhahanti.",
  "anya-e1102n3:27_68": "Cirakālanti manussaloke sattāhamattaṁ,",
  "anya-e1102n3:27_69": "tusitapuremuhuttameva,",
  "anya-e1102n3:27_70": "tathāpi manussaloke sattāhamatte kāle devatānaṁ pañcapubbanimittāni paññāyanti tañca kho puññavantānaṁyeva paññāyanti,",
  "anya-e1102n3:27_71": "na sabbesaṁ manussaloke puññavantānaṁ rājarājamahāmattādīnaṁ viya taṁ disvā mahesakkhā devatā jānanti,",
  "anya-e1102n3:27_72": "na appesakkhā,",
  "anya-e1102n3:27_73": "manussaloke nemittakā brāhmaṇapaṇḍitādayoviya.",
  "anya-e1102n3:27_74": "Mahesakkhā devatā taṁ pubbanimittaṁ disvā nandavanaṁ netvā “kālo devā”ti ādīhi yācanti.",
  "anya-e1102n3:27_75": "Mahāsakko tattheva nandavanuyyāne kāladīpadesakulamātaravasena pañca viloketvā cavitvā tamārammaṇaṁ katvā",
  "anya-e1102n3:27_76": "mahāmāyāya kucchimhi paṭisandhiṁ aggahesīti sanniṭṭhānamavagantabbaṁ.",
  "anya-e1102n3:28_0": "Tattha kālanti manussaloke ekūnatiṁsatime vasse vesākhapuṇṇamadivase buddho bhavissāmīti kālaṁ olokesi.",
  "anya-e1102n3:28_1": "Dīpanti jambudīpeyeva bhavissāmi,",
  "anya-e1102n3:28_2": "na aññadīpesūti dīpaṁ olokesi.",
  "anya-e1102n3:28_3": "Desanti majjhimadeseyeva,",
  "anya-e1102n3:28_4": "tañca kho mahābodhimaṇḍeyeva,",
  "anya-e1102n3:28_5": "na aññadeseti desaṁ olokesi.",
  "anya-e1102n3:28_6": "Kulanti dve kulāni khattiyakulabrāhmaṇakulavasena.",
  "anya-e1102n3:28_7": "Tattha yasmiṁ kāle khattiyakulaṁ loke seṭṭhabhāvena “ayameva loke aggo”ti sammannati,",
  "anya-e1102n3:28_8": "tadā khattiyakuleyeva buddhā uppajjanti.",
  "anya-e1102n3:28_9": "Yasmiṁ pana kāle brāhmaṇakulaṁ ayameva loke aggoti,",
  "anya-e1102n3:28_10": "tadā brāhmaṇakuleyeva buddhā uppajjanti.",
  "anya-e1102n3:28_11": "Idāni pana khattiyakulameva aggoti sammannanti.",
  "anya-e1102n3:28_12": "Khattiyakulepi sakyarājānova loke uttamā,",
  "anya-e1102n3:28_13": "asambhinnakhattiyakulattā tasmā sakyarājakuleyeva bhavissāmīti kulaṁ olokesi.",
  "anya-e1102n3:28_14": "Mātaranti mama mātaraṁ dasa māsāni satta ca divasāni ṭhassati,",
  "anya-e1102n3:28_15": "etthantare mama mātuyā arogo bhavissatīti mātarampi olokesi.",
  "anya-e1102n3:28_16": "Bodhisattamātā pana pacchimavaye ṭhitā.",
  "anya-e1102n3:28_17": "Evaṁ yuttitopi āgamatopi bhagavato nibbānacittassa paṭasandhicittena gahitanimittameva ārammaṇaṁ hotīti veditabbaṁ.",
  "anya-e1102n3:29_0": "Sabbaññujinanibbāna, cittassa gocaraṁ subhaṁ;",
  "anya-e1102n3:30_0": "Viññeyyaṁ gatinimittaṁ, ganthehi avirodhato.",
  "anya-e1102n3:31_0": "Dhātuparinibbānampi bodhimaṇḍeyeva bhavissati vuttañhetaṁ uparipaṇṇāsake “dhātuparinibbānaṁ anāgate bhavissati",
  "anya-e1102n3:31_1": "sāsanassa hi osakkanakāle imasmiṁ tambapaṇṇidīpe dhātuyo sannipatitvā mahācetiyato nāgadīpe rājāyatanacetiyaṁ,",
  "anya-e1102n3:31_2": "tato mahābodhipallaṅkaṁ gamissanti.",
  "anya-e1102n3:31_3": "Nāgabhavanatopi devalokatopi dhātuyo mahābodhipallaṅkameva gamissanti sāsapamattāpi dhātuyo antarā na nassissanti,",
  "anya-e1102n3:31_4": "sabbā dhātuyo mahābodhipallaṅke rāsibhūtā suvaṇṇakkhandhā viya ekagghanā hutvā chabbaṇṇarasmiyo vissajjissanti,",
  "anya-e1102n3:31_5": "tā dasasahassalokadhātuṁ pharissanti.",
  "anya-e1102n3:31_6": "Tato dasasahassacakkavāḷesu devatā sannipatitvā ''ajja satthā parinibbāyati ajja sāsanaṁ osakkati pacchimadassanaṁ",
  "anya-e1102n3:31_7": "idaṁ amhāka”nti dasabalassa parinibbutadivasato mahantataraṁ kāruññaṁ karissanti ṭhapetvā anāgāmikhīṇāsave",
  "anya-e1102n3:31_8": "avasesā sakattabhāvena sandhāretuṁ nāsakkhiṁsu,",
  "anya-e1102n3:31_9": "dhātusarīrato tejodhātu uṭṭhahitvā yāva brahmalokā uggacchissati.",
  "anya-e1102n3:31_10": "Sāsapamattāyapi dhātuyā sati ekajālā bhavissati dhātūsu pariyādānaṁ gatāsu pacchijjissati.",
  "anya-e1102n3:31_11": "Evaṁ mahantaṁ ānubhāvaṁ dassetvā dhātūsu antarahitāsu sāsanaṁ antarahitaṁ nāma hoti.",
  "anya-e1102n3:31_12": "Yāva evaṁ na antaradhāyati,",
  "anya-e1102n3:31_13": "tāva anantaradhānameva sāsanaṁ.",
  "anya-e1102n3:31_14": "Parinibbānakālato paṭṭhāya yāva sāsapamattā dhātu tiṭṭhati,",
  "anya-e1102n3:31_15": "tāva buddhakālato pacchāti na veditabbaṁ dhātūsu hi ṭhitāsu buddhā ṭhitā va honti,",
  "anya-e1102n3:31_16": "tasmā etthantare aññassa buddhassa uppatti nivāritāva hoti.",
  "anya-e1102n3:31_17": "Teneva vadāma.",
  "anya-e1102n3:32_0": "Parinibbānakālato, pacchā dharanti dhātuyo;",
  "anya-e1102n3:33_0": "Anibbutova sambuddho, aññabuddhassa vāritā.",
  "anya-e1102n3:34_0": "Jīvamānepi sambuddhe, nibbute vā tathāgate;",
  "anya-e1102n3:35_0": "Yo karoti samaṁ pūjaṁ, phalaṁ tāsa samaṁ siyā’ti.",
  "anya-e1102n3:36_0": "Iti sāgarabuddhittheravicarite sīmavisodhane dhammavaṇṇanāya",
  "anya-e1102n3:37_0": "Nibbānakaṇḍo tatiyo paricchedo."
}