{
  "atk-s0510a5:0_0": "5. Upālivaggo",
  "atk-s0510a5:1_0": "1. Bhāgineyyupālittheraapadānavaṇṇanā",
  "atk-s0510a5:2_0": "Khīṇāsavasahassehītiādikaṁ āyasmato upālittherassa bhāgineyyupālittherassa apadānaṁ.",
  "atk-s0510a5:2_1": "Eso hi thero purimabuddhesu katādhikāro tasmiṁ tasmiṁ bhave puññāni upacinanto padumuttarassa bhagavato",
  "atk-s0510a5:2_2": "kāle ekasmiṁ kule nibbatto vuddhimanvāya gharāvāse ādīnavaṁ disvā gehaṁ pahāya isipabbajjaṁ pabbajitvā",
  "atk-s0510a5:2_3": "pañcābhiññāaṭṭhasamāpattilābhī hutvā himavante vāsaṁ kappesi.",
  "atk-s0510a5:2_4": "Tasmiṁ samaye padumuttaro bhagavā vivekakāmo himavantaṁ pāvisi.",
  "atk-s0510a5:2_5": "Tāpaso bhagavantaṁ puṇṇacandamiva virocamānaṁ dūratova disvā pasannamānaso ajinacammaṁ aṁse katvā añjaliṁ",
  "atk-s0510a5:2_6": "paggayha vanditvā ṭhitakova dasanakhasamodhānañjaliṁ sirasi patiṭṭhapetvā anekāhi upamāhi anekehi thutivacanehi",
  "atk-s0510a5:2_7": "bhagavantaṁ thomesi.",
  "atk-s0510a5:2_8": "Taṁ sutvā bhagavā –",
  "atk-s0510a5:2_9": "‘‘ayaṁ tāpaso anāgate gotamassa nāma bhagavato sāsane pabbajitvā vinaye tikhiṇapaññānaṁ aggo bhavissatī’’ti byākaraṇamadāsi.",
  "atk-s0510a5:2_10": "So yāvatāyukaṁ ṭhatvā aparihīnajjhāno brahmaloke nibbatti.",
  "atk-s0510a5:2_11": "Tato cuto devamanussesu saṁsaranto sampattiyo anubhavitvā imasmiṁ buddhuppāde kapilavatthunagare upālittherassa bhāgineyyo hutvā nibbatti.",
  "atk-s0510a5:2_12": "So kamena vuddhippatto mātulassa upālittherasa santike pabbajitvā kammaṭṭhānaṁ gahetvā vipassanaṁ vaḍḍhetvā nacirasseva arahā ahosi.",
  "atk-s0510a5:2_13": "So attano ācariyassa samīpe vasitattā vinayapañhe tikhiṇañāṇo ahosi.",
  "atk-s0510a5:2_14": "Atha bhagavā ‘‘etadaggaṁ,",
  "atk-s0510a5:2_15": "bhikkhave,",
  "atk-s0510a5:2_16": "mama sāvakānaṁ bhikkhūnaṁ vinayapañhe tikhiṇapaññānaṁ bhikkhūnaṁ yadidaṁ bhāgineyyupālī’’ti taṁ etadaggaṭṭhāne ṭhapesi.",
  "atk-s0510a5:3_0": "1.",
  "atk-s0510a5:3_1": "So evaṁ etadaggaṭṭhānaṁ patvā attano pubbakammaṁ saritvā somanassajāto pubbacaritāpadānaṁ pakāsento khīṇāsavasahassehītiādimāha.",
  "atk-s0510a5:3_2": "Tattha ā samantato yāvabhavaggā savanti pavattantīti āsavā.",
  "atk-s0510a5:3_3": "Kāmāsavādayo cattāro āsavā,",
  "atk-s0510a5:3_4": "te khīṇā sositā visositā viddhaṁsitā yehi teti khīṇāsavā,",
  "atk-s0510a5:3_5": "teyeva sahassā khīṇāsavasahassā,",
  "atk-s0510a5:3_6": "tehi khīṇāsavasahassehi .",
  "atk-s0510a5:3_7": "Pareto parivuto lokanāyako lokassa nibbānapāpanako vivekaṁ anuyutto paṭisallituṁ ekībhavituṁ gacchateti sambandho.",
  "atk-s0510a5:4_0": "2.Ajinena nivatthohanti ahaṁ ajinamigacammena paṭicchanno,",
  "atk-s0510a5:4_1": "ajinacammavasanoti attho.",
  "atk-s0510a5:4_2": "Tidaṇḍaparidhārakoti kuṇḍikaṭṭhapanatthāya tidaṇḍaṁ gahetvā dhārentoti attho.",
  "atk-s0510a5:4_3": "Bhikkhusaṅghena paribyūḷhaṁ parivāritaṁ lokanāyakaṁ addasanti sambandho.",
  "atk-s0510a5:4_4": "Sesaṁ pākaṭamevāti.",
  "atk-s0510a5:5_0": "Bhāgineyyupālittheraapadānavaṇṇanā samattā.",
  "atk-s0510a5:6_0": "2. Soṇakoḷivisattheraapadānavaṇṇanā",
  "atk-s0510a5:7_0": "Anomadassissamuninotiādikaṁ āyasmato koḷivisattherassa apadānaṁ.",
  "atk-s0510a5:7_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto anomadassissa",
  "atk-s0510a5:7_2": "bhagavato kāle ekasmiṁ kulagehe nibbatto vayappatto puttadārehi vaḍḍhito vibhavasampanno bhagavato caṅkamanatthāya",
  "atk-s0510a5:7_3": "sobhanaṁ caṅkamaṁ kāretvā sudhāparikammaṁ kāretvā ādāsatalamiva samaṁ vijjotamānaṁ katvā dīpadhūpapupphādīhi",
  "atk-s0510a5:7_4": "sajjetvā bhagavato niyyādetvā buddhappamukhaṁ bhikkhusaṅghaṁ paṇītenāhārena pūjesi.",
  "atk-s0510a5:7_5": "So evaṁ yāvajīvaṁ puññāni katvā tato cavitvā devaloke nibbatto.",
  "atk-s0510a5:7_6": "Tattha pāḷiyā vuttanayena dibbasampattiṁ anubhavitvā antarā okkākakulappasutoti taṁ sabbaṁ pāḷiyā vuttānusārena veditabbaṁ.",
  "atk-s0510a5:7_7": "Pacchimabhave pana koliyarājavaṁse jāto vayappatto koṭiagghanakassa kaṇṇapiḷandhanassa dhāritattā koṭikaṇṇoti,",
  "atk-s0510a5:7_8": "kuṭikaṇṇoti ca pākaṭo ahosi.",
  "atk-s0510a5:7_9": "So bhagavati pasanno dhammaṁ sutvā paṭiladdhasaddho pabbajitvā vipassanaṁ vaḍḍhetvā nacirasseva arahattaṁ pāpuṇi.",
  "atk-s0510a5:8_0": "25.",
  "atk-s0510a5:8_1": "So arahā hutvā attano pubbakammaṁ saritvā somanassajāto pubbacaritāpadānaṁ pakāsento anomadassissa muninotiādimāha.",
  "atk-s0510a5:8_2": "Tattha anomadassissāti anomaṁ alāmakaṁ sundaraṁ dassanaṁ dvattiṁsamahāpurisalakkhaṇapaṭimaṇḍitattā byāmappabhāmaṇḍalopasobhitattā",
  "atk-s0510a5:8_3": "ārohapariṇāhena samannāgatattā ca dassanīyaṁ sarīraṁ yassa bhagavato so anomadassī,",
  "atk-s0510a5:8_4": "tassa anomadassissa muninoti attho.",
  "atk-s0510a5:8_5": "Tādinoti iṭṭhāniṭṭhesu akampiyasabhāvassa.",
  "atk-s0510a5:8_6": "Sudhāya lepanaṁ katvāti sudhāya avalittaṁ katvā dīpadhūpapupphadhajapaṭākādīhi ca alaṅkataṁ caṅkamaṁ kārayiṁ akāsinti attho.",
  "atk-s0510a5:8_7": "Sesagāthānaṁ attho pāḷiyā anusārena suviññeyyova.",
  "atk-s0510a5:9_0": "35.",
  "atk-s0510a5:9_1": "Parivārasampattidhanasampattisaṅkhātaṁ yasaṁ dhāretīti yasodharo,",
  "atk-s0510a5:9_2": "sabbe ete sattasattaticakkavattirājāno yasodharanāmena ekanāmakāti sambandho.",
  "atk-s0510a5:10_0": "52.Aṅgīrasoti aṅgato sarīrato niggatā rasmi yassa so aṅgīraso,",
  "atk-s0510a5:10_1": "chandadosamohabhayāgatīhi vā pāpācāravasena vā caturāpāyaṁ na gacchatīti nāgo,",
  "atk-s0510a5:10_2": "mahanto pūjito ca so nāgo ceti mahānāgo.",
  "atk-s0510a5:10_3": "Sesaṁ uttānatthamevāti.",
  "atk-s0510a5:11_0": "Koḷivisattheraapadānavaṇṇanā samattā.",
  "atk-s0510a5:12_0": "3. Kāḷigodhāputtabhaddiyattheraapadānavaṇṇanā",
  "atk-s0510a5:13_0": "Padumuttarasambuddhantiādikaṁ āyasmato bhaddiyassa kāḷigodhāputtattherassa apadānaṁ.",
  "atk-s0510a5:13_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto padumuttarassa",
  "atk-s0510a5:13_2": "bhagavato kāle vibhavasampanne ekasmiṁ kule nibbatto vuddhippatto puttadārehi vaḍḍhito nagaravāsino puññāni",
  "atk-s0510a5:13_3": "karonte disvā sayampi puññāni kātukāmo buddhappamukhaṁ bhikkhusaṅghaṁ nimantetvā thūlapaṭalikādianekāni",
  "atk-s0510a5:13_4": "mahārahāni sayanāni paññāpetvā tattha nisinne bhagavati sasaṅghe paṇītenāhārena bhojetvā mahādānaṁ adāsi.",
  "atk-s0510a5:13_5": "So evaṁ yāvatāyukaṁ puññāni katvā devamanussesu ubhayasampattiyo anubhavitvā aparabhāge imasmiṁ buddhuppāde",
  "atk-s0510a5:13_6": "kāḷigodhāya nāma deviyā putto hutvā nibbatti.",
  "atk-s0510a5:13_7": "So viññutaṁ patto ārohapariṇāhahatthapādarūpasampattiyā bhaddattā ca kāḷigodhāya deviyā puttattā ca bhaddiyo kāḷigodhāputtoti pākaṭo.",
  "atk-s0510a5:13_8": "Satthari pasīditvā mātāpitaro ārādhetvā pabbajitvā nacirasseva arahā ahosi.",
  "atk-s0510a5:14_0": "54.",
  "atk-s0510a5:14_1": "So arahā hutvā attano pubbakammaṁ saritvā somanassajāto pubbacaritāpadānaṁ pakāsento padumuttarasambuddhantiādimāha.",
  "atk-s0510a5:14_2": "Taṁ heṭṭhā vuttatthameva.",
  "atk-s0510a5:14_3": "Mettacittanti mijjati sinehati nandati sabbasatteti mettā,",
  "atk-s0510a5:14_4": "mettāya sahagataṁ cittaṁ mettacittaṁ,",
  "atk-s0510a5:14_5": "taṁ yassa bhagavato atthīti mettacitto,",
  "atk-s0510a5:14_6": "taṁ mettacittaṁ.",
  "atk-s0510a5:14_7": "Mahāmuninti sakalabhikkhūnaṁ mahantattā mahāmuni,",
  "atk-s0510a5:14_8": "taṁ padumuttaraṁ sambuddhanti sambandho.",
  "atk-s0510a5:14_9": "Janatā sabbāti sabbo janakāyo,",
  "atk-s0510a5:14_10": "sabbanagaravāsinoti attho.",
  "atk-s0510a5:14_11": "Sabbalokagganāyakanti sakalalokassa aggaṁ seṭṭhaṁ nibbānassa nayanato pāpanato nāyakaṁ padumuttarasambuddhaṁ",
  "atk-s0510a5:14_12": "janatā upeti samīpaṁ gacchatīti sambandho.",
  "atk-s0510a5:15_0": "55.Sattukañca baddhakañcāti baddhasattuabaddhasattusaṅkhātaṁ āmisaṁ.",
  "atk-s0510a5:15_1": "Atha vā bhattapūpakhajjabhojjayāguādayo yāvakālikattā āmisaṁ pānabhojanañca gahetvā puññakkhette anuttare satthuno dadantīti sambandho.",
  "atk-s0510a5:16_0": "58.Āsanaṁ buddhayuttakanti buddhayoggaṁ buddhārahaṁ buddhānucchavikaṁ sattaratanamayaṁ āsananti attho.",
  "atk-s0510a5:16_1": "Sesaṁ nayānuyogena suviññeyyamevāti.",
  "atk-s0510a5:17_0": "Kāḷigodhāputtabhaddiyattheraapadānavaṇṇanā samattā.",
  "atk-s0510a5:18_0": "4. Sanniṭṭhāpakattheraapadānavaṇṇanā",
  "atk-s0510a5:19_0": "Araññekuṭikaṁ katvātiādikaṁ āyasmato sanniṭṭhāpakattherassa apadānaṁ.",
  "atk-s0510a5:19_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto padumuttarassa",
  "atk-s0510a5:19_2": "bhagavato kāle kulagehe nibbatto viññutaṁ patto gharabandhanena baddho gharāvāse ādīnavaṁ disvā vatthukāmakilesakāme",
  "atk-s0510a5:19_3": "pahāya himavantassa avidūre pabbatantare araññavāsaṁ kappesi.",
  "atk-s0510a5:19_4": "Tasmiṁ kāle padumuttaro bhagavā vivekakāmatāya taṁ ṭhānaṁ pāpuṇi.",
  "atk-s0510a5:19_5": "Atha so tāpaso bhagavantaṁ disvā pasannamānaso vanditvā nisīdanatthāya tiṇasantharaṁ paññāpetvā adāsi.",
  "atk-s0510a5:19_6": "Tattha nisinnaṁ bhagavantaṁ anekehi madhurehi tiṇḍukādīhi phalāphalehi santappesi.",
  "atk-s0510a5:19_7": "So tena puññakammena tato cuto devesu ca manussesu ca aparāparaṁ saṁsaranto dve sampattiyo anubhavitvā",
  "atk-s0510a5:19_8": "imasmiṁ buddhuppāde ekasmiṁ kulagehe nibbatto saddhāsampanno pabbajito vipassanaṁ vaḍḍhetvā nacirasseva",
  "atk-s0510a5:19_9": "arahā ahosi.",
  "atk-s0510a5:19_10": "Khuragge arahattaphalappattiyaṁ viya nirussāheneva santipadasaṅkhāte nibbāne suṭṭhu ṭhitattā sanniṭṭhāpakattheroti pākaṭo.",
  "atk-s0510a5:20_0": "70.",
  "atk-s0510a5:20_1": "Arahā pana hutvā attano pubbakammaṁ saritvā somanassajāto pubbacaritāpadānaṁ pakāsento araññe kuṭikaṁ katvātiādimāha.",
  "atk-s0510a5:20_2": "Tattha araññeti sīhabyagghādīnaṁ bhayena manussā ettha na rajjanti na ramanti na allīyantīti araññaṁ,",
  "atk-s0510a5:20_3": "tasmiṁ araññe.",
  "atk-s0510a5:20_4": "Kuṭikanti tiṇacchadanakuṭikaṁ katvā pabbatantare vasāmi vāsaṁ kappesinti attho.",
  "atk-s0510a5:20_5": "Lābhena ca alābhena ca yasena ca ayasena ca santuṭṭho vihāsinti sambandho.",
  "atk-s0510a5:21_0": "72.Jalajuttamanāmakanti jale jātaṁ jalajaṁ, padumaṁ,",
  "atk-s0510a5:21_1": "jalajaṁ uttamaṁ jalajuttamaṁ,",
  "atk-s0510a5:21_2": "jalajuttamena samānaṁ nāmaṁ yassa so jalajuttamanāmako,",
  "atk-s0510a5:21_3": "taṁ jalajuttamanāmakaṁ buddhanti attho.",
  "atk-s0510a5:21_4": "Sesaṁ pāḷinayānuyogena suviññeyyamevāti.",
  "atk-s0510a5:22_0": "Sanniṭṭhāpakattheraapadānavaṇṇanā samattā.",
  "atk-s0510a5:23_0": "5. Pañcahatthiyattheraapadānavaṇṇanā",
  "atk-s0510a5:24_0": "Sumedhonāma sambuddhotiādikaṁ āyasmato pañcahatthiyattherassa apadānaṁ.",
  "atk-s0510a5:24_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto sumedhassa",
  "atk-s0510a5:24_2": "bhagavato kāle ekasmiṁ kulagehe nibbatto viññutaṁ patvā ratanattaye pasanno vihāsi.",
  "atk-s0510a5:24_3": "Tasmiṁ samaye pañcauppalahatthāni ānesuṁ.",
  "atk-s0510a5:24_4": "So tehi pañcauppalahatthehi vīthiyaṁ caramānaṁ sumedhaṁ bhagavantaṁ pūjesi.",
  "atk-s0510a5:24_5": "Tāni gantvā ākāse vitānaṁ hutvā chāyaṁ kurumānāni tathāgateneva saddhiṁ gacchiṁsu.",
  "atk-s0510a5:24_6": "So taṁ disvā somanassajāto pītiyā phuṭṭhasarīro yāvajīvaṁ tadeva puññaṁ anussaritvā tato cuto devaloke",
  "atk-s0510a5:24_7": "nibbatto aparāparaṁ saṁsaranto imasmiṁ buddhuppāde ekasmiṁ kulagehe nibbatto viññutaṁ patto saddhājāto",
  "atk-s0510a5:24_8": "pabbajitvā vipassanaṁ vaḍḍhetvā nacirasseva arahā ahosi.",
  "atk-s0510a5:24_9": "Katakusalanāmena pañcahatthiyattheroti pākaṭo.",
  "atk-s0510a5:25_0": "77.",
  "atk-s0510a5:25_1": "So attano pubbakammaṁ saritvā paccakkhato paññāya diṭṭhapubbacaritāpadānaṁ pakāsento sumedho nāma sambuddhotiādimāha.",
  "atk-s0510a5:25_2": "Tattha sumedhoti sundarā medhā catusaccapaṭivedhapaṭisambhidādayo paññā yassa so bhagavā sumedho sambuddho",
  "atk-s0510a5:25_3": "antarāpaṇe antaravīthiyaṁ gacchatīti sambandho.",
  "atk-s0510a5:25_4": "Okkhittacakkhūti adhokhittacakkhu.",
  "atk-s0510a5:25_5": "Mitabhāṇīti pamāṇaṁ ñatvā bhaṇanasīlo,",
  "atk-s0510a5:25_6": "pamāṇaṁ jānitvā dhammaṁ desesīti attho.",
  "atk-s0510a5:25_7": "Sesaṁ suviññeyyamevāti.",
  "atk-s0510a5:26_0": "Pañcahatthiyattheraapadānavaṇṇanā samattā.",
  "atk-s0510a5:27_0": "6. Padumacchadaniyattheraapadānavaṇṇanā",
  "atk-s0510a5:28_0": "Nibbutelokanāthamhītiādikaṁ āyasmato padumacchadaniyattherassa apadānaṁ.",
  "atk-s0510a5:28_1": "Ayampi purimabuddhesu katapuññasambhāro tattha tattha bhave vivaṭṭūpanissayāni puññāni upacinanto vipassissa",
  "atk-s0510a5:28_2": "bhagavato kāle ekasmiṁ kulagehe nibbatto viññutaṁ patto ratanattaye pasanno parinibbutassa vipassissa",
  "atk-s0510a5:28_3": "bhagavato citakaṁ padumapupphehi pūjesi.",
  "atk-s0510a5:28_4": "So teneva cittappasādena yāvatāyukaṁ ṭhatvā tato sugatīsuyeva saṁsaranto dibbasampattiṁ manussasampattiñcāti",
  "atk-s0510a5:28_5": "dve sampattiyo anekakkhattuṁ anubhavitvā imasmiṁ amhākaṁ sammāsambuddhakāle ekasmiṁ kulagehe nibbatto",
  "atk-s0510a5:28_6": "viññutaṁ patto satthari pasīditvā sāsane pabbajito ghaṭento vāyamanto nacirasseva arahā ahosi.",
  "atk-s0510a5:28_7": "Tassa rattiṭṭhānadivāṭṭhānādīsu tattha tattha viharantassa vihāro padumapupphehi chādīyati,",
  "atk-s0510a5:28_8": "tena so padumacchadaniyattheroti pākaṭo.",
  "atk-s0510a5:29_0": "83.",
  "atk-s0510a5:29_1": "Attano pubbakammaṁ saritvā somanassavasena pubbacaritāpadānaṁ pakāsento nibbute lokanāthamhītiādimāha.",
  "atk-s0510a5:29_2": "Tattha nibbuteti khandhaparinibbānena parinibbute satthari,",
  "atk-s0510a5:29_3": "vipassissa sammāsambuddhassa sarīre citamāniyamāne citake āropite suphullaṁ padumakalāpaṁ ahaṁ gahetvā citakaṁ āropayiṁ pūjesinti attho.",
  "atk-s0510a5:29_4": "Sesagāthāsu heṭṭhā vuttanayattā uttānatthamevāti.",
  "atk-s0510a5:30_0": "Padumacchadaniyattheraapadānavaṇṇanā samattā.",
  "atk-s0510a5:31_0": "7. Sayanadāyakattheraapadānavaṇṇanā",
  "atk-s0510a5:32_0": "Siddhatthassa bhagavatotiādikaṁ āyasmato sayanadāyakattherassa apadānaṁ.",
  "atk-s0510a5:32_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto siddhatthassa",
  "atk-s0510a5:32_2": "bhagavato kāle aññatarasmiṁ kule nibbatto viññutaṁ patto satthari pasīditvā hatthidaṇḍasuvaṇṇādīhi sayanatthāya",
  "atk-s0510a5:32_3": "mañcaṁ kāretvā anagghehi vicittattharaṇehi attharitvā bhagavantaṁ pūjesi.",
  "atk-s0510a5:32_4": "So bhagavā tassānukampāya paṭiggahetvā anubhavi.",
  "atk-s0510a5:32_5": "So tena puññakammena dibbamanussasampattiyo anubhavitvā imasmiṁ buddhuppāde ekasmiṁ kulagehe nibbatto",
  "atk-s0510a5:32_6": "viññutaṁ patvā satthu sāsane pasanno pabbajitvā vipassanaṁ ārabhitvā nacirasseva arahā ahosi.",
  "atk-s0510a5:32_7": "Pubbe katapuññanāmena sayanadāyakattheroti pākaṭo.",
  "atk-s0510a5:33_0": "88.",
  "atk-s0510a5:33_1": "So ekadivasaṁ attano pubbakammaṁ saritvā somanassajāto pubbacaritāpadānaṁ pakāsento siddhatthassa bhagavatotiādimāha.",
  "atk-s0510a5:33_2": "Taṁ sabbaṁ pāḷinayānusārena suviññeyyamevāti.",
  "atk-s0510a5:34_0": "Sayanadāyakattheraapadānavaṇṇanā samattā.",
  "atk-s0510a5:35_0": "8. Caṅkamanadāyakattheraapadānavaṇṇanā",
  "atk-s0510a5:36_0": "Atthadassissamuninotiādikaṁ āyasmato caṅkamanadāyakattherassa apadānaṁ.",
  "atk-s0510a5:36_1": "Ayampāyasmā purimabuddhesu katādhikāro tesu tesu bhavesu vivaṭṭūpanissayāni puññāni upacinanto atthadassissa",
  "atk-s0510a5:36_2": "bhagavato kāle ekasmiṁ kulagehe nibbatto viññutaṁ patto satthari pasīditvā uccavatthukaṁ sudhāparikammakataṁ",
  "atk-s0510a5:36_3": "rajatarāsisadisaṁ sobhamānaṁ caṅkamaṁ kāretvā muttadalasadisaṁ setapulinaṁ attharitvā bhagavato adāsi.",
  "atk-s0510a5:36_4": "Paṭiggahesi bhagavā,",
  "atk-s0510a5:36_5": "caṅkamaṁ paṭiggahetvā ca pana sukhaṁ kāyacittasamādhiṁ appetvā ‘‘ayaṁ anāgate gotamassa bhagavato sāsane sāvako bhavissatī’’ti byākāsi.",
  "atk-s0510a5:36_6": "So tena puññakammena devamanussesu aparāparaṁ saṁsaranto dve sampattiyo anubhavitvā imasmiṁ buddhuppāde",
  "atk-s0510a5:36_7": "ekasmiṁ kulagehe nibbatto vuddhippatto saddhāsampanno sāsane pabbajitvā nacirasseva arahattaṁ patvā katapuññanāmena",
  "atk-s0510a5:36_8": "caṅkamanadāyakattheroti pākaṭo ahosi.",
  "atk-s0510a5:37_0": "93.",
  "atk-s0510a5:37_1": "So ekadivasaṁ attanā pubbe katapuññakammaṁ saritvā somanassajāto pubbacaritāpadānaṁ pakāsento atthadassissa muninotiādimāha.",
  "atk-s0510a5:37_2": "Tattha atthadassissāti atthaṁ payojanaṁ vuddhiṁ virūḷhiṁ nibbānaṁ dakkhati passatīti atthadassī,",
  "atk-s0510a5:37_3": "atha vā atthaṁ nibbānaṁ dassanasīlo jānanasīloti atthadassī,",
  "atk-s0510a5:37_4": "tassa atthadassissa munino monena ñāṇena samannāgatassa bhagavato manoramaṁ manallīnaṁ bhāvanīyaṁ manasi kātabbaṁ caṅkamaṁ kāresinti sambandho.",
  "atk-s0510a5:37_5": "Sesaṁ vuttanayānusāreneva suviññeyyamevāti.",
  "atk-s0510a5:38_0": "Caṅkamanadāyakattheraapadānavaṇṇanā samattā.",
  "atk-s0510a5:39_0": "9. Subhaddattheraapadānavaṇṇanā",
  "atk-s0510a5:40_0": "Padumuttarolokavidūtiādikaṁ āyasmato subhaddattherassa apadānaṁ.",
  "atk-s0510a5:40_1": "Ayampi purimabuddhesu katādhikāro tattha tattha bhave nibbānādhigamanatthāya puññāni upacinanto padumuttarassa",
  "atk-s0510a5:40_2": "bhagavato kāle vibhavasampanne saddhāsampanne ekasmiṁ kulagehe nibbato viññutaṁ patvā gharabandhanena",
  "atk-s0510a5:40_3": "baddho ratanattaye pasanno parinibbānamañce nipannaṁ padumuttaraṁ bhagavantaṁ disvā sannipatitā dasasahassacakkavāḷadevatāyo",
  "atk-s0510a5:40_4": "ca disvā pasannamānaso nigguṇḍikeṭakanīlakāsokāsitādianekehi sugandhapupphehi pūjesi.",
  "atk-s0510a5:40_5": "So tena puññakammena yāvatāyukaṁ ṭhatvā tato cavitvā tusitādīsu dibbasampattiyo anubhavitvā tato manussesu",
  "atk-s0510a5:40_6": "manussasampattiyo anubhavitvā nibbattanibbattaṭṭhānesu ca sugandhehi pupphehi pūjito ahosi.",
  "atk-s0510a5:40_7": "Imasmiṁ pana buddhuppāde ekasmiṁ vibhavasampanne kule nibbattitvā viññutaṁ patto kāmesu ādīnavaṁ disvāpi",
  "atk-s0510a5:40_8": "yāva buddhassa bhagavato parinibbānakālo tāva aladdhabuddhadassano bhagavato parinibbānamañce nipannakāleyeva",
  "atk-s0510a5:40_9": "pabbajitvā arahattaṁ pāpuṇi.",
  "atk-s0510a5:40_10": "Pubbe katapuññanāmena subhaddoti pākaṭo ahosi.",
  "atk-s0510a5:41_0": "101.",
  "atk-s0510a5:41_1": "So attano pubbakammaṁ saritvā somanassavasena pubbacaritāpadānaṁ pakāsento padumuttaro lokavidūtiādimāha.",
  "atk-s0510a5:41_2": "Taṁ uttānatthameva.",
  "atk-s0510a5:41_3": "Suṇātha mama bhāsato…pe…",
  "atk-s0510a5:41_4": "nibbāyissatināsavoti idaṁ parinibbānamañce nipannova padumuttaro bhagavā byākāsi.",
  "atk-s0510a5:42_0": "Pañcamabhāṇavāravaṇṇanā samattā.",
  "atk-s0510a5:43_0": "115.",
  "atk-s0510a5:43_1": "So attano paṭipattiṁ dassento pubbakammena saṁyuttotiādimāha.",
  "atk-s0510a5:43_2": "Ekaggoti ekaggacitto.",
  "atk-s0510a5:43_3": "Susamāhitoti suṭṭhu samāhito,",
  "atk-s0510a5:43_4": "santakāyacittoti attho.",
  "atk-s0510a5:43_5": "Buddhassa oraso puttoti buddhassa urasā hadayena niggataovādānusāsaniṁ sutvā pattaarahattaphaloti attho.",
  "atk-s0510a5:43_6": "Dhammajomhi sunimmitoti dhammato kammaṭṭhānadhammato jāto ariyāya jātiyā sunimmito suṭṭhu nippphāditasabbakicco amhi bhavāmīti attho.",
  "atk-s0510a5:44_0": "116.Dhammarājaṁ upagammāti dhammena sabbasattānaṁ rājānaṁ issarabhūtaṁ bhagavantaṁ upagantvā samīpaṁ gantvāti attho.",
  "atk-s0510a5:44_1": "Apucchiṁ pañhamuttamanti uttamaṁ khandhāyatanadhātusaccasamuppādādipaṭisaṁyuttaṁ pañhaṁ apucchinti attho.",
  "atk-s0510a5:44_2": "Kathayantoca me pañhanti eso amhākaṁ bhagavā me mayhaṁ pañhaṁ kathayanto byākaronto.",
  "atk-s0510a5:44_3": "Dhammasotaṁ upānayīti anupādisesanibbānadhātusaṅkhātaṁ dhammasotaṁ dhammapavāhaṁ upānayi pāvisīti attho.",
  "atk-s0510a5:45_0": "118.Jalajuttamanāyakoti padumuttaranāmako ma-kārassa ya-kāraṁ katvā katavohāro.",
  "atk-s0510a5:45_1": "Nibbāyianupādānoti upādāne pañcakkhandhe aggahetvā nibbāyi na paññāyi adassanaṁ agamāsi,",
  "atk-s0510a5:45_2": "manussalokādīsu katthacipi apatiṭṭhitoti attho.",
  "atk-s0510a5:45_3": "Dīpova telasaṅkhayāti vaṭṭitelānaṁ saṅkhayā abhāvā padīpo iva nibbāyīti sambandho.",
  "atk-s0510a5:46_0": "119.Sattayojanikaṁ āsīti tassa parinibbutassa padumuttarassa bhagavato ratanamayaṁ thūpaṁ sattayojanubbedhaṁ āsi ahosīti attho.",
  "atk-s0510a5:46_1": "Dhajaṁ tattha apūjesinti tattha tasmiṁ cetiye sabbabhaddaṁ sabbato bhaddaṁ sabbaso manoramaṁ dhajaṁ pūjesinti attho.",
  "atk-s0510a5:47_0": "120.Kassapassa ca buddhassāti padumuttarassa bhagavato kālato paṭṭhāya āgatassa devamanussesu saṁsarato",
  "atk-s0510a5:47_1": "me mayhaṁ oraso putto tisso nāma kassapassa sammāsambuddhassa aggasāvako jinasāsane buddhasāsane dāyādo",
  "atk-s0510a5:47_2": "āsi ahosīti sambandho.",
  "atk-s0510a5:48_0": "121.Tassa hīnena manasāti tassa mama puttassa tissassa aggasāvakassa hīnena lāmakena manasā cittena abhaddakaṁ",
  "atk-s0510a5:48_1": "asundaraṁ ayuttakaṁ ‘‘antako pacchimo’’ti vācaṁ vacanaṁ abhāsiṁ kathesinti attho.",
  "atk-s0510a5:48_2": "Tena kammavipākenāti tena arahantabhakkhānasaṅkhātassa akusalakammassa vipākena.",
  "atk-s0510a5:48_3": "Pacchime addasaṁ jinanti pacchime pariyosāne parinibbānakāle mallānaṁ upavattane sālavane parinibbānamañce",
  "atk-s0510a5:48_4": "nipannaṁ jinaṁ jitasabbamāraṁ amhākaṁ gotamasammāsambuddhaṁ addasaṁ ahanti attho.",
  "atk-s0510a5:48_5": "‘‘Pacchā me āsi bhaddaka’’ntipi pāṭho.",
  "atk-s0510a5:48_6": "Tassa pacchā tassa bhagavato avasānakāle nibbānāsannakāle me mayhaṁ bhaddakaṁ sundaraṁ catusaccapaṭivijjhanaṁ āsi ahosīti attho.",
  "atk-s0510a5:49_0": "122.Pabbājesi mahāvīroti mahāvīriyo sabbasattahito karuṇāyutto jitamāro muni mallānaṁ upavattane sālavane",
  "atk-s0510a5:49_1": "pacchime sayane parinibbānamañce sayitova maṁ pabbājesīti sambandho.",
  "atk-s0510a5:50_0": "123.Ajjevadāni pabbajjāti ajja eva bhagavato parinibbānadivaseyeva mama pabbajjā,",
  "atk-s0510a5:50_1": "tathā ajja eva upasampadā,",
  "atk-s0510a5:50_2": "ajja eva dvipaduttamassa sammukhā parinibbānaṁ ahosīti sambandho.",
  "atk-s0510a5:50_3": "Sesaṁ suviññeyyamevāti.",
  "atk-s0510a5:51_0": "Subhaddattheraapadānavaṇṇanā samattā.",
  "atk-s0510a5:52_0": "10. Cundattheraapadānavaṇṇanā",
  "atk-s0510a5:53_0": "Siddhatthassabhagavatotiādikaṁ āyasmato cundattherassa apadānaṁ.",
  "atk-s0510a5:53_1": "Ayampi purimabuddhesu katapuññasambhāro tattha tattha bhave vivaṭṭūpanissayāni puññāni upacinanto siddhatthassa",
  "atk-s0510a5:53_2": "bhagavato kāle vibhavasampanne kule nibbatto viññutaṁ patvā satthari pasīditvā sattaratanamayaṁ suvaṇṇagghiyaṁ",
  "atk-s0510a5:53_3": "kāretvā sumanapupphehi chādetvā bhagavantaṁ pūjesi.",
  "atk-s0510a5:53_4": "Tāni pupphāni ākāsaṁ samuggantvā vitānākārena aṭṭhaṁsu.",
  "atk-s0510a5:53_5": "Atha naṁ bhagavā ‘‘anāgate gotamassa nāma bhagavato sāsane cundo nāma sāvako bhavissatī’’ti byākāsi.",
  "atk-s0510a5:53_6": "So tena puññakammena tato cuto devaloke upapanno kamena chasu kāmāvacaradevesu sukhaṁ anubhavitvā manussesu",
  "atk-s0510a5:53_7": "cakkavattiādisampattiyo ca anubhavitvā imasmiṁ buddhuppāde brāhmaṇakule rūpasāriyā putto sāriputtattherassa",
  "atk-s0510a5:53_8": "kaniṭṭho hutvā nibbatti.",
  "atk-s0510a5:53_9": "Tassa viññutaṁ pattassa ārohapariṇāharūpavayānaṁ sundaratāya sakārassa cakāraṁ katvā cundoti nāmaṁ kariṁsu.",
  "atk-s0510a5:53_10": "So vayappatto gharāvāse ādīnavaṁ pabbajjāya ca ānisaṁsaṁ disvā bhātuttherassa santike pabbajitvā vipassanaṁ vaḍḍhetvā nacirasseva arahattaṁ pāpuṇi.",
  "atk-s0510a5:54_0": "125.",
  "atk-s0510a5:54_1": "So pattaarahattaphalo ekadivasaṁ attano pubbakammaṁ saritvā somanassajāto pubbacaritāpadānaṁ pakāsento siddhatthassa bhagavatotiādimāha.",
  "atk-s0510a5:54_2": "Taṁ heṭṭhā vuttatthameva.",
  "atk-s0510a5:54_3": "Agghiyantiādayopi uttānatthāyeva.",
  "atk-s0510a5:55_0": "128.Vitiṇṇakaṅkho sambuddhoti visesena maggādhigamena vicikicchāya khepitattā vitiṇṇakaṅkho asaṁsayo sambuddho.",
  "atk-s0510a5:55_1": "Tiṇṇoghehi purakkhatoti kāmoghādīnaṁ catunnaṁ oghānaṁ tiṇṇattā atikkantattā oghatiṇṇehi khīṇāsavehi purakkhato parivāritoti attho.",
  "atk-s0510a5:55_2": "Byākaraṇagāthā uttānatthāyeva.",
  "atk-s0510a5:56_0": "139.Upaṭṭhahiṁ mahāvīranti uttamatthassa nibbānassa pattiyā pāpuṇanatthāya kappasatasahassādhikesu caturāsaṅkhyeyyesu",
  "atk-s0510a5:56_1": "kappesu pāramiyo pūrentena katavīriyattā mahāvīraṁ buddhaṁ upaṭṭhahiṁ upaṭṭhānaṁ akāsinti attho.",
  "atk-s0510a5:56_2": "Aññe ca pesale bahūti na kevalameva buddhaṁ upaṭṭhahiṁ,",
  "atk-s0510a5:56_3": "pesale piyasīle sīlavante aññe ca bahuaggappatte sāvake,",
  "atk-s0510a5:56_4": "me mayhaṁ bhātaraṁ sāriputtattherañca upaṭṭhahinti sambandho.",
  "atk-s0510a5:57_0": "140.Bhātaraṁme upaṭṭhahitvāti mayhaṁ bhātaraṁ upaṭṭhahitvā vattapaṭivattaṁ katvā tassa parinibbutakāle",
  "atk-s0510a5:57_1": "bhagavato paṭhamaṁ parinibbutattā tassa dhātuyo gahetvā pattamhi okiritvā lokajeṭṭhassa narānaṁ āsabhassa",
  "atk-s0510a5:57_2": "buddhassa upanāmesiṁ adāsinti attho.",
  "atk-s0510a5:58_0": "141.Ubho hatthehi paggayhāti taṁ mahā dinnaṁ dhātuṁ so bhagavā attano ubhohi hatthehi pakārena gahetvā",
  "atk-s0510a5:58_1": "taṁ dhātuṁ saṁsuṭṭhu dassayanto aggasāvakaṁ sāriputtattheraṁ kittayi pakāsesīti attho.",
  "atk-s0510a5:58_2": "Sesaṁ uttānatthamevāti.",
  "atk-s0510a5:59_0": "Cundattheraapadānavaṇṇanā samattā.",
  "atk-s0510a5:60_0": "Pañcamavaggavaṇṇanā samattā."
}