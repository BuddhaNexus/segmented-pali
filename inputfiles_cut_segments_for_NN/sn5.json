{
  "sn5:1.0.1_0": "Saṁyutta Nikāya 5",
  "sn5:1.0.2_0": "1. Bhikkhunīvagga",
  "sn5:1.0.3_0": "1. Āḷavikāsutta",
  "sn5:1.1.1_0": "Evaṁ me sutaṁ—",
  "sn5:1.1.2_0": "ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.",
  "sn5:1.1.3_0": "Atha kho āḷavikā bhikkhunī pubbaṇhasamayaṁ nivāsetvā pattacīvaramādāya sāvatthiṁ piṇḍāya pāvisi.",
  "sn5:1.1.4_0": "Sāvatthiyaṁ piṇḍāya caritvā pacchābhattaṁ piṇḍapātapaṭikkantā yena andhavanaṁ tenupasaṅkami vivekatthinī.",
  "sn5:1.1.5_0": "Atha kho māro pāpimā āḷavikāya bhikkhuniyā bhayaṁ chambhitattaṁ lomahaṁsaṁ uppādetukāmo vivekamhā cāvetukāmo yena āḷavikā bhikkhunī tenupasaṅkami;",
  "sn5:1.1.5_1": "upasaṅkamitvā āḷavikaṁ bhikkhuniṁ gāthāya ajjhabhāsi:",
  "sn5:1.2.1_0": "“Natthi nissaraṇaṁ loke,",
  "sn5:1.2.2_0": "kiṁ vivekena kāhasi;",
  "sn5:1.2.3_0": "Bhuñjassu kāmaratiyo,",
  "sn5:1.2.4_0": "māhu pacchānutāpinī”ti.",
  "sn5:1.3.1_0": "Atha kho āḷavikāya bhikkhuniyā etadahosi:",
  "sn5:1.3.2_0": "“ko nu khvāyaṁ manusso vā amanusso vā gāthaṁ bhāsatī”ti?",
  "sn5:1.3.3_0": "Atha kho āḷavikāya bhikkhuniyā etadahosi:",
  "sn5:1.3.4_0": "“māro kho ayaṁ pāpimā mama bhayaṁ chambhitattaṁ lomahaṁsaṁ uppādetukāmo vivekamhā cāvetukāmo gāthaṁ bhāsatī”ti.",
  "sn5:1.3.5_0": "Atha kho āḷavikā bhikkhunī “māro ayaṁ pāpimā” iti viditvā māraṁ pāpimantaṁ gāthāhi paccabhāsi:",
  "sn5:1.4.1_0": "“Atthi nissaraṇaṁ loke,",
  "sn5:1.4.2_0": "paññāya me suphussitaṁ;",
  "sn5:1.4.3_0": "Pamattabandhu pāpima,",
  "sn5:1.4.4_0": "na tvaṁ jānāsi taṁ padaṁ.",
  "sn5:1.5.1_0": "Sattisūlūpamā kāmā,",
  "sn5:1.5.2_0": "khandhāsaṁ adhikuṭṭanā;",
  "sn5:1.5.3_0": "Yaṁ tvaṁ kāmaratiṁ brūsi,",
  "sn5:1.5.4_0": "arati mayha sā ahū”ti.",
  "sn5:1.6.1_0": "Atha kho māro pāpimā “jānāti maṁ āḷavikā bhikkhunī”ti dukkhī dummano tatthevantaradhāyīti.",
  "sn5:2.0.1_0": "Saṁyutta Nikāya 5",
  "sn5:2.0.2_0": "1. Bhikkhunīvagga",
  "sn5:2.0.3_0": "2. Somāsutta",
  "sn5:2.1.1_0": "Sāvatthinidānaṁ.",
  "sn5:2.1.2_0": "Atha kho somā bhikkhunī pubbaṇhasamayaṁ nivāsetvā pattacīvaramādāya sāvatthiṁ piṇḍāya pāvisi.",
  "sn5:2.1.3_0": "Sāvatthiyaṁ piṇḍāya caritvā pacchābhattaṁ piṇḍapātapaṭikkantā yena andhavanaṁ tenupasaṅkami divāvihārāya.",
  "sn5:2.1.4_0": "Andhavanaṁ ajjhogāhetvā aññatarasmiṁ rukkhamūle divāvihāraṁ nisīdi.",
  "sn5:2.1.5_0": "Atha kho māro pāpimā somāya bhikkhuniyā bhayaṁ chambhitattaṁ lomahaṁsaṁ uppādetukāmo samādhimhā cāvetukāmo yena somā bhikkhunī tenupasaṅkami;",
  "sn5:2.1.5_1": "upasaṅkamitvā somaṁ bhikkhuniṁ gāthāya ajjhabhāsi:",
  "sn5:2.2.1_0": "“Yaṁ taṁ isīhi pattabbaṁ,",
  "sn5:2.2.2_0": "ṭhānaṁ durabhisambhavaṁ;",
  "sn5:2.2.3_0": "Na taṁ dvaṅgulapaññāya,",
  "sn5:2.2.4_0": "sakkā pappotumitthiyā”ti.",
  "sn5:2.3.1_0": "Atha kho somāya bhikkhuniyā etadahosi:",
  "sn5:2.3.2_0": "“ko nu khvāyaṁ manusso vā amanusso vā gāthaṁ bhāsatī”ti?",
  "sn5:2.3.3_0": "Atha kho somāya bhikkhuniyā etadahosi:",
  "sn5:2.3.4_0": "“māro kho ayaṁ pāpimā mama bhayaṁ chambhitattaṁ lomahaṁsaṁ uppādetukāmo samādhimhā cāvetukāmo gāthaṁ bhāsatī”ti.",
  "sn5:2.3.5_0": "Atha kho somā bhikkhunī “māro ayaṁ pāpimā” iti viditvā māraṁ pāpimantaṁ gāthāhi paccabhāsi:",
  "sn5:2.4.1_0": "“Itthibhāvo kiṁ kayirā,",
  "sn5:2.4.2_0": "cittamhi susamāhite;",
  "sn5:2.4.3_0": "Ñāṇamhi vattamānamhi,",
  "sn5:2.4.4_0": "sammā dhammaṁ vipassato.",
  "sn5:2.5.1_0": "Yassa nūna siyā evaṁ,",
  "sn5:2.5.2_0": "Itthāhaṁ purisoti vā;",
  "sn5:2.5.3_0": "Kiñci vā pana aññasmi,",
  "sn5:2.5.4_0": "Taṁ māro vattumarahatī”ti.",
  "sn5:2.6.1_0": "Atha kho māro pāpimā “jānāti maṁ somā bhikkhunī”ti dukkhī dummano tatthevantaradhāyīti.",
  "sn5:3.0.1_0": "Saṁyutta Nikāya 5",
  "sn5:3.0.2_0": "1. Bhikkhunīvagga",
  "sn5:3.0.3_0": "3. Kisāgotamīsutta",
  "sn5:3.1.1_0": "Sāvatthinidānaṁ.",
  "sn5:3.1.2_0": "Atha kho kisāgotamī bhikkhunī pubbaṇhasamayaṁ nivāsetvā pattacīvaramādāya sāvatthiṁ piṇḍāya pāvisi.",
  "sn5:3.1.3_0": "Sāvatthiyaṁ piṇḍāya caritvā pacchābhattaṁ piṇḍapātapaṭikkantā yena andhavanaṁ tenupasaṅkami,",
  "sn5:3.1.3_1": "upasaṅkamitvā divāvihārāya.",
  "sn5:3.1.4_0": "Andhavanaṁ ajjhogāhetvā aññatarasmiṁ rukkhamūle divāvihāraṁ nisīdi.",
  "sn5:3.1.5_0": "Atha kho māro pāpimā kisāgotamiyā bhikkhuniyā bhayaṁ chambhitattaṁ lomahaṁsaṁ uppādetukāmo samādhimhā",
  "sn5:3.1.5_1": "cāvetukāmo yena kisāgotamī bhikkhunī tenupasaṅkami;",
  "sn5:3.1.5_2": "upasaṅkamitvā kisāgotamiṁ bhikkhuniṁ gāthāya ajjhabhāsi:",
  "sn5:3.2.1_0": "“Kiṁ nu tvaṁ mataputtāva,",
  "sn5:3.2.2_0": "ekamāsi rudammukhī;",
  "sn5:3.2.3_0": "Vanamajjhagatā ekā,",
  "sn5:3.2.4_0": "purisaṁ nu gavesasī”ti.",
  "sn5:3.3.1_0": "Atha kho kisāgotamiyā bhikkhuniyā etadahosi:",
  "sn5:3.3.2_0": "“ko nu khvāyaṁ manusso vā amanusso vā gāthaṁ bhāsatī”ti?",
  "sn5:3.3.3_0": "Atha kho kisāgotamiyā bhikkhuniyā etadahosi:",
  "sn5:3.3.4_0": "“māro kho ayaṁ pāpimā mama bhayaṁ chambhitattaṁ lomahaṁsaṁ uppādetukāmo samādhimhā cāvetukāmo gāthaṁ bhāsatī”ti.",
  "sn5:3.4.1_0": "Atha kho kisāgotamī bhikkhunī “māro ayaṁ pāpimā” iti viditvā māraṁ pāpimantaṁ gāthāhi paccabhāsi:",
  "sn5:3.5.1_0": "“Accantaṁ mataputtāmhi,",
  "sn5:3.5.2_0": "purisā etadantikā;",
  "sn5:3.5.3_0": "Na socāmi na rodāmi,",
  "sn5:3.5.4_0": "na taṁ bhāyāmi āvuso.",
  "sn5:3.6.1_0": "Sabbattha vihatā nandī,",
  "sn5:3.6.2_0": "tamokkhandho padālito;",
  "sn5:3.6.3_0": "Jetvāna maccuno senaṁ,",
  "sn5:3.6.4_0": "viharāmi anāsavā”ti.",
  "sn5:3.7.1_0": "Atha kho māro pāpimā “jānāti maṁ kisāgotamī bhikkhunī”ti dukkhī dummano tatthevantaradhāyīti.",
  "sn5:4.0.1_0": "Saṁyutta Nikāya 5",
  "sn5:4.0.2_0": "1. Bhikkhunīvagga",
  "sn5:4.0.3_0": "4. Vijayāsutta",
  "sn5:4.1.1_0": "Sāvatthinidānaṁ.",
  "sn5:4.1.2_0": "Atha kho vijayā bhikkhunī pubbaṇhasamayaṁ nivāsetvā …pe…",
  "sn5:4.1.3_0": "aññatarasmiṁ rukkhamūle divāvihāraṁ nisīdi.",
  "sn5:4.1.4_0": "Atha kho māro pāpimā vijayāya bhikkhuniyā bhayaṁ chambhitattaṁ lomahaṁsaṁ uppādetukāmo samādhimhā cāvetukāmo yena vijayā bhikkhunī tenupasaṅkami;",
  "sn5:4.1.4_1": "upasaṅkamitvā vijayaṁ bhikkhuniṁ gāthāya ajjhabhāsi:",
  "sn5:4.2.1_0": "“Daharā tvaṁ rūpavatī,",
  "sn5:4.2.2_0": "ahañca daharo susu;",
  "sn5:4.2.3_0": "Pañcaṅgikena turiyena,",
  "sn5:4.2.4_0": "ehayyebhiramāmase”ti.",
  "sn5:4.3.1_0": "Atha kho vijayāya bhikkhuniyā etadahosi:",
  "sn5:4.3.2_0": "“ko nu khvāyaṁ manusso vā amanusso vā gāthaṁ bhāsatī”ti?",
  "sn5:4.3.3_0": "Atha kho vijayāya bhikkhuniyā etadahosi:",
  "sn5:4.3.4_0": "“māro kho ayaṁ pāpimā mama bhayaṁ chambhitattaṁ lomahaṁsaṁ uppādetukāmo samādhimhā cāvetukāmo gāthaṁ bhāsatī”ti.",
  "sn5:4.3.5_0": "Atha kho vijayā bhikkhunī “māro ayaṁ pāpimā” iti viditvā māraṁ pāpimantaṁ gāthāhi paccabhāsi:",
  "sn5:4.4.1_0": "“Rūpā saddā rasā gandhā,",
  "sn5:4.4.2_0": "phoṭṭhabbā ca manoramā;",
  "sn5:4.4.3_0": "Niyyātayāmi tuyheva,",
  "sn5:4.4.4_0": "māra nāhaṁ tenatthikā.",
  "sn5:4.5.1_0": "Iminā pūtikāyena,",
  "sn5:4.5.2_0": "bhindanena pabhaṅgunā;",
  "sn5:4.5.3_0": "Aṭṭīyāmi harāyāmi,",
  "sn5:4.5.4_0": "kāmataṇhā samūhatā.",
  "sn5:4.6.1_0": "Ye ca rūpūpagā sattā,",
  "sn5:4.6.2_0": "ye ca arūpaṭṭhāyino;",
  "sn5:4.6.3_0": "Yā ca santā samāpatti,",
  "sn5:4.6.4_0": "sabbattha vihato tamo”ti.",
  "sn5:4.7.1_0": "Atha kho māro pāpimā “jānāti maṁ vijayā bhikkhunī”ti dukkhī dummano tatthevantaradhāyīti.",
  "sn5:5.0.1_0": "Saṁyutta Nikāya 5",
  "sn5:5.0.2_0": "1. Bhikkhunīvagga",
  "sn5:5.0.3_0": "5. Uppalavaṇṇāsutta",
  "sn5:5.1.1_0": "Sāvatthinidānaṁ.",
  "sn5:5.1.2_0": "Atha kho uppalavaṇṇā bhikkhunī pubbaṇhasamayaṁ nivāsetvā …pe…",
  "sn5:5.1.3_0": "aññatarasmiṁ supupphitasālarukkhamūle aṭṭhāsi.",
  "sn5:5.1.4_0": "Atha kho māro pāpimā uppalavaṇṇāya bhikkhuniyā bhayaṁ chambhitattaṁ lomahaṁsaṁ uppādetukāmo samādhimhā",
  "sn5:5.1.4_1": "cāvetukāmo yena uppalavaṇṇā bhikkhunī tenupasaṅkami;",
  "sn5:5.1.4_2": "upasaṅkamitvā uppalavaṇṇaṁ bhikkhuniṁ gāthāya ajjhabhāsi:",
  "sn5:5.2.1_0": "“Supupphitaggaṁ upagamma bhikkhuni,",
  "sn5:5.2.2_0": "Ekā tuvaṁ tiṭṭhasi sālamūle;",
  "sn5:5.2.3_0": "Na catthi te dutiyā vaṇṇadhātu,",
  "sn5:5.2.4_0": "Bāle na tvaṁ bhāyasi dhuttakānan”ti.",
  "sn5:5.3.1_0": "Atha kho uppalavaṇṇāya bhikkhuniyā etadahosi:",
  "sn5:5.3.2_0": "“ko nu khvāyaṁ manusso vā amanusso vā gāthaṁ bhāsatī”ti?",
  "sn5:5.3.3_0": "Atha kho uppalavaṇṇāya bhikkhuniyā etadahosi:",
  "sn5:5.3.4_0": "“māro kho ayaṁ pāpimā mama bhayaṁ chambhitattaṁ lomahaṁsaṁ uppādetukāmo samādhimhā cāvetukāmo gāthaṁ bhāsatī”ti.",
  "sn5:5.3.5_0": "Atha kho uppalavaṇṇā bhikkhunī “māro ayaṁ pāpimā” iti viditvā māraṁ pāpimantaṁ gāthāhi paccabhāsi:",
  "sn5:5.4.1_0": "“Sataṁ sahassānipi dhuttakānaṁ,",
  "sn5:5.4.2_0": "Idhāgatā tādisakā bhaveyyuṁ;",
  "sn5:5.4.3_0": "Lomaṁ na iñjāmi na santasāmi,",
  "sn5:5.4.4_0": "Na māra bhāyāmi tamekikāpi.",
  "sn5:5.5.1_0": "Esā antaradhāyāmi,",
  "sn5:5.5.2_0": "kucchiṁ vā pavisāmi te;",
  "sn5:5.5.3_0": "Pakhumantarikāyampi,",
  "sn5:5.5.4_0": "tiṭṭhantiṁ maṁ na dakkhasi.",
  "sn5:5.6.1_0": "Cittasmiṁ vasībhūtāmhi,",
  "sn5:5.6.2_0": "iddhipādā subhāvitā;",
  "sn5:5.6.3_0": "Sabbabandhanamuttāmhi,",
  "sn5:5.6.4_0": "na taṁ bhāyāmi āvuso”ti.",
  "sn5:5.7.1_0": "Atha kho māro pāpimā “jānāti maṁ uppalavaṇṇā bhikkhunī”ti dukkhī dummano tatthevantaradhāyīti.",
  "sn5:6.0.1_0": "Saṁyutta Nikāya 5",
  "sn5:6.0.2_0": "1. Bhikkhunīvagga",
  "sn5:6.0.3_0": "6. Cālāsutta",
  "sn5:6.1.1_0": "Sāvatthinidānaṁ.",
  "sn5:6.1.2_0": "Atha kho cālā bhikkhunī pubbaṇhasamayaṁ nivāsetvā …pe…",
  "sn5:6.1.3_0": "aññatarasmiṁ rukkhamūle divāvihāraṁ nisīdi.",
  "sn5:6.1.4_0": "Atha kho māro pāpimā yena cālā bhikkhunī tenupasaṅkami; upasaṅkamitvā cālaṁ bhikkhuniṁ etadavoca:",
  "sn5:6.1.5_0": "“kiṁ nu tvaṁ, bhikkhuni, na rocesī”ti?",
  "sn5:6.1.6_0": "“Jātiṁ khvāhaṁ, āvuso, na rocemī”ti.",
  "sn5:6.2.1_0": "“Kiṁ nu jātiṁ na rocesi,",
  "sn5:6.2.2_0": "jāto kāmāni bhuñjati;",
  "sn5:6.2.3_0": "Ko nu taṁ idamādapayi,",
  "sn5:6.2.4_0": "jātiṁ mā roca bhikkhunī”ti.",
  "sn5:6.3.1_0": "“Jātassa maraṇaṁ hoti,",
  "sn5:6.3.2_0": "jāto dukkhāni phussati;",
  "sn5:6.3.3_0": "Bandhaṁ vadhaṁ pariklesaṁ,",
  "sn5:6.3.4_0": "tasmā jātiṁ na rocaye.",
  "sn5:6.4.1_0": "Buddho dhammamadesesi,",
  "sn5:6.4.2_0": "jātiyā samatikkamaṁ;",
  "sn5:6.4.3_0": "Sabbadukkhappahānāya,",
  "sn5:6.4.4_0": "so maṁ sacce nivesayi.",
  "sn5:6.5.1_0": "Ye ca rūpūpagā sattā,",
  "sn5:6.5.2_0": "ye ca arūpaṭṭhāyino;",
  "sn5:6.5.3_0": "Nirodhaṁ appajānantā,",
  "sn5:6.5.4_0": "āgantāro punabbhavan”ti.",
  "sn5:6.6.1_0": "Atha kho māro pāpimā “jānāti maṁ cālā bhikkhunī”ti dukkhī dummano tatthevantaradhāyīti.",
  "sn5:7.0.1_0": "Saṁyutta Nikāya 5",
  "sn5:7.0.2_0": "1. Bhikkhunīvagga",
  "sn5:7.0.3_0": "7. Upacālāsutta",
  "sn5:7.1.1_0": "Sāvatthinidānaṁ.",
  "sn5:7.1.2_0": "Atha kho upacālā bhikkhunī pubbaṇhasamayaṁ nivāsetvā …pe…",
  "sn5:7.1.3_0": "aññatarasmiṁ rukkhamūle divāvihāraṁ nisīdi.",
  "sn5:7.1.4_0": "Atha kho māro pāpimā yena upacālā bhikkhunī tenupasaṅkami;",
  "sn5:7.1.4_1": "upasaṅkamitvā upacālaṁ bhikkhuniṁ etadavoca:",
  "sn5:7.1.5_0": "“kattha nu tvaṁ, bhikkhuni, uppajjitukāmā”ti?",
  "sn5:7.1.6_0": "“Na khvāhaṁ, āvuso, katthaci uppajjitukāmā”ti.",
  "sn5:7.2.1_0": "“Tāvatiṁsā ca yāmā ca,",
  "sn5:7.2.2_0": "tusitā cāpi devatā;",
  "sn5:7.2.3_0": "Nimmānaratino devā,",
  "sn5:7.2.4_0": "ye devā vasavattino;",
  "sn5:7.2.5_0": "Tattha cittaṁ paṇidhehi,",
  "sn5:7.2.6_0": "ratiṁ paccanubhossasī”ti.",
  "sn5:7.3.1_0": "“Tāvatiṁsā ca yāmā ca,",
  "sn5:7.3.2_0": "tusitā cāpi devatā;",
  "sn5:7.3.3_0": "Nimmānaratino devā,",
  "sn5:7.3.4_0": "ye devā vasavattino;",
  "sn5:7.3.5_0": "Kāmabandhanabaddhā te,",
  "sn5:7.3.6_0": "enti māravasaṁ puna.",
  "sn5:7.4.1_0": "Sabbo ādīpito loko,",
  "sn5:7.4.2_0": "sabbo loko padhūpito;",
  "sn5:7.4.3_0": "Sabbo pajjālito loko,",
  "sn5:7.4.4_0": "sabbo loko pakampito.",
  "sn5:7.5.1_0": "Akampitaṁ apajjalitaṁ,",
  "sn5:7.5.2_0": "aputhujjanasevitaṁ;",
  "sn5:7.5.3_0": "Agati yattha mārassa,",
  "sn5:7.5.4_0": "tattha me nirato mano”ti.",
  "sn5:7.6.1_0": "Atha kho māro pāpimā “jānāti maṁ upacālā bhikkhunī”ti dukkhī dummano tatthevantaradhāyīti.",
  "sn5:8.0.1_0": "Saṁyutta Nikāya 5",
  "sn5:8.0.2_0": "1. Bhikkhunīvagga",
  "sn5:8.0.3_0": "8. Sīsupacālāsutta",
  "sn5:8.1.1_0": "Sāvatthinidānaṁ.",
  "sn5:8.1.2_0": "Atha kho sīsupacālā bhikkhunī pubbaṇhasamayaṁ nivāsetvā …pe…",
  "sn5:8.1.3_0": "aññatarasmiṁ rukkhamūle divāvihāraṁ nisīdi.",
  "sn5:8.1.4_0": "Atha kho māro pāpimā yena sīsupacālā bhikkhunī tenupasaṅkami;",
  "sn5:8.1.4_1": "upasaṅkamitvā sīsupacālaṁ bhikkhuniṁ etadavoca:",
  "sn5:8.1.5_0": "“kassa nu tvaṁ, bhikkhuni, pāsaṇḍaṁ rocesī”ti?",
  "sn5:8.1.6_0": "“Na khvāhaṁ, āvuso, kassaci pāsaṇḍaṁ rocemī”ti.",
  "sn5:8.2.1_0": "“Kaṁ nu uddissa muṇḍāsi,",
  "sn5:8.2.2_0": "Samaṇī viya dissasi;",
  "sn5:8.2.3_0": "Na ca rocesi pāsaṇḍaṁ,",
  "sn5:8.2.4_0": "Kimiva carasi momūhā”ti.",
  "sn5:8.3.1_0": "“Ito bahiddhā pāsaṇḍā,",
  "sn5:8.3.2_0": "diṭṭhīsu pasīdanti te;",
  "sn5:8.3.3_0": "Na tesaṁ dhammaṁ rocemi,",
  "sn5:8.3.4_0": "te dhammassa akovidā.",
  "sn5:8.4.1_0": "Atthi sakyakule jāto,",
  "sn5:8.4.2_0": "buddho appaṭipuggalo;",
  "sn5:8.4.3_0": "Sabbābhibhū māranudo,",
  "sn5:8.4.4_0": "sabbatthamaparājito.",
  "sn5:8.5.1_0": "Sabbattha mutto asito,",
  "sn5:8.5.2_0": "sabbaṁ passati cakkhumā;",
  "sn5:8.5.3_0": "Sabbakammakkhayaṁ patto,",
  "sn5:8.5.4_0": "vimutto upadhisaṅkhaye;",
  "sn5:8.5.5_0": "So mayhaṁ bhagavā satthā,",
  "sn5:8.5.6_0": "tassa rocemi sāsanan”ti.",
  "sn5:8.6.1_0": "Atha kho māro pāpimā “jānāti maṁ sīsupacālā bhikkhunī”ti dukkhī dummano tatthevantaradhāyīti.",
  "sn5:9.0.1_0": "Saṁyutta Nikāya 5",
  "sn5:9.0.2_0": "1. Bhikkhunīvagga",
  "sn5:9.0.3_0": "9. Selāsutta",
  "sn5:9.1.1_0": "Sāvatthinidānaṁ.",
  "sn5:9.1.2_0": "Atha kho selā bhikkhunī pubbaṇhasamayaṁ nivāsetvā …pe…",
  "sn5:9.1.3_0": "aññatarasmiṁ rukkhamūle divāvihāraṁ nisīdi.",
  "sn5:9.1.4_0": "Atha kho māro pāpimā selāya bhikkhuniyā bhayaṁ chambhitattaṁ lomahaṁsaṁ uppādetukāmo …pe…",
  "sn5:9.1.5_0": "selaṁ bhikkhuniṁ gāthāya ajjhabhāsi:",
  "sn5:9.2.1_0": "“Kenidaṁ pakataṁ bimbaṁ,",
  "sn5:9.2.2_0": "kvanu bimbassa kārako;",
  "sn5:9.2.3_0": "Kvanu bimbaṁ samuppannaṁ,",
  "sn5:9.2.4_0": "kvanu bimbaṁ nirujjhatī”ti.",
  "sn5:9.3.1_0": "Atha kho selāya bhikkhuniyā etadahosi:",
  "sn5:9.3.2_0": "“ko nu khvāyaṁ manusso vā amanusso vā gāthaṁ bhāsatī”ti?",
  "sn5:9.3.3_0": "Atha kho selāya bhikkhuniyā etadahosi:",
  "sn5:9.3.4_0": "“māro kho ayaṁ pāpimā mama bhayaṁ chambhitattaṁ lomahaṁsaṁ uppādetukāmo samādhimhā cāvetukāmo gāthaṁ bhāsatī”ti.",
  "sn5:9.3.5_0": "Atha kho selā bhikkhunī “māro ayaṁ pāpimā” iti viditvā māraṁ pāpimantaṁ gāthāhi paccabhāsi:",
  "sn5:9.4.1_0": "“Nayidaṁ attakataṁ bimbaṁ,",
  "sn5:9.4.2_0": "nayidaṁ parakataṁ aghaṁ;",
  "sn5:9.4.3_0": "Hetuṁ paṭicca sambhūtaṁ,",
  "sn5:9.4.4_0": "hetubhaṅgā nirujjhati.",
  "sn5:9.5.1_0": "Yathā aññataraṁ bījaṁ,",
  "sn5:9.5.2_0": "khette vuttaṁ virūhati;",
  "sn5:9.5.3_0": "Pathavīrasañcāgamma,",
  "sn5:9.5.4_0": "sinehañca tadūbhayaṁ.",
  "sn5:9.6.1_0": "Evaṁ khandhā ca dhātuyo,",
  "sn5:9.6.2_0": "cha ca āyatanā ime;",
  "sn5:9.6.3_0": "Hetuṁ paṭicca sambhūtā,",
  "sn5:9.6.4_0": "hetubhaṅgā nirujjhare”ti.",
  "sn5:9.7.1_0": "Atha kho māro pāpimā “jānāti maṁ selā bhikkhunī”ti dukkhī dummano tatthevantaradhāyīti.",
  "sn5:10.0.1_0": "Saṁyutta Nikāya 5",
  "sn5:10.0.2_0": "1. Bhikkhunīvagga",
  "sn5:10.0.3_0": "10. Vajirāsutta",
  "sn5:10.1.1_0": "Sāvatthinidānaṁ.",
  "sn5:10.1.2_0": "Atha kho vajirā bhikkhunī pubbaṇhasamayaṁ nivāsetvā pattacīvaramādāya sāvatthiṁ piṇḍāya pāvisi.",
  "sn5:10.1.3_0": "Sāvatthiyaṁ piṇḍāya caritvā pacchābhattaṁ piṇḍapātapaṭikkantā yena andhavanaṁ tenupasaṅkami divāvihārāya.",
  "sn5:10.1.4_0": "Andhavanaṁ ajjhogāhetvā aññatarasmiṁ rukkhamūle divāvihāraṁ nisīdi.",
  "sn5:10.1.5_0": "Atha kho māro pāpimā vajirāya bhikkhuniyā bhayaṁ chambhitattaṁ lomahaṁsaṁ uppādetukāmo samādhimhā cāvetukāmo yena vajirā bhikkhunī tenupasaṅkami;",
  "sn5:10.1.5_1": "upasaṅkamitvā vajiraṁ bhikkhuniṁ gāthāya ajjhabhāsi:",
  "sn5:10.2.1_0": "“Kenāyaṁ pakato satto,",
  "sn5:10.2.2_0": "kuvaṁ sattassa kārako;",
  "sn5:10.2.3_0": "Kuvaṁ satto samuppanno,",
  "sn5:10.2.4_0": "kuvaṁ satto nirujjhatī”ti.",
  "sn5:10.3.1_0": "Atha kho vajirāya bhikkhuniyā etadahosi:",
  "sn5:10.3.2_0": "“ko nu khvāyaṁ manusso vā amanusso vā gāthaṁ bhāsatī”ti?",
  "sn5:10.3.3_0": "Atha kho vajirāya bhikkhuniyā etadahosi:",
  "sn5:10.3.4_0": "“māro kho ayaṁ pāpimā mama bhayaṁ chambhitattaṁ lomahaṁsaṁ uppādetukāmo samādhimhā cāvetukāmo gāthaṁ bhāsatī”ti.",
  "sn5:10.3.5_0": "Atha kho vajirā bhikkhunī “māro ayaṁ pāpimā” iti viditvā, māraṁ pāpimantaṁ gāthāhi paccabhāsi:",
  "sn5:10.4.1_0": "“Kiṁ nu sattoti paccesi,",
  "sn5:10.4.2_0": "māra diṭṭhigataṁ nu te;",
  "sn5:10.4.3_0": "Suddhasaṅkhārapuñjoyaṁ,",
  "sn5:10.4.4_0": "nayidha sattupalabbhati.",
  "sn5:10.5.1_0": "Yathā hi aṅgasambhārā,",
  "sn5:10.5.2_0": "hoti saddo ratho iti;",
  "sn5:10.5.3_0": "Evaṁ khandhesu santesu,",
  "sn5:10.5.4_0": "hoti sattoti sammuti.",
  "sn5:10.6.1_0": "Dukkhameva hi sambhoti,",
  "sn5:10.6.2_0": "dukkhaṁ tiṭṭhati veti ca;",
  "sn5:10.6.3_0": "Nāññatra dukkhā sambhoti,",
  "sn5:10.6.4_0": "nāññaṁ dukkhā nirujjhatī”ti.",
  "sn5:10.7.1_0": "Atha kho māro pāpimā “jānāti maṁ vajirā bhikkhunī”ti dukkhī dummano tatthevantaradhāyīti.",
  "sn5:10.7.2_0": "Bhikkhunīvaggo paṭhamo.",
  "sn5:10.8.0_0": "Tassuddānaṁ",
  "sn5:10.8.1_0": "Āḷavikā ca somā ca,",
  "sn5:10.8.2_0": "Gotamī vijayā saha;",
  "sn5:10.8.3_0": "Uppalavaṇṇā ca cālā,",
  "sn5:10.8.4_0": "Upacālā sīsupacālā ca;",
  "sn5:10.8.5_0": "Selā vajirāya te dasāti.",
  "sn5:10.8.6_0": "Bhikkhunīsaṁyuttaṁ samattaṁ."
}