{
  "dn24:0.1_0": "Dīgha Nikāya 24",
  "dn24:0.2_0": "Pāthikasutta",
  "dn24:0.3_0": "1. Sunakkhattavatthu",
  "dn24:1.1.1_0": "Evaṁ me sutaṁ—",
  "dn24:1.1.2_0": "ekaṁ samayaṁ bhagavā mallesu viharati anupiyaṁ nāma mallānaṁ nigamo.",
  "dn24:1.1.3_0": "Atha kho bhagavā pubbaṇhasamayaṁ nivāsetvā pattacīvaramādāya anupiyaṁ piṇḍāya pāvisi.",
  "dn24:1.1.4_0": "Atha kho bhagavato etadahosi:",
  "dn24:1.1.5_0": "“atippago kho tāva anupiyāyaṁ piṇḍāya carituṁ.",
  "dn24:1.1.6_0": "Yannūnāhaṁ yena bhaggavagottassa paribbājakassa ārāmo,",
  "dn24:1.1.6_1": "yena bhaggavagotto paribbājako tenupasaṅkameyyan”ti.",
  "dn24:1.2.1_0": "Atha kho bhagavā yena bhaggavagottassa paribbājakassa ārāmo,",
  "dn24:1.2.1_1": "yena bhaggavagotto paribbājako tenupasaṅkami.",
  "dn24:1.2.2_0": "Atha kho bhaggavagotto paribbājako bhagavantaṁ etadavoca:",
  "dn24:1.2.3_0": "“etu kho, bhante, bhagavā.",
  "dn24:1.2.4_0": "Svāgataṁ, bhante, bhagavato.",
  "dn24:1.2.5_0": "Cirassaṁ kho, bhante, bhagavā imaṁ pariyāyamakāsi yadidaṁ idhāgamanāya.",
  "dn24:1.2.6_0": "Nisīdatu, bhante, bhagavā, idamāsanaṁ paññattan”ti.",
  "dn24:1.2.7_0": "Nisīdi bhagavā paññatte āsane.",
  "dn24:1.2.8_0": "Bhaggavagottopi kho paribbājako aññataraṁ nīcaṁ āsanaṁ gahetvā ekamantaṁ nisīdi.",
  "dn24:1.2.9_0": "Ekamantaṁ nisinno kho bhaggavagotto paribbājako bhagavantaṁ etadavoca:",
  "dn24:1.2.10_0": "“purimāni, bhante,",
  "dn24:1.2.10_1": "divasāni purimatarāni sunakkhatto licchaviputto yenāhaṁ tenupasaṅkami;",
  "dn24:1.2.10_2": "upasaṅkamitvā maṁ etadavoca:",
  "dn24:1.2.11_0": "‘paccakkhāto dāni mayā, bhaggava, bhagavā.",
  "dn24:1.2.12_0": "Na dānāhaṁ bhagavantaṁ uddissa viharāmī’ti.",
  "dn24:1.2.13_0": "Kaccetaṁ, bhante, tatheva, yathā sunakkhatto licchaviputto avacā”ti?",
  "dn24:1.2.14_0": "“Tatheva kho etaṁ, bhaggava, yathā sunakkhatto licchaviputto avaca.",
  "dn24:1.3.1_0": "Purimāni, bhaggava,",
  "dn24:1.3.1_1": "divasāni purimatarāni sunakkhatto licchaviputto yenāhaṁ tenupasaṅkami;",
  "dn24:1.3.1_2": "upasaṅkamitvā maṁ abhivādetvā ekamantaṁ nisīdi.",
  "dn24:1.3.1_3": "Ekamantaṁ nisinno kho, bhaggava,",
  "dn24:1.3.1_4": "sunakkhatto licchaviputto maṁ etadavoca:",
  "dn24:1.3.2_0": "‘paccakkhāmi dānāhaṁ, bhante, bhagavantaṁ.",
  "dn24:1.3.3_0": "Na dānāhaṁ, bhante, bhagavantaṁ uddissa viharissāmī’ti.",
  "dn24:1.3.4_0": "Evaṁ vutte, ahaṁ, bhaggava, sunakkhattaṁ licchaviputtaṁ etadavocaṁ:",
  "dn24:1.3.5_0": "‘api nu tāhaṁ, sunakkhatta, evaṁ avacaṁ,",
  "dn24:1.3.6_0": "ehi tvaṁ, sunakkhatta, mamaṁ uddissa viharāhī’ti?",
  "dn24:1.3.7_0": "‘No hetaṁ, bhante’.",
  "dn24:1.3.8_0": "‘Tvaṁ vā pana maṁ evaṁ avaca—",
  "dn24:1.3.9_0": "ahaṁ, bhante, bhagavantaṁ uddissa viharissāmī’ti?",
  "dn24:1.3.10_0": "‘No hetaṁ, bhante’.",
  "dn24:1.3.11_0": "‘Iti kira, sunakkhatta, nevāhaṁ taṁ vadāmi—",
  "dn24:1.3.12_0": "ehi tvaṁ, sunakkhatta, mamaṁ uddissa viharāhīti.",
  "dn24:1.3.13_0": "Napi kira maṁ tvaṁ vadesi—",
  "dn24:1.3.14_0": "ahaṁ, bhante, bhagavantaṁ uddissa viharissāmīti.",
  "dn24:1.3.15_0": "Evaṁ sante, moghapurisa, ko santo kaṁ paccācikkhasi?",
  "dn24:1.3.16_0": "Passa, moghapurisa, yāvañca te idaṁ aparaddhan’ti.",
  "dn24:1.4.1_0": "‘Na hi pana me, bhante, bhagavā uttari manussadhammā iddhipāṭihāriyaṁ karotī’ti.",
  "dn24:1.4.2_0": "‘Api nu tāhaṁ, sunakkhatta, evaṁ avacaṁ—",
  "dn24:1.4.3_0": "ehi tvaṁ,",
  "dn24:1.4.3_1": "sunakkhatta,",
  "dn24:1.4.3_2": "mamaṁ uddissa viharāhi,",
  "dn24:1.4.3_3": "ahaṁ te uttari manussadhammā iddhipāṭihāriyaṁ karissāmī’ti?",
  "dn24:1.4.4_0": "‘No hetaṁ, bhante’.",
  "dn24:1.4.5_0": "‘Tvaṁ vā pana maṁ evaṁ avaca—",
  "dn24:1.4.6_0": "ahaṁ, bhante,",
  "dn24:1.4.6_1": "bhagavantaṁ uddissa viharissāmi,",
  "dn24:1.4.6_2": "bhagavā me uttari manussadhammā iddhipāṭihāriyaṁ karissatī’ti?",
  "dn24:1.4.7_0": "‘No hetaṁ, bhante’.",
  "dn24:1.4.8_0": "‘Iti kira, sunakkhatta, nevāhaṁ taṁ vadāmi—",
  "dn24:1.4.9_0": "ehi tvaṁ,",
  "dn24:1.4.9_1": "sunakkhatta,",
  "dn24:1.4.9_2": "mamaṁ uddissa viharāhi,",
  "dn24:1.4.9_3": "ahaṁ te uttari manussadhammā iddhipāṭihāriyaṁ karissāmīti;",
  "dn24:1.4.10_0": "napi kira maṁ tvaṁ vadesi—",
  "dn24:1.4.11_0": "ahaṁ, bhante,",
  "dn24:1.4.11_1": "bhagavantaṁ uddissa viharissāmi,",
  "dn24:1.4.11_2": "bhagavā me uttari manussadhammā iddhipāṭihāriyaṁ karissatīti.",
  "dn24:1.4.12_0": "Evaṁ sante, moghapurisa, ko santo kaṁ paccācikkhasi?",
  "dn24:1.4.13_0": "Taṁ kiṁ maññasi, sunakkhatta,",
  "dn24:1.4.14_0": "kate vā uttari manussadhammā iddhipāṭihāriye akate vā uttari manussadhammā iddhipāṭihāriye yassatthāya",
  "dn24:1.4.14_1": "mayā dhammo desito so niyyāti takkarassa sammā dukkhakkhayāyā’ti?",
  "dn24:1.4.15_0": "‘Kate vā, bhante,",
  "dn24:1.4.15_1": "uttari manussadhammā iddhipāṭihāriye akate vā uttari manussadhammā iddhipāṭihāriye yassatthāya bhagavatā",
  "dn24:1.4.15_2": "dhammo desito so niyyāti takkarassa sammā dukkhakkhayāyā’ti.",
  "dn24:1.4.16_0": "‘Iti kira,",
  "dn24:1.4.16_1": "sunakkhatta,",
  "dn24:1.4.16_2": "kate vā uttari manussadhammā iddhipāṭihāriye,",
  "dn24:1.4.16_3": "akate vā uttari manussadhammā iddhipāṭihāriye,",
  "dn24:1.4.16_4": "yassatthāya mayā dhammo desito,",
  "dn24:1.4.16_5": "so niyyāti takkarassa sammā dukkhakkhayāya.",
  "dn24:1.4.17_0": "Tatra, sunakkhatta, kiṁ uttari manussadhammā iddhipāṭihāriyaṁ kataṁ karissati?",
  "dn24:1.4.18_0": "Passa, moghapurisa, yāvañca te idaṁ aparaddhan’ti.",
  "dn24:1.5.1_0": "‘Na hi pana me, bhante, bhagavā aggaññaṁ paññapetī’ti?",
  "dn24:1.5.2_0": "‘Api nu tāhaṁ, sunakkhatta, evaṁ avacaṁ—",
  "dn24:1.5.3_0": "ehi tvaṁ, sunakkhatta, mamaṁ uddissa viharāhi, ahaṁ te aggaññaṁ paññapessāmī’ti?",
  "dn24:1.5.4_0": "‘No hetaṁ, bhante’.",
  "dn24:1.5.5_0": "‘Tvaṁ vā pana maṁ evaṁ avaca—",
  "dn24:1.5.6_0": "ahaṁ, bhante, bhagavantaṁ uddissa viharissāmi, bhagavā me aggaññaṁ paññapessatī’ti?",
  "dn24:1.5.7_0": "‘No hetaṁ, bhante’.",
  "dn24:1.5.8_0": "‘Iti kira, sunakkhatta, nevāhaṁ taṁ vadāmi—",
  "dn24:1.5.9_0": "ehi tvaṁ, sunakkhatta, mamaṁ uddissa viharāhi, ahaṁ te aggaññaṁ paññapessāmīti.",
  "dn24:1.5.10_0": "Napi kira maṁ tvaṁ vadesi—",
  "dn24:1.5.11_0": "ahaṁ, bhante, bhagavantaṁ uddissa viharissāmi, bhagavā me aggaññaṁ paññapessatīti.",
  "dn24:1.5.12_0": "Evaṁ sante, moghapurisa, ko santo kaṁ paccācikkhasi?",
  "dn24:1.5.13_0": "Taṁ kiṁ maññasi, sunakkhatta,",
  "dn24:1.5.14_0": "paññatte vā aggaññe,",
  "dn24:1.5.14_1": "apaññatte vā aggaññe,",
  "dn24:1.5.14_2": "yassatthāya mayā dhammo desito,",
  "dn24:1.5.14_3": "so niyyāti takkarassa sammā dukkhakkhayāyā’ti?",
  "dn24:1.5.15_0": "‘Paññatte vā, bhante, aggaññe,",
  "dn24:1.5.15_1": "apaññatte vā aggaññe,",
  "dn24:1.5.15_2": "yassatthāya bhagavatā dhammo desito,",
  "dn24:1.5.15_3": "so niyyāti takkarassa sammā dukkhakkhayāyā’ti.",
  "dn24:1.5.16_0": "‘Iti kira,",
  "dn24:1.5.16_1": "sunakkhatta,",
  "dn24:1.5.16_2": "paññatte vā aggaññe,",
  "dn24:1.5.16_3": "apaññatte vā aggaññe,",
  "dn24:1.5.16_4": "yassatthāya mayā dhammo desito,",
  "dn24:1.5.16_5": "so niyyāti takkarassa sammā dukkhakkhayāya.",
  "dn24:1.5.17_0": "Tatra, sunakkhatta, kiṁ aggaññaṁ paññattaṁ karissati?",
  "dn24:1.5.18_0": "Passa, moghapurisa, yāvañca te idaṁ aparaddhaṁ.",
  "dn24:1.6.1_0": "Anekapariyāyena kho te, sunakkhatta, mama vaṇṇo bhāsito vajjigāme—",
  "dn24:1.6.2_0": "itipi so bhagavā arahaṁ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṁ buddho bhagavāti.",
  "dn24:1.6.3_0": "Iti kho te, sunakkhatta, anekapariyāyena mama vaṇṇo bhāsito vajjigāme.",
  "dn24:1.6.4_0": "Anekapariyāyena kho te, sunakkhatta, dhammassa vaṇṇo bhāsito vajjigāme—",
  "dn24:1.6.5_0": "svākkhāto bhagavatā dhammo sandiṭṭhiko akāliko ehipassiko opaneyyiko paccattaṁ veditabbo viññūhīti.",
  "dn24:1.6.6_0": "Iti kho te, sunakkhatta, anekapariyāyena dhammassa vaṇṇo bhāsito vajjigāme.",
  "dn24:1.6.7_0": "Anekapariyāyena kho te, sunakkhatta, saṅghassa vaṇṇo bhāsito vajjigāme—",
  "dn24:1.6.8_0": "suppaṭipanno bhagavato sāvakasaṅgho,",
  "dn24:1.6.8_1": "ujuppaṭipanno bhagavato sāvakasaṅgho,",
  "dn24:1.6.8_2": "ñāyappaṭipanno bhagavato sāvakasaṅgho,",
  "dn24:1.6.8_3": "sāmīcippaṭipanno bhagavato sāvakasaṅgho,",
  "dn24:1.6.8_4": "yadidaṁ cattāri purisayugāni aṭṭha purisapuggalā,",
  "dn24:1.6.8_5": "esa bhagavato sāvakasaṅgho,",
  "dn24:1.6.8_6": "āhuneyyo pāhuneyyo dakkhiṇeyyo añjalikaraṇīyo anuttaraṁ puññakkhettaṁ lokassāti.",
  "dn24:1.6.9_0": "Iti kho te, sunakkhatta, anekapariyāyena saṅghassa vaṇṇo bhāsito vajjigāme.",
  "dn24:1.6.10_0": "Ārocayāmi kho te, sunakkhatta, paṭivedayāmi kho te, sunakkhatta.",
  "dn24:1.6.11_0": "Bhavissanti kho te,",
  "dn24:1.6.11_1": "sunakkhatta, vattāro,",
  "dn24:1.6.11_2": "no visahi sunakkhatto licchaviputto samaṇe gotame brahmacariyaṁ carituṁ,",
  "dn24:1.6.11_3": "so avisahanto sikkhaṁ paccakkhāya hīnāyāvattoti.",
  "dn24:1.6.12_0": "Iti kho te, sunakkhatta, bhavissanti vattāro’ti.",
  "dn24:1.6.13_0": "Evaṁ kho, bhaggava,",
  "dn24:1.6.13_1": "sunakkhatto licchaviputto mayā vuccamāno apakkameva imasmā dhammavinayā,",
  "dn24:1.6.13_2": "yathā taṁ āpāyiko nerayiko.",
  "dn24:1.7.0_0": "2. Korakkhattiyavatthu",
  "dn24:1.7.1_0": "Ekamidāhaṁ, bhaggava, samayaṁ thūlūsu viharāmi uttarakā nāma thūlūnaṁ nigamo.",
  "dn24:1.7.2_0": "Atha khvāhaṁ, bhaggava,",
  "dn24:1.7.2_1": "pubbaṇhasamayaṁ nivāsetvā pattacīvaramādāya sunakkhattena licchaviputtena pacchāsamaṇena uttarakaṁ piṇḍāya pāvisiṁ.",
  "dn24:1.7.3_0": "Tena kho pana samayena acelo korakkhattiyo kukkuravatiko catukkuṇḍiko chamānikiṇṇaṁ bhakkhasaṁ mukheneva khādati,",
  "dn24:1.7.3_1": "mukheneva bhuñjati.",
  "dn24:1.7.4_0": "Addasā kho, bhaggava,",
  "dn24:1.7.4_1": "sunakkhatto licchaviputto acelaṁ korakkhattiyaṁ kukkuravatikaṁ catukkuṇḍikaṁ chamānikiṇṇaṁ bhakkhasaṁ mukheneva khādantaṁ mukheneva bhuñjantaṁ.",
  "dn24:1.7.5_0": "Disvānassa etadahosi:",
  "dn24:1.7.6_0": "‘sādhurūpo vata bho ayaṁ samaṇo catukkuṇḍiko chamānikiṇṇaṁ bhakkhasaṁ mukheneva khādati,",
  "dn24:1.7.6_1": "mukheneva bhuñjatī’ti.",
  "dn24:1.7.7_0": "Atha khvāhaṁ, bhaggava,",
  "dn24:1.7.7_1": "sunakkhattassa licchaviputtassa cetasā cetoparivitakkamaññāya sunakkhattaṁ licchaviputtaṁ etadavocaṁ:",
  "dn24:1.7.8_0": "‘tvampi nāma, moghapurisa, samaṇo sakyaputtiyo paṭijānissasī’ti.",
  "dn24:1.7.9_0": "‘Kiṁ pana maṁ, bhante, bhagavā evamāha:",
  "dn24:1.7.10_0": "“tvampi nāma, moghapurisa, samaṇo sakyaputtiyo paṭijānissasī”’ti?",
  "dn24:1.7.11_0": "‘Nanu te,",
  "dn24:1.7.11_1": "sunakkhatta,",
  "dn24:1.7.11_2": "imaṁ acelaṁ korakkhattiyaṁ kukkuravatikaṁ catukkuṇḍikaṁ chamānikiṇṇaṁ bhakkhasaṁ mukheneva khādantaṁ mukheneva bhuñjantaṁ disvāna etadahosi—",
  "dn24:1.7.12_0": "sādhurūpo vata bho ayaṁ samaṇo catukkuṇḍiko chamānikiṇṇaṁ bhakkhasaṁ mukheneva khādati,",
  "dn24:1.7.12_1": "mukheneva bhuñjatī’ti?",
  "dn24:1.7.13_0": "‘Evaṁ, bhante.",
  "dn24:1.7.14_0": "Kiṁ pana, bhante, bhagavā arahattassa maccharāyatī’ti?",
  "dn24:1.7.15_0": "‘Na kho ahaṁ, moghapurisa, arahattassa maccharāyāmi.",
  "dn24:1.7.16_0": "Api ca tuyhevetaṁ pāpakaṁ diṭṭhigataṁ uppannaṁ, taṁ pajaha.",
  "dn24:1.7.17_0": "Mā te ahosi dīgharattaṁ ahitāya dukkhāya.",
  "dn24:1.7.18_0": "Yaṁ kho panetaṁ,",
  "dn24:1.7.18_1": "sunakkhatta,",
  "dn24:1.7.18_2": "maññasi acelaṁ korakkhattiyaṁ—sādhurūpo ayaṁ samaṇoti.",
  "dn24:1.7.18_3": "So sattamaṁ divasaṁ alasakena kālaṁ karissati.",
  "dn24:1.7.19_0": "Kālaṅkato ca kālakañcikā nāma asurā sabbanihīno asurakāyo, tatra upapajjissati.",
  "dn24:1.7.20_0": "Kālaṅkatañca naṁ bīraṇatthambake susāne chaḍḍessanti.",
  "dn24:1.7.21_0": "Ākaṅkhamāno ca tvaṁ, sunakkhatta, acelaṁ korakkhattiyaṁ upasaṅkamitvā puccheyyāsi—",
  "dn24:1.7.22_0": "jānāsi, āvuso korakkhattiya, attano gatinti?",
  "dn24:1.7.23_0": "Ṭhānaṁ kho panetaṁ, sunakkhatta, vijjati yaṁ te acelo korakkhattiyo byākarissati—",
  "dn24:1.7.24_0": "jānāmi, āvuso sunakkhatta, attano gatiṁ;",
  "dn24:1.7.25_0": "kālakañcikā nāma asurā sabbanihīno asurakāyo, tatrāmhi upapanno’ti.",
  "dn24:1.8.1_0": "Atha kho, bhaggava,",
  "dn24:1.8.1_1": "sunakkhatto licchaviputto yena acelo korakkhattiyo tenupasaṅkami;",
  "dn24:1.8.1_2": "upasaṅkamitvā acelaṁ korakkhattiyaṁ etadavoca:",
  "dn24:1.8.2_0": "‘byākato khosi, āvuso korakkhattiya, samaṇena gotamena—",
  "dn24:1.8.3_0": "acelo korakkhattiyo sattamaṁ divasaṁ alasakena kālaṁ karissati.",
  "dn24:1.8.4_0": "Kālaṅkato ca kālakañcikā nāma asurā sabbanihīno asurakāyo, tatra upapajjissati.",
  "dn24:1.8.5_0": "Kālaṅkatañca naṁ bīraṇatthambake susāne chaḍḍessantīti.",
  "dn24:1.8.6_0": "Yena tvaṁ,",
  "dn24:1.8.6_1": "āvuso korakkhattiya,",
  "dn24:1.8.6_2": "mattaṁ mattañca bhattaṁ bhuñjeyyāsi,",
  "dn24:1.8.6_3": "mattaṁ mattañca pānīyaṁ piveyyāsi.",
  "dn24:1.8.7_0": "Yathā samaṇassa gotamassa micchā assa vacanan’ti.",
  "dn24:1.8.8_0": "Atha kho, bhaggava,",
  "dn24:1.8.8_1": "sunakkhatto licchaviputto ekadvīhikāya sattarattindivāni gaṇesi,",
  "dn24:1.8.8_2": "yathā taṁ tathāgatassa asaddahamāno.",
  "dn24:1.8.9_0": "Atha kho, bhaggava, acelo korakkhattiyo sattamaṁ divasaṁ alasakena kālamakāsi.",
  "dn24:1.8.10_0": "kālaṅkato ca kālakañcikā nāma asurā sabbanihīno asurakāyo, tatra upapajji.",
  "dn24:1.8.11_0": "kālaṅkatañca naṁ bīraṇatthambake susāne chaḍḍesuṁ.",
  "dn24:1.9.1_0": "Assosi kho, bhaggava, sunakkhatto licchaviputto:",
  "dn24:1.9.2_0": "‘acelo kira korakkhattiyo alasakena kālaṅkato bīraṇatthambake susāne chaḍḍito’ti.",
  "dn24:1.9.3_0": "Atha kho, bhaggava,",
  "dn24:1.9.3_1": "sunakkhatto licchaviputto yena bīraṇatthambakaṁ susānaṁ,",
  "dn24:1.9.3_2": "yena acelo korakkhattiyo tenupasaṅkami;",
  "dn24:1.9.3_3": "upasaṅkamitvā acelaṁ korakkhattiyaṁ tikkhattuṁ pāṇinā ākoṭesi:",
  "dn24:1.9.4_0": "‘jānāsi, āvuso korakkhattiya, attano gatin’ti?",
  "dn24:1.9.5_0": "Atha kho, bhaggava, acelo korakkhattiyo pāṇinā piṭṭhiṁ paripuñchanto vuṭṭhāsi.",
  "dn24:1.9.6_0": "‘Jānāmi, āvuso sunakkhatta, attano gatiṁ.",
  "dn24:1.9.7_0": "Kālakañcikā nāma asurā sabbanihīno asurakāyo, tatrāmhi upapanno’ti vatvā tattheva uttāno papati.",
  "dn24:1.10.1_0": "Atha kho, bhaggava,",
  "dn24:1.10.1_1": "sunakkhatto licchaviputto yenāhaṁ tenupasaṅkami;",
  "dn24:1.10.1_2": "upasaṅkamitvā maṁ abhivādetvā ekamantaṁ nisīdi.",
  "dn24:1.10.1_3": "Ekamantaṁ nisinnaṁ kho ahaṁ, bhaggava,",
  "dn24:1.10.1_4": "sunakkhattaṁ licchaviputtaṁ etadavocaṁ:",
  "dn24:1.10.2_0": "‘Taṁ kiṁ maññasi, sunakkhatta,",
  "dn24:1.10.3_0": "yatheva te ahaṁ acelaṁ korakkhattiyaṁ ārabbha byākāsiṁ, tatheva taṁ vipākaṁ, aññathā vā’ti?",
  "dn24:1.10.4_0": "‘Yatheva me, bhante,",
  "dn24:1.10.4_1": "bhagavā acelaṁ korakkhattiyaṁ ārabbha byākāsi,",
  "dn24:1.10.4_2": "tatheva taṁ vipākaṁ,",
  "dn24:1.10.4_3": "no aññathā’ti.",
  "dn24:1.10.5_0": "‘Taṁ kiṁ maññasi, sunakkhatta,",
  "dn24:1.10.6_0": "yadi evaṁ sante kataṁ vā hoti uttari manussadhammā iddhipāṭihāriyaṁ, akataṁ vā’ti?",
  "dn24:1.10.7_0": "‘Addhā kho, bhante, evaṁ sante kataṁ hoti uttari manussadhammā iddhipāṭihāriyaṁ, no akatan’ti.",
  "dn24:1.10.8_0": "‘Evampi kho maṁ tvaṁ, moghapurisa, uttari manussadhammā iddhipāṭihāriyaṁ karontaṁ evaṁ vadesi—",
  "dn24:1.10.9_0": "na hi pana me, bhante, bhagavā uttari manussadhammā iddhipāṭihāriyaṁ karotīti.",
  "dn24:1.10.10_0": "Passa, moghapurisa, yāvañca te idaṁ aparaddhan’ti.",
  "dn24:1.10.11_0": "Evampi kho, bhaggava,",
  "dn24:1.10.11_1": "sunakkhatto licchaviputto mayā vuccamāno apakkameva imasmā dhammavinayā,",
  "dn24:1.10.11_2": "yathā taṁ āpāyiko nerayiko.",
  "dn24:1.11.0_0": "3. Acelakaḷāramaṭṭakavatthu",
  "dn24:1.11.1_0": "Ekamidāhaṁ, bhaggava, samayaṁ vesāliyaṁ viharāmi mahāvane kūṭāgārasālāyaṁ.",
  "dn24:1.11.2_0": "Tena kho pana samayena acelo kaḷāramaṭṭako vesāliyaṁ paṭivasati lābhaggappatto ceva yasaggappatto ca vajjigāme.",
  "dn24:1.11.3_0": "Tassa sattavatapadāni samattāni samādinnāni honti:",
  "dn24:1.11.4_0": "‘yāvajīvaṁ acelako assaṁ,",
  "dn24:1.11.4_1": "na vatthaṁ paridaheyyaṁ,",
  "dn24:1.11.4_2": "yāvajīvaṁ brahmacārī assaṁ,",
  "dn24:1.11.4_3": "na methunaṁ dhammaṁ paṭiseveyyaṁ,",
  "dn24:1.11.4_4": "yāvajīvaṁ surāmaṁseneva yāpeyyaṁ,",
  "dn24:1.11.4_5": "na odanakummāsaṁ bhuñjeyyaṁ.",
  "dn24:1.11.5_0": "Puratthimena vesāliṁ udenaṁ nāma cetiyaṁ,",
  "dn24:1.11.5_1": "taṁ nātikkameyyaṁ,",
  "dn24:1.11.5_2": "dakkhiṇena vesāliṁ gotamakaṁ nāma cetiyaṁ,",
  "dn24:1.11.5_3": "taṁ nātikkameyyaṁ,",
  "dn24:1.11.5_4": "pacchimena vesāliṁ sattambaṁ nāma cetiyaṁ,",
  "dn24:1.11.5_5": "taṁ nātikkameyyaṁ,",
  "dn24:1.11.5_6": "uttarena vesāliṁ bahuputtaṁ nāma cetiyaṁ taṁ nātikkameyyan’ti.",
  "dn24:1.11.6_0": "So imesaṁ sattannaṁ vatapadānaṁ samādānahetu lābhaggappatto ceva yasaggappatto ca vajjigāme.",
  "dn24:1.12.1_0": "Atha kho, bhaggava,",
  "dn24:1.12.1_1": "sunakkhatto licchaviputto yena acelo kaḷāramaṭṭako tenupasaṅkami;",
  "dn24:1.12.1_2": "upasaṅkamitvā acelaṁ kaḷāramaṭṭakaṁ pañhaṁ apucchi.",
  "dn24:1.12.2_0": "Tassa acelo kaḷāramaṭṭako pañhaṁ puṭṭho na sampāyāsi.",
  "dn24:1.12.3_0": "Asampāyanto kopañca dosañca appaccayañca pātvākāsi.",
  "dn24:1.12.4_0": "Atha kho, bhaggava, sunakkhattassa licchaviputtassa etadahosi:",
  "dn24:1.12.5_0": "‘sādhurūpaṁ vata bho arahantaṁ samaṇaṁ āsādimhase.",
  "dn24:1.12.6_0": "Mā vata no ahosi dīgharattaṁ ahitāya dukkhāyā’ti.",
  "dn24:1.13.1_0": "Atha kho, bhaggava,",
  "dn24:1.13.1_1": "sunakkhatto licchaviputto yenāhaṁ tenupasaṅkami;",
  "dn24:1.13.1_2": "upasaṅkamitvā maṁ abhivādetvā ekamantaṁ nisīdi.",
  "dn24:1.13.1_3": "Ekamantaṁ nisinnaṁ kho ahaṁ, bhaggava,",
  "dn24:1.13.1_4": "sunakkhattaṁ licchaviputtaṁ etadavocaṁ:",
  "dn24:1.13.2_0": "‘tvampi nāma, moghapurisa, samaṇo sakyaputtiyo paṭijānissasī’ti.",
  "dn24:1.13.3_0": "‘Kiṁ pana maṁ, bhante, bhagavā evamāha—",
  "dn24:1.13.4_0": "tvampi nāma, moghapurisa, samaṇo sakyaputtiyo paṭijānissasī’ti?",
  "dn24:1.13.5_0": "‘Nanu tvaṁ, sunakkhatta, acelaṁ kaḷāramaṭṭakaṁ upasaṅkamitvā pañhaṁ apucchi.",
  "dn24:1.13.6_0": "Tassa te acelo kaḷāramaṭṭako pañhaṁ puṭṭho na sampāyāsi.",
  "dn24:1.13.7_0": "Asampāyanto kopañca dosañca appaccayañca pātvākāsi.",
  "dn24:1.13.8_0": "Tassa te etadahosi:",
  "dn24:1.13.9_0": "“sādhurūpaṁ vata bho arahantaṁ samaṇaṁ āsādimhase.",
  "dn24:1.13.10_0": "Mā vata no ahosi dīgharattaṁ ahitāya dukkhāyā”’ti.",
  "dn24:1.13.11_0": "‘Evaṁ, bhante.",
  "dn24:1.13.12_0": "Kiṁ pana, bhante, bhagavā arahattassa maccharāyatī’ti?",
  "dn24:1.13.13_0": "‘Na kho ahaṁ, moghapurisa, arahattassa maccharāyāmi,",
  "dn24:1.13.14_0": "api ca tuyhevetaṁ pāpakaṁ diṭṭhigataṁ uppannaṁ, taṁ pajaha.",
  "dn24:1.13.15_0": "Mā te ahosi dīgharattaṁ ahitāya dukkhāya.",
  "dn24:1.13.16_0": "Yaṁ kho panetaṁ, sunakkhatta, maññasi acelaṁ kaḷāramaṭṭakaṁ—",
  "dn24:1.13.17_0": "sādhurūpo ayaṁ samaṇoti,",
  "dn24:1.13.17_1": "so nacirasseva parihito sānucāriko vicaranto odanakummāsaṁ bhuñjamāno sabbāneva vesāliyāni cetiyāni samatikkamitvā yasā nihīno kālaṁ karissatī’ti.",
  "dn24:1.13.18_0": "Atha kho, bhaggava,",
  "dn24:1.13.18_1": "acelo kaḷāramaṭṭako nacirasseva parihito sānucāriko vicaranto odanakummāsaṁ bhuñjamāno sabbāneva vesāliyāni",
  "dn24:1.13.18_2": "cetiyāni samatikkamitvā yasā nihīno kālamakāsi.",
  "dn24:1.14.1_0": "Assosi kho, bhaggava, sunakkhatto licchaviputto:",
  "dn24:1.14.2_0": "‘acelo kira kaḷāramaṭṭako parihito sānucāriko vicaranto odanakummāsaṁ bhuñjamāno sabbāneva vesāliyāni",
  "dn24:1.14.2_1": "cetiyāni samatikkamitvā yasā nihīno kālaṅkato’ti.",
  "dn24:1.14.3_0": "Atha kho, bhaggava,",
  "dn24:1.14.3_1": "sunakkhatto licchaviputto yenāhaṁ tenupasaṅkami;",
  "dn24:1.14.3_2": "upasaṅkamitvā maṁ abhivādetvā ekamantaṁ nisīdi.",
  "dn24:1.14.3_3": "Ekamantaṁ nisinnaṁ kho ahaṁ, bhaggava,",
  "dn24:1.14.3_4": "sunakkhattaṁ licchaviputtaṁ etadavocaṁ:",
  "dn24:1.14.4_0": "‘Taṁ kiṁ maññasi, sunakkhatta,",
  "dn24:1.14.5_0": "yatheva te ahaṁ acelaṁ kaḷāramaṭṭakaṁ ārabbha byākāsiṁ, tatheva taṁ vipākaṁ, aññathā vā’ti?",
  "dn24:1.14.6_0": "‘Yatheva me, bhante,",
  "dn24:1.14.6_1": "bhagavā acelaṁ kaḷāramaṭṭakaṁ ārabbha byākāsi,",
  "dn24:1.14.6_2": "tatheva taṁ vipākaṁ,",
  "dn24:1.14.6_3": "no aññathā’ti.",
  "dn24:1.14.7_0": "‘Taṁ kiṁ maññasi, sunakkhatta,",
  "dn24:1.14.8_0": "yadi evaṁ sante kataṁ vā hoti uttari manussadhammā iddhipāṭihāriyaṁ akataṁ vā’ti?",
  "dn24:1.14.9_0": "‘Addhā kho, bhante, evaṁ sante kataṁ hoti uttari manussadhammā iddhipāṭihāriyaṁ, no akatan’ti.",
  "dn24:1.14.10_0": "‘Evampi kho maṁ tvaṁ, moghapurisa, uttari manussadhammā iddhipāṭihāriyaṁ karontaṁ evaṁ vadesi:",
  "dn24:1.14.11_0": "“na hi pana me, bhante, bhagavā uttari manussadhammā iddhipāṭihāriyaṁ karotī”ti.",
  "dn24:1.14.12_0": "Passa, moghapurisa, yāvañca te idaṁ aparaddhan’ti.",
  "dn24:1.14.13_0": "Evampi kho, bhaggava,",
  "dn24:1.14.13_1": "sunakkhatto licchaviputto mayā vuccamāno apakkameva imasmā dhammavinayā,",
  "dn24:1.14.13_2": "yathā taṁ āpāyiko nerayiko.",
  "dn24:1.15.0_0": "4. Acelapāthikaputtavatthu",
  "dn24:1.15.1_0": "Ekamidāhaṁ, bhaggava, samayaṁ tattheva vesāliyaṁ viharāmi mahāvane kūṭāgārasālāyaṁ.",
  "dn24:1.15.2_0": "Tena kho pana samayena acelo pāthikaputto vesāliyaṁ paṭivasati lābhaggappatto ceva yasaggappatto ca vajjigāme.",
  "dn24:1.15.3_0": "So vesāliyaṁ parisati evaṁ vācaṁ bhāsati:",
  "dn24:1.15.4_0": "‘samaṇopi gotamo ñāṇavādo, ahampi ñāṇavādo.",
  "dn24:1.15.5_0": "Ñāṇavādo kho pana ñāṇavādena arahati uttari manussadhammā iddhipāṭihāriyaṁ dassetuṁ.",
  "dn24:1.15.6_0": "Samaṇo gotamo upaḍḍhapathaṁ āgaccheyya, ahampi upaḍḍhapathaṁ gaccheyyaṁ.",
  "dn24:1.15.7_0": "Te tattha ubhopi uttari manussadhammā iddhipāṭihāriyaṁ kareyyāma.",
  "dn24:1.15.8_0": "Ekañce samaṇo gotamo uttari manussadhammā iddhipāṭihāriyaṁ karissati, dvāhaṁ karissāmi.",
  "dn24:1.15.9_0": "Dve ce samaṇo gotamo uttari manussadhammā iddhipāṭihāriyāni karissati, cattārāhaṁ karissāmi.",
  "dn24:1.15.10_0": "Cattāri ce samaṇo gotamo uttari manussadhammā iddhipāṭihāriyāni karissati, aṭṭhāhaṁ karissāmi.",
  "dn24:1.15.11_0": "Iti yāvatakaṁ yāvatakaṁ samaṇo gotamo uttari manussadhammā iddhipāṭihāriyaṁ karissati,",
  "dn24:1.15.11_1": "taddiguṇaṁ taddiguṇāhaṁ karissāmī’ti.",
  "dn24:1.16.1_0": "Atha kho, bhaggava,",
  "dn24:1.16.1_1": "sunakkhatto licchaviputto yenāhaṁ tenupasaṅkami;",
  "dn24:1.16.1_2": "upasaṅkamitvā maṁ abhivādetvā ekamantaṁ nisīdi.",
  "dn24:1.16.1_3": "Ekamantaṁ nisinno kho, bhaggava,",
  "dn24:1.16.1_4": "sunakkhatto licchaviputto maṁ etadavoca:",
  "dn24:1.16.2_0": "‘acelo, bhante, pāthikaputto vesāliyaṁ paṭivasati lābhaggappatto ceva yasaggappatto ca vajjigāme.",
  "dn24:1.16.3_0": "So vesāliyaṁ parisati evaṁ vācaṁ bhāsati:",
  "dn24:1.16.4_0": "“samaṇopi gotamo ñāṇavādo, ahampi ñāṇavādo.",
  "dn24:1.16.5_0": "Ñāṇavādo kho pana ñāṇavādena arahati uttari manussadhammā iddhipāṭihāriyaṁ dassetuṁ.",
  "dn24:1.16.6_0": "Samaṇo gotamo upaḍḍhapathaṁ āgaccheyya, ahampi upaḍḍhapathaṁ gaccheyyaṁ.",
  "dn24:1.16.7_0": "Te tattha ubhopi uttari manussadhammā iddhipāṭihāriyaṁ kareyyāma.",
  "dn24:1.16.8_0": "Ekañce samaṇo gotamo uttari manussadhammā iddhipāṭihāriyaṁ karissati, dvāhaṁ karissāmi.",
  "dn24:1.16.9_0": "Dve ce samaṇo gotamo uttari manussadhammā iddhipāṭihāriyāni karissati, cattārāhaṁ karissāmi.",
  "dn24:1.16.10_0": "Cattāri ce samaṇo gotamo uttari manussadhammā iddhipāṭihāriyāni karissati, aṭṭhāhaṁ karissāmi.",
  "dn24:1.16.11_0": "Iti yāvatakaṁ yāvatakaṁ samaṇo gotamo uttari manussadhammā iddhipāṭihāriyaṁ karissati,",
  "dn24:1.16.11_1": "taddiguṇaṁ taddiguṇāhaṁ karissāmī”’ti.",
  "dn24:1.16.12_0": "Evaṁ vutte, ahaṁ, bhaggava, sunakkhattaṁ licchaviputtaṁ etadavocaṁ:",
  "dn24:1.16.13_0": "‘abhabbo kho,",
  "dn24:1.16.13_1": "sunakkhatta,",
  "dn24:1.16.13_2": "acelo pāthikaputto taṁ vācaṁ appahāya taṁ cittaṁ appahāya taṁ diṭṭhiṁ appaṭinissajjitvā mama sammukhībhāvaṁ āgantuṁ.",
  "dn24:1.16.14_0": "Sacepissa evamassa—",
  "dn24:1.16.15_0": "ahaṁ taṁ vācaṁ appahāya taṁ cittaṁ appahāya taṁ diṭṭhiṁ appaṭinissajjitvā samaṇassa gotamassa sammukhībhāvaṁ gaccheyyanti,",
  "dn24:1.16.15_1": "muddhāpi tassa vipateyyā’ti.",
  "dn24:1.17.1_0": "‘Rakkhatetaṁ, bhante, bhagavā vācaṁ, rakkhatetaṁ sugato vācan’ti.",
  "dn24:1.17.2_0": "‘Kiṁ pana maṁ tvaṁ, sunakkhatta, evaṁ vadesi—",
  "dn24:1.17.3_0": "rakkhatetaṁ, bhante, bhagavā vācaṁ, rakkhatetaṁ sugato vācan’ti?",
  "dn24:1.17.4_0": "‘Bhagavatā cassa, bhante, esā vācā ekaṁsena odhāritā—",
  "dn24:1.17.5_0": "abhabbo acelo pāthikaputto taṁ vācaṁ appahāya taṁ cittaṁ appahāya taṁ diṭṭhiṁ appaṭinissajjitvā mama sammukhībhāvaṁ āgantuṁ.",
  "dn24:1.17.6_0": "Sacepissa evamassa—",
  "dn24:1.17.7_0": "ahaṁ taṁ vācaṁ appahāya taṁ cittaṁ appahāya taṁ diṭṭhiṁ appaṭinissajjitvā samaṇassa gotamassa sammukhībhāvaṁ gaccheyyanti,",
  "dn24:1.17.7_1": "muddhāpi tassa vipateyyāti.",
  "dn24:1.17.8_0": "Acelo ca, bhante,",
  "dn24:1.17.8_1": "pāthikaputto virūparūpena bhagavato sammukhībhāvaṁ āgaccheyya,",
  "dn24:1.17.8_2": "tadassa bhagavato musā’ti.",
  "dn24:1.18.1_0": "‘Api nu, sunakkhatta, tathāgato taṁ vācaṁ bhāseyya yā sā vācā dvayagāminī’ti?",
  "dn24:1.18.2_0": "‘Kiṁ pana, bhante, bhagavatā acelo pāthikaputto cetasā ceto paricca vidito—",
  "dn24:1.18.3_0": "abhabbo acelo pāthikaputto taṁ vācaṁ appahāya taṁ cittaṁ appahāya taṁ diṭṭhiṁ appaṭinissajjitvā mama sammukhībhāvaṁ āgantuṁ.",
  "dn24:1.18.4_0": "Sacepissa evamassa—",
  "dn24:1.18.5_0": "ahaṁ taṁ vācaṁ appahāya taṁ cittaṁ appahāya taṁ diṭṭhiṁ appaṭinissajjitvā samaṇassa gotamassa sammukhībhāvaṁ gaccheyyanti,",
  "dn24:1.18.5_1": "muddhāpi tassa vipateyyāti?",
  "dn24:1.18.6_0": "Udāhu, devatā bhagavato etamatthaṁ ārocesuṁ—",
  "dn24:1.18.7_0": "abhabbo, bhante,",
  "dn24:1.18.7_1": "acelo pāthikaputto taṁ vācaṁ appahāya taṁ cittaṁ appahāya taṁ diṭṭhiṁ appaṭinissajjitvā bhagavato sammukhībhāvaṁ āgantuṁ.",
  "dn24:1.18.8_0": "Sacepissa evamassa—",
  "dn24:1.18.9_0": "ahaṁ taṁ vācaṁ appahāya taṁ cittaṁ appahāya taṁ diṭṭhiṁ appaṭinissajjitvā samaṇassa gotamassa sammukhībhāvaṁ gaccheyyanti,",
  "dn24:1.18.9_1": "muddhāpi tassa vipateyyā’ti?",
  "dn24:1.18.10_0": "‘Cetasā ceto paricca vidito ceva me, sunakkhatta, acelo pāthikaputto—",
  "dn24:1.18.11_0": "abhabbo acelo pāthikaputto taṁ vācaṁ appahāya taṁ cittaṁ appahāya taṁ diṭṭhiṁ appaṭinissajjitvā mama sammukhībhāvaṁ āgantuṁ.",
  "dn24:1.18.12_0": "Sacepissa evamassa—",
  "dn24:1.18.13_0": "ahaṁ taṁ vācaṁ appahāya taṁ cittaṁ appahāya taṁ diṭṭhiṁ appaṭinissajjitvā samaṇassa gotamassa sammukhībhāvaṁ gaccheyyanti,",
  "dn24:1.18.13_1": "muddhāpi tassa vipateyyāti.",
  "dn24:1.18.14_0": "Devatāpi me etamatthaṁ ārocesuṁ—",
  "dn24:1.18.15_0": "abhabbo, bhante,",
  "dn24:1.18.15_1": "acelo pāthikaputto taṁ vācaṁ appahāya taṁ cittaṁ appahāya taṁ diṭṭhiṁ appaṭinissajjitvā bhagavato sammukhībhāvaṁ āgantuṁ.",
  "dn24:1.18.16_0": "Sacepissa evamassa—",
  "dn24:1.18.17_0": "ahaṁ taṁ vācaṁ appahāya taṁ cittaṁ appahāya taṁ diṭṭhiṁ appaṭinissajjitvā samaṇassa gotamassa sammukhībhāvaṁ gaccheyyanti,",
  "dn24:1.18.17_1": "muddhāpi tassa vipateyyāti.",
  "dn24:1.18.18_0": "Ajitopi nāma licchavīnaṁ senāpati adhunā kālaṅkato tāvatiṁsakāyaṁ upapanno.",
  "dn24:1.18.19_0": "Sopi maṁ upasaṅkamitvā evamārocesi—",
  "dn24:1.18.20_0": "alajjī, bhante, acelo pāthikaputto;",
  "dn24:1.18.21_0": "musāvādī, bhante, acelo pāthikaputto.",
  "dn24:1.18.22_0": "Mampi, bhante, acelo pāthikaputto byākāsi vajjigāme—",
  "dn24:1.18.23_0": "ajito licchavīnaṁ senāpati mahānirayaṁ upapannoti.",
  "dn24:1.18.24_0": "Na kho panāhaṁ, bhante, mahānirayaṁ upapanno;",
  "dn24:1.18.25_0": "tāvatiṁsakāyamhi upapanno.",
  "dn24:1.18.26_0": "Alajjī, bhante, acelo pāthikaputto;",
  "dn24:1.18.27_0": "musāvādī, bhante, acelo pāthikaputto;",
  "dn24:1.18.28_0": "abhabbo ca, bhante,",
  "dn24:1.18.28_1": "acelo pāthikaputto taṁ vācaṁ appahāya taṁ cittaṁ appahāya taṁ diṭṭhiṁ appaṭinissajjitvā bhagavato sammukhībhāvaṁ āgantuṁ.",
  "dn24:1.18.29_0": "Sacepissa evamassa—",
  "dn24:1.18.30_0": "ahaṁ taṁ vācaṁ appahāya taṁ cittaṁ appahāya taṁ diṭṭhiṁ appaṭinissajjitvā samaṇassa gotamassa sammukhībhāvaṁ gaccheyyanti,",
  "dn24:1.18.30_1": "muddhāpi tassa vipateyyāti.",
  "dn24:1.18.31_0": "Iti kho,",
  "dn24:1.18.31_1": "sunakkhatta,",
  "dn24:1.18.31_2": "cetasā ceto paricca vidito ceva me acelo pāthikaputto abhabbo acelo pāthikaputto taṁ vācaṁ appahāya taṁ",
  "dn24:1.18.31_3": "cittaṁ appahāya taṁ diṭṭhiṁ appaṭinissajjitvā mama sammukhībhāvaṁ āgantuṁ.",
  "dn24:1.18.32_0": "Sacepissa evamassa—",
  "dn24:1.18.33_0": "ahaṁ taṁ vācaṁ appahāya taṁ cittaṁ appahāya taṁ diṭṭhiṁ appaṭinissajjitvā samaṇassa gotamassa sammukhībhāvaṁ gaccheyyanti,",
  "dn24:1.18.33_1": "muddhāpi tassa vipateyyāti.",
  "dn24:1.18.34_0": "Devatāpi me etamatthaṁ ārocesuṁ—",
  "dn24:1.18.35_0": "abhabbo, bhante,",
  "dn24:1.18.35_1": "acelo pāthikaputto taṁ vācaṁ appahāya taṁ cittaṁ appahāya taṁ diṭṭhiṁ appaṭinissajjitvā bhagavato sammukhībhāvaṁ āgantuṁ.",
  "dn24:1.18.36_0": "Sacepissa evamassa—",
  "dn24:1.18.37_0": "ahaṁ taṁ vācaṁ appahāya taṁ cittaṁ appahāya taṁ diṭṭhiṁ appaṭinissajjitvā samaṇassa gotamassa sammukhībhāvaṁ gaccheyyanti,",
  "dn24:1.18.37_1": "muddhāpi tassa vipateyyāti.",
  "dn24:1.18.38_0": "So kho panāhaṁ,",
  "dn24:1.18.38_1": "sunakkhatta,",
  "dn24:1.18.38_2": "vesāliyaṁ piṇḍāya caritvā pacchābhattaṁ piṇḍapātapaṭikkanto yena acelassa pāthikaputtassa ārāmo tenupasaṅkamissāmi divāvihārāya.",
  "dn24:1.18.39_0": "Yassadāni tvaṁ, sunakkhatta, icchasi, tassa ārocehī’ti.",
  "dn24:1.19.0_0": "5. Iddhipāṭihāriyakathā",
  "dn24:1.19.1_0": "Atha khvāhaṁ, bhaggava, pubbaṇhasamayaṁ nivāsetvā pattacīvaramādāya vesāliṁ piṇḍāya pāvisiṁ.",
  "dn24:1.19.2_0": "Vesāliyaṁ piṇḍāya caritvā pacchābhattaṁ piṇḍapātapaṭikkanto yena acelassa pāthikaputtassa ārāmo tenupasaṅkamiṁ divāvihārāya.",
  "dn24:1.19.3_0": "Atha kho, bhaggava,",
  "dn24:1.19.3_1": "sunakkhatto licchaviputto taramānarūpo vesāliṁ pavisitvā yena abhiññātā abhiññātā licchavī tenupasaṅkami;",
  "dn24:1.19.3_2": "upasaṅkamitvā abhiññāte abhiññāte licchavī etadavoca:",
  "dn24:1.19.4_0": "‘esāvuso,",
  "dn24:1.19.4_1": "bhagavā vesāliyaṁ piṇḍāya caritvā pacchābhattaṁ piṇḍapātapaṭikkanto yena acelassa pāthikaputtassa ārāmo tenupasaṅkami divāvihārāya.",
  "dn24:1.19.5_0": "Abhikkamathāyasmanto abhikkamathāyasmanto,",
  "dn24:1.19.5_1": "sādhurūpānaṁ samaṇānaṁ uttari manussadhammā iddhipāṭihāriyaṁ bhavissatī’ti.",
  "dn24:1.19.6_0": "Atha kho, bhaggava, abhiññātānaṁ abhiññātānaṁ licchavīnaṁ etadahosi:",
  "dn24:1.19.7_0": "‘sādhurūpānaṁ kira, bho, samaṇānaṁ uttari manussadhammā iddhipāṭihāriyaṁ bhavissati;",
  "dn24:1.19.8_0": "handa vata, bho, gacchāmā’ti.",
  "dn24:1.19.9_0": "Yena ca abhiññātā abhiññātā brāhmaṇamahāsālā gahapatinecayikā nānātitthiyā samaṇabrāhmaṇā tenupasaṅkami.",
  "dn24:1.19.9_1": "upasaṅkamitvā abhiññāte abhiññāte nānātitthiye samaṇabrāhmaṇe etadavoca:",
  "dn24:1.19.10_0": "‘esāvuso,",
  "dn24:1.19.10_1": "bhagavā vesāliyaṁ piṇḍāya caritvā pacchābhattaṁ piṇḍapātapaṭikkanto yena acelassa pāthikaputtassa ārāmo tenupasaṅkami divāvihārāya.",
  "dn24:1.19.11_0": "Abhikkamathāyasmanto abhikkamathāyasmanto,",
  "dn24:1.19.11_1": "sādhurūpānaṁ samaṇānaṁ uttari manussadhammā iddhipāṭihāriyaṁ bhavissatī’ti.",
  "dn24:1.19.12_0": "Atha kho, bhaggava, abhiññātānaṁ abhiññātānaṁ nānātitthiyānaṁ samaṇabrāhmaṇānaṁ etadahosi:",
  "dn24:1.19.13_0": "‘sādhurūpānaṁ kira, bho, samaṇānaṁ uttari manussadhammā iddhipāṭihāriyaṁ bhavissati;",
  "dn24:1.19.14_0": "handa vata, bho, gacchāmā’ti.",
  "dn24:1.19.15_0": "Atha kho, bhaggava,",
  "dn24:1.19.15_1": "abhiññātā abhiññātā licchavī,",
  "dn24:1.19.15_2": "abhiññātā abhiññātā ca brāhmaṇamahāsālā gahapatinecayikā nānātitthiyā samaṇabrāhmaṇā yena acelassa pāthikaputtassa ārāmo tenupasaṅkamiṁsu.",
  "dn24:1.19.16_0": "Sā esā, bhaggava, parisā mahā hoti anekasatā anekasahassā.",
  "dn24:1.20.1_0": "Assosi kho, bhaggava, acelo pāthikaputto:",
  "dn24:1.20.2_0": "‘abhikkantā kira abhiññātā abhiññātā licchavī,",
  "dn24:1.20.2_1": "abhikkantā abhiññātā abhiññātā ca brāhmaṇamahāsālā gahapatinecayikā nānātitthiyā samaṇabrāhmaṇā.",
  "dn24:1.20.3_0": "Samaṇopi gotamo mayhaṁ ārāme divāvihāraṁ nisinno’ti.",
  "dn24:1.20.4_0": "Sutvānassa bhayaṁ chambhitattaṁ lomahaṁso udapādi.",
  "dn24:1.20.5_0": "Atha kho, bhaggava,",
  "dn24:1.20.5_1": "acelo pāthikaputto bhīto saṁviggo lomahaṭṭhajāto yena tindukakhāṇuparibbājakārāmo tenupasaṅkami.",
  "dn24:1.20.6_0": "Assosi kho, bhaggava, sā parisā:",
  "dn24:1.20.7_0": "‘acelo kira pāthikaputto bhīto saṁviggo lomahaṭṭhajāto yena tindukakhāṇuparibbājakārāmo tenupasaṅkanto’ti.",
  "dn24:1.20.8_0": "Atha kho, bhaggava, sā parisā aññataraṁ purisaṁ āmantesi:",
  "dn24:1.20.9_0": "‘Ehi tvaṁ,",
  "dn24:1.20.9_1": "bho purisa,",
  "dn24:1.20.9_2": "yena tindukakhāṇuparibbājakārāmo,",
  "dn24:1.20.9_3": "yena acelo pāthikaputto tenupasaṅkama.",
  "dn24:1.20.9_4": "upasaṅkamitvā acelaṁ pāthikaputtaṁ evaṁ vadehi:",
  "dn24:1.20.10_0": "“abhikkamāvuso,",
  "dn24:1.20.10_1": "pāthikaputta,",
  "dn24:1.20.10_2": "abhikkantā abhiññātā abhiññātā licchavī,",
  "dn24:1.20.10_3": "abhikkantā abhiññātā abhiññātā ca brāhmaṇamahāsālā gahapatinecayikā nānātitthiyā samaṇabrāhmaṇā,",
  "dn24:1.20.10_4": "samaṇopi gotamo āyasmato ārāme divāvihāraṁ nisinno;",
  "dn24:1.20.11_0": "bhāsitā kho pana te esā, āvuso pāthikaputta, vesāliyaṁ parisati vācā",
  "dn24:1.20.12_0": "samaṇopi gotamo ñāṇavādo, ahampi ñāṇavādo.",
  "dn24:1.20.13_0": "Ñāṇavādo kho pana ñāṇavādena arahati uttari manussadhammā iddhipāṭihāriyaṁ dassetuṁ.",
  "dn24:1.20.14_0": "Samaṇo gotamo upaḍḍhapathaṁ āgaccheyya ahampi upaḍḍhapathaṁ gaccheyyaṁ.",
  "dn24:1.20.15_0": "Te tattha ubhopi uttari manussadhammā iddhipāṭihāriyaṁ kareyyāma.",
  "dn24:1.20.16_0": "Ekañce samaṇo gotamo uttari manussadhammā iddhipāṭihāriyaṁ karissati, dvāhaṁ karissāmi.",
  "dn24:1.20.17_0": "Dve ce samaṇo gotamo uttari manussadhammā iddhipāṭihāriyāni karissati, cattārāhaṁ karissāmi.",
  "dn24:1.20.18_0": "Cattāri ce samaṇo gotamo uttari manussadhammā iddhipāṭihāriyāni karissati, aṭṭhāhaṁ karissāmi.",
  "dn24:1.20.19_0": "Iti yāvatakaṁ yāvatakaṁ samaṇo gotamo uttari manussadhammā iddhipāṭihāriyaṁ karissati,",
  "dn24:1.20.19_1": "taddiguṇaṁ taddiguṇāhaṁ karissāmī”ti",
  "dn24:1.20.20_0": "abhikkamasseva kho āvuso pāthikaputta, upaḍḍhapathaṁ.",
  "dn24:1.20.21_0": "Sabbapaṭhamaṁyeva āgantvā samaṇo gotamo āyasmato ārāme divāvihāraṁ nisinno’ti.",
  "dn24:1.21.1_0": "Evaṁ,",
  "dn24:1.21.1_1": "bhoti kho, bhaggava,",
  "dn24:1.21.1_2": "so puriso tassā parisāya paṭissutvā yena tindukakhāṇuparibbājakārāmo,",
  "dn24:1.21.1_3": "yena acelo pāthikaputto tenupasaṅkami.",
  "dn24:1.21.1_4": "upasaṅkamitvā acelaṁ pāthikaputtaṁ etadavoca:",
  "dn24:1.21.2_0": "‘abhikkamāvuso pāthikaputta,",
  "dn24:1.21.2_1": "abhikkantā abhiññātā abhiññātā licchavī,",
  "dn24:1.21.2_2": "abhikkantā abhiññātā abhiññātā ca brāhmaṇamahāsālā gahapatinecayikā nānātitthiyā samaṇabrāhmaṇā.",
  "dn24:1.21.3_0": "Samaṇopi gotamo āyasmato ārāme divāvihāraṁ nisinno.",
  "dn24:1.21.4_0": "Bhāsitā kho pana te esā, āvuso pāthikaputta, vesāliyaṁ parisati vācā—",
  "dn24:1.21.5_0": "samaṇopi gotamo ñāṇavādo; ahampi ñāṇavādo.",
  "dn24:1.21.6_0": "Ñāṇavādo kho pana ñāṇavādena arahati uttari manussadhammā iddhipāṭihāriyaṁ dassetuṁ …pe…",
  "dn24:1.21.7_0": "taddiguṇaṁ taddiguṇāhaṁ karissāmīti.",
  "dn24:1.21.8_0": "Abhikkamasseva kho, āvuso pāthikaputta, upaḍḍhapathaṁ.",
  "dn24:1.21.9_0": "Sabbapaṭhamaṁyeva āgantvā samaṇo gotamo āyasmato ārāme divāvihāraṁ nisinno’ti.",
  "dn24:1.21.10_0": "Evaṁ vutte, bhaggava,",
  "dn24:1.21.10_1": "acelo pāthikaputto ‘āyāmi, āvuso, āyāmi,",
  "dn24:1.21.10_2": "āvuso’ti vatvā tattheva saṁsappati,",
  "dn24:1.21.10_3": "na sakkoti āsanāpi vuṭṭhātuṁ.",
  "dn24:1.21.11_0": "Atha kho so, bhaggava, puriso acelaṁ pāthikaputtaṁ etadavoca:",
  "dn24:1.21.12_0": "‘kiṁ su nāma te,",
  "dn24:1.21.12_1": "āvuso pāthikaputta,",
  "dn24:1.21.12_2": "pāvaḷā su nāma te pīṭhakasmiṁ allīnā,",
  "dn24:1.21.12_3": "pīṭhakaṁ su nāma te pāvaḷāsu allīnaṁ?",
  "dn24:1.21.13_0": "Āyāmi āvuso, āyāmi āvusoti vatvā tattheva saṁsappasi, na sakkosi āsanāpi vuṭṭhātun’ti.",
  "dn24:1.21.14_0": "Evampi kho, bhaggava,",
  "dn24:1.21.14_1": "vuccamāno acelo pāthikaputto ‘āyāmi, āvuso, āyāmi,",
  "dn24:1.21.14_2": "āvuso’ti vatvā tattheva saṁsappati,",
  "dn24:1.21.14_3": "na sakkoti āsanāpi vuṭṭhātuṁ.",
  "dn24:1.22.1_0": "Yadā kho so, bhaggava, puriso aññāsi:",
  "dn24:1.22.2_0": "‘parābhūtarūpo ayaṁ acelo pāthikaputto.",
  "dn24:1.22.3_0": "Āyāmi, āvuso, āyāmi, āvusoti vatvā tattheva saṁsappati, na sakkoti āsanāpi vuṭṭhātun’ti.",
  "dn24:1.22.4_0": "Atha taṁ parisaṁ āgantvā evamārocesi:",
  "dn24:1.22.5_0": "‘parābhūtarūpo, bho, acelo pāthikaputto.",
  "dn24:1.22.6_0": "Āyāmi, āvuso, āyāmi, āvusoti vatvā tattheva saṁsappati, na sakkoti āsanāpi vuṭṭhātun’ti.",
  "dn24:1.22.7_0": "Evaṁ vutte, ahaṁ, bhaggava, taṁ parisaṁ etadavocaṁ:",
  "dn24:1.22.8_0": "‘abhabbo kho, āvuso,",
  "dn24:1.22.8_1": "acelo pāthikaputto taṁ vācaṁ appahāya taṁ cittaṁ appahāya taṁ diṭṭhiṁ appaṭinissajjitvā mama sammukhībhāvaṁ āgantuṁ.",
  "dn24:1.22.9_0": "Sacepissa evamassa—",
  "dn24:1.22.10_0": "ahaṁ taṁ vācaṁ appahāya taṁ cittaṁ appahāya taṁ diṭṭhiṁ appaṭinissajjitvā samaṇassa gotamassa sammukhībhāvaṁ gaccheyyanti,",
  "dn24:1.22.10_1": "muddhāpi tassa vipateyyā’ti.",
  "dn24:1.22.11_0": "Paṭhamabhāṇavāro niṭṭhito.",
  "dn24:2.1.1_0": "Atha kho, bhaggava, aññataro licchavimahāmatto uṭṭhāyāsanā taṁ parisaṁ etadavoca:",
  "dn24:2.1.2_0": "‘tena hi, bho, muhuttaṁ tāva āgametha, yāvāhaṁ gacchāmi.",
  "dn24:2.1.3_0": "Appeva nāma ahampi sakkuṇeyyaṁ acelaṁ pāthikaputtaṁ imaṁ parisaṁ ānetun’ti.",
  "dn24:2.1.4_0": "Atha kho so, bhaggava,",
  "dn24:2.1.4_1": "licchavimahāmatto yena tindukakhāṇuparibbājakārāmo,",
  "dn24:2.1.4_2": "yena acelo pāthikaputto tenupasaṅkami.",
  "dn24:2.1.4_3": "upasaṅkamitvā acelaṁ pāthikaputtaṁ etadavoca:",
  "dn24:2.1.5_0": "‘abhikkamāvuso pāthikaputta,",
  "dn24:2.1.5_1": "abhikkantaṁ te seyyo,",
  "dn24:2.1.5_2": "abhikkantā abhiññātā abhiññātā licchavī,",
  "dn24:2.1.5_3": "abhikkantā abhiññātā abhiññātā ca brāhmaṇamahāsālā gahapatinecayikā nānātitthiyā samaṇabrāhmaṇā.",
  "dn24:2.1.5_4": "Samaṇopi gotamo āyasmato ārāme divāvihāraṁ nisinno.",
  "dn24:2.1.6_0": "Bhāsitā kho pana te esā, āvuso pāthikaputta, vesāliyaṁ parisati vācā—",
  "dn24:2.1.7_0": "samaṇopi gotamo ñāṇavādo …pe…",
  "dn24:2.1.8_0": "taddiguṇaṁ taddiguṇāhaṁ karissāmīti.",
  "dn24:2.1.9_0": "Abhikkamasseva kho, āvuso pāthikaputta, upaḍḍhapathaṁ.",
  "dn24:2.1.10_0": "Sabbapaṭhamaṁyeva āgantvā samaṇo gotamo āyasmato ārāme divāvihāraṁ nisinno.",
  "dn24:2.1.11_0": "Bhāsitā kho panesā, āvuso pāthikaputta, samaṇena gotamena parisati vācā—",
  "dn24:2.1.12_0": "abhabbo kho acelo pāthikaputto taṁ vācaṁ appahāya taṁ cittaṁ appahāya taṁ diṭṭhiṁ appaṭinissajjitvā mama sammukhībhāvaṁ āgantuṁ.",
  "dn24:2.1.13_0": "Sacepissa evamassa—",
  "dn24:2.1.14_0": "ahaṁ taṁ vācaṁ appahāya taṁ cittaṁ appahāya taṁ diṭṭhiṁ appaṭinissajjitvā samaṇassa gotamassa sammukhībhāvaṁ gaccheyyanti,",
  "dn24:2.1.14_1": "muddhāpi tassa vipateyyāti.",
  "dn24:2.1.15_0": "Abhikkamāvuso pāthikaputta, abhikkamaneneva te jayaṁ karissāma, samaṇassa gotamassa parājayan’ti.",
  "dn24:2.2.1_0": "Evaṁ vutte, bhaggava,",
  "dn24:2.2.1_1": "acelo pāthikaputto ‘āyāmi, āvuso, āyāmi,",
  "dn24:2.2.1_2": "āvuso’ti vatvā tattheva saṁsappati,",
  "dn24:2.2.1_3": "na sakkoti āsanāpi vuṭṭhātuṁ.",
  "dn24:2.2.2_0": "Atha kho so, bhaggava, licchavimahāmatto acelaṁ pāthikaputtaṁ etadavoca:",
  "dn24:2.2.3_0": "‘kiṁ su nāma te,",
  "dn24:2.2.3_1": "āvuso pāthikaputta,",
  "dn24:2.2.3_2": "pāvaḷā su nāma te pīṭhakasmiṁ allīnā,",
  "dn24:2.2.3_3": "pīṭhakaṁ su nāma te pāvaḷāsu allīnaṁ?",
  "dn24:2.2.4_0": "Āyāmi, āvuso, āyāmi, āvusoti vatvā tattheva saṁsappasi, na sakkosi āsanāpi vuṭṭhātun’ti.",
  "dn24:2.2.5_0": "Evampi kho, bhaggava,",
  "dn24:2.2.5_1": "vuccamāno acelo pāthikaputto ‘āyāmi, āvuso, āyāmi,",
  "dn24:2.2.5_2": "āvuso’ti vatvā tattheva saṁsappati,",
  "dn24:2.2.5_3": "na sakkoti āsanāpi vuṭṭhātuṁ.",
  "dn24:2.3.1_0": "Yadā kho so, bhaggava, licchavimahāmatto aññāsi:",
  "dn24:2.3.2_0": "‘parābhūtarūpo ayaṁ acelo pāthikaputto āyāmi, āvuso, āyāmi,",
  "dn24:2.3.2_1": "āvusoti vatvā tattheva saṁsappati,",
  "dn24:2.3.2_2": "na sakkoti āsanāpi vuṭṭhātun’ti.",
  "dn24:2.3.3_0": "Atha taṁ parisaṁ āgantvā evamārocesi:",
  "dn24:2.3.4_0": "‘parābhūtarūpo, bho,",
  "dn24:2.3.4_1": "acelo pāthikaputto āyāmi, āvuso, āyāmi,",
  "dn24:2.3.4_2": "āvusoti vatvā tattheva saṁsappati,",
  "dn24:2.3.4_3": "na sakkoti āsanāpi vuṭṭhātun’ti.",
  "dn24:2.3.5_0": "Evaṁ vutte, ahaṁ, bhaggava, taṁ parisaṁ etadavocaṁ:",
  "dn24:2.3.6_0": "‘abhabbo kho, āvuso,",
  "dn24:2.3.6_1": "acelo pāthikaputto taṁ vācaṁ appahāya taṁ cittaṁ appahāya taṁ diṭṭhiṁ appaṭinissajjitvā mama sammukhībhāvaṁ āgantuṁ.",
  "dn24:2.3.7_0": "Sacepissa evamassa—",
  "dn24:2.3.8_0": "ahaṁ taṁ vācaṁ appahāya taṁ cittaṁ appahāya taṁ diṭṭhiṁ appaṭinissajjitvā samaṇassa gotamassa sammukhībhāvaṁ gaccheyyanti,",
  "dn24:2.3.8_1": "muddhāpi tassa vipateyya.",
  "dn24:2.3.9_0": "Sace pāyasmantānaṁ licchavīnaṁ evamassa—",
  "dn24:2.3.10_0": "mayaṁ acelaṁ pāthikaputtaṁ varattāhi bandhitvā goyugehi āviñcheyyāmāti,",
  "dn24:2.3.10_1": "tā varattā chijjeyyuṁ pāthikaputto vā.",
  "dn24:2.3.11_0": "Abhabbo pana acelo pāthikaputto taṁ vācaṁ appahāya taṁ cittaṁ appahāya taṁ diṭṭhiṁ appaṭinissajjitvā mama sammukhībhāvaṁ āgantuṁ.",
  "dn24:2.3.12_0": "Sacepissa evamassa—",
  "dn24:2.3.13_0": "ahaṁ taṁ vācaṁ appahāya taṁ cittaṁ appahāya taṁ diṭṭhiṁ appaṭinissajjitvā samaṇassa gotamassa sammukhībhāvaṁ gaccheyyanti,",
  "dn24:2.3.13_1": "muddhāpi tassa vipateyyā’ti.",
  "dn24:2.4.1_0": "Atha kho, bhaggava, jāliyo dārupattikantevāsī uṭṭhāyāsanā taṁ parisaṁ etadavoca:",
  "dn24:2.4.2_0": "‘tena hi, bho, muhuttaṁ tāva āgametha, yāvāhaṁ gacchāmi;",
  "dn24:2.4.3_0": "appeva nāma ahampi sakkuṇeyyaṁ acelaṁ pāthikaputtaṁ imaṁ parisaṁ ānetun’ti.",
  "dn24:2.4.4_0": "Atha kho, bhaggava,",
  "dn24:2.4.4_1": "jāliyo dārupattikantevāsī yena tindukakhāṇuparibbājakārāmo,",
  "dn24:2.4.4_2": "yena acelo pāthikaputto tenupasaṅkami.",
  "dn24:2.4.4_3": "upasaṅkamitvā acelaṁ pāthikaputtaṁ etadavoca:",
  "dn24:2.4.5_0": "‘abhikkamāvuso pāthikaputta,",
  "dn24:2.4.5_1": "abhikkantaṁ te seyyo.",
  "dn24:2.4.5_2": "Abhikkantā abhiññātā abhiññātā licchavī,",
  "dn24:2.4.5_3": "abhikkantā abhiññātā abhiññātā ca brāhmaṇamahāsālā gahapatinecayikā nānātitthiyā samaṇabrāhmaṇā.",
  "dn24:2.4.5_4": "Samaṇopi gotamo āyasmato ārāme divāvihāraṁ nisinno.",
  "dn24:2.4.6_0": "Bhāsitā kho pana te esā, āvuso pāthikaputta, vesāliyaṁ parisati vācā—",
  "dn24:2.4.7_0": "samaṇopi gotamo ñāṇavādo …pe…",
  "dn24:2.4.8_0": "taddiguṇaṁ taddiguṇāhaṁ karissāmīti.",
  "dn24:2.4.9_0": "Abhikkamasseva, kho āvuso pāthikaputta, upaḍḍhapathaṁ.",
  "dn24:2.4.10_0": "Sabbapaṭhamaṁyeva āgantvā samaṇo gotamo āyasmato ārāme divāvihāraṁ nisinno.",
  "dn24:2.4.11_0": "Bhāsitā kho panesā, āvuso pāthikaputta, samaṇena gotamena parisati vācā—",
  "dn24:2.4.12_0": "abhabbo acelo pāthikaputto taṁ vācaṁ appahāya taṁ cittaṁ appahāya taṁ diṭṭhiṁ appaṭinissajjitvā mama sammukhībhāvaṁ āgantuṁ.",
  "dn24:2.4.13_0": "Sacepissa evamassa—",
  "dn24:2.4.14_0": "ahaṁ taṁ vācaṁ appahāya taṁ cittaṁ appahāya taṁ diṭṭhiṁ appaṭinissajjitvā samaṇassa gotamassa sammukhībhāvaṁ gaccheyyanti,",
  "dn24:2.4.14_1": "muddhāpi tassa vipateyya.",
  "dn24:2.4.15_0": "Sace pāyasmantānaṁ licchavīnaṁ evamassa—",
  "dn24:2.4.16_0": "mayaṁ acelaṁ pāthikaputtaṁ varattāhi bandhitvā goyugehi āviñcheyyāmāti.",
  "dn24:2.4.16_1": "Tā varattā chijjeyyuṁ pāthikaputto vā.",
  "dn24:2.4.17_0": "Abhabbo pana acelo pāthikaputto taṁ vācaṁ appahāya taṁ cittaṁ appahāya taṁ diṭṭhiṁ appaṭinissajjitvā mama sammukhībhāvaṁ āgantuṁ.",
  "dn24:2.4.18_0": "Sacepissa evamassa—",
  "dn24:2.4.19_0": "ahaṁ taṁ vācaṁ appahāya taṁ cittaṁ appahāya taṁ diṭṭhiṁ appaṭinissajjitvā samaṇassa gotamassa sammukhībhāvaṁ āgaccheyyanti,",
  "dn24:2.4.19_1": "muddhāpi tassa vipateyyāti.",
  "dn24:2.4.20_0": "Abhikkamāvuso pāthikaputta, abhikkamaneneva te jayaṁ karissāma, samaṇassa gotamassa parājayan’ti.",
  "dn24:2.5.1_0": "Evaṁ vutte, bhaggava,",
  "dn24:2.5.1_1": "acelo pāthikaputto ‘āyāmi, āvuso, āyāmi,",
  "dn24:2.5.1_2": "āvuso’ti vatvā tattheva saṁsappati,",
  "dn24:2.5.1_3": "na sakkoti āsanāpi vuṭṭhātuṁ.",
  "dn24:2.5.2_0": "Atha kho, bhaggava, jāliyo dārupattikantevāsī acelaṁ pāthikaputtaṁ etadavoca:",
  "dn24:2.5.3_0": "‘kiṁ su nāma te,",
  "dn24:2.5.3_1": "āvuso pāthikaputta,",
  "dn24:2.5.3_2": "pāvaḷā su nāma te pīṭhakasmiṁ allīnā,",
  "dn24:2.5.3_3": "pīṭhakaṁ su nāma te pāvaḷāsu allīnaṁ?",
  "dn24:2.5.4_0": "Āyāmi, āvuso, āyāmi, āvusoti vatvā tattheva saṁsappasi, na sakkosi āsanāpi vuṭṭhātun’ti.",
  "dn24:2.5.5_0": "Evampi kho, bhaggava,",
  "dn24:2.5.5_1": "vuccamāno acelo pāthikaputto ‘āyāmi, āvuso, āyāmi,",
  "dn24:2.5.5_2": "āvuso’ti vatvā tattheva saṁsappati,",
  "dn24:2.5.5_3": "na sakkoti āsanāpi vuṭṭhātunti.",
  "dn24:2.6.1_0": "Yadā kho, bhaggava, jāliyo dārupattikantevāsī aññāsi:",
  "dn24:2.6.2_0": "‘parābhūtarūpo ayaṁ acelo pāthikaputto āyāmi, āvuso, āyāmi,",
  "dn24:2.6.2_1": "āvusoti vatvā tattheva saṁsappati,",
  "dn24:2.6.2_2": "na sakkoti āsanāpi vuṭṭhātun’ti,",
  "dn24:2.6.2_3": "atha naṁ etadavoca—",
  "dn24:2.6.3_0": "Bhūtapubbaṁ, āvuso pāthikaputta, sīhassa migarañño etadahosi:",
  "dn24:2.6.4_0": "‘yannūnāhaṁ aññataraṁ vanasaṇḍaṁ nissāya āsayaṁ kappeyyaṁ.",
  "dn24:2.6.5_0": "Tatrāsayaṁ kappetvā sāyanhasamayaṁ āsayā nikkhameyyaṁ,",
  "dn24:2.6.5_1": "āsayā nikkhamitvā vijambheyyaṁ,",
  "dn24:2.6.5_2": "vijambhitvā samantā catuddisā anuvilokeyyaṁ,",
  "dn24:2.6.5_3": "samantā catuddisā anuviloketvā tikkhattuṁ sīhanādaṁ nadeyyaṁ,",
  "dn24:2.6.5_4": "tikkhattuṁ sīhanādaṁ naditvā gocarāya pakkameyyaṁ.",
  "dn24:2.6.6_0": "So varaṁ varaṁ migasaṅghe vadhitvā mudumaṁsāni mudumaṁsāni bhakkhayitvā tameva āsayaṁ ajjhupeyyan’ti.",
  "dn24:2.6.7_0": "Atha kho, āvuso, so sīho migarājā aññataraṁ vanasaṇḍaṁ nissāya āsayaṁ kappesi.",
  "dn24:2.6.8_0": "Tatrāsayaṁ kappetvā sāyanhasamayaṁ āsayā nikkhami,",
  "dn24:2.6.8_1": "āsayā nikkhamitvā vijambhi,",
  "dn24:2.6.8_2": "vijambhitvā samantā catuddisā anuvilokesi,",
  "dn24:2.6.8_3": "samantā catuddisā anuviloketvā tikkhattuṁ sīhanādaṁ nadi,",
  "dn24:2.6.8_4": "tikkhattuṁ sīhanādaṁ naditvā gocarāya pakkāmi.",
  "dn24:2.6.9_0": "So varaṁ varaṁ migasaṅghe vadhitvā mudumaṁsāni mudumaṁsāni bhakkhayitvā tameva āsayaṁ ajjhupesi.",
  "dn24:2.6.10_0": "Tasseva kho,",
  "dn24:2.6.10_1": "āvuso pāthikaputta,",
  "dn24:2.6.10_2": "sīhassa migarañño vighāsasaṁvaḍḍho jarasiṅgālo ditto ceva balavā ca.",
  "dn24:2.6.11_0": "Atha kho, āvuso, tassa jarasiṅgālassa etadahosi:",
  "dn24:2.6.12_0": "‘ko cāhaṁ, ko sīho migarājā.",
  "dn24:2.6.13_0": "Yannūnāhampi aññataraṁ vanasaṇḍaṁ nissāya āsayaṁ kappeyyaṁ.",
  "dn24:2.6.14_0": "Tatrāsayaṁ kappetvā sāyanhasamayaṁ āsayā nikkhameyyaṁ,",
  "dn24:2.6.14_1": "āsayā nikkhamitvā vijambheyyaṁ,",
  "dn24:2.6.14_2": "vijambhitvā samantā catuddisā anuvilokeyyaṁ,",
  "dn24:2.6.14_3": "samantā catuddisā anuviloketvā tikkhattuṁ sīhanādaṁ nadeyyaṁ,",
  "dn24:2.6.14_4": "tikkhattuṁ sīhanādaṁ naditvā gocarāya pakkameyyaṁ.",
  "dn24:2.6.15_0": "So varaṁ varaṁ migasaṅghe vadhitvā mudumaṁsāni mudumaṁsāni bhakkhayitvā tameva āsayaṁ ajjhupeyyan’ti.",
  "dn24:2.7.1_0": "Atha kho so, āvuso, jarasiṅgālo aññataraṁ vanasaṇḍaṁ nissāya āsayaṁ kappesi.",
  "dn24:2.7.2_0": "Tatrāsayaṁ kappetvā sāyanhasamayaṁ āsayā nikkhami,",
  "dn24:2.7.2_1": "āsayā nikkhamitvā vijambhi,",
  "dn24:2.7.2_2": "vijambhitvā samantā catuddisā anuvilokesi,",
  "dn24:2.7.2_3": "samantā catuddisā anuviloketvā tikkhattuṁ sīhanādaṁ nadissāmīti siṅgālakaṁyeva anadi bheraṇḍakaṁyeva anadi,",
  "dn24:2.7.2_4": "ke ca chave siṅgāle,",
  "dn24:2.7.2_5": "ke pana sīhanādeti.",
  "dn24:2.7.3_0": "Evameva kho tvaṁ,",
  "dn24:2.7.3_1": "āvuso pāthikaputta,",
  "dn24:2.7.3_2": "sugatāpadānesu jīvamāno sugatātirittāni bhuñjamāno tathāgate arahante sammāsambuddhe āsādetabbaṁ maññasi.",
  "dn24:2.7.4_0": "Ke ca chave pāthikaputte, kā ca tathāgatānaṁ arahantānaṁ sammāsambuddhānaṁ āsādanāti.",
  "dn24:2.8.1_0": "Yato kho, bhaggava,",
  "dn24:2.8.1_1": "jāliyo dārupattikantevāsī iminā opammena neva asakkhi acelaṁ pāthikaputtaṁ tamhā āsanā cāvetuṁ.",
  "dn24:2.8.2_0": "Atha naṁ etadavoca:",
  "dn24:2.8.3_0": "‘Sīhoti attānaṁ samekkhiyāna,",
  "dn24:2.8.4_0": "Amaññi kotthu migarājāhamasmi;",
  "dn24:2.8.5_0": "Tatheva so siṅgālakaṁ anadi,",
  "dn24:2.8.6_0": "Ke ca chave siṅgāle ke pana sīhanādeti.",
  "dn24:2.8.7_0": "Evameva kho tvaṁ,",
  "dn24:2.8.7_1": "āvuso pāthikaputta,",
  "dn24:2.8.7_2": "sugatāpadānesu jīvamāno sugatātirittāni bhuñjamāno tathāgate arahante sammāsambuddhe āsādetabbaṁ maññasi.",
  "dn24:2.8.8_0": "Ke ca chave pāthikaputte, kā ca tathāgatānaṁ arahantānaṁ sammāsambuddhānaṁ āsādanā’ti.",
  "dn24:2.9.1_0": "Yato kho, bhaggava,",
  "dn24:2.9.1_1": "jāliyo dārupattikantevāsī imināpi opammena neva asakkhi acelaṁ pāthikaputtaṁ tamhā āsanā cāvetuṁ.",
  "dn24:2.9.2_0": "Atha naṁ etadavoca:",
  "dn24:2.9.3_0": "‘Aññaṁ anucaṅkamanaṁ,",
  "dn24:2.9.4_0": "Attānaṁ vighāse samekkhiya;",
  "dn24:2.9.5_0": "Yāva attānaṁ na passati,",
  "dn24:2.9.6_0": "Kotthu tāva byagghoti maññati.",
  "dn24:2.9.7_0": "Tatheva so siṅgālakaṁ anadi,",
  "dn24:2.9.8_0": "Ke ca chave siṅgāle ke pana sīhanādeti.",
  "dn24:2.9.9_0": "Evameva kho tvaṁ,",
  "dn24:2.9.9_1": "āvuso pāthikaputta,",
  "dn24:2.9.9_2": "sugatāpadānesu jīvamāno sugatātirittāni bhuñjamāno tathāgate arahante sammāsambuddhe āsādetabbaṁ maññasi.",
  "dn24:2.9.10_0": "Ke ca chave pāthikaputte, kā ca tathāgatānaṁ arahantānaṁ sammāsambuddhānaṁ āsādanā’ti.",
  "dn24:2.10.1_0": "Yato kho, bhaggava,",
  "dn24:2.10.1_1": "jāliyo dārupattikantevāsī imināpi opammena neva asakkhi acelaṁ pāthikaputtaṁ tamhā āsanā cāvetuṁ.",
  "dn24:2.10.2_0": "Atha naṁ etadavoca:",
  "dn24:2.10.3_0": "‘Bhutvāna bheke khalamūsikāyo,",
  "dn24:2.10.4_0": "Kaṭasīsu khittāni ca koṇapāni;",
  "dn24:2.10.5_0": "Mahāvane suññavane vivaḍḍho,",
  "dn24:2.10.6_0": "Amaññi kotthu migarājāhamasmi;",
  "dn24:2.10.7_0": "Tatheva so siṅgālakaṁ anadi,",
  "dn24:2.10.8_0": "Ke ca chave siṅgāle ke pana sīhanādeti.",
  "dn24:2.10.9_0": "Evameva kho tvaṁ,",
  "dn24:2.10.9_1": "āvuso pāthikaputta,",
  "dn24:2.10.9_2": "sugatāpadānesu jīvamāno sugatātirittāni bhuñjamāno tathāgate arahante sammāsambuddhe āsādetabbaṁ maññasi.",
  "dn24:2.10.10_0": "Ke ca chave pāthikaputte, kā ca tathāgatānaṁ arahantānaṁ sammāsambuddhānaṁ āsādanā’ti.",
  "dn24:2.11.1_0": "Yato kho, bhaggava,",
  "dn24:2.11.1_1": "jāliyo dārupattikantevāsī imināpi opammena neva asakkhi acelaṁ pāthikaputtaṁ tamhā āsanā cāvetuṁ.",
  "dn24:2.11.2_0": "Atha taṁ parisaṁ āgantvā evamārocesi:",
  "dn24:2.11.3_0": "‘parābhūtarūpo, bho,",
  "dn24:2.11.3_1": "acelo pāthikaputto āyāmi āvuso, āyāmi,",
  "dn24:2.11.3_2": "āvusoti vatvā tattheva saṁsappati,",
  "dn24:2.11.3_3": "na sakkoti āsanāpi vuṭṭhātun’ti.",
  "dn24:2.12.1_0": "Evaṁ vutte, ahaṁ, bhaggava, taṁ parisaṁ etadavocaṁ:",
  "dn24:2.12.2_0": "‘abhabbo kho, āvuso,",
  "dn24:2.12.2_1": "acelo pāthikaputto taṁ vācaṁ appahāya taṁ cittaṁ appahāya taṁ diṭṭhiṁ appaṭinissajjitvā mama sammukhībhāvaṁ āgantuṁ.",
  "dn24:2.12.3_0": "Sacepissa evamassa—",
  "dn24:2.12.4_0": "ahaṁ taṁ vācaṁ appahāya taṁ cittaṁ appahāya taṁ diṭṭhiṁ appaṭinissajjitvā samaṇassa gotamassa sammukhībhāvaṁ gaccheyyanti,",
  "dn24:2.12.4_1": "muddhāpi tassa vipateyya.",
  "dn24:2.12.5_0": "Sacepāyasmantānaṁ licchavīnaṁ evamassa—",
  "dn24:2.12.6_0": "mayaṁ acelaṁ pāthikaputtaṁ varattāhi bandhitvā nāgehi āviñcheyyāmāti.",
  "dn24:2.12.6_1": "Tā varattā chijjeyyuṁ pāthikaputto vā.",
  "dn24:2.12.7_0": "Abhabbo pana acelo pāthikaputto taṁ vācaṁ appahāya taṁ cittaṁ appahāya taṁ diṭṭhiṁ appaṭinissajjitvā mama sammukhībhāvaṁ āgantuṁ.",
  "dn24:2.12.8_0": "Sacepissa evamassa—ahaṁ taṁ vācaṁ appahāya taṁ cittaṁ appahāya taṁ diṭṭhiṁ appaṭinissajjitvā samaṇassa gotamassa sammukhībhāvaṁ gaccheyyanti,",
  "dn24:2.12.8_1": "muddhāpi tassa vipateyyā’ti.",
  "dn24:2.13.1_0": "Atha khvāhaṁ, bhaggava,",
  "dn24:2.13.1_1": "taṁ parisaṁ dhammiyā kathāya sandassesiṁ samādapesiṁ samuttejesiṁ sampahaṁsesiṁ,",
  "dn24:2.13.1_2": "taṁ parisaṁ dhammiyā kathāya sandassetvā samādapetvā samuttejetvā sampahaṁsetvā mahābandhanā mokkhaṁ",
  "dn24:2.13.1_3": "karitvā caturāsītipāṇasahassāni mahāviduggā uddharitvā tejodhātuṁ samāpajjitvā sattatālaṁ vehāsaṁ abbhuggantvā",
  "dn24:2.13.1_4": "aññaṁ sattatālampi acciṁ abhinimminitvā pajjalitvā dhūmāyitvā mahāvane kūṭāgārasālāyaṁ paccuṭṭhāsiṁ.",
  "dn24:2.13.2_0": "Atha kho, bhaggava,",
  "dn24:2.13.2_1": "sunakkhatto licchaviputto yenāhaṁ tenupasaṅkami;",
  "dn24:2.13.2_2": "upasaṅkamitvā maṁ abhivādetvā ekamantaṁ nisīdi.",
  "dn24:2.13.2_3": "Ekamantaṁ nisinnaṁ kho ahaṁ, bhaggava,",
  "dn24:2.13.2_4": "sunakkhattaṁ licchaviputtaṁ etadavocaṁ:",
  "dn24:2.13.3_0": "‘Taṁ kiṁ maññasi, sunakkhatta,",
  "dn24:2.13.4_0": "yatheva te ahaṁ acelaṁ pāthikaputtaṁ ārabbha byākāsiṁ, tatheva taṁ vipākaṁ aññathā vā’ti?",
  "dn24:2.13.5_0": "‘Yatheva me, bhante,",
  "dn24:2.13.5_1": "bhagavā acelaṁ pāthikaputtaṁ ārabbha byākāsi,",
  "dn24:2.13.5_2": "tatheva taṁ vipākaṁ,",
  "dn24:2.13.5_3": "no aññathā’ti.",
  "dn24:2.13.6_0": "‘Taṁ kiṁ maññasi, sunakkhatta,",
  "dn24:2.13.7_0": "yadi evaṁ sante kataṁ vā hoti uttari manussadhammā iddhipāṭihāriyaṁ, akataṁ vā’ti?",
  "dn24:2.13.8_0": "‘Addhā kho, bhante, evaṁ sante kataṁ hoti uttari manussadhammā iddhipāṭihāriyaṁ, no akatan’ti.",
  "dn24:2.13.9_0": "‘Evampi kho maṁ tvaṁ, moghapurisa, uttari manussadhammā iddhipāṭihāriyaṁ karontaṁ evaṁ vadesi—",
  "dn24:2.13.10_0": "na hi pana me, bhante, bhagavā uttari manussadhammā iddhipāṭihāriyaṁ karotīti.",
  "dn24:2.13.11_0": "Passa, moghapurisa, yāvañca te idaṁ aparaddhan’ti.",
  "dn24:2.13.12_0": "Evampi kho, bhaggava,",
  "dn24:2.13.12_1": "sunakkhatto licchaviputto mayā vuccamāno apakkameva imasmā dhammavinayā,",
  "dn24:2.13.12_2": "yathā taṁ āpāyiko nerayiko.",
  "dn24:2.14.0_0": "6. Aggaññapaññattikathā",
  "dn24:2.14.1_0": "Aggaññañcāhaṁ, bhaggava, pajānāmi.",
  "dn24:2.14.2_0": "Tañca pajānāmi,",
  "dn24:2.14.2_1": "tato ca uttaritaraṁ pajānāmi,",
  "dn24:2.14.2_2": "tañca pajānaṁ na parāmasāmi,",
  "dn24:2.14.2_3": "aparāmasato ca me paccattaññeva nibbuti viditā,",
  "dn24:2.14.2_4": "yadabhijānaṁ tathāgato no anayaṁ āpajjati.",
  "dn24:2.14.3_0": "Santi, bhaggava, eke samaṇabrāhmaṇā issarakuttaṁ brahmakuttaṁ ācariyakaṁ aggaññaṁ paññapenti.",
  "dn24:2.14.4_0": "Tyāhaṁ upasaṅkamitvā evaṁ vadāmi:",
  "dn24:2.14.5_0": "‘saccaṁ kira tumhe āyasmanto issarakuttaṁ brahmakuttaṁ ācariyakaṁ aggaññaṁ paññapethā’ti?",
  "dn24:2.14.6_0": "Te ca me evaṁ puṭṭhā, ‘āmo’ti paṭijānanti.",
  "dn24:2.14.7_0": "Tyāhaṁ evaṁ vadāmi:",
  "dn24:2.14.8_0": "‘kathaṁvihitakaṁ pana tumhe āyasmanto issarakuttaṁ brahmakuttaṁ ācariyakaṁ aggaññaṁ paññapethā’ti?",
  "dn24:2.14.9_0": "Te mayā puṭṭhā na sampāyanti, asampāyantā mamaññeva paṭipucchanti.",
  "dn24:2.14.10_0": "Tesāhaṁ puṭṭho byākaromi:",
  "dn24:2.14.11_0": "‘Hoti kho so, āvuso, samayo yaṁ kadāci karahaci dīghassa addhuno accayena ayaṁ loko saṁvaṭṭati.",
  "dn24:2.14.12_0": "Saṁvaṭṭamāne loke yebhuyyena sattā ābhassarasaṁvattanikā honti.",
  "dn24:2.14.13_0": "Te tattha honti manomayā pītibhakkhā sayaṁpabhā antalikkhacarā subhaṭṭhāyino ciraṁ dīghamaddhānaṁ tiṭṭhanti.",
  "dn24:2.15.1_0": "Hoti kho so, āvuso, samayo yaṁ kadāci karahaci dīghassa addhuno accayena ayaṁ loko vivaṭṭati.",
  "dn24:2.15.2_0": "Vivaṭṭamāne loke suññaṁ brahmavimānaṁ pātubhavati.",
  "dn24:2.15.3_0": "Atha kho aññataro satto āyukkhayā vā puññakkhayā vā ābhassarakāyā cavitvā suññaṁ brahmavimānaṁ upapajjati.",
  "dn24:2.15.4_0": "So tattha hoti manomayo pītibhakkho sayampabho antalikkhacaro subhaṭṭhāyī,",
  "dn24:2.15.4_1": "ciraṁ dīghamaddhānaṁ tiṭṭhati.",
  "dn24:2.16.1_0": "Tassa tattha ekakassa dīgharattaṁ nivusitattā anabhirati paritassanā uppajjati—",
  "dn24:2.16.2_0": "aho vata aññepi sattā itthattaṁ āgaccheyyunti.",
  "dn24:2.16.3_0": "Atha aññepi sattā āyukkhayā vā puññakkhayā vā ābhassarakāyā cavitvā suññaṁ brahmavimānaṁ upapajjanti tassa sattassa sahabyataṁ.",
  "dn24:2.16.4_0": "Tepi tattha honti manomayā pītibhakkhā sayaṁpabhā antalikkhacarā subhaṭṭhāyino,",
  "dn24:2.16.4_1": "ciraṁ dīghamaddhānaṁ tiṭṭhanti.",
  "dn24:2.17.1_0": "Tatrāvuso, yo so satto paṭhamaṁ upapanno, tassa evaṁ hoti—",
  "dn24:2.17.2_0": "ahamasmi brahmā mahābrahmā abhibhū anabhibhūto aññadatthudaso vasavattī issaro kattā nimmātā seṭṭho sajitā vasī pitā bhūtabhabyānaṁ,",
  "dn24:2.17.2_1": "mayā ime sattā nimmitā.",
  "dn24:2.17.3_0": "Taṁ kissa hetu?",
  "dn24:2.17.4_0": "Mamañhi pubbe etadahosi—",
  "dn24:2.17.5_0": "aho vata aññepi sattā itthattaṁ āgaccheyyunti;",
  "dn24:2.17.6_0": "iti mama ca manopaṇidhi. Ime ca sattā itthattaṁ āgatāti.",
  "dn24:2.17.7_0": "Yepi te sattā pacchā upapannā, tesampi evaṁ hoti—",
  "dn24:2.17.8_0": "ayaṁ kho bhavaṁ brahmā mahābrahmā abhibhū anabhibhūto aññadatthudaso vasavattī issaro kattā nimmātā seṭṭho sajitā vasī pitā bhūtabhabyānaṁ;",
  "dn24:2.17.9_0": "iminā mayaṁ bhotā brahmunā nimmitā.",
  "dn24:2.17.10_0": "Taṁ kissa hetu?",
  "dn24:2.17.11_0": "Imañhi mayaṁ addasāma idha paṭhamaṁ upapannaṁ; mayaṁ panāmha pacchā upapannāti.",
  "dn24:2.17.12_0": "Tatrāvuso,",
  "dn24:2.17.12_1": "yo so satto paṭhamaṁ upapanno,",
  "dn24:2.17.12_2": "so dīghāyukataro ca hoti vaṇṇavantataro ca mahesakkhataro ca.",
  "dn24:2.17.13_0": "Ye pana te sattā pacchā upapannā, te appāyukatarā ca honti dubbaṇṇatarā ca appesakkhatarā ca.",
  "dn24:2.17.14_0": "Ṭhānaṁ kho panetaṁ, āvuso, vijjati, yaṁ aññataro satto tamhā kāyā cavitvā itthattaṁ āgacchati.",
  "dn24:2.17.15_0": "Itthattaṁ āgato samāno agārasmā anagāriyaṁ pabbajati.",
  "dn24:2.17.16_0": "Agārasmā anagāriyaṁ pabbajito samāno ātappamanvāya padhānamanvāya anuyogamanvāya appamādamanvāya sammāmanasikāramanvāya",
  "dn24:2.17.16_1": "tathārūpaṁ cetosamādhiṁ phusati,",
  "dn24:2.17.16_2": "yathāsamāhite citte taṁ pubbenivāsaṁ anussarati;",
  "dn24:2.17.16_3": "tato paraṁ nānussarati.",
  "dn24:2.17.17_0": "So evamāha:",
  "dn24:2.17.18_0": "“yo kho so bhavaṁ brahmā mahābrahmā abhibhū anabhibhūto aññadatthudaso vasavattī issaro kattā nimmātā seṭṭho sajitā vasī pitā bhūtabhabyānaṁ,",
  "dn24:2.17.18_1": "yena mayaṁ bhotā brahmunā nimmitā.",
  "dn24:2.17.18_2": "So nicco dhuvo sassato avipariṇāmadhammo sassatisamaṁ tatheva ṭhassati.",
  "dn24:2.17.19_0": "Ye pana mayaṁ ahumhā tena bhotā brahmunā nimmitā,",
  "dn24:2.17.19_1": "te mayaṁ aniccā addhuvā appāyukā cavanadhammā itthattaṁ āgatā”ti.",
  "dn24:2.17.20_0": "Evaṁvihitakaṁ no tumhe āyasmanto issarakuttaṁ brahmakuttaṁ ācariyakaṁ aggaññaṁ paññapethā’ti.",
  "dn24:2.17.21_0": "Te evamāhaṁsu:",
  "dn24:2.17.22_0": "‘evaṁ kho no, āvuso gotama, sutaṁ, yathevāyasmā gotamo āhā’ti.",
  "dn24:2.17.23_0": "Aggaññañcāhaṁ, bhaggava, pajānāmi.",
  "dn24:2.17.24_0": "Tañca pajānāmi,",
  "dn24:2.17.24_1": "tato ca uttaritaraṁ pajānāmi,",
  "dn24:2.17.24_2": "tañca pajānaṁ na parāmasāmi,",
  "dn24:2.17.24_3": "aparāmasato ca me paccattaññeva nibbuti viditā.",
  "dn24:2.17.24_4": "Yadabhijānaṁ tathāgato no anayaṁ āpajjati.",
  "dn24:2.18.1_0": "Santi, bhaggava, eke samaṇabrāhmaṇā khiḍḍāpadosikaṁ ācariyakaṁ aggaññaṁ paññapenti.",
  "dn24:2.18.2_0": "Tyāhaṁ upasaṅkamitvā evaṁ vadāmi:",
  "dn24:2.18.3_0": "‘saccaṁ kira tumhe āyasmanto khiḍḍāpadosikaṁ ācariyakaṁ aggaññaṁ paññapethā’ti?",
  "dn24:2.18.4_0": "Te ca me evaṁ puṭṭhā ‘āmo’ti paṭijānanti.",
  "dn24:2.18.5_0": "Tyāhaṁ evaṁ vadāmi:",
  "dn24:2.18.6_0": "‘kathaṁvihitakaṁ pana tumhe āyasmanto khiḍḍāpadosikaṁ ācariyakaṁ aggaññaṁ paññapethā’ti?",
  "dn24:2.18.7_0": "Te mayā puṭṭhā na sampāyanti, asampāyantā mamaññeva paṭipucchanti,",
  "dn24:2.18.8_0": "tesāhaṁ puṭṭho byākaromi:",
  "dn24:2.18.9_0": "‘Santāvuso,",
  "dn24:2.18.9_1": "khiḍḍāpadosikā nāma devā.",
  "dn24:2.18.9_2": "Te ativelaṁ hassakhiḍḍāratidhammasamāpannā viharanti.",
  "dn24:2.18.9_3": "Tesaṁ ativelaṁ hassakhiḍḍāratidhammasamāpannānaṁ viharataṁ sati sammussati,",
  "dn24:2.18.9_4": "satiyā sammosā te devā tamhā kāyā cavanti.",
  "dn24:2.18.10_0": "Ṭhānaṁ kho panetaṁ, āvuso, vijjati, yaṁ aññataro satto tamhā kāyā cavitvā itthattaṁ āgacchati,",
  "dn24:2.18.11_0": "itthattaṁ āgato samāno agārasmā anagāriyaṁ pabbajati,",
  "dn24:2.18.12_0": "agārasmā anagāriyaṁ pabbajito samāno ātappamanvāya padhānamanvāya anuyogamanvāya appamādamanvāya sammāmanasikāramanvāya",
  "dn24:2.18.12_1": "tathārūpaṁ cetosamādhiṁ phusati,",
  "dn24:2.18.12_2": "yathāsamāhite citte taṁ pubbenivāsaṁ anussarati;",
  "dn24:2.18.12_3": "tato paraṁ nānussarati.",
  "dn24:2.18.13_0": "So evamāha:",
  "dn24:2.18.14_0": "“ye kho te bhonto devā na khiḍḍāpadosikā te na ativelaṁ hassakhiḍḍāratidhammasamāpannā viharanti.",
  "dn24:2.18.14_1": "Tesaṁ nātivelaṁ hassakhiḍḍāratidhammasamāpannānaṁ viharataṁ sati na sammussati,",
  "dn24:2.18.14_2": "satiyā asammosā te devā tamhā kāyā na cavanti,",
  "dn24:2.18.15_0": "niccā dhuvā sassatā avipariṇāmadhammā sassatisamaṁ tatheva ṭhassanti.",
  "dn24:2.18.16_0": "Ye pana mayaṁ ahumhā khiḍḍāpadosikā te mayaṁ ativelaṁ hassakhiḍḍāratidhammasamāpannā viharimhā,",
  "dn24:2.18.16_1": "tesaṁ no ativelaṁ hassakhiḍḍāratidhammasamāpannānaṁ viharataṁ sati sammussati,",
  "dn24:2.18.16_2": "satiyā sammosā evaṁ mayaṁ tamhā kāyā cutā,",
  "dn24:2.18.17_0": "aniccā addhuvā appāyukā cavanadhammā itthattaṁ āgatā”ti.",
  "dn24:2.18.18_0": "Evaṁvihitakaṁ no tumhe āyasmanto khiḍḍāpadosikaṁ ācariyakaṁ aggaññaṁ paññapethā’ti.",
  "dn24:2.18.19_0": "Te evamāhaṁsu:",
  "dn24:2.18.20_0": "‘evaṁ kho no, āvuso gotama, sutaṁ, yathevāyasmā gotamo āhā’ti.",
  "dn24:2.18.21_0": "Aggaññañcāhaṁ, bhaggava, pajānāmi …pe…",
  "dn24:2.18.22_0": "yadabhijānaṁ tathāgato no anayaṁ āpajjati.",
  "dn24:2.19.1_0": "Santi, bhaggava, eke samaṇabrāhmaṇā manopadosikaṁ ācariyakaṁ aggaññaṁ paññapenti.",
  "dn24:2.19.2_0": "Tyāhaṁ upasaṅkamitvā evaṁ vadāmi:",
  "dn24:2.19.3_0": "‘saccaṁ kira tumhe āyasmanto manopadosikaṁ ācariyakaṁ aggaññaṁ paññapethā’ti?",
  "dn24:2.19.4_0": "Te ca me evaṁ puṭṭhā ‘āmo’ti paṭijānanti.",
  "dn24:2.19.5_0": "Tyāhaṁ evaṁ vadāmi:",
  "dn24:2.19.6_0": "‘kathaṁvihitakaṁ pana tumhe āyasmanto manopadosikaṁ ācariyakaṁ aggaññaṁ paññapethā’ti?",
  "dn24:2.19.7_0": "Te mayā puṭṭhā na sampāyanti, asampāyantā mamaññeva paṭipucchanti.",
  "dn24:2.19.8_0": "Tesāhaṁ puṭṭho byākaromi:",
  "dn24:2.19.9_0": "‘Santāvuso,",
  "dn24:2.19.9_1": "manopadosikā nāma devā.",
  "dn24:2.19.9_2": "Te ativelaṁ aññamaññaṁ upanijjhāyanti.",
  "dn24:2.19.9_3": "Te ativelaṁ aññamaññaṁ upanijjhāyantā aññamaññamhi cittāni padūsenti.",
  "dn24:2.19.9_4": "Te aññamaññaṁ paduṭṭhacittā kilantakāyā kilantacittā.",
  "dn24:2.19.9_5": "Te devā tamhā kāyā cavanti.",
  "dn24:2.19.10_0": "Ṭhānaṁ kho panetaṁ, āvuso, vijjati, yaṁ aññataro satto tamhā kāyā cavitvā itthattaṁ āgacchati.",
  "dn24:2.19.11_0": "Itthattaṁ āgato samāno agārasmā anagāriyaṁ pabbajati.",
  "dn24:2.19.12_0": "Agārasmā anagāriyaṁ pabbajito samāno ātappamanvāya padhānamanvāya anuyogamanvāya appamādamanvāya sammāmanasikāramanvāya",
  "dn24:2.19.12_1": "tathārūpaṁ cetosamādhiṁ phusati,",
  "dn24:2.19.12_2": "yathāsamāhite citte taṁ pubbenivāsaṁ anussarati,",
  "dn24:2.19.12_3": "tato paraṁ nānussarati.",
  "dn24:2.19.13_0": "So evamāha:",
  "dn24:2.19.14_0": "“ye kho te bhonto devā na manopadosikā te nātivelaṁ aññamaññaṁ upanijjhāyanti.",
  "dn24:2.19.14_1": "Te nātivelaṁ aññamaññaṁ upanijjhāyantā aññamaññamhi cittāni nappadūsenti.",
  "dn24:2.19.14_2": "Te aññamaññaṁ appaduṭṭhacittā akilantakāyā akilantacittā.",
  "dn24:2.19.14_3": "Te devā tamhā kāyā na cavanti,",
  "dn24:2.19.15_0": "niccā dhuvā sassatā avipariṇāmadhammā sassatisamaṁ tatheva ṭhassanti.",
  "dn24:2.19.16_0": "Ye pana mayaṁ ahumhā manopadosikā,",
  "dn24:2.19.16_1": "te mayaṁ ativelaṁ aññamaññaṁ upanijjhāyimhā.",
  "dn24:2.19.16_2": "Te mayaṁ ativelaṁ aññamaññaṁ upanijjhāyantā aññamaññamhi cittāni padūsimhā.",
  "dn24:2.19.16_3": "Te mayaṁ aññamaññaṁ paduṭṭhacittā kilantakāyā kilantacittā.",
  "dn24:2.19.16_4": "Evaṁ mayaṁ tamhā kāyā cutā,",
  "dn24:2.19.17_0": "aniccā addhuvā appāyukā cavanadhammā itthattaṁ āgatā”ti.",
  "dn24:2.19.18_0": "Evaṁvihitakaṁ no tumhe āyasmanto manopadosikaṁ ācariyakaṁ aggaññaṁ paññapethā’ti.",
  "dn24:2.19.19_0": "Te evamāhaṁsu:",
  "dn24:2.19.20_0": "‘evaṁ kho no, āvuso gotama, sutaṁ, yathevāyasmā gotamo āhā’ti.",
  "dn24:2.19.21_0": "Aggaññañcāhaṁ, bhaggava, pajānāmi …pe…",
  "dn24:2.19.22_0": "yadabhijānaṁ tathāgato no anayaṁ āpajjati.",
  "dn24:2.20.1_0": "Santi, bhaggava, eke samaṇabrāhmaṇā adhiccasamuppannaṁ ācariyakaṁ aggaññaṁ paññapenti.",
  "dn24:2.20.2_0": "Tyāhaṁ upasaṅkamitvā evaṁ vadāmi:",
  "dn24:2.20.3_0": "‘saccaṁ kira tumhe āyasmanto adhiccasamuppannaṁ ācariyakaṁ aggaññaṁ paññapethā’ti?",
  "dn24:2.20.4_0": "Te ca me evaṁ puṭṭhā ‘āmo’ti paṭijānanti.",
  "dn24:2.20.5_0": "Tyāhaṁ evaṁ vadāmi:",
  "dn24:2.20.6_0": "‘kathaṁvihitakaṁ pana tumhe āyasmanto adhiccasamuppannaṁ ācariyakaṁ aggaññaṁ paññapethā’ti?",
  "dn24:2.20.7_0": "Te mayā puṭṭhā na sampāyanti, asampāyantā mamaññeva paṭipucchanti.",
  "dn24:2.20.8_0": "Tesāhaṁ puṭṭho byākaromi:",
  "dn24:2.20.9_0": "‘Santāvuso, asaññasattā nāma devā.",
  "dn24:2.20.10_0": "Saññuppādā ca pana te devā tamhā kāyā cavanti.",
  "dn24:2.20.11_0": "Ṭhānaṁ kho panetaṁ, āvuso, vijjati yaṁ aññataro satto tamhā kāyā cavitvā itthattaṁ āgacchati.",
  "dn24:2.20.12_0": "Itthattaṁ āgato samāno agārasmā anagāriyaṁ pabbajati.",
  "dn24:2.20.13_0": "Agārasmā anagāriyaṁ pabbajito samāno ātappamanvāya padhānamanvāya anuyogamanvāya appamādamanvāya sammāmanasikāramanvāya",
  "dn24:2.20.13_1": "tathārūpaṁ cetosamādhiṁ phusati,",
  "dn24:2.20.13_2": "yathāsamāhite citte taṁ saññuppādaṁ anussarati,",
  "dn24:2.20.13_3": "tato paraṁ nānussarati’.",
  "dn24:2.20.14_0": "So evamāha:",
  "dn24:2.20.15_0": "‘adhiccasamuppanno attā ca loko ca.",
  "dn24:2.20.16_0": "Taṁ kissa hetu?",
  "dn24:2.20.17_0": "Ahañhi pubbe nāhosiṁ, somhi etarahi ahutvā santatāya pariṇato’ti.",
  "dn24:2.20.18_0": "‘Evaṁvihitakaṁ no tumhe āyasmanto adhiccasamuppannaṁ ācariyakaṁ aggaññaṁ paññapethā’ti?",
  "dn24:2.20.19_0": "Te evamāhaṁsu:",
  "dn24:2.20.20_0": "‘evaṁ kho no, āvuso gotama, sutaṁ yathevāyasmā gotamo āhā’ti.",
  "dn24:2.20.21_0": "Aggaññañcāhaṁ, bhaggava,",
  "dn24:2.20.21_1": "pajānāmi tañca pajānāmi,",
  "dn24:2.20.21_2": "tato ca uttaritaraṁ pajānāmi,",
  "dn24:2.20.21_3": "tañca pajānaṁ na parāmasāmi,",
  "dn24:2.20.21_4": "aparāmasato ca me paccattaññeva nibbuti viditā.",
  "dn24:2.20.22_0": "Yadabhijānaṁ tathāgato no anayaṁ āpajjati.",
  "dn24:2.21.1_0": "Evaṁvādiṁ kho maṁ, bhaggava,",
  "dn24:2.21.1_1": "evamakkhāyiṁ eke samaṇabrāhmaṇā asatā tucchā musā abhūtena abbhācikkhanti:",
  "dn24:2.21.2_0": "‘viparīto samaṇo gotamo bhikkhavo ca.",
  "dn24:2.21.3_0": "Samaṇo gotamo evamāha—",
  "dn24:2.21.4_0": "yasmiṁ samaye subhaṁ vimokkhaṁ upasampajja viharati, sabbaṁ tasmiṁ samaye asubhantveva pajānātī’ti.",
  "dn24:2.21.5_0": "Na kho panāhaṁ, bhaggava, evaṁ vadāmi:",
  "dn24:2.21.6_0": "‘yasmiṁ samaye subhaṁ vimokkhaṁ upasampajja viharati, sabbaṁ tasmiṁ samaye asubhantveva pajānātī’ti.",
  "dn24:2.21.7_0": "Evañca khvāhaṁ, bhaggava, vadāmi:",
  "dn24:2.21.8_0": "‘yasmiṁ samaye subhaṁ vimokkhaṁ upasampajja viharati, subhantveva tasmiṁ samaye pajānātī’”ti.",
  "dn24:2.21.9_0": "“Te ca, bhante, viparītā, ye bhagavantaṁ viparītato dahanti bhikkhavo ca.",
  "dn24:2.21.10_0": "Evaṁpasanno ahaṁ, bhante,",
  "dn24:2.21.10_1": "bhagavati.",
  "dn24:2.21.10_2": "Pahoti me bhagavā tathā dhammaṁ desetuṁ,",
  "dn24:2.21.10_3": "yathā ahaṁ subhaṁ vimokkhaṁ upasampajja vihareyyan”ti.",
  "dn24:2.21.11_0": "“Dukkaraṁ kho etaṁ, bhaggava,",
  "dn24:2.21.11_1": "tayā aññadiṭṭhikena aññakhantikena aññarucikena aññatrāyogena aññatrācariyakena subhaṁ vimokkhaṁ upasampajja viharituṁ.",
  "dn24:2.21.12_0": "Iṅgha tvaṁ, bhaggava, yo ca te ayaṁ mayi pasādo, tameva tvaṁ sādhukamanurakkhā”ti.",
  "dn24:2.21.13_0": "“Sace taṁ, bhante,",
  "dn24:2.21.13_1": "mayā dukkaraṁ aññadiṭṭhikena aññakhantikena aññarucikena aññatrāyogena aññatrācariyakena subhaṁ vimokkhaṁ upasampajja viharituṁ.",
  "dn24:2.21.14_0": "Yo ca me ayaṁ, bhante, bhagavati pasādo, tamevāhaṁ sādhukamanurakkhissāmī”ti.",
  "dn24:2.21.15_0": "Idamavoca bhagavā.",
  "dn24:2.21.16_0": "Attamano bhaggavagotto paribbājako bhagavato bhāsitaṁ abhinandīti.",
  "dn24:2.21.17_0": "Pāthikasuttaṁ niṭṭhitaṁ paṭhamaṁ."
}