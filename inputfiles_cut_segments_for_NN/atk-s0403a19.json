{
  "atk-s0403a19:0_0": "(20) 5. Brāhmaṇavaggo",
  "atk-s0403a19:1_0": "1. Soṇasuttavaṇṇanā",
  "atk-s0403a19:2_0": "191.",
  "atk-s0403a19:2_1": "Pañcamassa paṭhame brāhmaṇadhammāti brāhmaṇasabhāvā.",
  "atk-s0403a19:2_2": "Sunakhesūti kukkuresu.",
  "atk-s0403a19:2_3": "Neva kiṇanti na vikkiṇantīti na gaṇhantā kiṇanti,",
  "atk-s0403a19:2_4": "na dadantā vikkiṇanti.",
  "atk-s0403a19:2_5": "Sampiyeneva saṁvāsaṁ saṁbandhāya sampavattentīti piyo piyaṁ upasaṅkamitvā paveṇiyā bandhanatthaṁ saṁvāsaṁ pavattayanti.",
  "atk-s0403a19:2_6": "Udarāvadehakanti udaraṁ avadihitvā upacinitvā pūretvā.",
  "atk-s0403a19:2_7": "Avasesaṁ ādāya pakkamantīti yaṁ bhuñjituṁ na sakkonti,",
  "atk-s0403a19:2_8": "taṁ bhaṇḍikaṁ katvā gahetvā gacchanti.",
  "atk-s0403a19:2_9": "Imasmiṁ sutte vaṭṭameva kathitaṁ.",
  "atk-s0403a19:3_0": "2. Doṇabrāhmaṇasuttavaṇṇanā",
  "atk-s0403a19:4_0": "192.",
  "atk-s0403a19:4_1": "Dutiye tvampi noti tvampi nu.",
  "atk-s0403a19:4_2": "Pavattāroti pavattayitāro.",
  "atk-s0403a19:4_3": "Yesanti yesaṁ santakaṁ.",
  "atk-s0403a19:4_4": "Mantapadanti vedasaṅkhātaṁ mantameva.",
  "atk-s0403a19:4_5": "Gītanti aṭṭhakādīhi dasahi porāṇakabrāhmaṇehi sarasampattivasena sajjhāyitaṁ.",
  "atk-s0403a19:4_6": "Pavuttanti aññesaṁ vuttaṁ,",
  "atk-s0403a19:4_7": "vācitanti attho.",
  "atk-s0403a19:4_8": "Samīhitanti samupabyūḷhaṁ rāsikataṁ,",
  "atk-s0403a19:4_9": "piṇḍaṁ katvā ṭhapitanti attho.",
  "atk-s0403a19:4_10": "Tadanugāyantīti etarahi brāhmaṇā taṁ tehi pubbehi gītaṁ anugāyanti anusajjhāyanti.",
  "atk-s0403a19:4_11": "Tadanubhāsantīti taṁ anubhāsanti.",
  "atk-s0403a19:4_12": "Idaṁ purimasseva vevacanaṁ.",
  "atk-s0403a19:4_13": "Bhāsitamanubhāsantīti tehi bhāsitaṁ anubhāsanti.",
  "atk-s0403a19:4_14": "Sajjhāyitamanusajjhāyantīti tehi sajjhāyitaṁ anusajjhāyanti.",
  "atk-s0403a19:4_15": "Vācitamanuvācentīti tehi aññesaṁ vācitaṁ anuvācenti.",
  "atk-s0403a19:4_16": "Seyyathidanti te katameti attho.",
  "atk-s0403a19:4_17": "Aṭṭhakotiādīni tesaṁ nāmāni.",
  "atk-s0403a19:4_18": "Te kira dibbena cakkhunā oloketvā parūpaghātaṁ akatvā kassapasammāsambuddhassa bhagavato pāvacanena saha saṁsandetvā mante ganthesuṁ.",
  "atk-s0403a19:4_19": "Aparāpare pana brāhmaṇā pāṇātipātādīni pakkhipitvā tayo vede bhinditvā buddhavacanena saddhiṁ viruddhe akaṁsu.",
  "atk-s0403a19:4_20": "Tyāssu’meti ettha assūti nipātamattaṁ,",
  "atk-s0403a19:4_21": "te brāhmaṇā ime pañca brāhmaṇe paññāpentīti attho.",
  "atk-s0403a19:5_0": "Mante adhīyamānoti vede sajjhāyanto gaṇhanto.",
  "atk-s0403a19:5_1": "Ācariyadhananti ācariyadakkhiṇaṁ ācariyabhāgaṁ.",
  "atk-s0403a19:5_2": "Na issatthenāti na yodhājīvakammena uppādeti.",
  "atk-s0403a19:5_3": "Na rājaporisenāti na rājupaṭṭhākabhāvena.",
  "atk-s0403a19:5_4": "Kevalaṁ bhikkhācariyāyāti suddhāya bhikkhācariyāya eva.",
  "atk-s0403a19:5_5": "Kapālaṁanatimaññamānoti taṁ bhikkhābhājanaṁ anatimaññamāno.",
  "atk-s0403a19:5_6": "So hi puṇṇapattaṁ ādāya sīsaṁ nhāto kuladvāresu ṭhatvā “ahaṁ aṭṭhacattālīsa vassāni komārabrahmacariyaṁ cariṁ,",
  "atk-s0403a19:5_7": "mantāpi me gahitā,",
  "atk-s0403a19:5_8": "ācariyassa ācariyadhanaṁ dassāmi,",
  "atk-s0403a19:5_9": "dhanaṁ me dethā”ti yācati.",
  "atk-s0403a19:5_10": "Taṁ sutvā manussā yathāsatti yathābalaṁ aṭṭhapi soḷasapi satampi sahassampi denti.",
  "atk-s0403a19:5_11": "Evaṁ sakalagāmaṁ caritvā laddhadhanaṁ ācariyassa niyyādeti.",
  "atk-s0403a19:5_12": "Taṁ sandhāyetaṁ vuttaṁ.",
  "atk-s0403a19:5_13": "Evaṁ kho doṇa brāhmaṇo brahmasamo hotīti evaṁ brahmavihārehi samannāgatattā brāhmaṇo brahmasamo nāma hoti.",
  "atk-s0403a19:6_0": "Nevakayena na vikkayenāti neva attanā kayaṁ katvā gaṇhāti,",
  "atk-s0403a19:6_1": "na parena vikkayaṁ katvā dinnaṁ.",
  "atk-s0403a19:6_2": "Udakūpassaṭṭhanti udakena upassaṭṭhaṁ pariccattaṁ.",
  "atk-s0403a19:6_3": "So hi yasmiṁ kule vayappattā dārikā atthi,",
  "atk-s0403a19:6_4": "gantvā tassa dvāre tiṭṭhati.",
  "atk-s0403a19:6_5": "“Kasmā ṭhitosī”ti vutte “ahaṁ aṭṭhacattālīsa vassāni komārabrahmacariyaṁ cariṁ,",
  "atk-s0403a19:6_6": "taṁ sabbaṁ tumhākaṁ demi,",
  "atk-s0403a19:6_7": "tumhe mayhaṁ dārikaṁ dethā”ti vadati.",
  "atk-s0403a19:6_8": "Te dārikaṁ ānetvā tassa hatthe udakaṁ pātetvā denti.",
  "atk-s0403a19:6_9": "So taṁ udakūpassaṭṭhaṁ bhariyaṁ gaṇhitvā gacchati.",
  "atk-s0403a19:6_10": "Atimīḷhajoti atimīḷhe mahāgūtharāsimhi jāto.",
  "atk-s0403a19:6_11": "Tassa sāti tassa esā.",
  "atk-s0403a19:6_12": "Na davatthāti na kīḷanatthā.",
  "atk-s0403a19:6_13": "Na ratatthāti na kāmaratiatthā.",
  "atk-s0403a19:6_14": "Methunaṁuppādetvāti dhītaraṁ vā puttaṁ vā uppādetvā “idāni paveṇi ghaṭīyissatī”ti nikkhamitvā pabbajati.",
  "atk-s0403a19:6_15": "Sugatiṁ saggaṁ lokanti brahmalokameva sandhāyetaṁ vuttaṁ.",
  "atk-s0403a19:6_16": "Devasamo hotīti dibbavihārehi samannāgatattā devasamo nāma hoti.",
  "atk-s0403a19:7_0": "Tameva puttassādaṁ nikāmayamānoti yvāssa dhītaraṁ vā puttaṁ vā jātaṁ disvā puttapemaṁ puttassādo uppajjati,",
  "atk-s0403a19:7_1": "taṁ patthayamāno icchamāno.",
  "atk-s0403a19:7_2": "Kuṭumbaṁ ajjhāvasatīti kuṭumbaṁ saṇṭhapetvā kuṭumbamajjhe vasati.",
  "atk-s0403a19:7_3": "Sesamettha uttānamevāti.",
  "atk-s0403a19:8_0": "3. Saṅgāravasuttavaṇṇanā",
  "atk-s0403a19:9_0": "193.",
  "atk-s0403a19:9_1": "Tatiye pagevāti paṭhamaññeva.",
  "atk-s0403a19:9_2": "Kāmarāgapariyuṭṭhitenāti kāmarāgaggahitena.",
  "atk-s0403a19:9_3": "Kāmarāgaparetenāti kāmarāgānugatena.",
  "atk-s0403a19:9_4": "Nissaraṇanti tividhaṁ kāmarāgassa nissaraṇaṁ vikkhambhananissaraṇaṁ,",
  "atk-s0403a19:9_5": "tadaṅganissaraṇaṁ,",
  "atk-s0403a19:9_6": "samucchedanissaraṇanti.",
  "atk-s0403a19:9_7": "Tattha asubhe paṭhamajjhānaṁ vikkhambhananissaraṇaṁ nāma,",
  "atk-s0403a19:9_8": "vipassanā tadaṅganissaraṇaṁ nāma,",
  "atk-s0403a19:9_9": "arahattamaggo samucchedanissaraṇaṁ nāma.",
  "atk-s0403a19:9_10": "Taṁ tividhampi nappajānātīti attho.",
  "atk-s0403a19:9_11": "Attatthampītiādīsu arahattasaṅkhāto attano attho attattho nāma,",
  "atk-s0403a19:9_12": "paccayadāyakānaṁ attho parattho nāma,",
  "atk-s0403a19:9_13": "sveva duvidho ubhayattho nāma.",
  "atk-s0403a19:9_14": "Iminā nayena sabbavāresu attho veditabbo.",
  "atk-s0403a19:10_0": "Ayaṁ pana viseso –",
  "atk-s0403a19:10_1": "byāpādassa nissaraṇantiādīsu hi dveva nissaraṇāni vikkhambhananissaraṇañca samucchedanissaraṇañca.",
  "atk-s0403a19:10_2": "Tattha byāpādassa tāva mettāya paṭhamajjhānaṁ vikkhambhananissaraṇaṁ nāma,",
  "atk-s0403a19:10_3": "anāgāmimaggo samucchedanissaraṇaṁ,",
  "atk-s0403a19:10_4": "thinamiddhassa ālokasaññā vikkhambhananissaraṇaṁ,",
  "atk-s0403a19:10_5": "arahattamaggo samucchedanissaraṇaṁ.",
  "atk-s0403a19:10_6": "Uddhaccakukkuccassa yo koci samatho vikkhambhananissaraṇaṁ,",
  "atk-s0403a19:10_7": "uddhaccassa panettha arahattamaggo,",
  "atk-s0403a19:10_8": "kukkuccassa anāgāmimaggo samucchedanissaraṇaṁ.",
  "atk-s0403a19:10_9": "Vicikicchāya dhammavavatthānaṁ vikkhambhananissaraṇaṁ,",
  "atk-s0403a19:10_10": "paṭhamamaggo samucchedanissaraṇaṁ.",
  "atk-s0403a19:11_0": "Yā panettha seyyathāpi, brāhmaṇa,",
  "atk-s0403a19:11_1": "udapatto saṁsaṭṭho lākhāya vātiādikā upamā vuttā,",
  "atk-s0403a19:11_2": "tāsu udapattoti udakabharitā pāti.",
  "atk-s0403a19:11_3": "Saṁsaṭṭhoti vaṇṇabhedakaraṇavasena saṁsaṭṭho.",
  "atk-s0403a19:11_4": "Ukkudhitoti kudhito.",
  "atk-s0403a19:11_5": "Ussadakajātoti usumakajāto.",
  "atk-s0403a19:11_6": "Sevālapaṇakapariyonaddhoti tilabījakādibhedena sevālena vā nīlamaṇḍūkapiṭṭhivaṇṇena vā udakapiṭṭhiṁ chādetvā nibbattena paṇakena pariyonaddho.",
  "atk-s0403a19:11_7": "Vāteritoti vātena erito kampito.",
  "atk-s0403a19:11_8": "Āviloti appasanno.",
  "atk-s0403a19:11_9": "Luḷitoti asannisinno.",
  "atk-s0403a19:11_10": "Kalalībhūtoti kaddamībhūto.",
  "atk-s0403a19:11_11": "Andhakāre nikkhittoti koṭṭhakantarādibhede anālokaṭṭhāne ṭhapito.",
  "atk-s0403a19:11_12": "Imasmiṁ sutte bhagavā tīhi bhavehi desanaṁ nivaṭṭetvā arahattanikūṭena niṭṭhapesi,",
  "atk-s0403a19:11_13": "brāhmaṇo pana saraṇamatte patiṭṭhitoti.",
  "atk-s0403a19:12_0": "4. Kāraṇapālīsuttavaṇṇanā",
  "atk-s0403a19:13_0": "194.",
  "atk-s0403a19:13_1": "Catutthe kāraṇapālīti pāloti tassa nāmaṁ,",
  "atk-s0403a19:13_2": "rājakulānaṁ pana kammante kāretīti kāraṇapālī nāma jāto.",
  "atk-s0403a19:13_3": "Kammantaṁkāretīti pātova uṭṭhāya dvāraṭṭālakapākāre akate kāreti,",
  "atk-s0403a19:13_4": "jiṇṇe paṭijaggāpeti.",
  "atk-s0403a19:13_5": "Piṅgiyāniṁ brāhmaṇanti evaṁnāmakaṁ anāgāmiphale patiṭṭhitaṁ ariyasāvakaṁ brāhmaṇaṁ.",
  "atk-s0403a19:13_6": "So kira pātova uṭṭhāya gandhamālādīni gāhāpetvā satthu santikaṁ gantvā vanditvā gandhamālādīhi pūjetvā nagaraṁ āgacchati,",
  "atk-s0403a19:13_7": "idaṁ brāhmaṇassa devasikaṁ vattanti.",
  "atk-s0403a19:13_8": "Taṁ so evaṁ vattaṁ katvā āgacchantaṁ addasa.",
  "atk-s0403a19:13_9": "Etadavocāti “ayaṁ brāhmaṇo paññavā ñāṇuttaro,",
  "atk-s0403a19:13_10": "kahaṁ nu kho pātova gantvā āgacchatī”ti cintetvā anukkamena santikaṁ āgataṁ sañjānitvā “handa kuto nū”tiādivacanaṁ avoca.",
  "atk-s0403a19:14_0": "Tattha divā divassāti divasassāpi divā,",
  "atk-s0403a19:14_1": "majjhanhikakāleti attho.",
  "atk-s0403a19:14_2": "Paṇḍito maññeti bhavaṁ piṅgiyānī samaṇaṁ gotamaṁ paṇḍitoti maññati,",
  "atk-s0403a19:14_3": "udāhu noti ayamettha attho. Ko cāhaṁ, bhoti, bho,",
  "atk-s0403a19:14_4": "samaṇassa gotamassa paññāveyyattiyajānane ahaṁ ko nāma?",
  "atk-s0403a19:14_5": "Ko ca samaṇassa gotamassa paññāveyyattiyaṁ jānissāmīti kuto cāhaṁ samaṇassa gotamassa paññāveyyattiyaṁ jānissāmi,",
  "atk-s0403a19:14_6": "kena nāma kāraṇena jānissāmīti evaṁ sabbathāpi attano ajānanabhāvaṁ dīpeti.",
  "atk-s0403a19:14_7": "Sopi nūnassa tādisovāti yo samaṇassa gotamassa paññāveyyattiyaṁ jāneyya,",
  "atk-s0403a19:14_8": "sopi nūna dasa pāramiyo pūretvā sabbaññutaṁ patto tādiso buddhoyeva bhaveyya.",
  "atk-s0403a19:14_9": "Sineruṁ vā hi pathaviṁ vā ākāsaṁ vā pametukāmena tappamāṇo daṇḍo vā rajju vā laddhuṁ vaṭṭati,",
  "atk-s0403a19:14_10": "samaṇassa gotamassa paññaṁ jānantenapi tassa ñāṇasadisameva sabbaññutaññāṇaṁ laddhuṁ vaṭṭatīti dīpeti.",
  "atk-s0403a19:14_11": "Ādaravasena panettha āmeḍitaṁ kataṁ.",
  "atk-s0403a19:14_12": "Uḷārāyāti uttamāya seṭṭhāya. Ko cāhaṁ, bhoti, bho,",
  "atk-s0403a19:14_13": "ahaṁ samaṇassa gotamassa pasaṁsane ko nāma.",
  "atk-s0403a19:14_14": "Ko ca samaṇaṁ gotamaṁ pasaṁsissāmīti kena kāraṇena pasaṁsissāmi.",
  "atk-s0403a19:15_0": "Pasatthappasatthoti sabbaguṇānaṁ upari carehi sabbalokapasatthehi attano guṇeheva pasattho,",
  "atk-s0403a19:15_1": "na tassa aññehi pasaṁsanakiccaṁ atthi.",
  "atk-s0403a19:15_2": "Yathā hi campakapupphaṁ vā nīluppalaṁ vā padumaṁ vā lohitacandanaṁ vā attano vaṇṇagandhasiriyāva pāsādikañceva sugandhañca,",
  "atk-s0403a19:15_3": "na tassa āgantukehi vaṇṇagandhehi thomanakiccaṁ atthi.",
  "atk-s0403a19:15_4": "Yathā ca maṇiratanaṁ vā candamaṇḍalaṁ vā attano ālokeneva obhāsati,",
  "atk-s0403a19:15_5": "na tassa aññena obhāsanakiccaṁ atthi,",
  "atk-s0403a19:15_6": "evaṁ samaṇo gotamo sabbalokapasatthehi attano guṇeheva pasattho thomito,",
  "atk-s0403a19:15_7": "sabbalokassa seṭṭhataṁ pāpito.",
  "atk-s0403a19:15_8": "Na tassa aññena pasaṁsanakiccaṁ atthi.",
  "atk-s0403a19:16_0": "Pasatthehi vā pasatthotipi pasatthappasattho.",
  "atk-s0403a19:16_1": "Ke pana pasatthā nāma?",
  "atk-s0403a19:16_2": "Rājā pasenadi kosalo kāsikosalavāsikehi pasattho,",
  "atk-s0403a19:16_3": "bimbisāro aṅgamagadhavāsīhi,",
  "atk-s0403a19:16_4": "vesālikā licchavī vajjitaṭṭhavāsīhi pasatthā,",
  "atk-s0403a19:16_5": "pāveyyakā mallā kosinārakā mallā aññepi te te khattiyā tehi tehi jānapadehi pasatthā,",
  "atk-s0403a19:16_6": "caṅkiādayo brāhmaṇā brāhmaṇagaṇehi,",
  "atk-s0403a19:16_7": "anāthapiṇḍikādayo upāsakā upāsakagaṇehi,",
  "atk-s0403a19:16_8": "visākhāādikā upāsikā anekasatāhi upāsikāhi,",
  "atk-s0403a19:16_9": "sakuludāyiādayo paribbājakā anekehi paribbājakasatehi,",
  "atk-s0403a19:16_10": "uppalavaṇṇattheriādikā mahāsāvikā anekehi bhikkhunisatehi,",
  "atk-s0403a19:16_11": "sāriputtattherādayo mahātherā anekasatehi bhikkhūhi,",
  "atk-s0403a19:16_12": "sakkādayo devā anekasahassehi devehi,",
  "atk-s0403a19:16_13": "mahābrahmādayo brahmāno anekasahassehi brahmehi pasatthā.",
  "atk-s0403a19:16_14": "Te sabbepi dasabalaṁ thomenti vaṇṇenti pasaṁsantīti bhagavā “pasatthappasattho”ti vuccati.",
  "atk-s0403a19:16_15": "Atthavasanti atthānisaṁsaṁ.",
  "atk-s0403a19:17_0": "Athassa so attano pasādakāraṇaṁ ācikkhanto seyyathāpi, bho,",
  "atk-s0403a19:17_1": "purisotiādimāha.",
  "atk-s0403a19:17_2": "Tattha aggarasaparitittoti bhojanarasesu pāyāso sneharasesu gosappi,",
  "atk-s0403a19:17_3": "kasāvarasesu khuddakamadhu aneḷakaṁ,",
  "atk-s0403a19:17_4": "madhurarasesu sakkarāti evamādayo aggarasā nāma.",
  "atk-s0403a19:17_5": "Tesu yena kenaci parititto ākaṇṭhappamāṇaṁ bhuñjitvā ṭhito.",
  "atk-s0403a19:17_6": "Aññesaṁ hīnānanti aggarasehi aññesaṁ hīnarasānaṁ.",
  "atk-s0403a19:17_7": "Suttasoti suttato,",
  "atk-s0403a19:17_8": "suttabhāvenāti attho.",
  "atk-s0403a19:17_9": "Sesupi eseva nayo.",
  "atk-s0403a19:17_10": "Tato tatoti suttādīsu tato tato.",
  "atk-s0403a19:17_11": "Aññesaṁ puthusamaṇabrāhmaṇāppavādānanti ye aññesaṁ puthūnaṁ samaṇabrāhmaṇānaṁ laddhisaṅkhātappavādā, tesaṁ.",
  "atk-s0403a19:17_12": "Na pihetīti na pattheti,",
  "atk-s0403a19:17_13": "te kathiyamāne sotumpi na icchati.",
  "atk-s0403a19:17_14": "Jighacchādubbalyaparetoti jighacchāya ceva dubbalabhāvena ca anugato.",
  "atk-s0403a19:17_15": "Madhupiṇḍikanti sālipiṭṭhaṁ bhajjitvā catumadhurena yojetvā kataṁ baddhasattupiṇḍikaṁ,",
  "atk-s0403a19:17_16": "madhurapūvameva vā.",
  "atk-s0403a19:17_17": "Adhigaccheyyāti labheyya.",
  "atk-s0403a19:17_18": "Asecanakanti madhurabhāvakaraṇatthāya aññena rasena anāsittakaṁ ojavantaṁ paṇītarasaṁ.",
  "atk-s0403a19:18_0": "Haricandanassāti suvaṇṇavaṇṇacandanassa.",
  "atk-s0403a19:18_1": "Lohitacandanassāti rattavaṇṇacandanassa.",
  "atk-s0403a19:18_2": "Surabhigandhanti sugandhaṁ.",
  "atk-s0403a19:18_3": "Darathādayo vaṭṭadarathā,",
  "atk-s0403a19:18_4": "vaṭṭakilamathā,",
  "atk-s0403a19:18_5": "vaṭṭapariḷāhā eva.",
  "atk-s0403a19:18_6": "Udānaṁ udānesīti udāhāraṁ udāhari.",
  "atk-s0403a19:18_7": "Yathā hi yaṁ telaṁ mānaṁ gahetuṁ na sakkoti,",
  "atk-s0403a19:18_8": "vissanditvā gacchati,",
  "atk-s0403a19:18_9": "taṁ avasekoti vuccati.",
  "atk-s0403a19:18_10": "Yañca jalaṁ taḷākaṁ gahetuṁ na sakkoti,",
  "atk-s0403a19:18_11": "ajjhottharitvā gacchati,",
  "atk-s0403a19:18_12": "taṁ oghoti vuccati.",
  "atk-s0403a19:18_13": "Evamevaṁ yaṁ pītivacanaṁ hadayaṁ gahetuṁ na sakkoti,",
  "atk-s0403a19:18_14": "adhikaṁ hutvā anto asaṇṭhahitvā bahi nikkhamati,",
  "atk-s0403a19:18_15": "taṁ udānanti vuccati.",
  "atk-s0403a19:18_16": "Evarūpaṁ pītimayavacanaṁ nicchāresīti attho.",
  "atk-s0403a19:19_0": "5. Piṅgiyānīsuttavaṇṇanā",
  "atk-s0403a19:20_0": "195.",
  "atk-s0403a19:20_1": "Pañcame nīlāti idaṁ sabbasaṅgāhikaṁ.",
  "atk-s0403a19:20_2": "Nīlavaṇṇātiādi tasseva vibhāgadassanaṁ.",
  "atk-s0403a19:20_3": "Tattha na tesaṁ pakativaṇṇo nīlo,",
  "atk-s0403a19:20_4": "nīlavilepanavilittattā panetaṁ vuttaṁ.",
  "atk-s0403a19:20_5": "Nīlavatthāti paṭadukūlakoseyyādīnipi tesaṁ nīlāneva honti.",
  "atk-s0403a19:20_6": "Nīlālaṅkārāti nīlamaṇīhi nīlapupphehi alaṅkatā,",
  "atk-s0403a19:20_7": "tesaṁ hatthālaṅkāra-assālaṅkāra-rathālaṅkāra-sāṇivitānakañcukāpi sabbe nīlāyeva honti.",
  "atk-s0403a19:20_8": "Iminā nayena sabbapadesu attho veditabbo.",
  "atk-s0403a19:21_0": "Padumaṁyathāti yathā satapattaṁ rattapadumaṁ.",
  "atk-s0403a19:21_1": "Kokanadanti tasseva vevacanaṁ.",
  "atk-s0403a19:21_2": "Pātoti pageva suriyuggamanakāle.",
  "atk-s0403a19:21_3": "Siyāti bhaveyya.",
  "atk-s0403a19:21_4": "Avītagandhanti avigatagandhaṁ.",
  "atk-s0403a19:21_5": "Aṅgīrasanti bhagavato aṅgamaṅgehi rasmiyo niccharanti,",
  "atk-s0403a19:21_6": "tasmā aṅgīrasoti vuccati.",
  "atk-s0403a19:21_7": "Tapantamādiccamivantalikkheti dvisahassadīpaparivāresu catūsu mahādīpesu ālokakaraṇavasena antalikkhe tapantaṁ ādiccaṁ viya virocamānaṁ.",
  "atk-s0403a19:21_8": "Aṅgīrasaṁ passāti attānameva vā mahājanaṁ vā sandhāya evaṁ vadati.",
  "atk-s0403a19:22_0": "6. Mahāsupinasuttavaṇṇanā",
  "atk-s0403a19:23_0": "196.",
  "atk-s0403a19:23_1": "Chaṭṭhe mahāsupināti mahantehi purisehi passitabbato mahantānañca atthānaṁ nimittabhāvato mahāsupinā.",
  "atk-s0403a19:23_2": "Pāturahesunti pākaṭā ahesuṁ.",
  "atk-s0403a19:23_3": "Tattha supinaṁ passanto catūhi kāraṇehi passati dhātukkhobhato vā anubhūtapubbato vā devatopasaṁhārato vā pubbanimittato vāti.",
  "atk-s0403a19:24_0": "Tattha pittādīnaṁ khobhakaraṇapaccayappayogena khubhitadhātuko dhātukkhobhato supinaṁ passati.",
  "atk-s0403a19:24_1": "Passanto ca nānāvidhaṁ supinaṁ passati pabbatā patanto viya,",
  "atk-s0403a19:24_2": "ākāsena gacchanto viya,",
  "atk-s0403a19:24_3": "vāḷamigahatthicorādīhi anubaddho viya ca.",
  "atk-s0403a19:24_4": "Anubhūtapubbato passanto pubbe anubhūtapubbaṁ ārammaṇaṁ passati.",
  "atk-s0403a19:24_5": "Devatopasaṁhārato passantassa devatā atthakāmatāya vā anatthakāmatāya vā atthāya vā anatthāya vā nānāvidhāni ārammaṇāni upasaṁharanti.",
  "atk-s0403a19:24_6": "So tāsaṁ devatānaṁ ānubhāvena tāni ārammaṇāni passati.",
  "atk-s0403a19:24_7": "Pubbanimittato passanto puññāpuññavasena uppajjitukāmassa atthassa vā anatthassa vā pubbanimittabhūtaṁ",
  "atk-s0403a19:24_8": "supinaṁ passati bodhisattamātā viya puttapaṭilābhanimittaṁ,",
  "atk-s0403a19:24_9": "kosalarājā viya soḷasa supine,",
  "atk-s0403a19:24_10": "ayameva bhagavā bodhisattabhūto ime pañca mahāsupine viya cāti.",
  "atk-s0403a19:25_0": "Tattha yaṁ dhātukkhobhato anubhūtapubbato ca supine passati,",
  "atk-s0403a19:25_1": "na taṁ saccaṁ hoti.",
  "atk-s0403a19:25_2": "Yaṁ devatopasaṁhārato passati,",
  "atk-s0403a19:25_3": "taṁ saccaṁ vā hoti alikaṁ vā.",
  "atk-s0403a19:25_4": "Kuddhā hi devatā upāyena vināsetukāmā viparītampi katvā dassenti.",
  "atk-s0403a19:25_5": "Yaṁ pana pubbanimittato passati,",
  "atk-s0403a19:25_6": "taṁ ekantaṁ saccameva hoti.",
  "atk-s0403a19:25_7": "Etesaṁ catunnaṁ mūlakāraṇānaṁ saṁsaggabhedatopi supinabhedo hotiyeva.",
  "atk-s0403a19:26_0": "Taṁ panetaṁ catubbidhampi supinaṁ sekhaputhujjanāva passanti appahīnavipallāsattā,",
  "atk-s0403a19:26_1": "asekhā na passanti pahīnavipallāsattā.",
  "atk-s0403a19:26_2": "Kiṁ panetaṁ passanto sutto passati paṭibuddho,",
  "atk-s0403a19:26_3": "udāhu neva sutto na paṭibuddhoti?",
  "atk-s0403a19:26_4": "Kiñcettha yadi tāva sutto passati,",
  "atk-s0403a19:26_5": "abhidhammavirodho āpajjati.",
  "atk-s0403a19:26_6": "Bhavaṅgacittena hi supati,",
  "atk-s0403a19:26_7": "taṁ rūpanimittādiārammaṇaṁ rāgādisampayuttaṁ vā na hoti.",
  "atk-s0403a19:26_8": "Supinaṁ passantassa ca īdisāni cittāni uppajjanti.",
  "atk-s0403a19:26_9": "Atha paṭibuddho passati,",
  "atk-s0403a19:26_10": "vinayavirodho āpajjati.",
  "atk-s0403a19:26_11": "Yañhi paṭibuddho passati,",
  "atk-s0403a19:26_12": "taṁ sabbohārikacittena passati.",
  "atk-s0403a19:26_13": "Sabbohārikacittena ca kate vītikkame anāpatti nāma natthi.",
  "atk-s0403a19:26_14": "Supinaṁ passantena pana katepi vītikkame ekantaṁ anāpatti eva.",
  "atk-s0403a19:26_15": "Atha neva sutto na paṭibuddho passati,",
  "atk-s0403a19:26_16": "na nāma passati.",
  "atk-s0403a19:26_17": "Evañca sati supinassa abhāvo ca āpajjati?",
  "atk-s0403a19:26_18": "Na abhāvo. Kasmā?",
  "atk-s0403a19:26_19": "Yasmā kapimiddhapareto passati.",
  "atk-s0403a19:26_20": "Vuttañhetaṁ –",
  "atk-s0403a19:26_21": "“kapimiddhapareto kho, mahārāja,",
  "atk-s0403a19:26_22": "supinaṁ passatī”ti.",
  "atk-s0403a19:27_0": "Kapimiddhaparetoti makkaṭaniddāya yutto.",
  "atk-s0403a19:27_1": "Yathā hi makkaṭassa niddā lahuparivattā hoti,",
  "atk-s0403a19:27_2": "evaṁ yā niddā punappunaṁ kusalādicittavokiṇṇattā lahuparivattā,",
  "atk-s0403a19:27_3": "yassā pavattiyaṁ punappunaṁ bhavaṅgato uttaraṇaṁ hoti,",
  "atk-s0403a19:27_4": "tāya yutto supinaṁ passati.",
  "atk-s0403a19:27_5": "Tenāyaṁ supino kusalopi hoti akusalopi abyākatopi.",
  "atk-s0403a19:27_6": "Tattha supinante cetiyavandanadhammassavanadhammadesanādīni karontassa kusalo,",
  "atk-s0403a19:27_7": "pāṇātipātādīni karontassa akusalo,",
  "atk-s0403a19:27_8": "dvīhi antehi mutto āvajjanatadārammaṇakkhaṇe abyākatoti veditabbo.",
  "atk-s0403a19:27_9": "Svāyaṁ dubbalavatthukattā cetanāya paṭisandhiṁ ākaḍḍhituṁ asamattho.",
  "atk-s0403a19:27_10": "Pavatte pana aññehi kusalākusalehi upatthambhito vipākaṁ deti.",
  "atk-s0403a19:27_11": "Kiñcāpi vipākaṁ deti,",
  "atk-s0403a19:27_12": "atha kho avisaye uppannattā abbohārikāva supinantacetanā.",
  "atk-s0403a19:27_13": "So panesa supino kālavasenapi divā tāva diṭṭho na sameti,",
  "atk-s0403a19:27_14": "tathā paṭhamayāme majjhimayāme pacchimayāme ca.",
  "atk-s0403a19:27_15": "Balavapaccūse pana asitapītakhāyite sammā pariṇāmaṁ gate kāyasmiṁ ojāya patiṭṭhitāya aruṇe uggacchamāneva diṭṭho supino sameti.",
  "atk-s0403a19:27_16": "Iṭṭhanimittaṁ supinaṁ passanto iṭṭhaṁ paṭilabhati,",
  "atk-s0403a19:27_17": "aniṭṭhanimittaṁ passanto aniṭṭhaṁ.",
  "atk-s0403a19:28_0": "Ime pana pañca mahāsupine neva lokiyamahājano passati,",
  "atk-s0403a19:28_1": "na mahārājāno,",
  "atk-s0403a19:28_2": "na cakkavattirājāno,",
  "atk-s0403a19:28_3": "na aggasāvakā,",
  "atk-s0403a19:28_4": "na paccekabuddhā,",
  "atk-s0403a19:28_5": "na sammāsambuddhā,",
  "atk-s0403a19:28_6": "eko sabbaññubodhisattoyeva passati.",
  "atk-s0403a19:28_7": "Amhākaṁ pana bodhisatto kadā ime supine passīti?",
  "atk-s0403a19:28_8": "“Sve buddho bhavissāmī”ti cātuddasiyaṁ pakkhassa rattivibhāyanakāle passi.",
  "atk-s0403a19:28_9": "Terasiyantipi vadantiyeva.",
  "atk-s0403a19:28_10": "So ime supine disvā uṭṭhāya pallaṅkaṁ ābhuñjitvā nisinno cintesi –",
  "atk-s0403a19:28_11": "“sace mayā kapilavatthunagare ime supinā diṭṭhā assu,",
  "atk-s0403a19:28_12": "pitu mahārājassa katheyyaṁ.",
  "atk-s0403a19:28_13": "Sace pana me mātā jīveyya,",
  "atk-s0403a19:28_14": "tassā katheyyaṁ.",
  "atk-s0403a19:28_15": "Imasmiṁ kho pana ṭhāne imesaṁ paṭiggāhako nāma natthi,",
  "atk-s0403a19:28_16": "ahameva paṭigaṇhissāmī”ti.",
  "atk-s0403a19:28_17": "Tato “idaṁ imassa pubbanimittaṁ idaṁ imassā”ti sayameva supine paṭiggaṇhitvā uruvelagāme sujātāya dinnaṁ",
  "atk-s0403a19:28_18": "pāyāsaṁ paribhuñjitvā bodhimaṇḍaṁ āruyha bodhiṁ patvā anukkamena jetavane viharanto attano makulabuddhakāle",
  "atk-s0403a19:28_19": "diṭṭhe pañca mahāsupine vitthāretuṁ bhikkhū āmantetvā imaṁ desanaṁ ārabhi.",
  "atk-s0403a19:29_0": "Tattha mahāpathavīti cakkavāḷagabbhaṁ pūretvā ṭhitā mahāpathavī.",
  "atk-s0403a19:29_1": "Mahāsayanaṁ ahosīti sirisayanaṁ ahosi.",
  "atk-s0403a19:29_2": "Ohitoti ṭhapito.",
  "atk-s0403a19:29_3": "So pana na udakasmiṁyeva ṭhapito ahosi,",
  "atk-s0403a19:29_4": "atha kho pācīnasamuddassa uparūparibhāgena gantvā pācīnacakkavāḷamatthake ṭhapito ahosīti veditabbo.",
  "atk-s0403a19:29_5": "Pacchime samudde dakkhiṇe samuddeti etesupi eseva nayo.",
  "atk-s0403a19:29_6": "Tiriyā nāma tiṇajātīti dabbatiṇaṁ vuccati.",
  "atk-s0403a19:29_7": "Nābhiyā uggantvā nabhaṁ āhacca ṭhitā ahosīti naṅgalamattena rattadaṇḍena nābhito uggantvā passantassa",
  "atk-s0403a19:29_8": "passantasseva vidatthimattaṁ ratanamattaṁ byāmamattaṁ yaṭṭhimattaṁ gāvutamattaṁ aḍḍhayojanamattaṁ yojanamattanti",
  "atk-s0403a19:29_9": "evaṁ uggantvā uggantvā anekayojanasahassaṁ nabhaṁ āhacca ṭhitā ahosi.",
  "atk-s0403a19:29_10": "Pādehi ussakkitvāti agganakhato paṭṭhāya pādehi abhiruhitvā.",
  "atk-s0403a19:29_11": "Nānāvaṇṇāti eko nīlavaṇṇo,",
  "atk-s0403a19:29_12": "eko pītavaṇṇo,",
  "atk-s0403a19:29_13": "eko lohitavaṇṇo,",
  "atk-s0403a19:29_14": "eko paṇḍupalāsavaṇṇoti evaṁ nānāvaṇṇā.",
  "atk-s0403a19:29_15": "Setāti paṇḍarā parisuddhā.",
  "atk-s0403a19:29_16": "Mahato mīḷhapabbatassāti tiyojanubbedhassa gūthapabbatassa.",
  "atk-s0403a19:29_17": "Uparūparicaṅkamatīti matthakamatthake caṅkamati.",
  "atk-s0403a19:29_18": "Dīghāyukabuddhā pana tiyojanike mīḷhapabbate anupavisitvā nisinnā viya honti.",
  "atk-s0403a19:30_0": "Evaṁ ettakena ṭhānena pubbanimittāni dassetvā idāni saha pubbanimittehi paṭilābhaṁ dassetuṁ yampi,",
  "atk-s0403a19:30_1": "bhikkhavetiādimāha.",
  "atk-s0403a19:30_2": "Tattha sabbaguṇadāyakattā buddhānaṁ arahattamaggo anuttarā sammāsambodhi nāma.",
  "atk-s0403a19:30_3": "Tasmā yaṁ so cakkavāḷamahāpathaviṁ sirisayanabhūtaṁ addasa,",
  "atk-s0403a19:30_4": "taṁ buddhabhāvassa pubbanimittaṁ.",
  "atk-s0403a19:30_5": "Yaṁ himavantapabbatarājānaṁ bimbohanaṁ addasa,",
  "atk-s0403a19:30_6": "taṁ sabbaññutaññāṇabimbohanassa pubbanimittaṁ.",
  "atk-s0403a19:30_7": "Yaṁ cattāro hatthapāde cakkavāḷamatthake ṭhite addasa,",
  "atk-s0403a19:30_8": "taṁ dhammacakkassa appaṭivattiyabhāve pubbanimittaṁ.",
  "atk-s0403a19:30_9": "Yaṁ attānaṁ uttānakaṁ nipannaṁ addasa,",
  "atk-s0403a19:30_10": "taṁ tīsu bhavesu avakujjānaṁ sattānaṁ uttānamukhabhāvassa pubbanimittaṁ.",
  "atk-s0403a19:30_11": "Yaṁ akkhīni ummīletvā passanto viya ahosi,",
  "atk-s0403a19:30_12": "taṁ dibbacakkhupaṭilābhassa pubbanimittaṁ.",
  "atk-s0403a19:30_13": "Yaṁ yāva bhavaggā ekālokaṁ ahosi,",
  "atk-s0403a19:30_14": "taṁ anāvaraṇañāṇassa pubbanimittaṁ.",
  "atk-s0403a19:30_15": "Sesaṁ pāḷivaseneva veditabbanti.",
  "atk-s0403a19:31_0": "7. Vassasuttavaṇṇanā",
  "atk-s0403a19:32_0": "197.",
  "atk-s0403a19:32_1": "Sattame nemittāti nimittapāṭhakā.",
  "atk-s0403a19:32_2": "Tejodhātu pakuppatīti mahāaggikkhandho uppajjati.",
  "atk-s0403a19:32_3": "Pāṇinā udakaṁ sampaṭicchitvāti uppannaṁ utusamuṭṭhānaṁ udakaṁ tiyojanasatena hatthena paṭiggahetvā.",
  "atk-s0403a19:32_4": "Pamattā hontīti attano kīḷāya pamattā honti vippavuṭṭhasatino.",
  "atk-s0403a19:32_5": "Tesañhi sakāya ratiyā “ramāmā”ti citte uppanne akālepi devo vassati,",
  "atk-s0403a19:32_6": "tadabhāve na vassati.",
  "atk-s0403a19:32_7": "Taṁ sandhāyetaṁ vuttaṁ –",
  "atk-s0403a19:32_8": "“na kālavassa”nti.",
  "atk-s0403a19:32_9": "Aṭṭhamanavamāni uttānatthāneva.",
  "atk-s0403a19:33_0": "10. Nissāraṇīyasuttavaṇṇanā",
  "atk-s0403a19:34_0": "200.",
  "atk-s0403a19:34_1": "Dasame nissāraṇīyāti nissaṭā visaññuttā.",
  "atk-s0403a19:34_2": "Dhātuyoti attasuññasabhāvā.",
  "atk-s0403a19:34_3": "Kāmaṁ manasikarototi kāmaṁ manasikarontassa,",
  "atk-s0403a19:34_4": "asubhajjhānato vuṭṭhāya agadaṁ gahetvā visaṁ vīmaṁsanto viya vīmaṁsanatthaṁ kāmābhimukhaṁ cittaṁ pesentassāti attho.",
  "atk-s0403a19:34_5": "Na pakkhandatīti nappavisati.",
  "atk-s0403a19:34_6": "Nappasīdatīti pasādaṁ nāpajjati.",
  "atk-s0403a19:34_7": "Na santiṭṭhatīti nappatiṭṭhahati.",
  "atk-s0403a19:34_8": "Na vimuccatīti na adhimuccati.",
  "atk-s0403a19:34_9": "Yathā pana kukkuṭapattaṁ vā nhārudaddulaṁ vā aggimhi pakkhittaṁ paṭilīyati patikuṭati pativaṭṭati na saṁpasārīyati,",
  "atk-s0403a19:34_10": "evaṁ paṭilīyati na saṁpasārīyati.",
  "atk-s0403a19:34_11": "Nekkhammaṁ kho panāti idha nekkhammaṁ nāma asubhesu paṭhamajjhānaṁ,",
  "atk-s0403a19:34_12": "tadassa manasikaroto cittaṁ pakkhandati.",
  "atk-s0403a19:34_13": "Tassa taṁ cittanti tassa taṁ asubhajjhānacittaṁ.",
  "atk-s0403a19:34_14": "Sugatanti gocare gatattā suṭṭhu gataṁ.",
  "atk-s0403a19:34_15": "Subhāvitanti ahānabhāgiyattā suṭṭhu bhāvitaṁ.",
  "atk-s0403a19:34_16": "Suvuṭṭhitanti kāmato vuṭṭhitaṁ.",
  "atk-s0403a19:34_17": "Suvimuttanti kāmehi suṭṭhu vimuttaṁ.",
  "atk-s0403a19:34_18": "Kāmapaccayā āsavā nāma kāmahetukā cattāro āsavā.",
  "atk-s0403a19:34_19": "Vighātāti dukkhā.",
  "atk-s0403a19:34_20": "Pariḷāhāti kāmarāgapariḷāhā.",
  "atk-s0403a19:34_21": "Na so taṁ vedanaṁ vediyatīti so taṁ kāmavedanaṁ vighātapariḷāhavedanañca na vediyati.",
  "atk-s0403a19:34_22": "Idamakkhātaṁ kāmānaṁ nissaraṇanti idaṁ asubhajjhānaṁ kāmehi nissaṭattā kāmānaṁ nissaraṇanti akkhātaṁ.",
  "atk-s0403a19:34_23": "Yo pana taṁ jhānaṁ pādakaṁ katvā saṅkhāre sammasanto tatiyamaggaṁ patvā anāgāmiphalena nibbānaṁ disvā “puna kāmā nāma natthī”ti jānāti.",
  "atk-s0403a19:34_24": "Tassa cittaṁ accantanissaraṇameva.",
  "atk-s0403a19:34_25": "Sesapadesupi eseva nayo.",
  "atk-s0403a19:35_0": "Ayaṁ pana viseso –",
  "atk-s0403a19:35_1": "dutiyavāre mettājhānāni byāpādassa nissaraṇaṁ nāma.",
  "atk-s0403a19:35_2": "Tatiyavāre karuṇājhānāni vihiṁsāya nissaraṇaṁ nāma.",
  "atk-s0403a19:35_3": "Catutthavāre arūpajjhānāni rūpānaṁ nissaraṇaṁ nāma.",
  "atk-s0403a19:35_4": "Accantanissaraṇañcettha arahattaphalaṁ yojetabbaṁ.",
  "atk-s0403a19:35_5": "Pañcamavāre sakkāyaṁ manasikarototi suddhasaṅkhāre pariggaṇhitvā arahattaṁ pattassa sukkhavipassakassa",
  "atk-s0403a19:35_6": "phalasamāpattito vuṭṭhāya vīmaṁsanatthaṁ pañcupādānakkhandhābhimukhaṁ cittaṁ pesentassa.",
  "atk-s0403a19:35_7": "Idamakkhātaṁ sakkāyassa nissaraṇanti idaṁ arahattamaggena ca phalena ca nibbānaṁ disvā ṭhitassa bhikkhuno",
  "atk-s0403a19:35_8": "“puna sakkāyo natthī”ti uppannaṁ arahattaphalasamāpatticittaṁ sakkāyassa nissaraṇanti akkhātaṁ.",
  "atk-s0403a19:35_9": "Idāni evaṁ sakkāyanissaraṇaṁ nirodhaṁ patvā ṭhitassa khīṇāsavassa vaṇṇaṁ kathento tassa kāmanandīpi nānusetītiādimāha.",
  "atk-s0403a19:35_10": "Tattha nānusetīti na nibbattati.",
  "atk-s0403a19:35_11": "Ananusayāti anibbattiyā.",
  "atk-s0403a19:35_12": "Sesamettha uttānatthamevāti.",
  "atk-s0403a19:36_0": "Brāhmaṇavaggo pañcamo.",
  "atk-s0403a19:37_0": "Catutthapaṇṇāsakaṁ niṭṭhitaṁ.",
  "atk-s0403a19:38_0": "5. Pañcamapaṇṇāsakaṁ"
}