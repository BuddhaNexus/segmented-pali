{
  "tika-vin05t26:0_0": "26. Vassūpanāyikavinicchayakathā",
  "tika-vin05t26:1_0": "179.Vassūpanāyikāti ettha purimikā pacchimikāti duve vassūpanāyikā.",
  "tika-vin05t26:1_1": "Tattha (mahāva. aṭṭha.",
  "tika-vin05t26:1_2": "184 ādayo) āsāḷhīpuṇṇamāya anantare pāṭipadadivase purimikā upagantabbā,",
  "tika-vin05t26:1_3": "pacchimikā pana āsāḷhīpuṇṇamato aparāya puṇṇamāya anantare pāṭipadadivase.",
  "tika-vin05t26:1_4": "Upagacchantena ca vihāraṁ paṭijaggitvā pānīyaṁ paribhojanīyaṁ upaṭṭhāpetvā sabbaṁ cetiyavandanādisāmīcikammaṁ",
  "tika-vin05t26:1_5": "niṭṭhāpetvā ‘‘imasmiṁ vihāre imaṁ temāsaṁ vassaṁ upemī’’ti sakiṁ vā dvattikkhattuṁ vā vācaṁ nicchāretvā",
  "tika-vin05t26:1_6": "vassaṁ upagantabbaṁ.",
  "tika-vin05t26:1_7": "Sacepi ‘‘idha vasissāmī’’ti ālayo atthi,",
  "tika-vin05t26:1_8": "asatiyā pana vassaṁ na upeti,",
  "tika-vin05t26:1_9": "gahitasenāsanaṁ suggahitaṁ,",
  "tika-vin05t26:1_10": "chinnavasso na hoti,",
  "tika-vin05t26:1_11": "pavāretuṁ labhatiyeva.",
  "tika-vin05t26:1_12": "Vināpi hi vacībhedaṁ ālayakaraṇamattenapi vassaṁ upagatameva hoti.",
  "tika-vin05t26:1_13": "‘‘Idha vassaṁ vasissāmī’’ti cittuppādoyevettha ālayo nāma.",
  "tika-vin05t26:2_0": "‘‘Na ,",
  "tika-vin05t26:2_1": "bhikkhave,",
  "tika-vin05t26:2_2": "tadahuvassūpanāyikāya vassaṁ anupagantukāmena sañcicca āvāso atikkamitabbo,",
  "tika-vin05t26:2_3": "yo atikkameyya,",
  "tika-vin05t26:2_4": "āpatti dukkaṭassā’’ti (mahāva.",
  "tika-vin05t26:2_5": "186) vacanato vassūpanāyikadivase vassaṁ anupagantukāmo vihārasīmaṁ atikkamati,",
  "tika-vin05t26:2_6": "vihāragaṇanāya dukkaṭaṁ.",
  "tika-vin05t26:2_7": "Sace hi taṁ divasaṁ vihārasatassa upacāraṁ okkamitvā atikkamati,",
  "tika-vin05t26:2_8": "sataṁ āpattiyo.",
  "tika-vin05t26:2_9": "Sace pana vihāraṁ atikkamitvā aññassa vihārassa upacāraṁ anokkamitvāva nivattati,",
  "tika-vin05t26:2_10": "ekāva āpatti.",
  "tika-vin05t26:2_11": "Kenaci antarāyena purimikaṁ anupagatena pacchimikā upagantabbā.",
  "tika-vin05t26:3_0": "‘‘Na,",
  "tika-vin05t26:3_1": "bhikkhave,",
  "tika-vin05t26:3_2": "asenāsanikena vassaṁ upagantabbaṁ,",
  "tika-vin05t26:3_3": "yo upagaccheyya,",
  "tika-vin05t26:3_4": "āpatti dukkaṭassā’’ti (mahāva.",
  "tika-vin05t26:3_5": "204) vacanato yassa pañcannaṁ chadanānaṁ aññatarena channaṁ yojitadvārabandhanaṁ senāsanaṁ natthi,",
  "tika-vin05t26:3_6": "tena na upagantabbaṁ. ‘‘Na,",
  "tika-vin05t26:3_7": "bhikkhave,",
  "tika-vin05t26:3_8": "chavakuṭikāya vassaṁ upagantabbaṁ,",
  "tika-vin05t26:3_9": "yo upagaccheyya,",
  "tika-vin05t26:3_10": "āpatti dukkaṭassā’’ti(mahāva.",
  "tika-vin05t26:3_11": "204) ādivacanato chavakuṭikāyaṁ chatte cāṭiyañca upagantuṁ na vaṭṭati.",
  "tika-vin05t26:3_12": "Tattha chavakuṭikā nāma ṭaṅkitamañcādibhedā kuṭi.",
  "tika-vin05t26:3_13": "Tattheva upagantuṁ na vaṭṭati,",
  "tika-vin05t26:3_14": "susāne pana aññaṁ kuṭikaṁ katvā upagantuṁ vaṭṭati,",
  "tika-vin05t26:3_15": "chattepi catūsu thambhesu chattaṁ ṭhapetvā āvaraṇaṁ katvā dvāraṁ yojetvā upagantuṁ vaṭṭati,",
  "tika-vin05t26:3_16": "chattakuṭi nāmesā hoti.",
  "tika-vin05t26:3_17": "Cāṭiyāpi mahantena kapallena chatte vuttanayena kuṭikaṁ katvā upagantuṁ vaṭṭati.",
  "tika-vin05t26:4_0": "‘‘Na,",
  "tika-vin05t26:4_1": "bhikkhave,",
  "tika-vin05t26:4_2": "rukkhasusire vassaṁ upagantabbaṁ,",
  "tika-vin05t26:4_3": "yo upagaccheyya,",
  "tika-vin05t26:4_4": "āpatti dukkaṭassā’’ti (mahāva.",
  "tika-vin05t26:4_5": "204) vacanato suddhe rukkhasusire upagantuṁ na vaṭṭati,",
  "tika-vin05t26:4_6": "mahantassa pana rukkhasusirassa anto padaracchadanaṁ kuṭikaṁ katvā pavisanadvāraṁ yojetvā upagantuṁ vaṭṭati,",
  "tika-vin05t26:4_7": "rukkhaṁ chinditvā khāṇukamatthake padaracchadanaṁ kuṭikaṁ katvāpi vaṭṭatiyeva. ‘‘Na,",
  "tika-vin05t26:4_8": "bhikkhave,",
  "tika-vin05t26:4_9": "rukkhaviṭabhiyā’’ti(mahāva.",
  "tika-vin05t26:4_10": "204) ādivacanato suddhe viṭabhimatte upagantuṁ na vaṭṭati,",
  "tika-vin05t26:4_11": "mahāviṭape pana aṭṭakaṁ bandhitvā tattha padaracchadanaṁ kuṭikaṁ katvā dvāraṁ yojetvā upagantabbaṁ.",
  "tika-vin05t26:5_0": "‘‘Anujānāmi,",
  "tika-vin05t26:5_1": "bhikkhave,",
  "tika-vin05t26:5_2": "vaje vassaṁ upagantu’’ntiādivacanato vaje satthe nāvāyañca upagantuṁ vaṭṭati.",
  "tika-vin05t26:5_3": "Tattha vajoti gopālakānaṁ nivāsaṭṭhānaṁ.",
  "tika-vin05t26:5_4": "Vaje vuṭṭhite vajena saddhiṁ gatassa vassacchede anāpatti ‘‘anujānāmi,",
  "tika-vin05t26:5_5": "bhikkhave,",
  "tika-vin05t26:5_6": "yena vajo,",
  "tika-vin05t26:5_7": "tena gantu’’nti (mahāva.",
  "tika-vin05t26:5_8": "203) vuttattā.",
  "tika-vin05t26:5_9": "Satthe vassaṁ upagacchantena pana vassūpanāyikadivase upāsakā vattabbā ‘‘kuṭikā laddhuṁ vaṭṭatī’’ti.",
  "tika-vin05t26:5_10": "Sace karitvā denti,",
  "tika-vin05t26:5_11": "tattha pavisitvā ‘‘idha vassaṁ upemī’’ti tikkhattuṁ vattabbaṁ.",
  "tika-vin05t26:5_12": "No ce denti,",
  "tika-vin05t26:5_13": "sālāsaṅkhepena ṭhitasakaṭassa heṭṭhā upagantabbaṁ.",
  "tika-vin05t26:5_14": "Tampi alabhantena ālayo kātabbo,",
  "tika-vin05t26:5_15": "satthe pana vassaṁ upagantuṁ na vaṭṭati.",
  "tika-vin05t26:5_16": "Ālayo nāma ‘‘idha vassaṁ vasissāmī’’ti cittuppādamattaṁ.",
  "tika-vin05t26:5_17": "Sace maggappaṭipanneyeva satthe pavāraṇādivaso hoti,",
  "tika-vin05t26:5_18": "tattheva pavāretabbaṁ.",
  "tika-vin05t26:5_19": "Atha sattho antovasseyeva bhikkhunā patthitaṭṭhānaṁ patvā atikkamati,",
  "tika-vin05t26:5_20": "patthitaṭṭhāne vasitvā tattha bhikkhūhi saddhiṁ pavāretabbaṁ.",
  "tika-vin05t26:5_21": "Athāpi sattho antovasseyeva antarā ekasmiṁ gāme tiṭṭhati vā vippakirati vā,",
  "tika-vin05t26:5_22": "tasmiṁyeva gāme bhikkhūhi saddhiṁ vasitvā pavāretabbaṁ,",
  "tika-vin05t26:5_23": "appavāretvā tato paraṁ gantuṁ na vaṭṭati.",
  "tika-vin05t26:5_24": "Nāvāya vassaṁ upagacchantenapi kuṭiyaṁyeva upagantabbaṁ,",
  "tika-vin05t26:5_25": "pariyesitvā alabhantena ālayo kātabbo.",
  "tika-vin05t26:5_26": "Sace antotemāsaṁ nāvā samuddeyeva hoti,",
  "tika-vin05t26:5_27": "tattheva pavāretabbaṁ.",
  "tika-vin05t26:5_28": "Atha nāvā kūlaṁ labhati,",
  "tika-vin05t26:5_29": "ayañca parato gantukāmo hoti,",
  "tika-vin05t26:5_30": "gantuṁ na vaṭṭati,",
  "tika-vin05t26:5_31": "nāvāya laddhagāmeyeva vasitvā bhikkhūhi saddhiṁ pavāretabbaṁ.",
  "tika-vin05t26:5_32": "Sacepi nāvā anutīrameva aññattha gacchati,",
  "tika-vin05t26:5_33": "bhikkhu ca paṭhamaṁ laddhagāmeyeva vasitukāmo,",
  "tika-vin05t26:5_34": "nāvā gacchatu,",
  "tika-vin05t26:5_35": "bhikkhunā tattheva vasitvā bhikkhūhi saddhiṁ pavāretabbaṁ.",
  "tika-vin05t26:5_36": "Iti vaje satthe nāvāyanti tīsu ṭhānesu natthi vassacchede āpatti,",
  "tika-vin05t26:5_37": "pavāretuñca labhati.",
  "tika-vin05t26:6_0": "‘‘Na,",
  "tika-vin05t26:6_1": "bhikkhave,",
  "tika-vin05t26:6_2": "vassaṁ upagantvā purimaṁ vā temāsaṁ pacchimaṁ vā temāsaṁ avasitvā cārikā pakkamitabbā,",
  "tika-vin05t26:6_3": "yo pakkameyya,",
  "tika-vin05t26:6_4": "āpatti dukkaṭassā’’ti (mahāva.",
  "tika-vin05t26:6_5": "186) vacanato purimikāya vassaṁ upagatena purimaṁ temāsaṁ,",
  "tika-vin05t26:6_6": "pacchimikāya upagatena pacchimaṁ temāsaṁ avasitvā cārikā na pakkamitabbā,",
  "tika-vin05t26:6_7": "vassaṁ upagantvā pana aruṇaṁ anuṭṭhāpetvāpi tadaheva sattāhakaraṇīyena pakkamantassapi antosattāhe nivattantassa anāpatti,",
  "tika-vin05t26:6_8": "ko pana vādo dvīhatīhaṁ vasitvā sattāhakaraṇīyena pakkamantassa antosattāhe nivattantassa.",
  "tika-vin05t26:7_0": "180.",
  "tika-vin05t26:7_1": "‘‘Anujānāmi,",
  "tika-vin05t26:7_2": "bhikkhave,",
  "tika-vin05t26:7_3": "sattannaṁ sattāhakaraṇīyena pahite gantuṁ,",
  "tika-vin05t26:7_4": "na tveva appahite.",
  "tika-vin05t26:7_5": "Bhikkhussa bhikkhuniyā sikkhamānāya sāmaṇerassa sāmaṇeriyā upāsakassa upāsikāyā’’ti (mahāva.",
  "tika-vin05t26:7_6": "187) vacanato pañcannaṁ sahadhammikānaṁ aññatarena saṅghagaṇapuggale uddissa attano vā atthāya vihāraṁ",
  "tika-vin05t26:7_7": "aḍḍhayogaṁ pāsādaṁ hammiyaṁ guhaṁ pariveṇaṁ koṭṭhakaṁ upaṭṭhānasālaṁ aggisālaṁ kappiyakuṭiṁ vaccakuṭiṁ",
  "tika-vin05t26:7_8": "caṅkamaṁ caṅkamanasālaṁ udapānaṁ udapānasālaṁ jantāgharaṁ jantāgharasālaṁ pokkharaṇiṁ maṇḍapaṁ ārāmaṁ",
  "tika-vin05t26:7_9": "ārāmavatthuṁ vā kāretvā ‘‘āgacchantu bhikkhū,",
  "tika-vin05t26:7_10": "icchāmi dānañca dātuṁ dhammañca sotuṁ bhikkhū ca passitu’’nti evaṁ niddisitvā pesite gantabbaṁ sattāhakaraṇīyena,",
  "tika-vin05t26:7_11": "na tveva appahite.",
  "tika-vin05t26:7_12": "Upāsako vā upāsikā vā tatheva saṅghagaṇapuggale uddissa vihārādīsu aññataraṁ kāretvā attano vā atthāya",
  "tika-vin05t26:7_13": "nivesanasayanigharādīsu aññataraṁ kārāpetvā aññaṁ vā kiccakaraṇīyaṁ niddisitvā gilāno vā hutvā bhikkhūnaṁ",
  "tika-vin05t26:7_14": "santike dūtaṁ pahiṇeyya ‘‘āgacchantu bhadantā,",
  "tika-vin05t26:7_15": "icchāmi dānañca dātuṁ dhammañca sotuṁ bhikkhū ca passitu’’nti,",
  "tika-vin05t26:7_16": "gantabbaṁ sattāhakaraṇīyena,",
  "tika-vin05t26:7_17": "na tveva appahite.",
  "tika-vin05t26:8_0": "‘‘Anujānāmi,",
  "tika-vin05t26:8_1": "bhikkhave,",
  "tika-vin05t26:8_2": "sattannaṁ sattāhakaraṇīyena appahitepi gantuṁ,",
  "tika-vin05t26:8_3": "pageva pahite.",
  "tika-vin05t26:8_4": "Bhikkhussa bhikkhuniyā sikkhamānāya sāmaṇerassa sāmaṇeriyā mātuyā ca pitussa cā’’ti (mahāva.",
  "tika-vin05t26:8_5": "198) vacanato ‘‘gilānānaṁ etesaṁ bhikkhuādīnaṁ sahadhammikānaṁ mātāpitūnañca gilānānaṁyeva gilānabhattaṁ",
  "tika-vin05t26:8_6": "vā gilānupaṭṭhākabhattaṁ vā bhesajjaṁ vā pariyesissāmi,",
  "tika-vin05t26:8_7": "pucchissāmi vā upaṭṭhahissāmi vā’’ti iminā kāraṇena appahitepi gantabbaṁ,",
  "tika-vin05t26:8_8": "pageva pahite.",
  "tika-vin05t26:8_9": "Andhakaṭṭhakathāyaṁ pana ‘‘ye mātāpitūnaṁ upaṭṭhākā ñātakā vā aññātakā vā,",
  "tika-vin05t26:8_10": "tesampi appahite gantuṁ vaṭṭatī’’ti vuttaṁ,",
  "tika-vin05t26:8_11": "taṁ neva aṭṭhakathāyaṁ,",
  "tika-vin05t26:8_12": "na pāḷiyaṁ vuttaṁ,",
  "tika-vin05t26:8_13": "tasmā na gahetabbaṁ.",
  "tika-vin05t26:9_0": "Sace pana bhikkhuno bhātā vā añño vā ñātako gilāno hoti,",
  "tika-vin05t26:9_1": "so ce bhikkhussa santike dūtaṁ pahiṇeyya ‘‘ahaṁ gilāno,",
  "tika-vin05t26:9_2": "āgacchatu bhadanto,",
  "tika-vin05t26:9_3": "icchāmi bhadantassa āgata’’nti,",
  "tika-vin05t26:9_4": "gantabbaṁ sattāhakaraṇīyena,",
  "tika-vin05t26:9_5": "na tveva appahite.",
  "tika-vin05t26:9_6": "Sace ekasmiṁ vihāre bhikkhūhi saddhiṁ vasanto bhikkhubhattiko gilāno hoti,",
  "tika-vin05t26:9_7": "so ce bhikkhūnaṁ santike dūtaṁ pahiṇeyya ‘‘ahaṁ gilāno,",
  "tika-vin05t26:9_8": "āgacchantu bhikkhū,",
  "tika-vin05t26:9_9": "icchāmi bhikkhūnaṁ āgata’’nti,",
  "tika-vin05t26:9_10": "gantabbaṁ sattāhakaraṇīyena,",
  "tika-vin05t26:9_11": "na tveva appahite.",
  "tika-vin05t26:10_0": "Sace bhikkhussa bhikkhuniyā sikkhamānāya sāmaṇerassa sāmaṇeriyā anabhirati vā kukkuccaṁ vā diṭṭhigataṁ vā uppannaṁ hoti,",
  "tika-vin05t26:10_1": "gantabbaṁ sattāhakaraṇīyena appahitepi ‘‘anabhiratiṁ vūpakāsessāmi vā vūpakāsāpessāmi vā kumkuccaṁ vinodessāmi",
  "tika-vin05t26:10_2": "vā vinodāpessāmi vā diṭṭhigataṁ vivecessāmi vā vivecāpessāmi vā dhammakathaṁ vā karissāmī’’ti,",
  "tika-vin05t26:10_3": "pageva pahite.",
  "tika-vin05t26:10_4": "Sace koci bhikkhu garudhammaṁ ajjhāpanno hoti parivāsāraho mūlāyapaṭikassanāraho mānattāraho abbhānāraho vā,",
  "tika-vin05t26:10_5": "appahitepi gantabbaṁ ‘‘parivāsadānādīsu ussukkaṁ āpajjissāmi,",
  "tika-vin05t26:10_6": "anussāvessāmi,",
  "tika-vin05t26:10_7": "gaṇapūrako vā bhavissāmī’’ti,",
  "tika-vin05t26:10_8": "pageva pahite.",
  "tika-vin05t26:10_9": "Bhikkhuniyāpi mānattārahāya mūlāyapaṭikassanārahāya abbhānārahāya vā eseva nayo.",
  "tika-vin05t26:10_10": "Sace sāmaṇero upasampajjitukāmo hoti,",
  "tika-vin05t26:10_11": "vassaṁ vā pucchitukāmo,",
  "tika-vin05t26:10_12": "sikkhamānā vā upasampajjitukāmā hoti,",
  "tika-vin05t26:10_13": "sikkhā vāssā kupitā,",
  "tika-vin05t26:10_14": "sāmaṇerī vā sikkhā samādiyitukāmā hoti,",
  "tika-vin05t26:10_15": "vassaṁ vā pucchitukāmā,",
  "tika-vin05t26:10_16": "appahitepi gantabbaṁ,",
  "tika-vin05t26:10_17": "pageva pahite.",
  "tika-vin05t26:11_0": "Sace bhikkhussa bhikkhuniyā vā saṅgho kammaṁ kātukāmo hoti,",
  "tika-vin05t26:11_1": "tajjanīyaṁ vā niyassaṁ vā pabbājanīyaṁ vā paṭisāraṇīyaṁ vā ukkhepanīyaṁ vā,",
  "tika-vin05t26:11_2": "appahitepi gantabbaṁ,",
  "tika-vin05t26:11_3": "pageva pahite ‘‘kiṁ nu kho saṅgho kammaṁ na kareyya,",
  "tika-vin05t26:11_4": "lahukāya vā pariṇāmeyyā’’ti.",
  "tika-vin05t26:11_5": "Sacepi kataṁyeva hoti kammaṁ,",
  "tika-vin05t26:11_6": "appahitepi gantabbaṁ ‘‘kiṁ nu kho sammā vatteyya,",
  "tika-vin05t26:11_7": "lomaṁ pāteyya,",
  "tika-vin05t26:11_8": "netthāraṁ vatteyya,",
  "tika-vin05t26:11_9": "saṅgho taṁ kammaṁ paṭippassambheyyā’’ti.",
  "tika-vin05t26:12_0": "181.",
  "tika-vin05t26:12_1": "‘‘Anujānāmi,",
  "tika-vin05t26:12_2": "bhikkhave,",
  "tika-vin05t26:12_3": "saṅghakaraṇīyena gantu’’nti (mahāva.",
  "tika-vin05t26:12_4": "199) vacanato senāsanapaṭibaddhasaṅghakaraṇīyenapi gantuṁ vaṭṭati.",
  "tika-vin05t26:12_5": "Ettha (mahāva. aṭṭha.",
  "tika-vin05t26:12_6": "199) hi yaṁ kiñci uposathāgārādīsu senāsanesu cetiyachattavedikādīsu vā kattabbaṁ,",
  "tika-vin05t26:12_7": "antamaso bhikkhuno puggalikasenāsanampi sabbaṁ saṅghakaraṇīyamevāti adhippetaṁ,",
  "tika-vin05t26:12_8": "tasmā tassa nipphādanatthaṁ dabbasambhārādīni vā āharituṁ vaḍḍhakīpabhutīnaṁ bhattavetanādīni vā dātuṁ gantabbaṁ.",
  "tika-vin05t26:12_9": "Apicettha ayampi pāḷimuttakanayo veditabbo –",
  "tika-vin05t26:12_10": "dhammassavanatthāya animantitena gantuṁ na vaṭṭati,",
  "tika-vin05t26:12_11": "sace ekasmiṁ mahāvāse paṭhamaṁyeva katikā katā hoti ‘‘asukadivasaṁ nāma sannipatitabba’’nti,",
  "tika-vin05t26:12_12": "nimantitoyeva nāma hoti,",
  "tika-vin05t26:12_13": "gantuṁ vaṭṭati.",
  "tika-vin05t26:12_14": "‘‘Bhaṇḍakaṁ dhovissāmī’’ti gantuṁ na vaṭṭati.",
  "tika-vin05t26:12_15": "Sace pana ācariyupajjhāyā pahiṇanti, vaṭṭati.",
  "tika-vin05t26:12_16": "Nātidūre vihāro hoti,",
  "tika-vin05t26:12_17": "‘‘tattha gantvā ajjeva āgamissāmī’’ti sampāpuṇituṁ na sakkoti, vaṭṭati.",
  "tika-vin05t26:12_18": "Uddesaparipucchādīnaṁ atthāyapi gantuṁ na labhati,",
  "tika-vin05t26:12_19": "‘‘ācariyaṁ pana passissāmī’’ti gantuṁ labhati.",
  "tika-vin05t26:12_20": "Sace naṁ ācariyo ‘‘ajja mā gacchā’’ti vadati, vaṭṭati,",
  "tika-vin05t26:12_21": "upaṭṭhākakulaṁ vā ñātikulaṁ vā dassanāya gantuṁ na labhati.",
  "tika-vin05t26:13_0": "Sace bhikkhūsu vassūpagatesu gāmo corehi vuṭṭhāti,",
  "tika-vin05t26:13_1": "tattha kiṁ kātabbanti?",
  "tika-vin05t26:13_2": "Yena gāmo,",
  "tika-vin05t26:13_3": "tena gantabbaṁ.",
  "tika-vin05t26:13_4": "Sace gāmo dvidhā bhijjati,",
  "tika-vin05t26:13_5": "yattha bahutarā manussā,",
  "tika-vin05t26:13_6": "tattha gantabbaṁ.",
  "tika-vin05t26:13_7": "Sace bahutarā assaddhā honti appasannā,",
  "tika-vin05t26:13_8": "yattha saddhā pasannā,",
  "tika-vin05t26:13_9": "tattha gantabbaṁ.",
  "tika-vin05t26:13_10": "Ettha ca sace gāmo avidūragato hoti,",
  "tika-vin05t26:13_11": "tattha piṇḍāya caritvā vihārameva āgantvā vasitabbaṁ.",
  "tika-vin05t26:13_12": "Sace dūraṁ gato,",
  "tika-vin05t26:13_13": "sattāhavārena aruṇo uṭṭhāpetabbo,",
  "tika-vin05t26:13_14": "na sakkā ce hoti,",
  "tika-vin05t26:13_15": "tattheva sabhāgaṭṭhāne vasitabbaṁ.",
  "tika-vin05t26:13_16": "Sace manussā yathāpavattāni salākabhattādīni denti,",
  "tika-vin05t26:13_17": "‘‘na mayaṁ tasmiṁ vihāre vasimhā’’ti vattabbā.",
  "tika-vin05t26:13_18": "‘‘Mayaṁ vihārassa vā pāsādassa vā na dema,",
  "tika-vin05t26:13_19": "tumhākaṁ dema,",
  "tika-vin05t26:13_20": "yattha katthaci vasitvā bhuñjathā’’ti vutte pana yathāsukhaṁ bhuñjitabbaṁ,",
  "tika-vin05t26:13_21": "tesaṁyeva taṁ pāpuṇāti.",
  "tika-vin05t26:13_22": "‘‘Tumhākaṁ vasanaṭṭhāne pāpuṇāpetvā bhuñjathā’’ti vutte pana yattha vasanti,",
  "tika-vin05t26:13_23": "tattha netvā vassaggena pāpuṇāpetvā bhuñjitabbaṁ.",
  "tika-vin05t26:13_24": "Sace pavāritakāle vassāvāsikaṁ denti,",
  "tika-vin05t26:13_25": "yadi sattāhavārena aruṇaṁ uṭṭhāpayiṁsu,",
  "tika-vin05t26:13_26": "gahetabbaṁ.",
  "tika-vin05t26:13_27": "Chinnavassehi pana ‘‘na mayaṁ tattha vasimha,",
  "tika-vin05t26:13_28": "chinnavassā maya’’nti vattabbaṁ.",
  "tika-vin05t26:13_29": "Yadi ‘‘yesaṁ amhākaṁ senāsanaṁ pāpitaṁ,",
  "tika-vin05t26:13_30": "te gaṇhantū’’ti vadanti,",
  "tika-vin05t26:13_31": "gahetabbaṁ.",
  "tika-vin05t26:13_32": "Yaṁ pana ‘‘vihāre upanikkhittakaṁ mā vinassī’’ti idha āhaṭaṁ cīvarādivebhaṅgiyabhaṇḍaṁ,",
  "tika-vin05t26:13_33": "taṁ tattheva gantvā apaloketvā bhājetabbaṁ.",
  "tika-vin05t26:13_34": "‘‘Ito ayyānaṁ cattāro paccaye dethā’’ti kappiyakārakānaṁ dinne khettavatthuādike tatruppādepi eseva nayo.",
  "tika-vin05t26:13_35": "Saṅghikañhi vebhaṅgiyabhaṇḍaṁ antovihāre vā bahisīmāya vā hotu,",
  "tika-vin05t26:13_36": "bahisīmāya ṭhitānaṁ apaloketvā bhājetuṁ na vaṭṭati.",
  "tika-vin05t26:13_37": "Ubhayattha ṭhitampi pana antosīmāya ṭhitānaṁ apaloketvā bhājetuṁ vaṭṭatiyeva.",
  "tika-vin05t26:14_0": "Sace pana vassūpagatā bhikkhū vāḷehi ubbāḷhā honti,",
  "tika-vin05t26:14_1": "gaṇhantipi paripātentipi,",
  "tika-vin05t26:14_2": "sarīsapehi vā ubbāḷhā honti,",
  "tika-vin05t26:14_3": "ḍaṁsantipi paripātentipi,",
  "tika-vin05t26:14_4": "corehi vā ubbāḷhā honti,",
  "tika-vin05t26:14_5": "vilumpantipi ākoṭentipi,",
  "tika-vin05t26:14_6": "pisācehi vā ubbāḷhā honti,",
  "tika-vin05t26:14_7": "āvisantipi hanantipi,",
  "tika-vin05t26:14_8": "‘‘eseva antarāyo’’ti pakkamitabbaṁ,",
  "tika-vin05t26:14_9": "natthi vassacchede āpatti.",
  "tika-vin05t26:14_10": "Sace gāmo agginā vā daḍḍho hoti,",
  "tika-vin05t26:14_11": "udakena vā vuḷho.",
  "tika-vin05t26:14_12": "Bhikkhū piṇḍakena kilamanti,",
  "tika-vin05t26:14_13": "‘‘eseva antarāyo’’ti pakkamitabbaṁ,",
  "tika-vin05t26:14_14": "vassacchede anāpatti.",
  "tika-vin05t26:14_15": "Senāsanaṁ agginā vā daḍḍhaṁ hoti,",
  "tika-vin05t26:14_16": "udakena vā vuḷhaṁ,",
  "tika-vin05t26:14_17": "bhikkhū senāsanena kilamanti,",
  "tika-vin05t26:14_18": "‘‘eseva antarāyo’’ti pakkamitabbaṁ,",
  "tika-vin05t26:14_19": "vassacchede anāpatti.",
  "tika-vin05t26:14_20": "Sace vassūpagatā bhikkhū na labhanti lūkhassa vā paṇītassa vā bhojanassa yāvadatthaṁ pāripūriṁ,",
  "tika-vin05t26:14_21": "‘‘eseva antarāyo’’ti pakkamitabbaṁ.",
  "tika-vin05t26:14_22": "Sace labhanti lūkhassa vā paṇītassa vā bhojanassa yāvadatthaṁ pāripūriṁ,",
  "tika-vin05t26:14_23": "na labhanti sappāyāni bhojanāni,",
  "tika-vin05t26:14_24": "‘‘eseva antarāyo’’ti pakkamitabbaṁ.",
  "tika-vin05t26:14_25": "Sacepi labhanti lūkhassa vā paṇītassa vā bhojanassa yāvadatthaṁ pāripūriṁ,",
  "tika-vin05t26:14_26": "labhanti sappāyāni bhojanāni,",
  "tika-vin05t26:14_27": "na labhanti sappāyāni bhesajjāni,",
  "tika-vin05t26:14_28": "‘‘eseva antarāyo’’ti pakkamitabbaṁ.",
  "tika-vin05t26:14_29": "Sace labhanti lūkhassa vā paṇītassa vā bhojanassa yāvadatthaṁ pāripūriṁ,",
  "tika-vin05t26:14_30": "labhanti sappāyāni bhojanāni,",
  "tika-vin05t26:14_31": "labhanti sappāyāni bhesajjāni,",
  "tika-vin05t26:14_32": "na labhanti patirūpaṁ upaṭṭhākaṁ,",
  "tika-vin05t26:14_33": "‘‘eseva antarāyo’’ti pakkamitabbaṁ,",
  "tika-vin05t26:14_34": "sabbattha vassacchede anāpatti.",
  "tika-vin05t26:15_0": "Sace pana vassūpagataṁ bhikkhuṁ itthī nimanteti ‘‘ehi, bhante,",
  "tika-vin05t26:15_1": "hiraññaṁ vā te demi,",
  "tika-vin05t26:15_2": "suvaṇṇaṁ vā khettaṁ vā vatthuṁ vā gāvuṁ vā gāviṁ vā dāsaṁ vā dāsiṁ vā te demi,",
  "tika-vin05t26:15_3": "dhītaraṁ vā te demi bhariyatthāya,",
  "tika-vin05t26:15_4": "ahaṁ vā te bhariyā homi,",
  "tika-vin05t26:15_5": "aññaṁ vā te bhariyaṁ ānemī’’ti,",
  "tika-vin05t26:15_6": "tatra ce bhikkhuno evaṁ hoti ‘‘lahuparivattaṁ kho cittaṁ vuttaṁ bhagavatā,",
  "tika-vin05t26:15_7": "siyāpime brahmacariyassa antarāyo’’ti,",
  "tika-vin05t26:15_8": "pakkamitabbaṁ,",
  "tika-vin05t26:15_9": "natthi vassacchede āpatti.",
  "tika-vin05t26:15_10": "Vuttanayeneva vesī vā nimanteti,",
  "tika-vin05t26:15_11": "thullakumārī vā nimanteti,",
  "tika-vin05t26:15_12": "paṇḍako vā nimanteti,",
  "tika-vin05t26:15_13": "ñātakā vā nimantenti,",
  "tika-vin05t26:15_14": "rājāno vā nimantenti,",
  "tika-vin05t26:15_15": "corā vā nimantenti,",
  "tika-vin05t26:15_16": "dhuttā vā nimantenti,",
  "tika-vin05t26:15_17": "eseva nayo.",
  "tika-vin05t26:15_18": "Sace vassūpagato bhikkhu passati asāmikaṁ nidhiṁ,",
  "tika-vin05t26:15_19": "tatra ce bhikkhuno evaṁ hoti ‘‘lahuparivattaṁ kho cittaṁ vuttaṁ bhagavatā,",
  "tika-vin05t26:15_20": "siyāpi me brahmacariyassa antarāyo’’ti,",
  "tika-vin05t26:15_21": "pakkamitabbaṁ,",
  "tika-vin05t26:15_22": "anāpatti vassacchede.",
  "tika-vin05t26:16_0": "Sace vassūpagato bhikkhu passati sambahule bhikkhū saṅghabhedāya parakkamante,",
  "tika-vin05t26:16_1": "suṇāti vā ‘‘sambahulā bhikkhū saṅghabhedāya parakkamantī’’ti,",
  "tika-vin05t26:16_2": "tatra ce bhikkhuno evaṁ hoti ‘‘garuko kho saṅghabhedo vutto bhagavatā,",
  "tika-vin05t26:16_3": "mā mayi sammukhībhūte saṅgho bhijjī’’ti,",
  "tika-vin05t26:16_4": "pakkamitabbaṁ,",
  "tika-vin05t26:16_5": "anāpatti vassacchede.",
  "tika-vin05t26:16_6": "Sace vassūpagato bhikkhu suṇāti ‘‘asukasmiṁ kira āvāse sambahulā bhikkhū saṅghabhedāya parakkamantī’’ti,",
  "tika-vin05t26:16_7": "tatra ce bhikkhuno evaṁ hoti ‘‘te ca kho me bhikkhū mittā,",
  "tika-vin05t26:16_8": "tyāhaṁ vakkhāmi ‘garuko kho, āvuso,",
  "tika-vin05t26:16_9": "saṅghabhedo vutto bhagavatā,",
  "tika-vin05t26:16_10": "mā āyasmantānaṁ saṅghabhedo ruccitthā’ti,",
  "tika-vin05t26:16_11": "karissanti me vacanaṁ sussūsissanti,",
  "tika-vin05t26:16_12": "sotaṁ odahissantī’’ti,",
  "tika-vin05t26:16_13": "pakkamitabbaṁ,",
  "tika-vin05t26:16_14": "anāpatti vassacchede,",
  "tika-vin05t26:16_15": "bhinne pana saṅghe gantvā karaṇīyaṁ natthi.",
  "tika-vin05t26:17_0": "Sace pana koci bhikkhu ‘‘imaṁ temāsaṁ idha vassaṁ vasathā’’ti vutte paṭissuṇitvā visaṁvādeti, dukkaṭaṁ.",
  "tika-vin05t26:17_1": "Na kevalaṁ tasseva paṭissavassa visaṁvāde dukkaṭaṁ,",
  "tika-vin05t26:17_2": "‘‘imaṁ temāsaṁ bhikkhaṁ gaṇhatha,",
  "tika-vin05t26:17_3": "ubhopi mayaṁ idha vassaṁ vasissāma,",
  "tika-vin05t26:17_4": "ekato uddisāpessāmā’’ti evamādināpi tassa tassa paṭissavassa visaṁvāde dukkaṭaṁ.",
  "tika-vin05t26:17_5": "Tañca kho paṭhamaṁ suddhacittassa pacchā visaṁvādanapaccayā,",
  "tika-vin05t26:17_6": "paṭhamampi asuddhacittassa pana paṭissave pācittiyaṁ.",
  "tika-vin05t26:17_7": "Visaṁvāde dukkaṭanti pācittiyena saddhiṁ dukkaṭaṁ yujjati.",
  "tika-vin05t26:18_0": "182.",
  "tika-vin05t26:18_1": "Vassūpagatehi (cūḷava. aṭṭha.",
  "tika-vin05t26:18_2": "318) antovasse nibaddhavattaṁ ṭhapetvā vassūpagatā bhikkhū ‘‘sammuñjaniyo bandhathā’’ti vattabbā.",
  "tika-vin05t26:18_3": "Sulabhā ce daṇḍakā ceva salākāyo ca honti,",
  "tika-vin05t26:18_4": "ekakena cha pañca muṭṭhisammuñjaniyo dve tisso yaṭṭhisammuñjaniyo vā bandhitabbā.",
  "tika-vin05t26:18_5": "Dullabhā honti,",
  "tika-vin05t26:18_6": "dve tisso muṭṭhisammuñjaniyo ekā yaṭṭhisammuñjanī bandhitabbā.",
  "tika-vin05t26:18_7": "Sāmaṇerehi pañca pañca ukkā vā koṭṭetabbā,",
  "tika-vin05t26:18_8": "vasanaṭṭhānesu kasāvaparibhaṇḍaṁ kātabbaṁ.",
  "tika-vin05t26:18_9": "Vattaṁ karontehi ca na uddisitabbaṁ na uddisāpetabbaṁ,",
  "tika-vin05t26:18_10": "na sajjhāyo kātabbo,",
  "tika-vin05t26:18_11": "na pabbājetabbaṁ na upasampādetabbaṁ,",
  "tika-vin05t26:18_12": "na nissayo dātabbo,",
  "tika-vin05t26:18_13": "na dhammassavanaṁ kātabbaṁ.",
  "tika-vin05t26:18_14": "Sabbeva hi ete papañcā,",
  "tika-vin05t26:18_15": "nippapañcā hutvā samaṇadhammameva karissāmāti vā sabbe terasa dhutaṅgāni samādiyantu,",
  "tika-vin05t26:18_16": "seyyaṁ akappetvā ṭhānacaṅkamehi vītināmentu,",
  "tika-vin05t26:18_17": "mūgabbataṁ gaṇhantu,",
  "tika-vin05t26:18_18": "sattāhakaraṇīyena gatāpi bhājanīyabhaṇḍaṁ labhantūti vā evarūpaṁ adhammikavattaṁ na kātabbaṁ.",
  "tika-vin05t26:18_19": "Evaṁ pana kātabbaṁ –",
  "tika-vin05t26:18_20": "pariyattidhammo nāma tividhampi saddhammaṁ patiṭṭhāpeti,",
  "tika-vin05t26:18_21": "tasmā sakkaccaṁ uddisatha uddisāpetha,",
  "tika-vin05t26:18_22": "sajjhāyaṁ karotha,",
  "tika-vin05t26:18_23": "padhānaghare vasantānaṁ saṅghaṭṭanaṁ akatvā antovihāre nisīditvā uddisatha uddisāpetha,",
  "tika-vin05t26:18_24": "sajjhāyaṁ karotha,",
  "tika-vin05t26:18_25": "dhammassavanaṁ samiddhaṁ karotha,",
  "tika-vin05t26:18_26": "pabbājentā sodhetvā pabbājetha,",
  "tika-vin05t26:18_27": "sodhetvā upasampādetha,",
  "tika-vin05t26:18_28": "sodhetvā nissayaṁ detha.",
  "tika-vin05t26:18_29": "Ekopi hi kulaputto pabbajjañca upasampadañca labhitvā sakalaṁ sāsanaṁ patiṭṭhāpeti,",
  "tika-vin05t26:18_30": "attano thāmena yattakāni sakkotha,",
  "tika-vin05t26:18_31": "tattakāni dhutaṅgāni samādiyatha,",
  "tika-vin05t26:18_32": "antovassaṁ nāmetaṁ sakaladivasaṁ rattiyā ca paṭhamayāmapacchimayāmesu appamattehi bhavitabbaṁ,",
  "tika-vin05t26:18_33": "vīriyaṁ ārabhitabbaṁ.",
  "tika-vin05t26:18_34": "Porāṇakamahātherāpi sabbapalibodhe chinditvā antovasse ekacāriyavattaṁ pūrayiṁsu,",
  "tika-vin05t26:18_35": "bhasse mattaṁ jānitvā dasavatthukathaṁ dasaasubhadasānussatiaṭṭhatiṁsārammaṇakathaṁ kātuṁ vaṭṭati,",
  "tika-vin05t26:18_36": "āgantukānaṁ vattaṁ kātuṁ,",
  "tika-vin05t26:18_37": "sattāhakaraṇīyena gatānaṁ apaloketvā dātuṁ vaṭṭatīti evarūpaṁ vattaṁ kātabbaṁ.",
  "tika-vin05t26:19_0": "Apica bhikkhū ovaditabbā ‘‘viggāhikapisuṇapharusavacanāni mā vadatha,",
  "tika-vin05t26:19_1": "divase divase sīlāni āvajjentā caturārakkhaṁ ahāpentā manasikārabahulā viharathā’’ti.",
  "tika-vin05t26:19_2": "Dantakaṭṭhakhādanavattaṁ ācikkhitabbaṁ,",
  "tika-vin05t26:19_3": "cetiyaṁ vā bodhiṁ vā vandantena gandhamālaṁ vā pūjentena pattaṁ vā thavikāya pakkhipantena na kathetabbaṁ,",
  "tika-vin05t26:19_4": "bhikkhācāravattaṁ ācikkhitabbaṁ,",
  "tika-vin05t26:19_5": "antogāme manussehi saddhiṁ paccayasaññuttakathā vā visabhāgakathā vā na kathetabbā,",
  "tika-vin05t26:19_6": "rakkhitindriyehi bhavitabbaṁ,",
  "tika-vin05t26:19_7": "khandhakavattañca sekhiyavattañca pūretabbanti evarūpā bahukāpi niyyānikakathā ācikkhitabbāti.",
  "tika-vin05t26:20_0": "Iti pāḷimuttakavinayavinicchayasaṅgahe",
  "tika-vin05t26:21_0": "Vassūpanāyikavinicchayakathā samattā."
}