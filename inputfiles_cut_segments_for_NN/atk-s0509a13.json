{
  "atk-s0509a13:0_0": "14. Tiṁsanipāto",
  "atk-s0509a13:1_0": "1. Subhājīvakambavanikātherīgāthāvaṇṇanā",
  "atk-s0509a13:2_0": "Tiṁsanipāte jīvakambavanaṁ rammantiādikā subhāya jīvakambavanikāya theriyā gāthā.",
  "atk-s0509a13:2_1": "Ayampi purimabuddhesu katādhikārā tattha tattha bhave vivaṭṭūpanissayaṁ kusalaṁ upacinantī,",
  "atk-s0509a13:2_2": "sambhāvitakusalamūlā anukkamena paribrūhitavimokkhasambhārā paripakkañāṇā hutvā,",
  "atk-s0509a13:2_3": "imasmiṁ buddhuppāde rājagahe brāhmaṇamahāsālakule nibbatti,",
  "atk-s0509a13:2_4": "subhātissā nāmamahosi.",
  "atk-s0509a13:2_5": "Tassā kira sarīrāvayavā sobhanavaṇṇayuttā ahesuṁ,",
  "atk-s0509a13:2_6": "tasmā subhāti anvatthameva nāmaṁ jātaṁ.",
  "atk-s0509a13:2_7": "Sā satthu rājagahappavesane paṭiladdhasaddhā upāsikā hutvā aparabhāge saṁsāre jātasaṁvegā kāmesu ādīnavaṁ",
  "atk-s0509a13:2_8": "disvā nekkhammañca khemato sallakkhantī mahāpajāpatiyā gotamiyā santike pabbajitvā vipassanāya kammaṁ",
  "atk-s0509a13:2_9": "karontī katipāheneva anāgāmiphale patiṭṭhāsi.",
  "atk-s0509a13:3_0": "Atha naṁ ekadivasaṁ aññataro rājagahavāsī dhuttapuriso taruṇo paṭhamayobbane ṭhito jīvakambavane divāvihārāya",
  "atk-s0509a13:3_1": "gacchantiṁ disvā paṭibaddhacitto hutvā maggaṁ ovaranto kāmehi nimantesi.",
  "atk-s0509a13:3_2": "Sā tassa nānappakārehi kāmānaṁ ādīnavaṁ attano ca nekkhammajjhāsayaṁ pavedentī dhammaṁ kathesi.",
  "atk-s0509a13:3_3": "So dhammakathaṁ sutvāpi na paṭikkamati,",
  "atk-s0509a13:3_4": "nibandhatiyeva.",
  "atk-s0509a13:3_5": "Therī naṁ attano vacane atiṭṭhantaṁ akkhimhi ca abhirattaṁ disvā, ‘‘handa,",
  "atk-s0509a13:3_6": "tayā sambhāvitaṁ akkhi’’nti attano ekaṁ akkhiṁ uppāṭetvā tassa upanesi.",
  "atk-s0509a13:3_7": "Tato so puriso santāso saṁvegajāto tattha vigatarāgova hutvā theriṁ khamāpetvā gato.",
  "atk-s0509a13:3_8": "Therī satthu santikaṁ agamāsi.",
  "atk-s0509a13:3_9": "Satthuno saha dassanenevassā akkhi paṭipākatikaṁ ahosi.",
  "atk-s0509a13:3_10": "Tato sā buddhagatāya pītiyā nirantaraṁ phuṭā hutvā aṭṭhāsi.",
  "atk-s0509a13:3_11": "Satthā tassā cittācāraṁ ñatvā dhammaṁ desetvā aggamaggatthāya kammaṭṭhānaṁ ācikkhi.",
  "atk-s0509a13:3_12": "Sā pītiṁ vikkhambhetvā tāvadeva vipassanaṁ vaḍḍhetvā saha paṭisambhidāhi arahattaṁ pāpuṇi.",
  "atk-s0509a13:3_13": "Arahattaṁ pana patvā phalasukhena nibbānasukhena viharantī attano paṭipattiṁ paccavekkhitvā attanā tena ca dhuttapurisena vuttagāthā udānavasena –",
  "atk-s0509a13:4_0": "368.",
  "atk-s0509a13:5_0": " ‘‘Jīvakambavanaṁ rammaṁ, gacchantiṁ bhikkhuniṁ subhaṁ;",
  "atk-s0509a13:6_0": "Dhuttako sannivāresi, tamenaṁ abravī subhā.",
  "atk-s0509a13:7_0": "369.",
  "atk-s0509a13:8_0": " ‘‘Kiṁ te aparādhitaṁ mayā, yaṁ maṁ ovariyāna tiṭṭhasi;",
  "atk-s0509a13:9_0": "Na hi pabbajitāya āvuso, puriso samphusanāya kappati.",
  "atk-s0509a13:10_0": "370.",
  "atk-s0509a13:11_0": " ‘‘Garuke mama satthusāsane, yā sikkhā sugatena desitā;",
  "atk-s0509a13:12_0": "Parisuddhapadaṁ anaṅgaṇaṁ, kiṁ maṁ ovariyāna tiṭṭhasi.",
  "atk-s0509a13:13_0": "371.",
  "atk-s0509a13:14_0": " ‘‘Āvilacitto anāvilaṁ, sarajo vītarajaṁ anaṅgaṇaṁ;",
  "atk-s0509a13:15_0": "Sabbattha vimuttamānasaṁ, kiṁ maṁ ovariyāna tiṭṭhasi.",
  "atk-s0509a13:16_0": "372.",
  "atk-s0509a13:17_0": " ‘‘Daharā ca apāpikā casi, kiṁ te pabbajjā karissati;",
  "atk-s0509a13:18_0": "Nikkhipa kāsāyacīvaraṁ, ehi ramāma supupphite vane.",
  "atk-s0509a13:19_0": "373.",
  "atk-s0509a13:20_0": " ‘‘Madhurañca pavanti sabbaso, kusumarajena samuṭṭhitā dumā;",
  "atk-s0509a13:21_0": "Paṭhamavasanto sukho utu, ehi ramāma supupphite vane.",
  "atk-s0509a13:22_0": "374.",
  "atk-s0509a13:23_0": " ‘‘Kusumitasikharā ca pādapā, abhigajjantiva māluteritā;",
  "atk-s0509a13:24_0": "Kā tuyhaṁ rati bhavissati, yadi ekā vanamogahissasi.",
  "atk-s0509a13:25_0": "375.",
  "atk-s0509a13:26_0": " ‘‘Vāḷamigasaṅghasevitaṁ, kuñjaramattakareṇuloḷitaṁ;",
  "atk-s0509a13:27_0": "Asahāyikā gantumicchasi, rahitaṁ bhiṁsanakaṁ mahāvanaṁ.",
  "atk-s0509a13:28_0": "376.",
  "atk-s0509a13:29_0": " ‘‘Tapanīyakatāva dhītikā, vicarasi cittalateva accharā;",
  "atk-s0509a13:30_0": "Kāsikasukhumehi vaggubhi, sobhasī suvasanehi nūpame.",
  "atk-s0509a13:31_0": "377.",
  "atk-s0509a13:32_0": " ‘‘Ahaṁ tava vasānugo siyaṁ, yadi viharemase kānanantare;",
  "atk-s0509a13:33_0": "Na hi matthi tayā piyattaro, pāṇo kinnarimandalocane.",
  "atk-s0509a13:34_0": "378.",
  "atk-s0509a13:35_0": " ‘‘Yadi me vacanaṁ karissasi, sukhitā ehi agāramāvasa;",
  "atk-s0509a13:36_0": "Pāsādanivātavāsinī, parikammaṁ te karontu nāriyo.",
  "atk-s0509a13:37_0": "379.",
  "atk-s0509a13:38_0": " ‘‘Kāsikasukhumāni dhāraya, abhiropehi ca mālavaṇṇakaṁ;",
  "atk-s0509a13:39_0": "Kañcanamaṇimuttakaṁ bahuṁ, vividhaṁ ābharaṇaṁ karomi te.",
  "atk-s0509a13:40_0": "380.",
  "atk-s0509a13:41_0": " ‘‘Sudhotarajapacchadaṁ subhaṁ, gonakatūlikasanthataṁ navaṁ;",
  "atk-s0509a13:42_0": "Abhiruha sayanaṁ mahārahaṁ, candanamaṇḍitasāragandhikaṁ.",
  "atk-s0509a13:43_0": "381.",
  "atk-s0509a13:44_0": " ‘‘Uppalaṁ cudakā samuggataṁ, yathā taṁ amanussasevitaṁ;",
  "atk-s0509a13:45_0": "Evaṁ tvaṁ brahmacārinī, sakesaṅgesu jaraṁ gamissasi.",
  "atk-s0509a13:46_0": "382.",
  "atk-s0509a13:47_0": " ‘‘Kiṁ te idha sārasammataṁ, kuṇapapūramhi susānavaḍḍhane;",
  "atk-s0509a13:48_0": "Bhedanadhamme kaḷevare, yaṁ disvā vimano udikkhasi.",
  "atk-s0509a13:49_0": "383.",
  "atk-s0509a13:50_0": " ‘‘Akkhīni ca tūriyāriva, kinnariyāriva pabbatantare;",
  "atk-s0509a13:51_0": "Tava me nayanāni dakkhiya, bhiyyo kāmaratī pavaḍḍhati.",
  "atk-s0509a13:52_0": "384.",
  "atk-s0509a13:53_0": " ‘‘Uppalasikharopamāni te, vimale hāṭakasannibhe mukhe;",
  "atk-s0509a13:54_0": "Tava me nayanāni dakkhiya, bhiyyo kāmaguṇo pavaḍḍhati.",
  "atk-s0509a13:55_0": "385.",
  "atk-s0509a13:56_0": " ‘‘Api dūragatā saramhase, āyatapamhe visuddhadassane;",
  "atk-s0509a13:57_0": "Na hi matthi tayā piyattaro, nayanā kinnarimandalocane.",
  "atk-s0509a13:58_0": "386.",
  "atk-s0509a13:59_0": " ‘‘Apathena payātumicchasi, candaṁ kīḷanakaṁ gavesasi;",
  "atk-s0509a13:60_0": "Meruṁ laṅghetumicchasi, yo tvaṁ buddhasutaṁ maggayasi.",
  "atk-s0509a13:61_0": "387.",
  "atk-s0509a13:62_0": " ‘‘Natthi hi loke sadevake, rāgo yatthapi dāni me siyā;",
  "atk-s0509a13:63_0": "Napi naṁ jānāmi kīriso, atha maggena hato samūlako.",
  "atk-s0509a13:64_0": "388.",
  "atk-s0509a13:65_0": " ‘‘Iṅgālakuyāva ujjhito, visapattoriva aggito kato;",
  "atk-s0509a13:66_0": "Napi naṁ passāmi kīriso, atha maggena hato samūlako.",
  "atk-s0509a13:67_0": "389.",
  "atk-s0509a13:68_0": " ‘‘Yassā siyā apaccavekkhitaṁ, satthā vā anupāsito siyā;",
  "atk-s0509a13:69_0": "Tvaṁ tādisikaṁ palobhaya, jānantiṁ so imaṁ vihaññasi.",
  "atk-s0509a13:70_0": "390.",
  "atk-s0509a13:71_0": " ‘‘Mayhañhi akkuṭṭhavandite, sukhadukkhe ca satī upaṭṭhitā;",
  "atk-s0509a13:72_0": "Saṅkhatamasubhanti jāniya, sabbattheva mano na limpati.",
  "atk-s0509a13:73_0": "391.",
  "atk-s0509a13:74_0": " ‘‘Sāhaṁ sugatassa sāvikā, maggaṭṭhaṅgikayānayāyinī;",
  "atk-s0509a13:75_0": "Uddhaṭasallā anāsavā, suññāgāragatā ramāmahaṁ.",
  "atk-s0509a13:76_0": "392.",
  "atk-s0509a13:77_0": " ‘‘Diṭṭhā hi mayā sucittitā, sombhā dārukapillakāni vā;",
  "atk-s0509a13:78_0": "Tantīhi ca khīlakehi ca, vinibaddhā vividhaṁ panaccakā.",
  "atk-s0509a13:79_0": "393.",
  "atk-s0509a13:80_0": " ‘‘Tamhuddhaṭe tantikhīlake, vissaṭṭhe vikale parikrite;",
  "atk-s0509a13:81_0": "Na vindeyya khaṇḍaso kate, kimhi tattha manaṁ nivesaye.",
  "atk-s0509a13:82_0": "394.",
  "atk-s0509a13:83_0": " ‘‘Tathūpamā dehakāni maṁ, tehi dhammehi vinā na vattanti;",
  "atk-s0509a13:84_0": "Dhammehi vinā na vattati, kimhi tattha manaṁ nivesaye.",
  "atk-s0509a13:85_0": "395.",
  "atk-s0509a13:86_0": " ‘‘Yathā haritālena makkhitaṁ, addasa cittikaṁ bhittiyā kataṁ;",
  "atk-s0509a13:87_0": "Tamhi te viparītadassanaṁ, saññā mānusikā niratthikā.",
  "atk-s0509a13:88_0": "396.",
  "atk-s0509a13:89_0": " ‘‘Māyaṁ viya aggato kataṁ, supinanteva suvaṇṇapādapaṁ;",
  "atk-s0509a13:90_0": "Upagacchasi andha rittakaṁ, janamajjheriva rupparūpakaṁ.",
  "atk-s0509a13:91_0": "397.",
  "atk-s0509a13:92_0": " ‘‘Vaṭṭaniriva koṭarohitā, majjhe pubbuḷakā saassukā;",
  "atk-s0509a13:93_0": "Pīḷakoḷikā cettha jāyati, vividhā cakkhuvidhā ca piṇḍitā.",
  "atk-s0509a13:94_0": "398.",
  "atk-s0509a13:95_0": " ‘‘Uppāṭiya cārudassanā, na ca pajjittha asaṅgamānasā;",
  "atk-s0509a13:96_0": "Handa te cakkhuṁ harassu taṁ, tassa narassa adāsi tāvade.",
  "atk-s0509a13:97_0": "399.",
  "atk-s0509a13:98_0": " ‘‘Tassa ca viramāsi tāvade, rāgo tattha khamāpayī ca naṁ;",
  "atk-s0509a13:99_0": "Sotthi siyā brahmacārinī, na puno edisakaṁ bhavissati.",
  "atk-s0509a13:100_0": "400.",
  "atk-s0509a13:101_0": " ‘‘Āsādiya edisaṁ janaṁ, aggiṁ pajjalitaṁva liṅgiya;",
  "atk-s0509a13:102_0": "Gaṇhiya āsīvisaṁ viya, api nu sotthi siyā khamehi no.",
  "atk-s0509a13:103_0": "401.",
  "atk-s0509a13:104_0": " ‘‘Muttā ca tato sā bhikkhunī, agamī buddhavarassa santikaṁ;",
  "atk-s0509a13:105_0": "Passiya varapuññalakkhaṇaṁ, cakkhu āsi yathā purāṇaka’’nti. –",
  "atk-s0509a13:106_0": "Imā gāthā paccudāhāsi.",
  "atk-s0509a13:107_0": "Tattha jīvakambavananti jīvakassa komārabhaccassa ambavanaṁ.",
  "atk-s0509a13:107_1": "Rammanti ramaṇīyaṁ.",
  "atk-s0509a13:107_2": "Taṁ kira bhūmibhāgasampattiyā chāyūdakasampattiyā ca rukkhānaṁ ropitākārena ativiya manuññaṁ manoramaṁ.",
  "atk-s0509a13:107_3": "Gacchantinti ambavanaṁ uddissa gataṁ,",
  "atk-s0509a13:107_4": "divāvihārāya upagacchantiṁ.",
  "atk-s0509a13:107_5": "Subhanti evaṁnāmikaṁ.",
  "atk-s0509a13:107_6": "Dhuttakoti itthidhutto.",
  "atk-s0509a13:107_7": "Rājagahavāsī kireko mahāvibhavassa suvaṇṇakārassa putto yuvā abhirūpo itthidhutto puriso matto vicarati.",
  "atk-s0509a13:107_8": "So taṁ paṭipathe disvā paṭibaddhacitto maggaṁ uparundhitvā aṭṭhāsi.",
  "atk-s0509a13:107_9": "Tena vuttaṁ –",
  "atk-s0509a13:107_10": "‘‘dhuttako sannivāresī’’ti,",
  "atk-s0509a13:107_11": "mama gamanaṁ nisedhesīti attho.",
  "atk-s0509a13:107_12": "Tamenaṁ abravī subhāti tamenaṁ nivāretvā ṭhitaṁ dhuttaṁ subhā bhikkhunī kathesi.",
  "atk-s0509a13:107_13": "Ettha ca ‘‘gacchantiṁ bhikkhuniṁ subhaṁ,",
  "atk-s0509a13:107_14": "abravi subhā’’ti ca attānameva therī aññaṁ viya katvā vadati.",
  "atk-s0509a13:107_15": "Theriyā vuttagāthānaṁ sambandhadassanavasena saṅgītikārehi ayaṁ gāthā vuttā.",
  "atk-s0509a13:108_0": "‘‘Abravī subhā’’ti vatvā tassā vuttākāradassanatthaṁ āha ‘‘kiṁ te aparādhita’’ntiādi.",
  "atk-s0509a13:108_1": "Tattha kiṁ te aparādhitaṁ mayāti kiṁ tuyhaṁ, āvuso,",
  "atk-s0509a13:108_2": "mayā aparaddhaṁ.",
  "atk-s0509a13:108_3": "Yaṁ maṁ ovariyāna tiṭṭhasīti yena aparādhena maṁ gacchantiṁ ovaritvā gamanaṁ nisedhetvā tiṭṭhasi,",
  "atk-s0509a13:108_4": "so natthevāti adhippāyo.",
  "atk-s0509a13:108_5": "Atha itthītisaññāya evaṁ paṭipajjasi,",
  "atk-s0509a13:108_6": "evampi na yuttanti dassentī āha –",
  "atk-s0509a13:108_7": "‘‘na hi pabbajitāya, āvuso,",
  "atk-s0509a13:108_8": "puriso samphusanāya kappatī’’ti,",
  "atk-s0509a13:108_9": "āvuso suvaṇṇakāraputta ,",
  "atk-s0509a13:108_10": "lokiyacārittenapi purisassa pabbajitānaṁ samphusanāya na kappati,",
  "atk-s0509a13:108_11": "pabbajitāya pana puriso tiracchānagatopi samphusanāya na kappati,",
  "atk-s0509a13:108_12": "tiṭṭhatu tāva purisaphusanā,",
  "atk-s0509a13:108_13": "rāgavasenassā nissaggiyena purisassa nissaggiyassāpi phusanā na kappateva.",
  "atk-s0509a13:109_0": "Tenāha ‘‘garuke mama satthusāsane’’tiādi.",
  "atk-s0509a13:109_1": "Tassattho –",
  "atk-s0509a13:109_2": "garuke pāsāṇacchattaṁ viya garukātabbe mayhaṁ satthu sāsane yā sikkhā bhikkhuniyo uddissa sugatena sammāsambuddhena desitā paññattā.",
  "atk-s0509a13:109_3": "Tāhi parisuddhapadaṁ parisuddhakusalakoṭṭhāsaṁ,",
  "atk-s0509a13:109_4": "rāgādiaṅgaṇānaṁ sabbaso abhāvena anaṅgaṇaṁ,",
  "atk-s0509a13:109_5": "evaṁbhūtaṁ maṁ gacchantiṁ kena kāraṇena āvaritvā tiṭṭhasīti.",
  "atk-s0509a13:110_0": "Āvilacittoti cittassa āvilabhāvakarānaṁ kāmavitakkādīnaṁ vasena āvilacitto,",
  "atk-s0509a13:110_1": "tvaṁ tadabhāvato anāvilaṁ,",
  "atk-s0509a13:110_2": "rāgarajādīnaṁ vasena sarajo,",
  "atk-s0509a13:110_3": "sāṅgaṇo tadabhāvato vītarajaṁ anaṅgaṇaṁ sabbattha khandhapañcake samucchedavimuttiyā vimuttamānasaṁ,",
  "atk-s0509a13:110_4": "maṁ kasmā ovaritvā tiṭṭhasīti?",
  "atk-s0509a13:111_0": "Evaṁ theriyā vutte dhuttako attano adhippāyaṁ vibhāvento ‘‘daharā cā’’tiādinā dasa gāthā abhāsi.",
  "atk-s0509a13:111_1": "Tattha daharāti taruṇī paṭhame yobbane ṭhitā.",
  "atk-s0509a13:111_2": "Apāpikā casīti rūpena alāmikā ca asi ,",
  "atk-s0509a13:111_3": "uttamarūpadharā cāhosīti adhippāyo.",
  "atk-s0509a13:111_4": "Kiṁ te pabbajjā karissatīti tuyhaṁ evaṁ paṭhamavaye ṭhitāya rūpasampannāya pabbajjā kiṁ karissati,",
  "atk-s0509a13:111_5": "vuḍḍhāya bībhaccharūpāya vā pabbajitabbanti adhippāyena vadati.",
  "atk-s0509a13:111_6": "Nikkhipāti chaḍḍehi.",
  "atk-s0509a13:111_7": "‘‘Ukkhipā’’ti vā pāṭho,",
  "atk-s0509a13:111_8": "apanehīti attho.",
  "atk-s0509a13:112_0": "Madhuranti subhaṁ,",
  "atk-s0509a13:112_1": "sugandhanti attho.",
  "atk-s0509a13:112_2": "Pavantīti vāyanti.",
  "atk-s0509a13:112_3": "Sabbasoti samantato.",
  "atk-s0509a13:112_4": "Kusumarajena samuṭṭhitā dumāti ime rukkhā mandavātena samuṭṭhahamānakusumareṇujātena attano kusumarajena",
  "atk-s0509a13:112_5": "sayaṁ samuṭṭhitā viya hutvā samantato surabhī vāyanti.",
  "atk-s0509a13:112_6": "Paṭhamavasanto sukhoutūti ayaṁ paṭhamo vasantamāso sukhasamphasso ca utu vattatīti attho.",
  "atk-s0509a13:113_0": "Kusumitasikharāti supupphitaggā.",
  "atk-s0509a13:113_1": "Abhigajjantiva māluteritāti vātena sañcalitā abhigajjantiva abhitthanitā viya tiṭṭhanti.",
  "atk-s0509a13:113_2": "Yadi ekā vanamogahissasīti sace tvaṁ ekikā vanamogāhissasi,",
  "atk-s0509a13:113_3": "kā nāma te tattha rati bhavissatīti attanā baddhasukhābhirattattā evamāha.",
  "atk-s0509a13:114_0": "Vāḷamigasaṅghasevitanti sīhabyagghādivāḷamigasamūhehi tattha tattha upasevitaṁ.",
  "atk-s0509a13:114_1": "Kuñjaramattakareṇuloḷitanti mattakuñjarehi hatthinīhi ca migānaṁ cittatāpanena rukkhagacchādīnaṁ sākhābhañjanena ca āloḷitapadesaṁ.",
  "atk-s0509a13:114_2": "Kiñcāpi tasmiṁ vane īdisaṁ tadā natthi,",
  "atk-s0509a13:114_3": "vanaṁ nāma evarūpanti taṁ bhiṁsāpetukāmo evamāha.",
  "atk-s0509a13:114_4": "Rahitanti janarahitaṁ vijanaṁ.",
  "atk-s0509a13:114_5": "Bhiṁsanakanti bhayajanakaṁ.",
  "atk-s0509a13:115_0": "Tapanīyakatāva dhītikāti rattasuvaṇṇena vicaritā dhītalikā viya sukusalena yantācariyena yantayogavasena sajjitā suvaṇṇapaṭimā viya vicarasi,",
  "atk-s0509a13:115_1": "idāneva ito cito ca sañcarasi.",
  "atk-s0509a13:115_2": "Cittalateva accharāti cittalatānāmake uyyāne devaccharā viya.",
  "atk-s0509a13:115_3": "Kāsikasukhumehīti kāsiraṭṭhe uppannehi ativiya sukhumehi.",
  "atk-s0509a13:115_4": "Vaggubhīti siniddhamaṭṭhehi.",
  "atk-s0509a13:115_5": "Sobhasī suvasanehi nūpameti nivāsanapārupanavatthehi anupame upamārahite tvaṁ idāni me vasānugo sobhasīti",
  "atk-s0509a13:115_6": "bhāvinaṁ attano adhippāyavasena ekantikaṁ vattamānaṁ viya katvā vadati.",
  "atk-s0509a13:116_0": "Ahaṁ tava vasānugo siyanti ahampi tuyhaṁ vasānugo kiṁkārapaṭissāvī bhaveyyaṁ.",
  "atk-s0509a13:116_1": "Yadi viharemase kānanantareti yadi mayaṁ ubhopi vanantare saha vasāma ramāma.",
  "atk-s0509a13:116_2": "Na hi matthi tayā piyattaroti vasānugabhāvassa kāraṇamāha.",
  "atk-s0509a13:116_3": "Pāṇoti satto,",
  "atk-s0509a13:116_4": "añño kocipi satto tayā piyataro mayhaṁ na hi atthīti attho.",
  "atk-s0509a13:116_5": "Atha vā pāṇoti attano jīvitaṁ sandhāya vadati,",
  "atk-s0509a13:116_6": "mayhaṁ jīvitaṁ tayā piyataraṁ na hi atthīti attho.",
  "atk-s0509a13:116_7": "Kinnarimandalocaneti kinnariyā viya mandaputhuvilocane.",
  "atk-s0509a13:117_0": "Yadi me vacanaṁ karissasi,",
  "atk-s0509a13:117_1": "sukhitā ehi agāramāvasāti sace tvaṁ mama vacanaṁ karissasi,",
  "atk-s0509a13:117_2": "ekāsanaṁ ekaseyyaṁ brahmacariyadukkhaṁ pahāya ehi kāmabhogehi sukhitā hutvā agāraṁ ajjhāvasa.",
  "atk-s0509a13:117_3": "‘‘Sukhitā heti agāramāvasantī’’ti keci paṭhanti,",
  "atk-s0509a13:117_4": "tesaṁ sukhitā bhavissati,",
  "atk-s0509a13:117_5": "agāraṁ ajjhāvasantīti attho.",
  "atk-s0509a13:117_6": "Pāsādanivātavāsinīti nivātesu pāsādesu vāsinī.",
  "atk-s0509a13:117_7": "‘‘Pāsādavimānavāsinī’’ti ca pāṭho,",
  "atk-s0509a13:117_8": "vimānasadisesu pāsādesu vāsinīti attho.",
  "atk-s0509a13:117_9": "Parikammanti veyyāvaccaṁ.",
  "atk-s0509a13:118_0": "Dhārayāti paridaha,",
  "atk-s0509a13:118_1": "nivāsehi ceva uttariyañca karohi.",
  "atk-s0509a13:118_2": "Abhiropehīti maṇḍanavibhūsanavasena vā sarīraṁ āropaya,",
  "atk-s0509a13:118_3": "alaṅkarohīti attho.",
  "atk-s0509a13:118_4": "Mālavaṇṇakanti mālañceva gandhavilepanañca.",
  "atk-s0509a13:118_5": "Kañcanamaṇimuttakanti kañcanena maṇimuttāhi ca yuttaṁ,",
  "atk-s0509a13:118_6": "suvaṇṇamayamaṇimuttāhi khacitanti attho.",
  "atk-s0509a13:118_7": "Bahunti hatthūpagādibhedato bahuppakāraṁ.",
  "atk-s0509a13:118_8": "Vividhanti karaṇavikatiyā nānāvidhaṁ.",
  "atk-s0509a13:119_0": "Sudhotarajapacchadanti sudhotatāya pavāhitarajaṁ uttaracchadaṁ.",
  "atk-s0509a13:119_1": "Subhanti sobhanaṁ.",
  "atk-s0509a13:119_2": "Gonakatūlikasanthatanti dīghalomakāḷakojavena ceva haṁsalomādipuṇṇāya tūlikāya ca santhataṁ.",
  "atk-s0509a13:119_3": "Navanti abhinavaṁ.",
  "atk-s0509a13:119_4": "Mahārahanti mahagghaṁ.",
  "atk-s0509a13:119_5": "Candanamaṇḍitasāragandhikanti gosīsakādisāracandanena maṇḍitatāya surabhigandhikaṁ,",
  "atk-s0509a13:119_6": "evarūpaṁ sayanamāruha,",
  "atk-s0509a13:119_7": "taṁ āruhitvā yathāsukhaṁ sayāhi ceva nisīda cāti attho.",
  "atk-s0509a13:120_0": "Uppalaṁ cudakā samuggatanti ca-kāro nipātamattaṁ,",
  "atk-s0509a13:120_1": "udakato uggataṁ uṭṭhitaṁ accuggamma ṭhitaṁ suphullamuppalaṁ.",
  "atk-s0509a13:120_2": "Yathā taṁ amanussasevitanti tañca rakkhasapariggahitāya pokkharaṇiyā jātattā nimmanussehi sevitaṁ kenaci aparibhuttameva bhaveyya.",
  "atk-s0509a13:120_3": "Evaṁ tvaṁ brahmacārinīti evameva taṁ suṭṭhu phullamuppalaṁ viya tuvaṁ brahmacārinī.",
  "atk-s0509a13:120_4": "Sakesaṅgesu attano sarīrāvayavesu kenaci aparibhuttesuyeva jaraṁ gamissasi,",
  "atk-s0509a13:120_5": "mudhāyeva jarājiṇṇā bhavissasi.",
  "atk-s0509a13:121_0": "Evaṁ dhuttakena attano adhippāye pakāsite therī sarīrasabhāvavibhāvanena taṁ tattha vicchindentī ‘‘kiṁ te idhā’’ti gāthamāha.",
  "atk-s0509a13:121_1": "Tassattho –",
  "atk-s0509a13:121_2": "āvuso suvaṇṇakāraputta,",
  "atk-s0509a13:121_3": "kesādikuṇapapūre ekantena bhedanadhamme susānavaḍḍhane,",
  "atk-s0509a13:121_4": "idha imasmiṁ kāyasaññite asucikaḷevare kiṁ nāma tava sāranti sammataṁ sambhāvitaṁ,",
  "atk-s0509a13:121_5": "yaṁ disvā vimano aññatarasmiṁ ārammaṇe vigatamanasaṅkappo,",
  "atk-s0509a13:121_6": "ettheva vā avimano somanassiko hutvā udikkhasi,",
  "atk-s0509a13:121_7": "taṁ mayhaṁ kathehīti.",
  "atk-s0509a13:122_0": "Taṁ sutvā dhuttako kiñcāpi tassā rūpaṁ cāturiyasobhitaṁ,",
  "atk-s0509a13:122_1": "paṭhamadassanato pana paṭṭhāya yasmiṁ diṭṭhipāte paṭibaddhacitto,",
  "atk-s0509a13:122_2": "tameva apadisanto ‘‘akkhīni ca tūriyārivā’’tiādimāha.",
  "atk-s0509a13:122_3": "Kāmañcāyaṁ therī suṭṭhu saṁyatatāya santindriyā,",
  "atk-s0509a13:122_4": "tāya thiravippasannasommasantanayananipātesu kammānubhāvanipphannesu pasannapañcappasādapaṭimaṇḍitesu",
  "atk-s0509a13:122_5": "nayanesu labbhamāne pabhāvisiṭṭhacāturiye diṭṭhipāte,",
  "atk-s0509a13:122_6": "yasmā sayaṁ caritahāvabhāvavilāsādiparikappavañcito so dhutto jāto,",
  "atk-s0509a13:122_7": "tasmāssa diṭṭhirāgo savisesaṁ vepullaṁ agamāsi.",
  "atk-s0509a13:122_8": "Tattha akkhīni ca tūriyārivāti tūri vuccati migī,",
  "atk-s0509a13:122_9": "ca-saddo nipātamattaṁ,",
  "atk-s0509a13:122_10": "migacchāpāya viya te akkhīnīti attho.",
  "atk-s0509a13:122_11": "‘‘Koriyārivā’’ti vā pāḷi,",
  "atk-s0509a13:122_12": "kuñcakārakukkuṭiyāti vuttaṁ hoti.",
  "atk-s0509a13:122_13": "Kinnariyāriva pabbatantareti pabbatakucchiyaṁ vicaramānāya kinnarivanitāya viya ca te akkhīnīti attho.",
  "atk-s0509a13:122_14": "Tava me nayanāni dakkhiyāti tava vuttaguṇavisesāni nayanāni disvā,",
  "atk-s0509a13:122_15": "bhiyyo uparūpari me kāmābhirati pavaḍḍhati.",
  "atk-s0509a13:123_0": "Uppalasikharopamāniteti rattuppalaaggasadisāni pamhāni tava.",
  "atk-s0509a13:123_1": "Vimaleti nimmale.",
  "atk-s0509a13:123_2": "Hāṭakasannibheti kañcanarūpakassa mukhasadise te mukhe,",
  "atk-s0509a13:123_3": "nayanāni dakkhiyāti yojanā.",
  "atk-s0509a13:124_0": "Api dūragatāti dūraṁ ṭhānaṁ gatāpi.",
  "atk-s0509a13:124_1": "Saramhaseti aññaṁ kiñci acintetvā tava nayanāni eva anussarāmi.",
  "atk-s0509a13:124_2": "Āyatapamheti dīghapakhume.",
  "atk-s0509a13:124_3": "Visuddhadassaneti nimmalalocane.",
  "atk-s0509a13:124_4": "Na hi matthi tayā piyattaro nayanāti tava nayanato añño koci mayhaṁ piyataro natthi.",
  "atk-s0509a13:124_5": "Tayāti hi sāmiatthe eva karaṇavacanaṁ.",
  "atk-s0509a13:125_0": "Evaṁ cakkhusampattiyā ummāditassa viya taṁ taṁ vippalapato tassa purisassa manorathaṁ viparivattentī therī ‘‘apathenā’’tiādinā dvādasa gāthā abhāsi.",
  "atk-s0509a13:125_1": "Tattha apathena payātumicchasīti,",
  "atk-s0509a13:125_2": "āvuso suvaṇṇakāraputta,",
  "atk-s0509a13:125_3": "sante aññasmiṁ itthijane yo tvaṁ buddhasutaṁ buddhassa bhagavato orasadhītaraṁ maṁ maggayasi patthesi,",
  "atk-s0509a13:125_4": "so tvaṁ sante kheme ujumagge apathena kaṇṭakanivutena sabhayena kummaggena payātumicchasi paṭipajjitukāmosi,",
  "atk-s0509a13:125_5": "candaṁ kīḷanakaṁ gavesasi candamaṇḍalaṁ kīḷāgoḷakaṁ kātukāmosi,",
  "atk-s0509a13:125_6": "meruṁ laṅghetumicchasi caturāsītiyojanasahassubbedhaṁ sinerupabbatarājaṁ laṅghayitvā aparabhāge ṭhātukāmosi,",
  "atk-s0509a13:125_7": "so tvaṁ maṁ buddhasutaṁ maggayasīti yojanā.",
  "atk-s0509a13:126_0": "Idāni tassa attano avisayabhāvaṁ patthanāya ca vighātāvahataṁ dassetuṁ ‘‘natthī’’tiādi vuttaṁ.",
  "atk-s0509a13:126_1": "Tattha rāgo yatthapi dāni me siyāti yattha idāni me rāgo siyā bhaveyya,",
  "atk-s0509a13:126_2": "taṁ ārammaṇaṁ sadevake loke natthi eva.",
  "atk-s0509a13:126_3": "Napi naṁ jānāmi kīrisoti naṁ rāgaṁ kīrisotipi na jānāmi.",
  "atk-s0509a13:126_4": "Atha maggena hato samūlakoti athāti nipātamattaṁ.",
  "atk-s0509a13:126_5": "Ayonisomanasikārasaṅkhātena mūlena samūlako rāgo ariyamaggena hato samugghātito.",
  "atk-s0509a13:127_0": "Iṅgālakuyāti aṅgārakāsuyā.",
  "atk-s0509a13:127_1": "Ujjhitoti vātukkhitto viya yo koci,",
  "atk-s0509a13:127_2": "dahaniyā indhanaṁ viyāti attho.",
  "atk-s0509a13:127_3": "Visapattorivāti visagatabhājanaṁ viya.",
  "atk-s0509a13:127_4": "Aggito katoti aggito aṅgārato apagato kato,",
  "atk-s0509a13:127_5": "visassa lesampi asesetvā apanīto vināsitoti attho.",
  "atk-s0509a13:128_0": "Yassā siyā apaccavekkhitanti yassā itthiyā idaṁ khandhapañcakaṁ ñāṇena appaṭivekkhitaṁ apariññātaṁ siyā.",
  "atk-s0509a13:128_1": "Sattā vā anusāsito siyāti sattā vā dhammasarīrassa adassanena yassā itthiyā ananusāsito siyā.",
  "atk-s0509a13:128_2": "Tvaṁ tādisikaṁ palobhayāti, āvuso,",
  "atk-s0509a13:128_3": "tvaṁ tathārūpaṁ aparimadditasaṅkhāraṁ apaccavekkhitalokuttaradhammaṁ kāmehi palobhaya upagaccha.",
  "atk-s0509a13:128_4": "Jānantiṁ so imaṁ vihaññasīti so tvaṁ pavattiṁ nivattiñca yāthāvato jānantiṁ paṭividdhasaccaṁ imaṁ subhaṁ bhikkhuniṁ āgamma vihaññasi,",
  "atk-s0509a13:128_5": "sampati āyatiñca vighātaṁ dukkhaṁ āpajjasi.",
  "atk-s0509a13:129_0": "Idānissa vighātāpattitaṁ kāraṇavibhāvanena dassentī ‘‘mayhaṁ hī’’tiādimāha.",
  "atk-s0509a13:129_1": "Tattha hīti hetuatthe nipāto.",
  "atk-s0509a13:129_2": "Akkuṭṭhavanditeti akkose vandanāya ca.",
  "atk-s0509a13:129_3": "Sukhadukkheti sukhe ca dukkhe ca,",
  "atk-s0509a13:129_4": "iṭṭhāniṭṭhavisayasamāyoge vā.",
  "atk-s0509a13:129_5": "Satī upaṭṭhitāti paccavekkhaṇayuttā sati sabbakālaṁ upaṭṭhitā.",
  "atk-s0509a13:129_6": "Saṅkhatamasubhanti jāniyāti tebhūmakaṁ saṅkhāragataṁ kilesāsucipaggharaṇena asubhanti ñatvā.",
  "atk-s0509a13:129_7": "Sabbatthevāti sabbasmiṁyeva bhavattaye mayhaṁ mano taṇhālepādinā na upalimpati.",
  "atk-s0509a13:130_0": "Maggaṭṭhaṅgikayānayāyinīti aṭṭhaṅgikamaggasaṅkhātena ariyayānena nibbānapuraṁ yāyinī upagatā.",
  "atk-s0509a13:130_1": "Uddhaṭasallāti attano santānato samuddhaṭarāgādisallā.",
  "atk-s0509a13:131_0": "Sucittitāti hatthapādamukhādiākārena suṭṭhu cittitā viracitā.",
  "atk-s0509a13:131_1": "Sombhāti sumbhakā.",
  "atk-s0509a13:131_2": "Dārukapillakāni vāti dārudaṇḍādīhi uparacitarūpakāni.",
  "atk-s0509a13:131_3": "Tantīhīti nhārusuttakehi.",
  "atk-s0509a13:131_4": "Khīlakehīti hatthapādapiṭṭhikaṇṇādiatthāya ṭhapitadaṇḍehi.",
  "atk-s0509a13:131_5": "Vinibaddhāti vividhenākārena baddhā.",
  "atk-s0509a13:131_6": "Vividhaṁ panaccakāti yantasuttādīnaṁ añchanavissajjanādinā paṭṭhapitanaccakā,",
  "atk-s0509a13:131_7": "panaccantā viya diṭṭhāti yojanā.",
  "atk-s0509a13:132_0": "Tamhuddhaṭe tantikhīlaketi sannivesavisiṭṭharacanāvisesayuttaṁ upādāya rūpakasamaññā tamhi tantimhi khīlake ca ṭhānato uddhaṭe bandhanto vissaṭṭhe,",
  "atk-s0509a13:132_1": "visuṁ karaṇena aññamaññaṁ vikale,",
  "atk-s0509a13:132_2": "tahiṁ tahiṁ khipanena parikrite vikirite.",
  "atk-s0509a13:132_3": "Na vindeyya khaṇḍaso kateti potthakarūpassa avayave khaṇḍākhaṇḍite kate potthakarūpaṁ na vindeyya,",
  "atk-s0509a13:132_4": "na upalabheyya.",
  "atk-s0509a13:132_5": "Evaṁ sante kimhi tattha manaṁ nivesaye tasmiṁ potthakarūpāvayave kimhi kiṁ khāṇuke,",
  "atk-s0509a13:132_6": "udāhu rajjuke,",
  "atk-s0509a13:132_7": "mattikāpiṇḍādike vā manaṁ manasaññaṁ niveseyya,",
  "atk-s0509a13:132_8": "visaṅkhāre avayave sā saññā kadācipi napateyyāti attho.",
  "atk-s0509a13:133_0": "Tathūpamāti taṁsadisā tena potthakarūpena sadisā.",
  "atk-s0509a13:133_1": "Kinti ce āha ‘‘dehakānī’’tiādi.",
  "atk-s0509a13:133_2": "Tattha dehakānīti hatthapādamukhādidehāvayavā.",
  "atk-s0509a13:133_3": "Manti me paṭibaddhā upaṭṭhahanti.",
  "atk-s0509a13:133_4": "Tehi dhammehīti tehi pathaviādīhi ca cakkhādīhi ca dhammehi.",
  "atk-s0509a13:133_5": "Vinā na vattantīti na hi tathā tathā sanniviṭṭhe pathaviādidhamme muñcitvā dehā nāma santi.",
  "atk-s0509a13:133_6": "Dhammehi vinā na vattatīti deho avayavehi avayavadhammehi vinā na vattati na upalabbhati.",
  "atk-s0509a13:133_7": "Evaṁ sante kimhi tattha manaṁ nivesayeti kimhi kiṁ pathaviyaṁ,",
  "atk-s0509a13:133_8": "udāhu āpādike dehoti vā hatthapādādīnīti vā manaṁ manasaññaṁ niveseyya.",
  "atk-s0509a13:133_9": "Yasmā pathaviādipasādadhammamatte esā samaññā,",
  "atk-s0509a13:133_10": "yadidaṁ dehoti vā hatthapādādīnīti vā sattoti vā itthīti vā purisoti vā,",
  "atk-s0509a13:133_11": "tasmā na ettha jānato koci abhiniveso hotīti.",
  "atk-s0509a13:134_0": "Yathā haritālena makkhitaṁ,",
  "atk-s0509a13:134_1": "addasa cittikaṁ bhittiyā katanti yathā kusalena cittakārena bhittiyaṁ haritālena makkhitaṁ littaṁ tena",
  "atk-s0509a13:134_2": "lepaṁ datvā kataṁ ālikhitaṁ cittikaṁ itthirūpaṁ addasa passeyya.",
  "atk-s0509a13:134_3": "Tattha yā upathambhanakhepanādikiriyāsampattiyā mānusikā nu kho ayaṁ bhitti apassāya ṭhitāti saññā,",
  "atk-s0509a13:134_4": "sā niratthakā manussabhāvasaṅkhātassa atthassa tattha abhāvato,",
  "atk-s0509a13:134_5": "mānusīti pana kevalaṁ tahiṁ tassa ca viparītadassanaṁ,",
  "atk-s0509a13:134_6": "yāthāvato gahaṇaṁ na hoti,",
  "atk-s0509a13:134_7": "dhammapuñjamatte itthipurisādigahaṇampi evaṁ sampadamidaṁ daṭṭhabbanti adhippāyo.",
  "atk-s0509a13:135_0": "Māyaṁ viya aggato katanti māyākārena purato upaṭṭhāpitaṁ māyāsadisaṁ.",
  "atk-s0509a13:135_1": "Supinanteva suvaṇṇapādapanti supinameva supinantaṁ,",
  "atk-s0509a13:135_2": "tattha upaṭṭhitasuvaṇṇamayarukkhaṁ viya.",
  "atk-s0509a13:135_3": "Upagacchasi andha rittakanti andhabāla rittakaṁ tucchakaṁ antosārarahitaṁ imaṁ attabhāvaṁ ‘‘etaṁ mamā’’ti sāravantaṁ viya upagacchasi abhinivisasi.",
  "atk-s0509a13:135_4": "Janamajjheriva rupparūpakanti māyākārena mahājanamajjhe dassitaṁ rūpiyarūpasadisaṁ sāraṁ viya upaṭṭhahantaṁ,",
  "atk-s0509a13:135_5": "asāranti attho.",
  "atk-s0509a13:136_0": "Vaṭṭanirivāti lākhāya guḷikā viya.",
  "atk-s0509a13:136_1": "Koṭarohitāti koṭare rukkhasusire ṭhapitā.",
  "atk-s0509a13:136_2": "Majjhe pubbuḷakāti akkhidalamajjhe ṭhitajalapubbuḷasadisā.",
  "atk-s0509a13:136_3": "Saassukāti assujalasahitā.",
  "atk-s0509a13:136_4": "Pīḷakoḷikāti akkhigūthako.",
  "atk-s0509a13:136_5": "Ettha jāyatīti etasmiṁ akkhimaṇḍale ubhosu koṭīsu visagandhaṁ vāyanto nibbattati.",
  "atk-s0509a13:136_6": "Pīḷakoḷikāti vā akkhidalesu nibbattanakā pīḷakā vuccati.",
  "atk-s0509a13:136_7": "Vividhāti setanīlamaṇḍalānañceva rattapītādīnaṁ sattannaṁ paṭalānañca vasena anekavidhā.",
  "atk-s0509a13:136_8": "Cakkhuvidhāti cakkhubhāgā cakkhuppakārā vā tassa anekakalāpagatabhāvato.",
  "atk-s0509a13:136_9": "Piṇḍitāti samuditā.",
  "atk-s0509a13:137_0": "Evaṁ cakkhusmiṁ sārajjantassa cakkhuno asubhataṁ anavaṭṭhitatāya aniccatañca vibhāvesi .",
  "atk-s0509a13:137_1": "Vibhāvetvā ca yathā nāma koci lobhanīyaṁ bhaṇḍaṁ gahetvā corakantāraṁ paṭipajjanto corehi palibuddho taṁ lobhanīyabhaṇḍaṁ datvā gacchati,",
  "atk-s0509a13:137_2": "evameva cakkhumhi sārattena tena purisena palibuddhā therī attano cakkhuṁ uppāṭetvā tassa adāsi.",
  "atk-s0509a13:137_3": "Tena vuttaṁ ‘‘uppāṭiya cārudassanā’’tiādi.",
  "atk-s0509a13:137_4": "Tattha uppāṭiyāti uppāṭetvā cakkhukūpato nīharitvā.",
  "atk-s0509a13:137_5": "Cārudassanāti piyadassanā manoharadassanā.",
  "atk-s0509a13:137_6": "Na ca pajjitthāti tasmiṁ cakkhusmiṁ saṅgaṁ nāpajji.",
  "atk-s0509a13:137_7": "Asaṅgamānasāti katthacipi ārammaṇe anāsattacittā.",
  "atk-s0509a13:137_8": "Handa te cakkhunti tayā kāmitaṁ tato eva mayā dinnattā te cakkhusaññitaṁ asucipiṇḍaṁ gaṇha,",
  "atk-s0509a13:137_9": "gahetvā harassu pasādayuttaṁ icchitaṁ ṭhānaṁ nehi.",
  "atk-s0509a13:138_0": "Tassa ca viramāsi tāvadeti tassa dhuttapurisassa tāvadeva akkhimhi uppāṭitakkhaṇe eva rāgo vigacchi.",
  "atk-s0509a13:138_1": "Tatthāti akkhimhi,",
  "atk-s0509a13:138_2": "tassaṁ vā theriyaṁ.",
  "atk-s0509a13:138_3": "Atha vā tatthāti tasmiṁyeva ṭhāne.",
  "atk-s0509a13:138_4": "Khamāpayīti khamāpesi.",
  "atk-s0509a13:138_5": "Sotthi siyā brahmacārinīti seṭṭhacārini mahesike tuyhaṁ ārogyameva bhaveyya.",
  "atk-s0509a13:138_6": "Na puno edisakaṁbhavissatīti ito paraṁ evarūpaṁ anācāracaraṇaṁ na bhavissati,",
  "atk-s0509a13:138_7": "na karissāmīti attho.",
  "atk-s0509a13:139_0": "Āsādiyāti ghaṭṭetvā.",
  "atk-s0509a13:139_1": "Edisanti evarūpaṁ sabbattha vītarāgaṁ.",
  "atk-s0509a13:139_2": "Aggiṁ pajjalitaṁva liṅgiyāti pajjalitaṁ aggiṁ āliṅgetvā viya.",
  "atk-s0509a13:140_0": "Tatoti tasmā dhuttapurisā.",
  "atk-s0509a13:140_1": "Sā bhikkhunīti sā subhā bhikkhunī.",
  "atk-s0509a13:140_2": "Agamī buddhavarassa santikanti sammāsambuddhassa santikaṁ upagacchi upasaṅkami.",
  "atk-s0509a13:140_3": "Passiya varapuññalakkhaṇanti uttamehi puññasambhārehi nibbattamahāpurisalakkhaṇaṁ disvā.",
  "atk-s0509a13:140_4": "Yathā purāṇakanti porāṇaṁ viya uppāṭanato pubbe viya cakkhu paṭipākatikaṁ ahosi.",
  "atk-s0509a13:140_5": "Yamettha antarantarā na vuttaṁ,",
  "atk-s0509a13:140_6": "taṁ vuttanayattā suviññeyyameva.",
  "atk-s0509a13:141_0": "Subhājīvakambavanikātherīgāthāvaṇṇanā niṭṭhitā.",
  "atk-s0509a13:142_0": "Tiṁsanipātavaṇṇanā niṭṭhitā."
}