{
  "atk-s0301a8:0_0": "8. Vaṅgīsasaṁyuttaṁ",
  "atk-s0301a8:1_0": "1. Nikkhantasuttavaṇṇanā",
  "atk-s0301a8:2_0": "209.",
  "atk-s0301a8:2_1": "Vaṅgīsasaṁyuttassa paṭhame aggāḷave cetiyeti āḷaviyaṁ aggacetiye.",
  "atk-s0301a8:2_2": "Anuppanne buddhe aggāḷavagotamakādīni yakkhanāgādīnaṁ bhavanāni,",
  "atk-s0301a8:2_3": "cetiyāni ahesuṁ.",
  "atk-s0301a8:2_4": "Uppanne buddhe tāni apanetvā manussā vihāre kariṁsu.",
  "atk-s0301a8:2_5": "Tesaṁ tāneva nāmāni jātāni.",
  "atk-s0301a8:2_6": "Nigrodhakappenāti nigrodharukkhamūlavāsinā kappattherena.",
  "atk-s0301a8:2_7": "Ohiyyakoti ohīnako.",
  "atk-s0301a8:2_8": "Vihārapāloti so kira tadā avassiko hoti pattacīvaraggahaṇe akovido.",
  "atk-s0301a8:2_9": "Atha naṁ therā bhikkhū – ‘‘āvuso,",
  "atk-s0301a8:2_10": "imāni chattupāhanakattarayaṭṭhiādīni olokento nisīdā’’ti vihārarakkhakaṁ katvā piṇḍāya pavisiṁsu.",
  "atk-s0301a8:2_11": "Tena vuttaṁ ‘‘vihārapālo’’ti.",
  "atk-s0301a8:2_12": "Samalaṅkaritvāti attano vibhavānurūpena alaṅkārena alaṅkaritvā.",
  "atk-s0301a8:2_13": "Cittaṁ anuddhaṁsetīti kusalacittaṁ viddhaṁseti vināseti.",
  "atk-s0301a8:2_14": "Taṁ kutettha labbhāti etasmiṁ rāge uppanne taṁ kāraṇaṁ kuto labbhā.",
  "atk-s0301a8:2_15": "Yaṁ me paroti yena me kāraṇena añño puggalo vā dhammo vā anabhiratiṁ vinodetvā idāneva abhiratiṁ uppādeyya ācariyupajjhāyāpi maṁ vihāre ohāya gatā.",
  "atk-s0301a8:3_0": "Agārasmāti agārato nikkhantaṁ.",
  "atk-s0301a8:3_1": "Anagāriyanti pabbajjaṁ upagatanti attho.",
  "atk-s0301a8:3_2": "Kaṇhatoti kaṇhapakkhato mārapakkhato ādhāvanti.",
  "atk-s0301a8:3_3": "Uggaputtāti uggatānaṁ puttā mahesakkhā rājaññabhūtā.",
  "atk-s0301a8:3_4": "Daḷhadhamminoti daḷhadhanuno,",
  "atk-s0301a8:3_5": "uttamappamāṇaṁ ācariyadhanuṁ dhārayamānā.",
  "atk-s0301a8:3_6": "Sahassaṁ apalāyinanti ye te samantā sarehi parikireyyuṁ,",
  "atk-s0301a8:3_7": "tesaṁ apalāyīnaṁ saṅkhaṁ dassento ‘‘sahassa’’nti āha.",
  "atk-s0301a8:3_8": "Etatobhiyyoti etasmā sahassā atirekatarā.",
  "atk-s0301a8:3_9": "Neva maṁ byādhayissantīti maṁ cāletuṁ na sakkhissanti.",
  "atk-s0301a8:3_10": "Dhamme samhi patiṭṭhitanti anabhiratiṁ vinodetvā abhiratiṁ uppādanasamatthe sake sāsanadhamme patiṭṭhitaṁ.",
  "atk-s0301a8:3_11": "Idaṁ vuttaṁ hoti –",
  "atk-s0301a8:3_12": "issāsasahasse tāva samantā sarehi parikirante sikkhito puriso daṇḍakaṁ gahetvā sabbe sare sarīre apatamāne antarāva paharitvā pādamūle pāteti.",
  "atk-s0301a8:3_13": "Tattha ekopi issāso dve sare ekato na khipati,",
  "atk-s0301a8:3_14": "imā pana itthiyo rūpārammaṇādivasena pañca pañca sare ekato khipanti.",
  "atk-s0301a8:3_15": "Evaṁ khipantiyo etā sacepi atirekasahassā honti,",
  "atk-s0301a8:3_16": "neva maṁ cāletuṁ sakkhissantīti.",
  "atk-s0301a8:4_0": "Sakkhī hi me sutaṁ etanti mayā hi sammukhā etaṁ sutaṁ.",
  "atk-s0301a8:4_1": "Nibbānagamanaṁ magganti vipassanaṁ sandhāyāha.",
  "atk-s0301a8:4_2": "So hi nibbānassa pubbabhāgamaggo,",
  "atk-s0301a8:4_3": "liṅgavipallāsena pana ‘‘magga’’nti āha.",
  "atk-s0301a8:4_4": "Tattha meti tasmiṁ me attano taruṇavipassanāsaṅkhāte nibbānagamanamagge mano nirato.",
  "atk-s0301a8:4_5": "Pāpimāti kilesaṁ ālapati.",
  "atk-s0301a8:4_6": "Maccūtipi tameva ālapati.",
  "atk-s0301a8:4_7": "Na me maggampi dakkhasīti yathā me bhavayoniādīsu gatamaggampi na passasi,",
  "atk-s0301a8:4_8": "tathā karissāmīti. Paṭhamaṁ.",
  "atk-s0301a8:5_0": "2. Aratīsuttavaṇṇanā",
  "atk-s0301a8:6_0": "210.",
  "atk-s0301a8:6_1": "Dutiye nikkhamatīti vihārā nikkhamati.",
  "atk-s0301a8:6_2": "Aparajju vā kāleti dutiyadivase vā bhikkhācārakāle.",
  "atk-s0301a8:6_3": "Vihāragaruko kiresa thero.",
  "atk-s0301a8:6_4": "Aratiñca ratiñcāti sāsane aratiṁ kāmaguṇesu ca ratiṁ.",
  "atk-s0301a8:6_5": "Sabbaso gehasitañca vitakkanti pañcakāmaguṇagehanissitaṁ pāpavitakkañca sabbākārena pahāya.",
  "atk-s0301a8:6_6": "Vanathanti kilesamahāvanaṁ.",
  "atk-s0301a8:6_7": "Kuhiñcīti kismiñci ārammaṇe.",
  "atk-s0301a8:6_8": "Nibbanathoti nikkilesavano.",
  "atk-s0301a8:6_9": "Aratoti taṇhāratirahito.",
  "atk-s0301a8:7_0": "Pathaviñca vehāsanti pathaviṭṭhitañca itthipurisavatthālaṅkārādivaṇṇaṁ,",
  "atk-s0301a8:7_1": "vehāsaṭṭhakañca candasūriyobhāsādi.",
  "atk-s0301a8:7_2": "Rūpagatanti rūpameva.",
  "atk-s0301a8:7_3": "Jagatogadhanti jagatiyā ogadhaṁ,",
  "atk-s0301a8:7_4": "antopathaviyaṁ nāgabhavanagatanti attho.",
  "atk-s0301a8:7_5": "Parijīyatīti parijīrati.",
  "atk-s0301a8:7_6": "Sabbamaniccanti sabbaṁ taṁ aniccaṁ.",
  "atk-s0301a8:7_7": "Ayaṁ therassa mahāvipassanāti vadanti.",
  "atk-s0301a8:7_8": "Evaṁ samaccāti evaṁ samāgantvā.",
  "atk-s0301a8:7_9": "Caranti mutattāti viññātattabhāvā viharanti.",
  "atk-s0301a8:8_0": "Upadhīsūti khandhakilesābhisaṅkhāresu.",
  "atk-s0301a8:8_1": "Gadhitāti giddhā.",
  "atk-s0301a8:8_2": "Diṭṭhasuteti cakkhunā diṭṭhe rūpe,",
  "atk-s0301a8:8_3": "sotena sute sadde.",
  "atk-s0301a8:8_4": "Paṭighe ca mute cāti ettha paṭighapadena gandharasā gahitā,",
  "atk-s0301a8:8_5": "mutapadena phoṭṭhabbārammaṇaṁ .",
  "atk-s0301a8:8_6": "Yo ettha na limpatīti yo etesu pañcakāmaguṇesu taṇhādiṭṭhilepehi na limpati.",
  "atk-s0301a8:9_0": "Atha saṭṭhinissitā savitakkā,",
  "atk-s0301a8:9_1": "puthū janatāya adhammā niviṭṭhāti atha cha ārammaṇanissitā puthū adhammavitakkā janatāya niviṭṭhāti attho.",
  "atk-s0301a8:9_2": "Naca vaggagatassa kuhiñcīti tesaṁ vasena na katthaci kilesavaggagato bhaveyya.",
  "atk-s0301a8:9_3": "No pana duṭṭhullabhāṇīti duṭṭhullavacanabhāṇīpi na siyā.",
  "atk-s0301a8:9_4": "Sa bhikkhūti so evaṁvidho bhikkhu nāma hoti.",
  "atk-s0301a8:10_0": "Dabboti dabbajātiko paṇḍito.",
  "atk-s0301a8:10_1": "Cirarattasamāhitoti dīgharattaṁ samāhitacitto.",
  "atk-s0301a8:10_2": "Nipakoti nepakkena samannāgato pariṇatapañño.",
  "atk-s0301a8:10_3": "Apihālūti nittaṇho.",
  "atk-s0301a8:10_4": "Santaṁ padanti nibbānaṁ.",
  "atk-s0301a8:10_5": "Ajjhagamā munīti adhigato muni.",
  "atk-s0301a8:10_6": "Paṭicca parinibbuto kaṅkhati kālanti nibbānaṁ paṭicca kilesaparinibbānena parinibbuto parinibbānakālaṁ āgameti. Dutiyaṁ.",
  "atk-s0301a8:11_0": "3. Pesalasuttavaṇṇanā",
  "atk-s0301a8:12_0": "211.",
  "atk-s0301a8:12_1": "Tatiye atimaññatīti ‘‘kiṁ ime mahallakā?",
  "atk-s0301a8:12_2": "Na etesaṁ pāḷi,",
  "atk-s0301a8:12_3": "na aṭṭhakathā,",
  "atk-s0301a8:12_4": "na padabyañjanamadhuratā,",
  "atk-s0301a8:12_5": "amhākaṁ pana pāḷipi aṭṭhakathāpi nayasatena nayasahassena upaṭṭhātī’’ti atikkamitvā maññati.",
  "atk-s0301a8:12_6": "Gotamāti gotamabuddhasāvakattā attānaṁ ālapati.",
  "atk-s0301a8:12_7": "Mānapathanti mānārammaṇañceva mānasahabhuno ca dhamme.",
  "atk-s0301a8:12_8": "Vippaṭisārīhuvāti vippaṭisārī ahuvā,",
  "atk-s0301a8:12_9": "ahosīti attho.",
  "atk-s0301a8:12_10": "Maggajinoti maggena jitakileso.",
  "atk-s0301a8:12_11": "Kittiñca sukhañcāti vaṇṇabhaṇanañca kāyikacetasikasukhañca.",
  "atk-s0301a8:12_12": "Akhilodha padhānavāti akhilo idha padhānavā vīriyasampanno.",
  "atk-s0301a8:12_13": "Visuddhoti visuddho bhaveyya.",
  "atk-s0301a8:12_14": "Asesanti nissesaṁ navavidhaṁ.",
  "atk-s0301a8:12_15": "Vijjāyantakaroti vijjāya kilesānaṁ antakaro.",
  "atk-s0301a8:12_16": "Samitāvīti rāgādīnaṁ samitatāya samitāvī. Tatiyaṁ.",
  "atk-s0301a8:13_0": "4. Ānandasuttavaṇṇanā",
  "atk-s0301a8:14_0": "212.",
  "atk-s0301a8:14_1": "Catutthe rāgoti āyasmā ānando mahāpuñño sambhāvito,",
  "atk-s0301a8:14_2": "taṁ rājarājamahāmattādayo nimantetvā antonivesane nisīdāpenti.",
  "atk-s0301a8:14_3": "Sabbālaṅkārapaṭimaṇḍitāpi itthiyo theraṁ upasaṅkamitvā vanditvā tālavaṇṭena bījenti,",
  "atk-s0301a8:14_4": "upanisīditvā pañhaṁ pucchanti dhammaṁ suṇanti.",
  "atk-s0301a8:14_5": "Tattha āyasmato vaṅgīsassa navapabbajitassa ārammaṇaṁ pariggahetuṁ asakkontassa itthirūpārammaṇe rāgo cittaṁ anuddhaṁseti.",
  "atk-s0301a8:14_6": "So saddhāpabbajitattā ujujātiko kulaputto ‘‘ayaṁ me rāgo vaḍḍhitvā diṭṭhadhammikasamparāyikaṁ atthaṁ",
  "atk-s0301a8:14_7": "nāseyyā’’ti cintetvā anantaraṁ nisinnova therassa attānaṁ āvikaronto kāmarāgenātiādimāha.",
  "atk-s0301a8:15_0": "Tattha nibbāpananti rāganibbānakāraṇaṁ.",
  "atk-s0301a8:15_1": "Vipariyesāti vipallāsena.",
  "atk-s0301a8:15_2": "Subhaṁ rāgūpasañhitanti rāgaṭṭhāniyaṁ iṭṭhārammaṇaṁ.",
  "atk-s0301a8:15_3": "Parato passāti aniccato passa.",
  "atk-s0301a8:15_4": "Mā ca attatoti attato mā passa.",
  "atk-s0301a8:15_5": "Kāyagatā tyatthūti kāyagatā te atthu.",
  "atk-s0301a8:15_6": "Animittañca bhāvehīti niccādīnaṁ nimittānaṁ ugghāṭitattā vipassanā animittā nāma,",
  "atk-s0301a8:15_7": "taṁ bhāvehīti vadati.",
  "atk-s0301a8:15_8": "Mānābhisamayāti mānassa dassanābhisamayā ceva pahānābhisamayā ca.",
  "atk-s0301a8:15_9": "Upasantoti rāgādisantatāya upasanto.",
  "atk-s0301a8:15_10": "Catutthaṁ.",
  "atk-s0301a8:16_0": "5. Subhāsitasuttavaṇṇanā",
  "atk-s0301a8:17_0": "213.",
  "atk-s0301a8:17_1": "Pañcame aṅgehīti kāraṇehi,",
  "atk-s0301a8:17_2": "avayavehi vā.",
  "atk-s0301a8:17_3": "Musāvādāveramaṇiādīni hi cattāri subhāsitavācāya kāraṇāni,",
  "atk-s0301a8:17_4": "saccavacanādayo cattāro avayavā.",
  "atk-s0301a8:17_5": "Kāraṇatthe ca aṅgasadde ‘‘catūhī’’ti nissakkavacanaṁ hoti,",
  "atk-s0301a8:17_6": "avayavatthe karaṇavacanaṁ.",
  "atk-s0301a8:17_7": "Samannāgatāti samanuāgatā pavattā yuttā ca.",
  "atk-s0301a8:17_8": "Vācāti samullapanavācā,",
  "atk-s0301a8:17_9": "yā ‘‘vācā girā byappatho’’ti (dha. sa. 636) ca,",
  "atk-s0301a8:17_10": "‘‘nelā kaṇṇasukhā’’ti (dī. ni.",
  "atk-s0301a8:17_11": "1.9) ca āgatā.",
  "atk-s0301a8:17_12": "‘‘Yā pana vācāya ce kataṁ kamma’’nti evaṁ viññatti ca ‘‘yā catūhi vacīduccaritehi ārati…pe…",
  "atk-s0301a8:17_13": "ayaṁ vuccati sammāvācā’’ti (vibha.",
  "atk-s0301a8:17_14": "206) evaṁ virati ca,",
  "atk-s0301a8:17_15": "‘‘pharusavācā,",
  "atk-s0301a8:17_16": "bhikkhave,",
  "atk-s0301a8:17_17": "āsevitā bhāvitā bahulīkatā nirayasaṁvattanikā hotī’’ti (a. ni.",
  "atk-s0301a8:17_18": "8.40) evaṁ cetanā ca vācāti āgatā,",
  "atk-s0301a8:17_19": "na sā idha adhippetā. Kasmā?",
  "atk-s0301a8:17_20": "Abhāsitabbato.",
  "atk-s0301a8:17_21": "Subhāsitāti suṭṭhu bhāsitā.",
  "atk-s0301a8:17_22": "Tenassā atthāvahataṁ dīpeti.",
  "atk-s0301a8:17_23": "No dubbhāsitāti na duṭṭhu bhāsitā.",
  "atk-s0301a8:17_24": "Tenassā anatthāvahanapahānataṁ dīpeti.",
  "atk-s0301a8:17_25": "Anavajjāti rāgādivajjarahitā.",
  "atk-s0301a8:17_26": "Imināssā kāraṇasuddhiṁ catudosābhāvañca dīpeti.",
  "atk-s0301a8:17_27": "Ananuvajjāti anuvādavimuttā .",
  "atk-s0301a8:17_28": "Imināssā sabbākārasampattiṁ dīpeti.",
  "atk-s0301a8:17_29": "Viññūnanti paṇḍitānaṁ.",
  "atk-s0301a8:17_30": "Tena nindāpasaṁsāsu bālā appamāṇāti dīpeti.",
  "atk-s0301a8:18_0": "Subhāsitaṁyevabhāsatīti puggalādhiṭṭhānāya desanāya catūsu vācaṅgesu aññataraniddosavacanametaṁ.",
  "atk-s0301a8:18_1": "No dubbhāsitanti tasseva vācaṅgassa paṭipakkhabhāsananivāraṇaṁ.",
  "atk-s0301a8:18_2": "No dubbhāsitanti iminā micchāvācappahānaṁ dīpeti.",
  "atk-s0301a8:18_3": "Subhāsitanti iminā pahīnamicchāvācena bhāsitabbavacanalakkhaṇaṁ.",
  "atk-s0301a8:18_4": "Aṅgaparidīpanatthaṁ panettha abhāsitabbaṁ pubbe avatvā bhāsitabbamevāha.",
  "atk-s0301a8:18_5": "Esa nayo dhammaṁyevātiādīsupi.",
  "atk-s0301a8:18_6": "Ettha ca paṭhamena pisuṇadosarahitaṁ samaggakaraṇaṁ vacanaṁ vuttaṁ,",
  "atk-s0301a8:18_7": "dutiyena samphappalāpadosarahitaṁ dhammato anapetaṁ mantāvacanaṁ,",
  "atk-s0301a8:18_8": "itarehi dvīhi pharusālikarahitāni piyasaccavacanāni.",
  "atk-s0301a8:18_9": "Imehi khoti ādinā tāni aṅgāni paccakkhato dassento taṁ vācaṁ nigameti.",
  "atk-s0301a8:18_10": "Yañca aññe paṭiññādīhi avayavehi,",
  "atk-s0301a8:18_11": "nāmādīhi padehi,",
  "atk-s0301a8:18_12": "liṅgavacanavibhattikālakārakasampattīhi ca samannāgataṁ musāvādādivācampi subhāsitanti maññanti,",
  "atk-s0301a8:18_13": "taṁ paṭisedheti.",
  "atk-s0301a8:18_14": "Avayavādisamannāgatāpi hi tathārūpī vācā dubbhāsitāva hoti attano ca paresañca anatthāvahattā.",
  "atk-s0301a8:18_15": "Imehi pana catūhaṅgehi samannāgatā sacepi milakkhubhāsāpariyāpannā ghaṭaceṭikāgītikapariyāpannāpi hoti,",
  "atk-s0301a8:18_16": "tathāpi subhāsitāva lokiyalokuttarahitasukhāvahattā.",
  "atk-s0301a8:18_17": "Tathā hi maggapasse sassaṁ rakkhantiyā sīhaḷaceṭikāya sīhaḷakeneva jātijarāmaraṇayuttaṁ gītikaṁ gāyantiyā",
  "atk-s0301a8:18_18": "saddaṁ sutvā maggaṁ gacchantā saṭṭhimattā vipassakā bhikkhū arahattaṁ pāpuṇiṁsu.",
  "atk-s0301a8:18_19": "Tathā tisso nāma āraddhavipassako bhikkhu padumasarasamīpena gacchanto padumasare padumāni bhañjitvā –",
  "atk-s0301a8:19_0": "‘‘Pātova phullitakokanadaṁ, sūriyālokena bhijjiyate;",
  "atk-s0301a8:20_0": "Evaṁ manussattaṁ gatā sattā, jarābhivegena maddiyantī’’ti. –",
  "atk-s0301a8:21_0": "Imaṁ gītikaṁ gāyantiyā ceṭikāya sutvā arahattaṁ patto.",
  "atk-s0301a8:22_0": "Buddhantarepi aññataro puriso sattahi puttehi saddhiṁ aṭavito āgamma aññatarāya itthiyā musalena taṇḍule koṭṭentiyā –",
  "atk-s0301a8:23_0": "‘‘Jarāya parimadditaṁ etaṁ, milātachavicammanissitaṁ;",
  "atk-s0301a8:24_0": "Maraṇena bhijjati etaṁ, maccussa ghāsamāmisaṁ.",
  "atk-s0301a8:25_0": "‘‘Kimīnaṁ ālayaṁ etaṁ, nānākuṇapena pūritaṁ;",
  "atk-s0301a8:26_0": "Asucissa bhājanaṁ etaṁ, kadalikkhandhasamaṁ ida’’nti. –",
  "atk-s0301a8:27_0": "Imaṁ gītikaṁ sutvā paccavekkhanto saha puttehi paccekabodhiṁ patto.",
  "atk-s0301a8:27_1": "Evaṁ imehi catūhi aṅgehi samannāgatā vācā sacepi milakkhubhāsāpariyāpannā ghaṭaceṭikāgītikapariyāpannāpi hoti,",
  "atk-s0301a8:27_2": "tathāpi subhāsitāti veditabbā.",
  "atk-s0301a8:27_3": "Subhāsitattā eva ca anavajjā ca ananuvajjā ca viññūnaṁ atthatthikānaṁ atthapaṭisaraṇānaṁ,",
  "atk-s0301a8:27_4": "no byañjanapaṭisaraṇānanti.",
  "atk-s0301a8:28_0": "Sāruppāhīti anucchavikāhi.",
  "atk-s0301a8:28_1": "Abhitthavīti pasaṁsi.",
  "atk-s0301a8:28_2": "Na tāpayeti vippaṭisārena na tāpeyya na vibādheyya.",
  "atk-s0301a8:28_3": "Pareti parehi bhindanto nābhibhaveyya na bādheyya.",
  "atk-s0301a8:28_4": "Iti imāya gāthāya apisuṇavācāvasena bhagavantaṁ thometi.",
  "atk-s0301a8:28_5": "Paṭinanditāti piyāyitā.",
  "atk-s0301a8:28_6": "Yaṁ anādāyāti yaṁ vācaṁ bhāsanto paresaṁ pāpāni appiyāni pharusavacanāni anādāya atthabyañjanamadhuraṁ piyameva bhāsati,",
  "atk-s0301a8:28_7": "taṁ vācaṁ bhāseyyāti piyavācāvasena abhitthavi.",
  "atk-s0301a8:29_0": "Amatāti sādhubhāvena amatasadisā.",
  "atk-s0301a8:29_1": "Vuttampi hetaṁ –",
  "atk-s0301a8:29_2": "‘‘saccaṁ have sādutaraṁ rasāna’’nti (saṁ. ni.",
  "atk-s0301a8:29_3": "1.246) nibbānāmatapaccayattā vā amatā.",
  "atk-s0301a8:29_4": "Esa dhammo sanantanoti yā ayaṁ saccavācā nāma,",
  "atk-s0301a8:29_5": "esa porāṇo dhammo cariyā paveṇī.",
  "atk-s0301a8:29_6": "Idameva hi porāṇānaṁ āciṇṇaṁ,",
  "atk-s0301a8:29_7": "na te alikaṁ bhāsiṁsu.",
  "atk-s0301a8:29_8": "Tenevāha –",
  "atk-s0301a8:29_9": "sacce atthe ca dhamme ca,",
  "atk-s0301a8:29_10": "āhu santo patiṭṭhitāti.",
  "atk-s0301a8:30_0": "Tattha sacce patiṭṭhitattāva attano ca paresañca atthe patiṭṭhitā,",
  "atk-s0301a8:30_1": "atthe patiṭṭhitattā eva dhamme patiṭṭhitā hontīti veditabbā.",
  "atk-s0301a8:30_2": "Saccavisesanameva vā etaṁ.",
  "atk-s0301a8:30_3": "Idaṁ hi vuttaṁ hoti –",
  "atk-s0301a8:30_4": "sacce patiṭṭhitā, kīdise?",
  "atk-s0301a8:30_5": "Atthe ca dhamme ca,",
  "atk-s0301a8:30_6": "yaṁ paresaṁ atthato anapetattā atthaṁ anuparodhakaraṁ ,",
  "atk-s0301a8:30_7": "dhammato anapetattā dhammaṁ dhammikameva atthaṁ sādhetīti.",
  "atk-s0301a8:30_8": "Iti imāya gāthāya saccavacanavasena abhitthavi.",
  "atk-s0301a8:31_0": "Khemanti abhayaṁ nirupaddavaṁ.",
  "atk-s0301a8:31_1": "Kena kāraṇenāti ce.",
  "atk-s0301a8:31_2": "Nibbānapattiyā dukkhassantakiriyāya,",
  "atk-s0301a8:31_3": "yasmā kilesanibbānaṁ pāpeti,",
  "atk-s0301a8:31_4": "vaṭṭadukkhassa ca antakiriyāya saṁvattatīti attho.",
  "atk-s0301a8:31_5": "Atha vā yaṁ buddho nibbānapattiyā dukkhassantakiriyāyāti dvinnaṁ nibbānadhātūnaṁ atthāya khemamaggappakāsanato khemaṁ vācaṁ bhāsati,",
  "atk-s0301a8:31_6": "sā ve vācānamuttamāti sā vācā sabbavācānaṁ seṭṭhāti evamettha attho daṭṭhabbo.",
  "atk-s0301a8:31_7": "Iti imāya gāthāya mantāvacanavasena bhagavantaṁ abhitthavanto arahattanikūṭena desanaṁ niṭṭhapesīti. Pañcamaṁ.",
  "atk-s0301a8:32_0": "6. Sāriputtasuttavaṇṇanā",
  "atk-s0301a8:33_0": "214.",
  "atk-s0301a8:33_1": "Chaṭṭhe poriyāti akkharādiparipuṇṇāya.",
  "atk-s0301a8:33_2": "Vissaṭṭhāyāti avibaddhāya apalibuddhāya.",
  "atk-s0301a8:33_3": "Dhammasenāpatissa hi kathentassa pittādīnaṁ vasena apalibuddhavacanaṁ hoti,",
  "atk-s0301a8:33_4": "ayadaṇḍena pahatakaṁsatālato saddo viya niccharati.",
  "atk-s0301a8:33_5": "Anelagalāyāti anelāya agalāya niddosāya ceva akkhalitapadabyañjanāya ca.",
  "atk-s0301a8:33_6": "Therassa hi kathayato padaṁ vā byañjanaṁ vā na parihāyati.",
  "atk-s0301a8:33_7": "Atthassa viññāpaniyāti atthassa viññāpanasamatthāya.",
  "atk-s0301a8:33_8": "Bhikkhunanti bhikkhūnaṁ.",
  "atk-s0301a8:34_0": "Saṁkhittenapīti ‘‘cattārimāni, āvuso,",
  "atk-s0301a8:34_1": "ariyasaccāni.",
  "atk-s0301a8:34_2": "Katamāni cattāri?",
  "atk-s0301a8:34_3": "Dukkhaṁ ariyasaccaṁ…pe…",
  "atk-s0301a8:34_4": "imāni kho, āvuso,",
  "atk-s0301a8:34_5": "cattāri ariyasaccāni,",
  "atk-s0301a8:34_6": "tasmātiha, āvuso,",
  "atk-s0301a8:34_7": "idaṁ dukkhaṁ ariyasaccanti yogo karaṇīyo’’ti (saṁ. ni.",
  "atk-s0301a8:34_8": "5.1096-1098) evaṁ saṁkhittenapi deseti.",
  "atk-s0301a8:34_9": "Vitthārenapīti ‘‘katamaṁ, āvuso,",
  "atk-s0301a8:34_10": "dukkhaṁ ariyasacca’’ntiādinā (ma. ni.",
  "atk-s0301a8:34_11": "3.373) nayena tāneva vibhajanto vitthārenapi bhāsati.",
  "atk-s0301a8:34_12": "Khandhādidesanāsupi eseva nayo.",
  "atk-s0301a8:34_13": "Sāḷikāyiva nigghosoti yathā madhuraṁ ambapakkaṁ sāyitvā pakkhehi vātaṁ datvā madhurassaraṁ nicchārentiyā sāḷikasakuṇiyā nigghoso,",
  "atk-s0301a8:34_14": "evaṁ therassa dhammaṁ kathentassa madhuro nigghoso hoti.",
  "atk-s0301a8:34_15": "Paṭibhānaṁ udīrayīti samuddato ūmiyo viya anantaṁ paṭibhānaṁ uṭṭhahati.",
  "atk-s0301a8:34_16": "Odhentīti odahanti. Chaṭṭhaṁ.",
  "atk-s0301a8:35_0": "7. Pavāraṇāsuttavaṇṇanā",
  "atk-s0301a8:36_0": "215.",
  "atk-s0301a8:36_1": "Sattame tadahūti tasmiṁ ahu,",
  "atk-s0301a8:36_2": "tasmiṁ divaseti attho.",
  "atk-s0301a8:36_3": "Upavasanti etthāti uposatho.",
  "atk-s0301a8:36_4": "Upavasantīti ca sīlena vā anasanena vā upetā hutvā vasantīti attho.",
  "atk-s0301a8:36_5": "So panesa uposathadivaso aṭṭhamīcātuddasīpannarasībhedena tividho,",
  "atk-s0301a8:36_6": "tasmā sesadvayanivāraṇatthaṁ pannaraseti vuttaṁ.",
  "atk-s0301a8:36_7": "Pavāraṇāyāti vassaṁ-vuṭṭha-pavāraṇāya.",
  "atk-s0301a8:36_8": "Visuddhipavāraṇātipi etissāva nāmaṁ.",
  "atk-s0301a8:36_9": "Nisinno hotīti sāyanhasamaye sampattaparisāya kālayuttaṁ dhammaṁ desetvā udakakoṭṭhake gattāni parisiñcitvā",
  "atk-s0301a8:36_10": "nivatthanivāsano ekaṁsaṁ sugatamahācīvaraṁ katvā majjhimatthambhaṁ nissāya paññatte varabuddhāsane puratthimadisāya",
  "atk-s0301a8:36_11": "uṭṭhahato candamaṇḍalassa siriṁ siriyā abhibhavamāno nisinno hoti.",
  "atk-s0301a8:36_12": "Tuṇhībhūtaṁ tuṇhībhūtanti yato yato anuviloketi,",
  "atk-s0301a8:36_13": "tato tato tuṇhībhūtameva.",
  "atk-s0301a8:36_14": "Tattha hi ekabhikkhussāpi hatthakukkuccaṁ vā pādakukkuccaṁ vā natthi,",
  "atk-s0301a8:36_15": "sabbe niravā santena iriyāpathena nisīdiṁsu.",
  "atk-s0301a8:36_16": "Anuviloketvāti dissamānapañcapasādehi nettehi anuviloketvā.",
  "atk-s0301a8:36_17": "Handāti vossaggatthe nipāto.",
  "atk-s0301a8:36_18": "Na ca me kiñci garahathāti ettha na ca kiñcīti pucchanatthe na-kāro.",
  "atk-s0301a8:36_19": "Kiṁ me kiñci garahatha?",
  "atk-s0301a8:36_20": "Yadi garahatha, vadatha,",
  "atk-s0301a8:36_21": "icchāpemi vo vattunti attho.",
  "atk-s0301a8:36_22": "Kāyikaṁ vā vācasikaṁ vāti iminā kāyavacīdvārāneva pavāreti,",
  "atk-s0301a8:36_23": "na manodvāraṁ. Kasmā?",
  "atk-s0301a8:36_24": "Apākaṭattā.",
  "atk-s0301a8:36_25": "Kāyavacīdvāresu hi doso pākaṭo hoti,",
  "atk-s0301a8:36_26": "na manodvāre.",
  "atk-s0301a8:36_27": "‘‘Ekamañce sayatopi hi kiṁ cintesī’’ti?",
  "atk-s0301a8:36_28": "Pucchitvā cittācāraṁ jānāti.",
  "atk-s0301a8:36_29": "Iti manodvāraṁ apākaṭattā na pavāreti,",
  "atk-s0301a8:36_30": "no aparisuddhattā.",
  "atk-s0301a8:36_31": "Bodhisattabhūtassāpi hi tassa bhūridattachaddantasaṅkhapāladhammapālādikāle manodvāraṁ parisuddhaṁ,",
  "atk-s0301a8:36_32": "idānettha vattabbameva natthi.",
  "atk-s0301a8:37_0": "Etadavocāti dhammasenāpatiṭṭhāne ṭhitattā bhikkhusaṅghassa bhāraṁ vahanto etaṁ avoca.",
  "atk-s0301a8:37_1": "Na kho mayaṁ, bhanteti, bhante,",
  "atk-s0301a8:37_2": "mayaṁ bhagavato na kiñci garahāma.",
  "atk-s0301a8:37_3": "Kāyikaṁ vā vācasikaṁ vāti idaṁ catunnaṁ arakkhiyataṁ sandhāya thero āha.",
  "atk-s0301a8:37_4": "Bhagavato hi cattāri arakkhiyāni. Yathāha –",
  "atk-s0301a8:38_0": "‘‘Cattārimāni ,",
  "atk-s0301a8:38_1": "bhikkhave,",
  "atk-s0301a8:38_2": "tathāgatassa arakkhiyāni.",
  "atk-s0301a8:38_3": "Katamāni cattāri?",
  "atk-s0301a8:38_4": "Parisuddhakāyasamācāro,",
  "atk-s0301a8:38_5": "bhikkhave,",
  "atk-s0301a8:38_6": "tathāgato,",
  "atk-s0301a8:38_7": "natthi tathāgatassa kāyaduccaritaṁ,",
  "atk-s0301a8:38_8": "yaṁ tathāgato rakkheyya ‘mā me idaṁ paro aññāsī’ti.",
  "atk-s0301a8:38_9": "Parisuddhavacīsamācāro,",
  "atk-s0301a8:38_10": "bhikkhave,",
  "atk-s0301a8:38_11": "tathāgato,",
  "atk-s0301a8:38_12": "natthi tathāgatassa vacīduccaritaṁ,",
  "atk-s0301a8:38_13": "yaṁ tathāgato rakkheyya,",
  "atk-s0301a8:38_14": "‘mā me idaṁ paro aññāsī’ti.",
  "atk-s0301a8:38_15": "Parisuddhamanosamācāro,",
  "atk-s0301a8:38_16": "bhikkhave,",
  "atk-s0301a8:38_17": "tathāgato,",
  "atk-s0301a8:38_18": "natthi tathāgatassa manoduccaritaṁ,",
  "atk-s0301a8:38_19": "yaṁ tathāgato rakkheyya,",
  "atk-s0301a8:38_20": "‘mā me idaṁ paro aññāsī’ti.",
  "atk-s0301a8:38_21": "Parisuddhājīvo,",
  "atk-s0301a8:38_22": "bhikkhave,",
  "atk-s0301a8:38_23": "tathāgato,",
  "atk-s0301a8:38_24": "natthi tathāgatassa micchāājīvo,",
  "atk-s0301a8:38_25": "yaṁ tathāgato rakkheyya ‘‘mā me idaṁ paro aññāsī’’ti (a. ni. 7.58).",
  "atk-s0301a8:39_0": "Idāni bhagavato yathābhūtaguṇe kathento bhagavā hi,",
  "atk-s0301a8:39_1": "bhantetiādimāha.",
  "atk-s0301a8:39_2": "Tattha anuppannassāti kassapasammāsambuddhato paṭṭhāya aññena samaṇena vā brāhmaṇena vā anuppāditapubbassa.",
  "atk-s0301a8:39_3": "Asañjātassāti idaṁ anuppannavevacanameva.",
  "atk-s0301a8:39_4": "Anakkhātassāti aññena adesitassa.",
  "atk-s0301a8:39_5": "Pacchā samannāgatāti paṭhamagatassa bhagavato pacchā samanuāgatā.",
  "atk-s0301a8:39_6": "Iti thero yasmā sabbepi bhagavato sīlādayo guṇā arahattamaggameva nissāya āgatā,",
  "atk-s0301a8:39_7": "tasmā arahattamaggameva nissāya guṇaṁ kathesi.",
  "atk-s0301a8:39_8": "Tena sabbaguṇā kathitāva honti.",
  "atk-s0301a8:39_9": "Ahañca kho,",
  "atk-s0301a8:39_10": "bhanteti idaṁ thero sadevake loke aggapuggalassa attano ceva saṅghassa ca kāyikavācasikaṁ pavārento āha.",
  "atk-s0301a8:40_0": "Pitarāpavattitanti cakkavattimhi kālaṅkate vā pabbajite vā sattāhaccayena cakkaṁ antaradhāyati,",
  "atk-s0301a8:40_1": "tato dasavidhaṁ dvādasavidhaṁ cakkavattivattaṁ pūretvā nisinnassa puttassa aññaṁ pātubhavati,",
  "atk-s0301a8:40_2": "taṁ so pavatteti.",
  "atk-s0301a8:40_3": "Ratanamayattā pana sadisaṭṭhena tadeva vattaṁ katvā ‘‘pitarā pavattita’’nti vuttaṁ.",
  "atk-s0301a8:40_4": "Yasmā vā so ‘‘appossukko tvaṁ, deva, hohi,",
  "atk-s0301a8:40_5": "ahamanusāsissāmī’’ti āha,",
  "atk-s0301a8:40_6": "tasmā pitarā pavattitaṁ āṇācakkaṁ anuppavatteti nāma.",
  "atk-s0301a8:40_7": "Sammadeva anuppavattesīti sammā nayena hetunā kāraṇeneva anuppavattesi.",
  "atk-s0301a8:40_8": "Bhagavā hi catusaccadhammaṁ katheti,",
  "atk-s0301a8:40_9": "thero tameva anukatheti,",
  "atk-s0301a8:40_10": "tasmā evamāha.",
  "atk-s0301a8:40_11": "Ubhatobhāgavimuttāti dvīhi bhāgehi vimuttā ,",
  "atk-s0301a8:40_12": "arūpāvacarasamāpattiyā rūpakāyato vimuttā,",
  "atk-s0301a8:40_13": "aggamaggena nāmakāyatoti.",
  "atk-s0301a8:40_14": "Paññāvimuttāti paññāya vimuttā tevijjādibhāvaṁ appattā khīṇāsavā.",
  "atk-s0301a8:41_0": "Visuddhiyāti visuddhatthāya.",
  "atk-s0301a8:41_1": "Saṁyojanabandhanacchidāti saṁyojanasaṅkhāte ceva bandhanasaṅkhāte ca kilese chinditvā ṭhitā.",
  "atk-s0301a8:41_2": "Vijitasaṅgāmanti vijitarāgadosamohasaṅgāmaṁ,",
  "atk-s0301a8:41_3": "mārabalassa vijitattāpi vijitasaṅgāmaṁ.",
  "atk-s0301a8:41_4": "Satthavāhanti aṭṭhaṅgikamaggarathe āropetvā veneyyasatthaṁ vāheti saṁsārakantāraṁ uttāretīti bhagavā satthavāho,",
  "atk-s0301a8:41_5": "taṁ satthavāhaṁ.",
  "atk-s0301a8:41_6": "Palāpoti antotuccho dussīlo.",
  "atk-s0301a8:41_7": "Ādiccabandhunanti ādiccabandhuṁ satthāraṁ dasabalaṁ vandāmīti vadati. Sattamaṁ.",
  "atk-s0301a8:42_0": "8. Parosahassasuttavaṇṇanā",
  "atk-s0301a8:43_0": "216.",
  "atk-s0301a8:43_1": "Aṭṭhame parosahassanti atirekasahassaṁ.",
  "atk-s0301a8:43_2": "Akutobhayanti nibbāne kutoci bhayaṁ natthi,",
  "atk-s0301a8:43_3": "nibbānappattassa vā kutoci bhayaṁ natthīti nibbānaṁ akutobhayaṁ nāma.",
  "atk-s0301a8:43_4": "Isīnaṁ isisattamoti vipassito paṭṭhāya isīnaṁ sattamako isi.",
  "atk-s0301a8:44_0": "Kiṁ nu te vaṅgīsāti idaṁ bhagavā atthuppattivasena āha.",
  "atk-s0301a8:44_1": "Saṅghamajjhe kira kathā udapādi ‘‘vaṅgīsatthero vissaṭṭhavatto ,",
  "atk-s0301a8:44_2": "neva uddese,",
  "atk-s0301a8:44_3": "na paripucchāya,",
  "atk-s0301a8:44_4": "na yonisomanasikāre kammaṁ karoti,",
  "atk-s0301a8:44_5": "gāthā bandhanto cuṇṇiyapadāni karonto vicaratī’’ti.",
  "atk-s0301a8:44_6": "Atha bhagavā cintesi –",
  "atk-s0301a8:44_7": "‘‘ime bhikkhū vaṅgīsassa paṭibhānasampattiṁ na jānanti,",
  "atk-s0301a8:44_8": "cintetvā cintetvā vadatīti maññanti,",
  "atk-s0301a8:44_9": "paṭibhānasampattimassa jānāpessāmī’’ti cintetvā,",
  "atk-s0301a8:44_10": "‘‘kiṁ nu te vaṅgīsā’’tiādimāha.",
  "atk-s0301a8:45_0": "Ummaggapathanti anekāni kilesummujjanasatāni,",
  "atk-s0301a8:45_1": "vaṭṭapathattā pana pathanti vuttaṁ.",
  "atk-s0301a8:45_2": "Pabhijja khilānīti rāgakhilādīni pañca bhinditvā carasi.",
  "atk-s0301a8:45_3": "Taṁ passathāti taṁ evaṁ abhibhuyya bhinditvā carantaṁ buddhaṁ passatha.",
  "atk-s0301a8:45_4": "Bandhapamuñcakaranti bandhanamocanakaraṁ.",
  "atk-s0301a8:45_5": "Asitanti anissitaṁ.",
  "atk-s0301a8:45_6": "Bhāgaso pavibhajanti satipaṭṭhānādikoṭṭhāsavasena dhammaṁ vibhajantaṁ.",
  "atk-s0301a8:45_7": "Pavibhajjāti vā pāṭho,",
  "atk-s0301a8:45_8": "aṅgapaccaṅgakoṭṭhāsavasena vibhajitvā vibhajitvā passathāti attho.",
  "atk-s0301a8:46_0": "Oghassāti caturoghassa.",
  "atk-s0301a8:46_1": "Anekavihitanti satipaṭṭhānādivasena anekavidhaṁ.",
  "atk-s0301a8:46_2": "Tasmiṁ ca amate akkhāteti tasmiṁ tena akkhāte amate.",
  "atk-s0301a8:46_3": "Dhammaddasāti dhammassa passitāro.",
  "atk-s0301a8:46_4": "Ṭhitā asaṁhīrāti asaṁhāriyā hutvā patiṭṭhitā.",
  "atk-s0301a8:47_0": "Ativijjhāti ativijjhitvā.",
  "atk-s0301a8:47_1": "Sabbaṭṭhitīnanti sabbesaṁ diṭṭhiṭṭhānānaṁ viññāṇaṭṭhitīnaṁ vā .",
  "atk-s0301a8:47_2": "Atikkamamaddasāti atikkamabhūtaṁ nibbānamaddasa.",
  "atk-s0301a8:47_3": "Agganti uttamadhammaṁ.",
  "atk-s0301a8:47_4": "Aggeti vā pāṭho,",
  "atk-s0301a8:47_5": "paṭhamataranti attho.",
  "atk-s0301a8:47_6": "Dasaddhānanti pañcannaṁ,",
  "atk-s0301a8:47_7": "aggadhammaṁ pañcavaggiyānaṁ,",
  "atk-s0301a8:47_8": "agge vā pañcavaggiyānaṁ dhammaṁ desesīti attho.",
  "atk-s0301a8:47_9": "Tasmāti yasmā esa dhammo sudesitoti jānantena ca pamādo na kātabbo, tasmā.",
  "atk-s0301a8:47_10": "Anusikkheti tisso sikkhā sikkheyya. Aṭṭhamaṁ.",
  "atk-s0301a8:48_0": "9. Koṇḍaññasuttavaṇṇanā",
  "atk-s0301a8:49_0": "217.",
  "atk-s0301a8:49_1": "Navame aññāsikoṇḍaññoti paṭhamaṁ dhammassa aññātattā evaṁ gahitanāmo thero.",
  "atk-s0301a8:49_2": "Sucirassevāti kīvacirassa?",
  "atk-s0301a8:49_3": "Dvādasannaṁ saṁvaccharānaṁ.",
  "atk-s0301a8:49_4": "Ettakaṁ kālaṁ kattha vihāsīti.",
  "atk-s0301a8:49_5": "Chaddantabhavane mandākinipokkharaṇiyā tīre paccekabuddhānaṁ vasanaṭṭhāne. Kasmā?",
  "atk-s0301a8:49_6": "Vihāragarutāya.",
  "atk-s0301a8:49_7": "So hi paññavā mahāsāvako.",
  "atk-s0301a8:49_8": "Yatheva bhagavato,",
  "atk-s0301a8:49_9": "evamassa dasasahassacakkavāḷe devamanussānaṁ abbhantare guṇā patthaṭāva.",
  "atk-s0301a8:49_10": "Devamanussā tathāgatassa santikaṁ gantvā gandhamālādīhi pūjaṁ katvā ‘‘aggadhammaṁ paṭividdhasāvako’’ti anantaraṁ theraṁ upasaṅkamitvā pūjenti.",
  "atk-s0301a8:49_11": "Santikaṁ āgatānañca nāma tathārūpā dhammakathā vā paṭisanthāro vā kātabbo hoti.",
  "atk-s0301a8:49_12": "Thero ca vihāragaruko,",
  "atk-s0301a8:49_13": "tenassa so papañco viya upaṭṭhāti.",
  "atk-s0301a8:49_14": "Iti vihāragarutāya tattha gantvā vihāsi.",
  "atk-s0301a8:50_0": "Aparampi kāraṇaṁ –",
  "atk-s0301a8:50_1": "bhikkhācāravelāyaṁ tāva sabbasāvakā vassaggena gacchanti.",
  "atk-s0301a8:50_2": "Dhammadesanākāle pana majjhaṭṭhāne alaṅkatabuddhāsanamhi satthari nisinne dakkhiṇahatthapasse dhammasenāpati,",
  "atk-s0301a8:50_3": "vāmahatthapasse mahāmoggallānatthero nisīdati,",
  "atk-s0301a8:50_4": "tesaṁ piṭṭhibhāge aññāsikoṇḍaññattherassa āsanaṁ paññāpenti.",
  "atk-s0301a8:50_5": "Sesā bhikkhū taṁ parivāretvā nisīdanti.",
  "atk-s0301a8:50_6": "Dve aggasāvakā aggadhammapaṭividdhattā ca mahallakattā ca there sagāravā theraṁ mahābrahmaṁ viya aggikkhandhaṁ",
  "atk-s0301a8:50_7": "viya āsīvisaṁ viya ca maññamānā dhurāsane nisīdantā ottappanti harāyanti.",
  "atk-s0301a8:50_8": "Thero cintesi –",
  "atk-s0301a8:50_9": "‘‘imehi dhurāsanatthāya kappasatasahassādhikaṁ asaṅkhyeyyaṁ pāramiyo pūritā,",
  "atk-s0301a8:50_10": "te idāni dhurāsane nisīdantā mama ottappanti harāyanti,",
  "atk-s0301a8:50_11": "phāsuvihāraṁ nesaṁ karissāmī’’ti.",
  "atk-s0301a8:50_12": "So patirūpe kāle tathāgataṁ upasaṅkamitvā ‘‘icchāmahaṁ, bhante,",
  "atk-s0301a8:50_13": "janapade vasitu’’nti āha,",
  "atk-s0301a8:50_14": "satthā anujāni.",
  "atk-s0301a8:51_0": "Thero senāsanaṁ saṁsāmetvā pattacīvaramādāya chaddantabhavane mandākinitīraṁ gato.",
  "atk-s0301a8:51_1": "Pubbe paccekabuddhānaṁ pāricariyāya kataparicayā aṭṭhasahassā hatthināgā theraṁ disvāva ‘‘amhākaṁ puññakkhettaṁ",
  "atk-s0301a8:51_2": "āgata’’nti nakhehi caṅkamanaṁ nittiṇaṁ katvā āvaraṇasākhā haritvā therassa vasanaṭṭhānaṁ paṭijaggitvā",
  "atk-s0301a8:51_3": "vattaṁ katvā sabbe sannipatitvā mantayiṁsu –",
  "atk-s0301a8:51_4": "‘‘sace hi mayaṁ ‘ayaṁ therassa kattabbaṁ karissati,",
  "atk-s0301a8:51_5": "ayaṁ karissatī’ti paṭipajjissāma,",
  "atk-s0301a8:51_6": "thero bahuñātikagāmaṁ gato viya yathādhoteneva pattena gamissati,",
  "atk-s0301a8:51_7": "vārena naṁ paṭijaggissāma,",
  "atk-s0301a8:51_8": "ekassa pana vāre patte sesehipi nappamajjitabba’’nti vāraṁ ṭhapayiṁsu.",
  "atk-s0301a8:51_9": "Vārikanāgo pātova therassa mukhodakañca dantakaṭṭhañca ṭhapeti,",
  "atk-s0301a8:51_10": "vattaṁ karoti.",
  "atk-s0301a8:52_0": "Mandākinipokkharaṇī nāma cesā paṇṇāsayojanā hoti.",
  "atk-s0301a8:52_1": "Tassā pañcavīsatiyojanamatte ṭhāne sevālo vā paṇakaṁ vā natthi,",
  "atk-s0301a8:52_2": "phalikavaṇṇaṁ udakameva hoti.",
  "atk-s0301a8:52_3": "Tato paraṁ pana kaṭippamāṇe udake aḍḍhayojanavitthataṁ sesapadumavanaṁ paṇṇāsayojanaṁ saraṁ parikkhipitvā ṭhitaṁ.",
  "atk-s0301a8:52_4": "Tadanantaraṁ tāva mahantameva rattapadumavanaṁ,",
  "atk-s0301a8:52_5": "tadanantaraṁ rattakumudavanaṁ,",
  "atk-s0301a8:52_6": "tadanantaraṁ setakumudavanaṁ,",
  "atk-s0301a8:52_7": "tadanantaraṁ nīluppalavanaṁ,",
  "atk-s0301a8:52_8": "tadanantaraṁ rattuppalavanaṁ,",
  "atk-s0301a8:52_9": "tadanantaraṁ sugandharattasālivanaṁ,",
  "atk-s0301a8:52_10": "tadanantaraṁ eḷālukalābukumbhaṇḍādīni madhurarasāni valliphalāni,",
  "atk-s0301a8:52_11": "tadanantaraṁ aḍḍhayojanavitthārameva ucchuvanaṁ,",
  "atk-s0301a8:52_12": "tattha pūgarukkhakkhandhappamāṇā ucchū,",
  "atk-s0301a8:52_13": "tadanantaraṁ kadalivanaṁ,",
  "atk-s0301a8:52_14": "yato duve pakkāni khādantā kilamanti,",
  "atk-s0301a8:52_15": "tadanantaraṁ cāṭippamāṇaphalaṁ panasavanaṁ,",
  "atk-s0301a8:52_16": "tadanantaraṁ jambuvanaṁ,",
  "atk-s0301a8:52_17": "tadanantaraṁ ambavanaṁ,",
  "atk-s0301a8:52_18": "tadanantaraṁ kapitthavananti.",
  "atk-s0301a8:52_19": "Saṅkhepato tasmiṁ dahe khāditabbayuttakaṁ phalaṁ nāma natthīti na vattabbaṁ.",
  "atk-s0301a8:52_20": "Kusumānaṁ pupphanasamaye vāto reṇuvaṭṭiṁ uṭṭhāpetvā paduminipattesu ṭhapeti,",
  "atk-s0301a8:52_21": "tattha udakaphusitāni patanti.",
  "atk-s0301a8:52_22": "Tato ādiccapākena paccitvā pakkapayoghanikā viya tiṭṭhati,",
  "atk-s0301a8:52_23": "etaṁ pokkharamadhu nāma ,",
  "atk-s0301a8:52_24": "taṁ therassa āharitvā denti.",
  "atk-s0301a8:52_25": "Muḷālaṁ naṅgalasīsamattaṁ hoti,",
  "atk-s0301a8:52_26": "tampi āharitvā denti.",
  "atk-s0301a8:52_27": "Bhisaṁ mahābheripokkharappamāṇaṁ hoti,",
  "atk-s0301a8:52_28": "tassa ekasmiṁ pabbe pādaghaṭakappamāṇaṁ khīraṁ hoti,",
  "atk-s0301a8:52_29": "taṁ āharitvā denti.",
  "atk-s0301a8:52_30": "Pokkharaṭṭhīni madhusakkharāya yojetvā denti.",
  "atk-s0301a8:52_31": "Ucchuṁ pāsāṇapiṭṭhe ṭhapetvā pādena akkamanti.",
  "atk-s0301a8:52_32": "Tato raso paggharitvā soṇḍiāvāṭe pūretvā,",
  "atk-s0301a8:52_33": "ādiccapākena paccitvā khīrapāsāṇapiṇḍo viya tiṭṭhati,",
  "atk-s0301a8:52_34": "taṁ āharitvā denti.",
  "atk-s0301a8:52_35": "Panasakadaliambapakkādīsu kathāva natthi.",
  "atk-s0301a8:53_0": "Kelāsapabbate nāgadatto nāma devaputto vasati.",
  "atk-s0301a8:53_1": "Thero kālena kālaṁ tassa vimānadvāraṁ gacchati.",
  "atk-s0301a8:53_2": "So navasappipokkharamadhucuṇṇayuttassa nirudakapāyāsassa pattaṁ pūretvā deti.",
  "atk-s0301a8:53_3": "So kira kassapabuddhakāle vīsativassasahassāni sugandhasappinā khīrasalākaṁ adāsi.",
  "atk-s0301a8:53_4": "Tenassetaṁ bhojanaṁ uppajjati.",
  "atk-s0301a8:53_5": "Evaṁ thero dvādasa vassāni vasitvā attano āyusaṅkhāraṁ olokento parikkhīṇabhāvaṁ ñatvā ‘‘kattha parinibbāyissāmī’’ti cintetvā –",
  "atk-s0301a8:53_6": "‘‘hatthināgehi maṁ dvādasa vassāni upaṭṭhahantehi dukkaraṁ kataṁ,",
  "atk-s0301a8:53_7": "satthāraṁ anujānāpetvā etesaṁyeva santike parinibbāyissāmī’’ti ākāsena bhagavato santikaṁ agamāsi.",
  "atk-s0301a8:53_8": "Tena vuttaṁ ‘‘sucirasseva yena bhagavā tenupasaṅkamī’’ti.",
  "atk-s0301a8:54_0": "Nāmañcāti kasmā nāmaṁ sāveti?",
  "atk-s0301a8:54_1": "Therañhi keci sañjānanti,",
  "atk-s0301a8:54_2": "keci na sañjānanti.",
  "atk-s0301a8:54_3": "Tattha thero cintesi –",
  "atk-s0301a8:54_4": "‘‘ye maṁ ajānantā ‘ko esa paṇḍarasīso obhaggo gopānasivaṅko mahallako satthārā saddhiṁ paṭisanthāraṁ karotī’ti cittaṁ padūsessanti,",
  "atk-s0301a8:54_5": "te apāyapūrakā bhavissanti.",
  "atk-s0301a8:54_6": "Ye pana maṁ jānantā –",
  "atk-s0301a8:54_7": "‘dasasahassacakkavāḷe satthā viya paññāto pākaṭo mahāsāvako’ti cittaṁ pasādessanti,",
  "atk-s0301a8:54_8": "te saggūpagā bhavissantī’’ti,",
  "atk-s0301a8:54_9": "sattānaṁ apāyamaggaṁ pidahitvā saggamaggaṁ vivaranto nāmaṁ sāveti.",
  "atk-s0301a8:55_0": "Buddhānubuddhoti paṭhamaṁ satthā cattāri saccāni bujjhi,",
  "atk-s0301a8:55_1": "pacchā thero,",
  "atk-s0301a8:55_2": "tasmā buddhānubuddhoti, vuccati.",
  "atk-s0301a8:55_3": "Tibbanikkamoti bāḷhavīriyo.",
  "atk-s0301a8:55_4": "Vivekānanti tiṇṇaṁ vivekānaṁ. Tevijjo,",
  "atk-s0301a8:55_5": "cetopariyāyakovidoti chasu abhiññāsu catasso vadati.",
  "atk-s0301a8:55_6": "Itarā dve kiñcāpi na vuttā,",
  "atk-s0301a8:55_7": "thero pana chaḷabhiññova.",
  "atk-s0301a8:55_8": "Imissā ca gāthāya pariyosāne parisā sannisīdi.",
  "atk-s0301a8:55_9": "Parisāya sannisinnabhāvaṁ ñatvā thero satthārā saddhiṁ paṭisanthāraṁ katvā ‘‘parikkhīṇā me, bhante,",
  "atk-s0301a8:55_10": "āyusaṅkhārā,",
  "atk-s0301a8:55_11": "parinibbāyissāmī’’ti,",
  "atk-s0301a8:55_12": "parinibbānakālaṁ anujānāpesi .",
  "atk-s0301a8:55_13": "Kattha parinibbāyissasi koṇḍaññāti?",
  "atk-s0301a8:55_14": "Upaṭṭhākehi me, bhante,",
  "atk-s0301a8:55_15": "hatthināgehi dukkaraṁ kataṁ,",
  "atk-s0301a8:55_16": "tesaṁ santiketi.",
  "atk-s0301a8:55_17": "Satthā anujāni.",
  "atk-s0301a8:56_0": "Thero dasabalaṁ padakkhiṇaṁ katvā –",
  "atk-s0301a8:56_1": "‘‘pubbaṁ taṁ me, bhante,",
  "atk-s0301a8:56_2": "paṭhamadassanaṁ,",
  "atk-s0301a8:56_3": "idaṁ pacchimadassana’’nti paridevante mahājane satthāraṁ vanditvā nikkhamitvā,",
  "atk-s0301a8:56_4": "dvārakoṭṭhake ṭhito –",
  "atk-s0301a8:56_5": "‘‘mā socittha,",
  "atk-s0301a8:56_6": "mā paridevittha,",
  "atk-s0301a8:56_7": "buddhā vā hontu buddhasāvakā vā,",
  "atk-s0301a8:56_8": "uppannā saṅkhārā abhijjanakā nāma natthī’’ti mahājanaṁ ovaditvā passantasseva mahājanassa vehāsaṁ abbhuggamma",
  "atk-s0301a8:56_9": "mandākinitīre otaritvā pokkharaṇiyaṁ nhatvā nivatthanivāsano katuttarāsaṅgo senāsanaṁ saṁsāmetvā phalasamāpattiyā",
  "atk-s0301a8:56_10": "tayo yāme vītināmetvā balavapaccūsasamaye parinibbāyi.",
  "atk-s0301a8:56_11": "Therassa sahaparinibbānā himavati sabbarukkhā pupphehi ca phalehi ca onatavinatā ahesuṁ.",
  "atk-s0301a8:56_12": "Vārikanāgo therassa parinibbutabhāvaṁ ajānanto pātova mukhodakadantakaṭṭhāni upaṭṭhapetvā vattaṁ katvā",
  "atk-s0301a8:56_13": "khādanīyaphalāni āharitvā caṅkamanakoṭiyaṁ aṭṭhāsi.",
  "atk-s0301a8:56_14": "So yāva sūriyuggamanā therassa nikkhamanaṁ apassanto ‘‘kiṁ nu kho etaṁ?",
  "atk-s0301a8:56_15": "Pubbe ayyo pātova caṅkamati,",
  "atk-s0301a8:56_16": "mukhaṁ dhovati.",
  "atk-s0301a8:56_17": "Ajja pana paṇṇasālatopi na nikkhamatī’’ti kuṭidvāraṁ kampetvā olokento theraṁ nisinnakameva disvā hatthaṁ",
  "atk-s0301a8:56_18": "pasāretvā parāmasitvā assāsapassāse pariyesanto tesaṁ appavattibhāvaṁ ñatvā –",
  "atk-s0301a8:56_19": "‘‘parinibbuto thero’’ti soṇḍaṁ mukhe pakkhipitvā mahāravaṁ viravi.",
  "atk-s0301a8:56_20": "Sakalahimavanto ekaninnādo ahosi.",
  "atk-s0301a8:56_21": "Aṭṭhanāgasahassāni sannipatitvā theraṁ jeṭṭhakanāgassa kumbhe nisīdāpetvā supupphitarukkhasākhā gahetvā",
  "atk-s0301a8:56_22": "parivāretvā sakalahimavantaṁ anuvicaritvā sakaṭṭhānameva āgatā.",
  "atk-s0301a8:57_0": "Sakko vissakammaṁ āmantesi – ‘‘tāta,",
  "atk-s0301a8:57_1": "amhākaṁ jeṭṭhabhātā parinibbuto,",
  "atk-s0301a8:57_2": "sakkāraṁ karissāma,",
  "atk-s0301a8:57_3": "navayojanikaṁ sabbaratanamayaṁ kūṭāgāraṁ māpehī’’ti.",
  "atk-s0301a8:57_4": "So tathā katvā theraṁ tattha nipajjāpetvā hatthināgānaṁ adāsi.",
  "atk-s0301a8:57_5": "Te kūṭāgāraṁ ukkhipitvā tiyojanasahassaṁ himavantaṁ punappunaṁ āvijjhiṁsu .",
  "atk-s0301a8:57_6": "Tesaṁ hatthato ākāsaṭṭhakā devā gahetvā sādhukīḷitaṁ kīḷiṁsu.",
  "atk-s0301a8:57_7": "Tato vassavalāhakā sītavalāhakā uṇhavalāhakā cātumahārājikā tāvatiṁsāti etenupāyena yāva brahmalokā kūṭāgāraṁ agamāsi,",
  "atk-s0301a8:57_8": "puna brahmāno devānanti anupubbena hatthināgānaṁyeva kūṭāgāraṁ adaṁsu.",
  "atk-s0301a8:57_9": "Ekekā devatā caturaṅgulamattaṁ candanaghaṭikaṁ āhari,",
  "atk-s0301a8:57_10": "citako navayojaniko ahosi.",
  "atk-s0301a8:57_11": "Kūṭāgāraṁ citakaṁ āropayiṁsu.",
  "atk-s0301a8:57_12": "Pañca bhikkhusatāni ākāsenāgantvā sabbarattiṁ sajjhāyamakaṁsu.",
  "atk-s0301a8:57_13": "Anuruddhatthero dhammaṁ kathesi,",
  "atk-s0301a8:57_14": "bahūnaṁ devatānaṁ dhammābhisamayo ahosi.",
  "atk-s0301a8:57_15": "Punadivase aruṇuggamanavelāyameva citakaṁ nibbāpetvā sumanamakuḷavaṇṇānaṁ dhātūnaṁ parisāvanaṁ pūretvā",
  "atk-s0301a8:57_16": "bhagavati nikkhamitvā veḷuvanavihārakoṭṭhakaṁ sampatte āharitvā satthu hatthe ṭhapayiṁsu.",
  "atk-s0301a8:57_17": "Satthā dhātuparisāvanaṁ gahetvā pathaviyā hatthaṁ pasāresi,",
  "atk-s0301a8:57_18": "mahāpathaviṁ bhinditvā rajatabubbuḷasadisaṁ cetiyaṁ nikkhami.",
  "atk-s0301a8:57_19": "Satthā sahatthena cetiye dhātuyo nidhesi.",
  "atk-s0301a8:57_20": "Ajjāpi kira taṁ cetiyaṁ dharatiyevāti. Navamaṁ.",
  "atk-s0301a8:58_0": "10. Moggallānasuttavaṇṇanā",
  "atk-s0301a8:59_0": "218.",
  "atk-s0301a8:59_1": "Dasame samannesatīti pariyesati paccavekkhati.",
  "atk-s0301a8:59_2": "Nagassāti pabbatassa.",
  "atk-s0301a8:59_3": "Muninti buddhamuniṁ.",
  "atk-s0301a8:59_4": "Dukkhassa pāragunti dukkhapāraṁ gataṁ.",
  "atk-s0301a8:59_5": "Samannesanti samannesanto.",
  "atk-s0301a8:59_6": "Evaṁ sabbaṅgasampannanti evaṁ sabbaguṇasampannaṁ.",
  "atk-s0301a8:59_7": "Anekākārasampannanti anekehi guṇehi samannāgataṁ. Dasamaṁ.",
  "atk-s0301a8:60_0": "11. Gaggarāsuttavaṇṇanā",
  "atk-s0301a8:61_0": "219.",
  "atk-s0301a8:61_1": "Ekādasame tyāssudanti te assudaṁ.",
  "atk-s0301a8:61_2": "Assudanti nipātamattaṁ.",
  "atk-s0301a8:61_3": "Vaṇṇenāti sarīravaṇṇena.",
  "atk-s0301a8:61_4": "Yasasāti parivārena.",
  "atk-s0301a8:61_5": "Vigatamalova bhāṇumāti vigatamalo ādicco viya.",
  "atk-s0301a8:61_6": "Ekādasamaṁ.",
  "atk-s0301a8:62_0": "12. Vaṅgīsasuttavaṇṇanā",
  "atk-s0301a8:63_0": "220.",
  "atk-s0301a8:63_1": "Dvādasame āyasmāti piyavacanaṁ.",
  "atk-s0301a8:63_2": "Vaṅgīsoti tassa therassa nāmaṁ.",
  "atk-s0301a8:63_3": "So kira pubbe padumuttarakāle paṭibhānasampannaṁ sāvakaṁ disvā dānaṁ datvā patthanaṁ katvā kappasatasahassaṁ",
  "atk-s0301a8:63_4": "pāramiyo pūretvā amhākaṁ bhagavato kāle sakalajambudīpe vādakāmatāya jambusākhaṁ pariharitvā ekena paribbājakena",
  "atk-s0301a8:63_5": "saddhiṁ vādaṁ katvā vāde jayaparājayānubhāvena teneva paribbājakena saddhiṁ saṁvāsaṁ kappetvā vasamānāya",
  "atk-s0301a8:63_6": "ekissā paribbājikāya kucchimhi nibbatto vayaṁ āgamma mātito pañcavādasatāni,",
  "atk-s0301a8:63_7": "pitito pañcavādasatānīti vādasahassaṁ uggaṇhitvā vicarati.",
  "atk-s0301a8:63_8": "Ekañca vijjaṁ jānāti,",
  "atk-s0301a8:63_9": "yaṁ vijjaṁ parijappitvā matānaṁ sīsaṁ aṅguliyā paharitvā –",
  "atk-s0301a8:63_10": "‘‘asukaṭṭhāne nibbatto’’ti jānāti.",
  "atk-s0301a8:63_11": "So anupubbena gāmanigamādīsu vicaranto pañcahi māṇavakasatehi saddhiṁ sāvatthiṁ anuppatto nagaradvāre sālāya nisīdati.",
  "atk-s0301a8:64_0": "Tadā ca nagaravāsino purebhattaṁ dānaṁ datvā pacchābhattaṁ suddhuttarāsaṅgā gandhamālādihatthā dhammassavanāya vihāraṁ gacchanti.",
  "atk-s0301a8:64_1": "Māṇavo disvā,",
  "atk-s0301a8:64_2": "‘‘kahaṁ gacchathā’’ti? Pucchi.",
  "atk-s0301a8:64_3": "Te ‘‘dasabalassa santikaṁ dhammassavanāyā’’ti āhaṁsu.",
  "atk-s0301a8:64_4": "Sopi saparivāro tehi saddhiṁ gantvā paṭisanthāraṁ katvā ekamantaṁ aṭṭhāsi.",
  "atk-s0301a8:64_5": "Atha naṁ bhagavā āha –",
  "atk-s0301a8:64_6": "‘‘vaṅgīsa,",
  "atk-s0301a8:64_7": "bhaddakaṁ kira sippaṁ jānāsī’’ti.",
  "atk-s0301a8:64_8": "‘‘Bho gotama,",
  "atk-s0301a8:64_9": "ahaṁ bahusippaṁ jānāmi.",
  "atk-s0301a8:64_10": "Tumhe kataraṁ sandhāya vadathā’’ti?",
  "atk-s0301a8:64_11": "Chavadūsakasippanti. Āma,",
  "atk-s0301a8:64_12": "bho gotamāti.",
  "atk-s0301a8:64_13": "Athassa bhagavā attano ānubhāvena niraye nibbattassa sīsaṁ dassetvā,",
  "atk-s0301a8:64_14": "‘‘vaṅgīsa,",
  "atk-s0301a8:64_15": "ayaṁ kahaṁ nibbatto’’ti pucchi.",
  "atk-s0301a8:64_16": "So mantaṁ jappitvā aṅguliyā paharitvā ‘‘niraye’’ti āha. ‘‘Sādhu, vaṅgīsa,",
  "atk-s0301a8:64_17": "sukathita’’nti devaloke nibbattassa sīsaṁ dassesi.",
  "atk-s0301a8:64_18": "Tampi so tatheva byākāsi.",
  "atk-s0301a8:64_19": "Athassa khīṇāsavassa sīsaṁ dassesi.",
  "atk-s0301a8:64_20": "So punappunaṁ mantaṁ parivattetvāpi aṅguliyā paharitvāpi nibbattaṭṭhānaṁ na passati.",
  "atk-s0301a8:65_0": "Atha naṁ bhagavā ‘‘kilamasi,",
  "atk-s0301a8:65_1": "vaṅgīsā’’ti āha? Āma bho, gotamāti.",
  "atk-s0301a8:65_2": "Punappunaṁ upadhārehīti.",
  "atk-s0301a8:65_3": "Tathā karontopi adisvā, ‘‘tumhe,",
  "atk-s0301a8:65_4": "bho gotama,",
  "atk-s0301a8:65_5": "jānāthā’’ti āha. Āma, vaṅgīsa,",
  "atk-s0301a8:65_6": "maṁ nissāya cesa gato,",
  "atk-s0301a8:65_7": "ahamassa gatiṁ jānāmīti.",
  "atk-s0301a8:65_8": "Mantena jānāsi,",
  "atk-s0301a8:65_9": "bho gotamāti? Āma, vaṅgīsa,",
  "atk-s0301a8:65_10": "ekena manteneva jānāmīti.",
  "atk-s0301a8:65_11": "Bho gotama,",
  "atk-s0301a8:65_12": "mayhaṁ mantena imaṁ mantaṁ dethāti. Amūliko, vaṅgīsa,",
  "atk-s0301a8:65_13": "mayhaṁ mantoti. Detha,",
  "atk-s0301a8:65_14": "bho gotamāti.",
  "atk-s0301a8:65_15": "Na sakkā mayhaṁ santike apabbajitassa dātunti.",
  "atk-s0301a8:65_16": "So antevāsike āmantesi –",
  "atk-s0301a8:65_17": "‘‘tātā samaṇo gotamo atirekasippaṁ jānāti,",
  "atk-s0301a8:65_18": "ahaṁ imassa santike pabbajitvā sippaṁ gaṇhāmi,",
  "atk-s0301a8:65_19": "tato sakalajambudīpe amhehi bahutaraṁ jānanto nāma na bhavissati.",
  "atk-s0301a8:65_20": "Tumhe yāva ahaṁ āgacchāmi,",
  "atk-s0301a8:65_21": "tāva anukkaṇṭhitvā vicarathā’’ti te uyyojetvā ‘‘pabbājetha ma’’nti āha.",
  "atk-s0301a8:65_22": "Satthā nigrodhakappassa paṭipādesi.",
  "atk-s0301a8:65_23": "Thero taṁ attano vasanaṭṭhānaṁ netvā pabbājesi.",
  "atk-s0301a8:65_24": "So pabbajitvā satthu santikaṁ āgamma vanditvā ṭhito ‘‘sippaṁ dethā’’ti yāci. Vaṅgīsa,",
  "atk-s0301a8:65_25": "tumhe sippaṁ gaṇhantā aloṇabhojanathaṇḍilaseyyādīhi parikammaṁ katvā gaṇhatha,",
  "atk-s0301a8:65_26": "imassāpi sippassa parikammaṁ atthi,",
  "atk-s0301a8:65_27": "taṁ tāva karohīti. Sādhu, bhanteti.",
  "atk-s0301a8:65_28": "Athassa satthā dvattiṁsākārakammaṭṭhānaṁ ācikkhi.",
  "atk-s0301a8:65_29": "So taṁ anulomapaṭilomaṁ manasikaronto vipassanaṁ vaḍḍhetvā anukkamena arahattaṁ pāpuṇi.",
  "atk-s0301a8:66_0": "Vimuttisukhaṁ paṭisaṁvedīti evaṁ arahattaṁ patvā vimuttisukhaṁ paṭisaṁvedento.",
  "atk-s0301a8:66_1": "Kāveyyamattāti kāveyyena kabbakaraṇena mattā.",
  "atk-s0301a8:66_2": "Khandhāyatanadhātuyoti imāni khandhādīni pakāsento dhammaṁ desesi.",
  "atk-s0301a8:66_3": "Ye niyāmagataddasāti ye niyāmagatā ceva niyāmadassāti ca.",
  "atk-s0301a8:66_4": "Svāgatanti suāgamanaṁ.",
  "atk-s0301a8:66_5": "Iddhipattomhīti iminā iddhividhañāṇaṁ gahitaṁ.",
  "atk-s0301a8:66_6": "Cetopariyāyakovidoti iminā cetopariyañāṇaṁ.",
  "atk-s0301a8:66_7": "Dibbasotaṁ pana avuttampi gahitameva hoti.",
  "atk-s0301a8:66_8": "Evaṁ cha abhiññāpatto eso mahāsāvakoti veditabbo.",
  "atk-s0301a8:66_9": "Dvādasamaṁ.",
  "atk-s0301a8:67_0": "Iti sāratthappakāsiniyā",
  "atk-s0301a8:68_0": "Saṁyuttanikāya-aṭṭhakathāya",
  "atk-s0301a8:69_0": "Vaṅgīsasaṁyuttavaṇṇanā niṭṭhitā."
}