{
  "atk-s0301a8:0_0": "8. Vaṅgīsasaṁyuttaṁ",
  "atk-s0301a8:1_0": "1. Nikkhantasuttavaṇṇanā",
  "atk-s0301a8:2_0": "209.",
  "atk-s0301a8:2_1": "Vaṅgīsasaṁyuttassa paṭhame aggāḷave cetiyeti āḷaviyaṁ aggacetiye.",
  "atk-s0301a8:2_2": "Anuppanne buddhe aggāḷavagotamakādīni yakkhanāgādīnaṁ bhavanāni, cetiyāni ahesuṁ.",
  "atk-s0301a8:2_3": "Uppanne buddhe tāni apanetvā manussā vihāre kariṁsu. Tesaṁ tāneva nāmāni jātāni.",
  "atk-s0301a8:2_4": "Nigrodhakappenāti nigrodharukkhamūlavāsinā kappattherena. Ohiyyakoti ohīnako.",
  "atk-s0301a8:2_5": "Vihārapāloti so kira tadā avassiko hoti pattacīvaraggahaṇe akovido.",
  "atk-s0301a8:2_6": "Atha naṁ therā bhikkhū – ‘‘āvuso,",
  "atk-s0301a8:2_7": "imāni chattupāhanakattarayaṭṭhiādīni olokento nisīdā’’ti vihārarakkhakaṁ katvā piṇḍāya pavisiṁsu. Tena vuttaṁ ‘‘vihārapālo’’ti.",
  "atk-s0301a8:2_8": "Samalaṅkaritvāti attano vibhavānurūpena alaṅkārena alaṅkaritvā.",
  "atk-s0301a8:2_9": "Cittaṁ anuddhaṁsetīti kusalacittaṁ viddhaṁseti vināseti.",
  "atk-s0301a8:2_10": "Taṁ kutettha labbhāti etasmiṁ rāge uppanne taṁ kāraṇaṁ kuto labbhā.",
  "atk-s0301a8:2_11": "Yaṁ me paroti yena me kāraṇena añño puggalo vā dhammo vā anabhiratiṁ vinodetvā idāneva abhiratiṁ uppādeyya ācariyupajjhāyāpi maṁ vihāre ohāya gatā.",
  "atk-s0301a8:3_0": "Agārasmāti agārato nikkhantaṁ.",
  "atk-s0301a8:3_1": "Anagāriyanti pabbajjaṁ upagatanti attho.",
  "atk-s0301a8:3_2": "Kaṇhatoti kaṇhapakkhato mārapakkhato ādhāvanti.",
  "atk-s0301a8:3_3": "Uggaputtāti uggatānaṁ puttā mahesakkhā rājaññabhūtā.",
  "atk-s0301a8:3_4": "Daḷhadhamminoti daḷhadhanuno,",
  "atk-s0301a8:3_5": "uttamappamāṇaṁ ācariyadhanuṁ dhārayamānā.",
  "atk-s0301a8:3_6": "Sahassaṁ apalāyinanti ye te samantā sarehi parikireyyuṁ,",
  "atk-s0301a8:3_7": "tesaṁ apalāyīnaṁ saṅkhaṁ dassento ‘‘sahassa’’nti āha.",
  "atk-s0301a8:3_8": "Etatobhiyyoti etasmā sahassā atirekatarā.",
  "atk-s0301a8:3_9": "Neva maṁ byādhayissantīti maṁ cāletuṁ na sakkhissanti.",
  "atk-s0301a8:3_10": "Dhamme samhi patiṭṭhitanti anabhiratiṁ vinodetvā abhiratiṁ uppādanasamatthe sake sāsanadhamme patiṭṭhitaṁ.",
  "atk-s0301a8:3_11": "Idaṁ vuttaṁ hoti – issāsasahasse tāva samantā sarehi parikirante sikkhito puriso daṇḍakaṁ gahetvā sabbe sare sarīre apatamāne antarāva paharitvā pādamūle pāteti.",
  "atk-s0301a8:3_12": "Tattha ekopi issāso dve sare ekato na khipati,",
  "atk-s0301a8:3_13": "imā pana itthiyo rūpārammaṇādivasena pañca pañca sare ekato khipanti.",
  "atk-s0301a8:3_14": "Evaṁ khipantiyo etā sacepi atirekasahassā honti,",
  "atk-s0301a8:3_15": "neva maṁ cāletuṁ sakkhissantīti.",
  "atk-s0301a8:4_0": "Sakkhī hi me sutaṁ etanti mayā hi sammukhā etaṁ sutaṁ.",
  "atk-s0301a8:4_1": "Nibbānagamanaṁ magganti vipassanaṁ sandhāyāha.",
  "atk-s0301a8:4_2": "So hi nibbānassa pubbabhāgamaggo,",
  "atk-s0301a8:4_3": "liṅgavipallāsena pana ‘‘magga’’nti āha.",
  "atk-s0301a8:4_4": "Tattha meti tasmiṁ me attano taruṇavipassanāsaṅkhāte nibbānagamanamagge mano nirato. Pāpimāti kilesaṁ ālapati. Maccūtipi tameva ālapati.",
  "atk-s0301a8:4_5": "Na me maggampi dakkhasīti yathā me bhavayoniādīsu gatamaggampi na passasi, tathā karissāmīti. Paṭhamaṁ.",
  "atk-s0301a8:5_0": "2. Aratīsuttavaṇṇanā",
  "atk-s0301a8:6_0": "210.",
  "atk-s0301a8:6_1": "Dutiye nikkhamatīti vihārā nikkhamati.",
  "atk-s0301a8:6_2": "Aparajju vā kāleti dutiyadivase vā bhikkhācārakāle. Vihāragaruko kiresa thero.",
  "atk-s0301a8:6_3": "Aratiñca ratiñcāti sāsane aratiṁ kāmaguṇesu ca ratiṁ.",
  "atk-s0301a8:6_4": "Sabbaso gehasitañca vitakkanti pañcakāmaguṇagehanissitaṁ pāpavitakkañca sabbākārena pahāya. Vanathanti kilesamahāvanaṁ. Kuhiñcīti kismiñci ārammaṇe. Nibbanathoti nikkilesavano. Aratoti taṇhāratirahito.",
  "atk-s0301a8:7_0": "Pathaviñca vehāsanti pathaviṭṭhitañca itthipurisavatthālaṅkārādivaṇṇaṁ,",
  "atk-s0301a8:7_1": "vehāsaṭṭhakañca candasūriyobhāsādi. Rūpagatanti rūpameva.",
  "atk-s0301a8:7_2": "Jagatogadhanti jagatiyā ogadhaṁ,",
  "atk-s0301a8:7_3": "antopathaviyaṁ nāgabhavanagatanti attho. Parijīyatīti parijīrati.",
  "atk-s0301a8:7_4": "Sabbamaniccanti sabbaṁ taṁ aniccaṁ.",
  "atk-s0301a8:7_5": "Ayaṁ therassa mahāvipassanāti vadanti.",
  "atk-s0301a8:7_6": "Evaṁ samaccāti evaṁ samāgantvā.",
  "atk-s0301a8:7_7": "Caranti mutattāti viññātattabhāvā viharanti.",
  "atk-s0301a8:8_0": "Upadhīsūti khandhakilesābhisaṅkhāresu. Gadhitāti giddhā.",
  "atk-s0301a8:8_1": "Diṭṭhasuteti cakkhunā diṭṭhe rūpe, sotena sute sadde.",
  "atk-s0301a8:8_2": "Paṭighe ca mute cāti ettha paṭighapadena gandharasā gahitā,",
  "atk-s0301a8:8_3": "mutapadena phoṭṭhabbārammaṇaṁ .",
  "atk-s0301a8:8_4": "Yo ettha na limpatīti yo etesu pañcakāmaguṇesu taṇhādiṭṭhilepehi na limpati.",
  "atk-s0301a8:9_0": "Atha saṭṭhinissitā savitakkā,",
  "atk-s0301a8:9_1": "puthū janatāya adhammā niviṭṭhāti atha cha ārammaṇanissitā puthū adhammavitakkā janatāya niviṭṭhāti attho.",
  "atk-s0301a8:9_2": "Naca vaggagatassa kuhiñcīti tesaṁ vasena na katthaci kilesavaggagato bhaveyya.",
  "atk-s0301a8:9_3": "No pana duṭṭhullabhāṇīti duṭṭhullavacanabhāṇīpi na siyā.",
  "atk-s0301a8:9_4": "Sa bhikkhūti so evaṁvidho bhikkhu nāma hoti.",
  "atk-s0301a8:10_0": "Dabboti dabbajātiko paṇḍito.",
  "atk-s0301a8:10_1": "Cirarattasamāhitoti dīgharattaṁ samāhitacitto.",
  "atk-s0301a8:10_2": "Nipakoti nepakkena samannāgato pariṇatapañño. Apihālūti nittaṇho. Santaṁ padanti nibbānaṁ.",
  "atk-s0301a8:10_3": "Ajjhagamā munīti adhigato muni.",
  "atk-s0301a8:10_4": "Paṭicca parinibbuto kaṅkhati kālanti nibbānaṁ paṭicca kilesaparinibbānena parinibbuto parinibbānakālaṁ āgameti. Dutiyaṁ.",
  "atk-s0301a8:11_0": "3. Pesalasuttavaṇṇanā",
  "atk-s0301a8:12_0": "211.",
  "atk-s0301a8:12_1": "Tatiye atimaññatīti ‘‘kiṁ ime mahallakā? Na etesaṁ pāḷi, na aṭṭhakathā, na padabyañjanamadhuratā,",
  "atk-s0301a8:12_2": "amhākaṁ pana pāḷipi aṭṭhakathāpi nayasatena nayasahassena upaṭṭhātī’’ti atikkamitvā maññati.",
  "atk-s0301a8:12_3": "Gotamāti gotamabuddhasāvakattā attānaṁ ālapati.",
  "atk-s0301a8:12_4": "Mānapathanti mānārammaṇañceva mānasahabhuno ca dhamme.",
  "atk-s0301a8:12_5": "Vippaṭisārīhuvāti vippaṭisārī ahuvā, ahosīti attho.",
  "atk-s0301a8:12_6": "Maggajinoti maggena jitakileso.",
  "atk-s0301a8:12_7": "Kittiñca sukhañcāti vaṇṇabhaṇanañca kāyikacetasikasukhañca.",
  "atk-s0301a8:12_8": "Akhilodha padhānavāti akhilo idha padhānavā vīriyasampanno. Visuddhoti visuddho bhaveyya. Asesanti nissesaṁ navavidhaṁ.",
  "atk-s0301a8:12_9": "Vijjāyantakaroti vijjāya kilesānaṁ antakaro.",
  "atk-s0301a8:12_10": "Samitāvīti rāgādīnaṁ samitatāya samitāvī. Tatiyaṁ.",
  "atk-s0301a8:13_0": "4. Ānandasuttavaṇṇanā",
  "atk-s0301a8:14_0": "212.",
  "atk-s0301a8:14_1": "Catutthe rāgoti āyasmā ānando mahāpuñño sambhāvito,",
  "atk-s0301a8:14_2": "taṁ rājarājamahāmattādayo nimantetvā antonivesane nisīdāpenti.",
  "atk-s0301a8:14_3": "Sabbālaṅkārapaṭimaṇḍitāpi itthiyo theraṁ upasaṅkamitvā vanditvā tālavaṇṭena bījenti,",
  "atk-s0301a8:14_4": "upanisīditvā pañhaṁ pucchanti dhammaṁ suṇanti.",
  "atk-s0301a8:14_5": "Tattha āyasmato vaṅgīsassa navapabbajitassa ārammaṇaṁ pariggahetuṁ asakkontassa itthirūpārammaṇe rāgo cittaṁ anuddhaṁseti.",
  "atk-s0301a8:14_6": "So saddhāpabbajitattā ujujātiko kulaputto ‘‘ayaṁ me rāgo vaḍḍhitvā diṭṭhadhammikasamparāyikaṁ atthaṁ nāseyyā’’ti cintetvā anantaraṁ nisinnova therassa attānaṁ āvikaronto kāmarāgenātiādimāha.",
  "atk-s0301a8:15_0": "Tattha nibbāpananti rāganibbānakāraṇaṁ. Vipariyesāti vipallāsena.",
  "atk-s0301a8:15_1": "Subhaṁ rāgūpasañhitanti rāgaṭṭhāniyaṁ iṭṭhārammaṇaṁ.",
  "atk-s0301a8:15_2": "Parato passāti aniccato passa.",
  "atk-s0301a8:15_3": "Mā ca attatoti attato mā passa.",
  "atk-s0301a8:15_4": "Kāyagatā tyatthūti kāyagatā te atthu.",
  "atk-s0301a8:15_5": "Animittañca bhāvehīti niccādīnaṁ nimittānaṁ ugghāṭitattā vipassanā animittā nāma, taṁ bhāvehīti vadati.",
  "atk-s0301a8:15_6": "Mānābhisamayāti mānassa dassanābhisamayā ceva pahānābhisamayā ca.",
  "atk-s0301a8:15_7": "Upasantoti rāgādisantatāya upasanto. Catutthaṁ.",
  "atk-s0301a8:16_0": "5. Subhāsitasuttavaṇṇanā",
  "atk-s0301a8:17_0": "213. Pañcame aṅgehīti kāraṇehi, avayavehi vā.",
  "atk-s0301a8:17_1": "Musāvādāveramaṇiādīni hi cattāri subhāsitavācāya kāraṇāni,",
  "atk-s0301a8:17_2": "saccavacanādayo cattāro avayavā.",
  "atk-s0301a8:17_3": "Kāraṇatthe ca aṅgasadde ‘‘catūhī’’ti nissakkavacanaṁ hoti, avayavatthe karaṇavacanaṁ.",
  "atk-s0301a8:17_4": "Samannāgatāti samanuāgatā pavattā yuttā ca. Vācāti samullapanavācā,",
  "atk-s0301a8:17_5": "yā ‘‘vācā girā byappatho’’ti (dha. sa. 636) ca, ‘‘nelā kaṇṇasukhā’’ti (dī. ni. 1.9) ca āgatā.",
  "atk-s0301a8:17_6": "‘‘Yā pana vācāya ce kataṁ kamma’’nti evaṁ viññatti ca ‘‘yā catūhi vacīduccaritehi ārati…pe… ayaṁ vuccati sammāvācā’’ti (vibha. 206) evaṁ virati ca, ‘‘pharusavācā, bhikkhave,",
  "atk-s0301a8:17_7": "āsevitā bhāvitā bahulīkatā nirayasaṁvattanikā hotī’’ti (a. ni.",
  "atk-s0301a8:17_8": "8.40) evaṁ cetanā ca vācāti āgatā, na sā idha adhippetā. Kasmā? Abhāsitabbato. Subhāsitāti suṭṭhu bhāsitā. Tenassā atthāvahataṁ dīpeti.",
  "atk-s0301a8:17_9": "No dubbhāsitāti na duṭṭhu bhāsitā.",
  "atk-s0301a8:17_10": "Tenassā anatthāvahanapahānataṁ dīpeti. Anavajjāti rāgādivajjarahitā.",
  "atk-s0301a8:17_11": "Imināssā kāraṇasuddhiṁ catudosābhāvañca dīpeti. Ananuvajjāti anuvādavimuttā .",
  "atk-s0301a8:17_12": "Imināssā sabbākārasampattiṁ dīpeti. Viññūnanti paṇḍitānaṁ.",
  "atk-s0301a8:17_13": "Tena nindāpasaṁsāsu bālā appamāṇāti dīpeti.",
  "atk-s0301a8:18_0": "Subhāsitaṁyevabhāsatīti puggalādhiṭṭhānāya desanāya catūsu vācaṅgesu aññataraniddosavacanametaṁ.",
  "atk-s0301a8:18_1": "No dubbhāsitanti tasseva vācaṅgassa paṭipakkhabhāsananivāraṇaṁ.",
  "atk-s0301a8:18_2": "No dubbhāsitanti iminā micchāvācappahānaṁ dīpeti.",
  "atk-s0301a8:18_3": "Subhāsitanti iminā pahīnamicchāvācena bhāsitabbavacanalakkhaṇaṁ.",
  "atk-s0301a8:18_4": "Aṅgaparidīpanatthaṁ panettha abhāsitabbaṁ pubbe avatvā bhāsitabbamevāha.",
  "atk-s0301a8:18_5": "Esa nayo dhammaṁyevātiādīsupi.",
  "atk-s0301a8:18_6": "Ettha ca paṭhamena pisuṇadosarahitaṁ samaggakaraṇaṁ vacanaṁ vuttaṁ,",
  "atk-s0301a8:18_7": "dutiyena samphappalāpadosarahitaṁ dhammato anapetaṁ mantāvacanaṁ,",
  "atk-s0301a8:18_8": "itarehi dvīhi pharusālikarahitāni piyasaccavacanāni.",
  "atk-s0301a8:18_9": "Imehi khoti ādinā tāni aṅgāni paccakkhato dassento taṁ vācaṁ nigameti.",
  "atk-s0301a8:18_10": "Yañca aññe paṭiññādīhi avayavehi, nāmādīhi padehi,",
  "atk-s0301a8:18_11": "liṅgavacanavibhattikālakārakasampattīhi ca samannāgataṁ musāvādādivācampi subhāsitanti maññanti, taṁ paṭisedheti.",
  "atk-s0301a8:18_12": "Avayavādisamannāgatāpi hi tathārūpī vācā dubbhāsitāva hoti attano ca paresañca anatthāvahattā.",
  "atk-s0301a8:18_13": "Imehi pana catūhaṅgehi samannāgatā sacepi milakkhubhāsāpariyāpannā ghaṭaceṭikāgītikapariyāpannāpi hoti,",
  "atk-s0301a8:18_14": "tathāpi subhāsitāva lokiyalokuttarahitasukhāvahattā.",
  "atk-s0301a8:18_15": "Tathā hi maggapasse sassaṁ rakkhantiyā sīhaḷaceṭikāya sīhaḷakeneva jātijarāmaraṇayuttaṁ gītikaṁ gāyantiyā saddaṁ sutvā maggaṁ gacchantā saṭṭhimattā vipassakā bhikkhū arahattaṁ pāpuṇiṁsu.",
  "atk-s0301a8:18_16": "Tathā tisso nāma āraddhavipassako bhikkhu padumasarasamīpena gacchanto padumasare padumāni bhañjitvā –",
  "atk-s0301a8:19_0": "‘‘Pātova phullitakokanadaṁ, sūriyālokena bhijjiyate;",
  "atk-s0301a8:20_0": "Evaṁ manussattaṁ gatā sattā, jarābhivegena maddiyantī’’ti. –",
  "atk-s0301a8:21_0": "Imaṁ gītikaṁ gāyantiyā ceṭikāya sutvā arahattaṁ patto.",
  "atk-s0301a8:22_0": "Buddhantarepi aññataro puriso sattahi puttehi saddhiṁ aṭavito āgamma aññatarāya itthiyā musalena taṇḍule koṭṭentiyā –",
  "atk-s0301a8:23_0": "‘‘Jarāya parimadditaṁ etaṁ, milātachavicammanissitaṁ;",
  "atk-s0301a8:24_0": "Maraṇena bhijjati etaṁ, maccussa ghāsamāmisaṁ.",
  "atk-s0301a8:25_0": "‘‘Kimīnaṁ ālayaṁ etaṁ, nānākuṇapena pūritaṁ;",
  "atk-s0301a8:26_0": "Asucissa bhājanaṁ etaṁ, kadalikkhandhasamaṁ ida’’nti. –",
  "atk-s0301a8:27_0": "Imaṁ gītikaṁ sutvā paccavekkhanto saha puttehi paccekabodhiṁ patto.",
  "atk-s0301a8:27_1": "Evaṁ imehi catūhi aṅgehi samannāgatā vācā sacepi milakkhubhāsāpariyāpannā ghaṭaceṭikāgītikapariyāpannāpi hoti,",
  "atk-s0301a8:27_2": "tathāpi subhāsitāti veditabbā.",
  "atk-s0301a8:27_3": "Subhāsitattā eva ca anavajjā ca ananuvajjā ca viññūnaṁ atthatthikānaṁ atthapaṭisaraṇānaṁ, no byañjanapaṭisaraṇānanti.",
  "atk-s0301a8:28_0": "Sāruppāhīti anucchavikāhi. Abhitthavīti pasaṁsi.",
  "atk-s0301a8:28_1": "Na tāpayeti vippaṭisārena na tāpeyya na vibādheyya.",
  "atk-s0301a8:28_2": "Pareti parehi bhindanto nābhibhaveyya na bādheyya.",
  "atk-s0301a8:28_3": "Iti imāya gāthāya apisuṇavācāvasena bhagavantaṁ thometi. Paṭinanditāti piyāyitā.",
  "atk-s0301a8:28_4": "Yaṁ anādāyāti yaṁ vācaṁ bhāsanto paresaṁ pāpāni appiyāni pharusavacanāni anādāya atthabyañjanamadhuraṁ piyameva bhāsati,",
  "atk-s0301a8:28_5": "taṁ vācaṁ bhāseyyāti piyavācāvasena abhitthavi.",
  "atk-s0301a8:29_0": "Amatāti sādhubhāvena amatasadisā.",
  "atk-s0301a8:29_1": "Vuttampi hetaṁ – ‘‘saccaṁ have sādutaraṁ rasāna’’nti (saṁ. ni.",
  "atk-s0301a8:29_2": "1.246) nibbānāmatapaccayattā vā amatā.",
  "atk-s0301a8:29_3": "Esa dhammo sanantanoti yā ayaṁ saccavācā nāma,",
  "atk-s0301a8:29_4": "esa porāṇo dhammo cariyā paveṇī.",
  "atk-s0301a8:29_5": "Idameva hi porāṇānaṁ āciṇṇaṁ, na te alikaṁ bhāsiṁsu.",
  "atk-s0301a8:29_6": "Tenevāha – sacce atthe ca dhamme ca, āhu santo patiṭṭhitāti.",
  "atk-s0301a8:30_0": "Tattha sacce patiṭṭhitattāva attano ca paresañca atthe patiṭṭhitā,",
  "atk-s0301a8:30_1": "atthe patiṭṭhitattā eva dhamme patiṭṭhitā hontīti veditabbā. Saccavisesanameva vā etaṁ.",
  "atk-s0301a8:30_2": "Idaṁ hi vuttaṁ hoti – sacce patiṭṭhitā, kīdise? Atthe ca dhamme ca,",
  "atk-s0301a8:30_3": "yaṁ paresaṁ atthato anapetattā atthaṁ anuparodhakaraṁ ,",
  "atk-s0301a8:30_4": "dhammato anapetattā dhammaṁ dhammikameva atthaṁ sādhetīti.",
  "atk-s0301a8:30_5": "Iti imāya gāthāya saccavacanavasena abhitthavi.",
  "atk-s0301a8:31_0": "Khemanti abhayaṁ nirupaddavaṁ. Kena kāraṇenāti ce.",
  "atk-s0301a8:31_1": "Nibbānapattiyā dukkhassantakiriyāya, yasmā kilesanibbānaṁ pāpeti,",
  "atk-s0301a8:31_2": "vaṭṭadukkhassa ca antakiriyāya saṁvattatīti attho.",
  "atk-s0301a8:31_3": "Atha vā yaṁ buddho nibbānapattiyā dukkhassantakiriyāyāti dvinnaṁ nibbānadhātūnaṁ atthāya khemamaggappakāsanato khemaṁ vācaṁ bhāsati,",
  "atk-s0301a8:31_4": "sā ve vācānamuttamāti sā vācā sabbavācānaṁ seṭṭhāti evamettha attho daṭṭhabbo.",
  "atk-s0301a8:31_5": "Iti imāya gāthāya mantāvacanavasena bhagavantaṁ abhitthavanto arahattanikūṭena desanaṁ niṭṭhapesīti. Pañcamaṁ.",
  "atk-s0301a8:32_0": "6. Sāriputtasuttavaṇṇanā",
  "atk-s0301a8:33_0": "214.",
  "atk-s0301a8:33_1": "Chaṭṭhe poriyāti akkharādiparipuṇṇāya.",
  "atk-s0301a8:33_2": "Vissaṭṭhāyāti avibaddhāya apalibuddhāya.",
  "atk-s0301a8:33_3": "Dhammasenāpatissa hi kathentassa pittādīnaṁ vasena apalibuddhavacanaṁ hoti,",
  "atk-s0301a8:33_4": "ayadaṇḍena pahatakaṁsatālato saddo viya niccharati.",
  "atk-s0301a8:33_5": "Anelagalāyāti anelāya agalāya niddosāya ceva akkhalitapadabyañjanāya ca.",
  "atk-s0301a8:33_6": "Therassa hi kathayato padaṁ vā byañjanaṁ vā na parihāyati.",
  "atk-s0301a8:33_7": "Atthassa viññāpaniyāti atthassa viññāpanasamatthāya. Bhikkhunanti bhikkhūnaṁ.",
  "atk-s0301a8:34_0": "Saṁkhittenapīti ‘‘cattārimāni, āvuso, ariyasaccāni. Katamāni cattāri?",
  "atk-s0301a8:34_1": "Dukkhaṁ ariyasaccaṁ…pe… imāni kho, āvuso, cattāri ariyasaccāni, tasmātiha, āvuso,",
  "atk-s0301a8:34_2": "idaṁ dukkhaṁ ariyasaccanti yogo karaṇīyo’’ti (saṁ. ni.",
  "atk-s0301a8:34_3": "5.1096-1098) evaṁ saṁkhittenapi deseti. Vitthārenapīti ‘‘katamaṁ, āvuso,",
  "atk-s0301a8:34_4": "dukkhaṁ ariyasacca’’ntiādinā (ma. ni.",
  "atk-s0301a8:34_5": "3.373) nayena tāneva vibhajanto vitthārenapi bhāsati.",
  "atk-s0301a8:34_6": "Khandhādidesanāsupi eseva nayo.",
  "atk-s0301a8:34_7": "Sāḷikāyiva nigghosoti yathā madhuraṁ ambapakkaṁ sāyitvā pakkhehi vātaṁ datvā madhurassaraṁ nicchārentiyā sāḷikasakuṇiyā nigghoso,",
  "atk-s0301a8:34_8": "evaṁ therassa dhammaṁ kathentassa madhuro nigghoso hoti.",
  "atk-s0301a8:34_9": "Paṭibhānaṁ udīrayīti samuddato ūmiyo viya anantaṁ paṭibhānaṁ uṭṭhahati. Odhentīti odahanti. Chaṭṭhaṁ.",
  "atk-s0301a8:35_0": "7. Pavāraṇāsuttavaṇṇanā",
  "atk-s0301a8:36_0": "215. Sattame tadahūti tasmiṁ ahu, tasmiṁ divaseti attho. Upavasanti etthāti uposatho.",
  "atk-s0301a8:36_1": "Upavasantīti ca sīlena vā anasanena vā upetā hutvā vasantīti attho.",
  "atk-s0301a8:36_2": "So panesa uposathadivaso aṭṭhamīcātuddasīpannarasībhedena tividho,",
  "atk-s0301a8:36_3": "tasmā sesadvayanivāraṇatthaṁ pannaraseti vuttaṁ.",
  "atk-s0301a8:36_4": "Pavāraṇāyāti vassaṁ-vuṭṭha-pavāraṇāya.",
  "atk-s0301a8:36_5": "Visuddhipavāraṇātipi etissāva nāmaṁ.",
  "atk-s0301a8:36_6": "Nisinno hotīti sāyanhasamaye sampattaparisāya kālayuttaṁ dhammaṁ desetvā udakakoṭṭhake gattāni parisiñcitvā nivatthanivāsano ekaṁsaṁ sugatamahācīvaraṁ katvā majjhimatthambhaṁ nissāya paññatte varabuddhāsane puratthimadisāya uṭṭhahato candamaṇḍalassa siriṁ siriyā abhibhavamāno nisinno hoti.",
  "atk-s0301a8:36_7": "Tuṇhībhūtaṁ tuṇhībhūtanti yato yato anuviloketi, tato tato tuṇhībhūtameva.",
  "atk-s0301a8:36_8": "Tattha hi ekabhikkhussāpi hatthakukkuccaṁ vā pādakukkuccaṁ vā natthi,",
  "atk-s0301a8:36_9": "sabbe niravā santena iriyāpathena nisīdiṁsu.",
  "atk-s0301a8:36_10": "Anuviloketvāti dissamānapañcapasādehi nettehi anuviloketvā. Handāti vossaggatthe nipāto.",
  "atk-s0301a8:36_11": "Na ca me kiñci garahathāti ettha na ca kiñcīti pucchanatthe na-kāro. Kiṁ me kiñci garahatha? Yadi garahatha, vadatha, icchāpemi vo vattunti attho.",
  "atk-s0301a8:36_12": "Kāyikaṁ vā vācasikaṁ vāti iminā kāyavacīdvārāneva pavāreti, na manodvāraṁ. Kasmā? Apākaṭattā.",
  "atk-s0301a8:36_13": "Kāyavacīdvāresu hi doso pākaṭo hoti, na manodvāre.",
  "atk-s0301a8:36_14": "‘‘Ekamañce sayatopi hi kiṁ cintesī’’ti? Pucchitvā cittācāraṁ jānāti.",
  "atk-s0301a8:36_15": "Iti manodvāraṁ apākaṭattā na pavāreti, no aparisuddhattā.",
  "atk-s0301a8:36_16": "Bodhisattabhūtassāpi hi tassa bhūridattachaddantasaṅkhapāladhammapālādikāle manodvāraṁ parisuddhaṁ,",
  "atk-s0301a8:36_17": "idānettha vattabbameva natthi.",
  "atk-s0301a8:37_0": "Etadavocāti dhammasenāpatiṭṭhāne ṭhitattā bhikkhusaṅghassa bhāraṁ vahanto etaṁ avoca. Na kho mayaṁ, bhanteti, bhante,",
  "atk-s0301a8:37_1": "mayaṁ bhagavato na kiñci garahāma.",
  "atk-s0301a8:37_2": "Kāyikaṁ vā vācasikaṁ vāti idaṁ catunnaṁ arakkhiyataṁ sandhāya thero āha.",
  "atk-s0301a8:37_3": "Bhagavato hi cattāri arakkhiyāni. Yathāha –",
  "atk-s0301a8:38_0": "‘‘Cattārimāni , bhikkhave, tathāgatassa arakkhiyāni. Katamāni cattāri? Parisuddhakāyasamācāro, bhikkhave, tathāgato,",
  "atk-s0301a8:38_1": "natthi tathāgatassa kāyaduccaritaṁ,",
  "atk-s0301a8:38_2": "yaṁ tathāgato rakkheyya ‘mā me idaṁ paro aññāsī’ti. Parisuddhavacīsamācāro, bhikkhave, tathāgato,",
  "atk-s0301a8:38_3": "natthi tathāgatassa vacīduccaritaṁ, yaṁ tathāgato rakkheyya, ‘mā me idaṁ paro aññāsī’ti. Parisuddhamanosamācāro, bhikkhave, tathāgato,",
  "atk-s0301a8:38_4": "natthi tathāgatassa manoduccaritaṁ, yaṁ tathāgato rakkheyya, ‘mā me idaṁ paro aññāsī’ti. Parisuddhājīvo, bhikkhave, tathāgato,",
  "atk-s0301a8:38_5": "natthi tathāgatassa micchāājīvo,",
  "atk-s0301a8:38_6": "yaṁ tathāgato rakkheyya ‘‘mā me idaṁ paro aññāsī’’ti (a. ni. 7.58).",
  "atk-s0301a8:39_0": "Idāni bhagavato yathābhūtaguṇe kathento bhagavā hi, bhantetiādimāha.",
  "atk-s0301a8:39_1": "Tattha anuppannassāti kassapasammāsambuddhato paṭṭhāya aññena samaṇena vā brāhmaṇena vā anuppāditapubbassa.",
  "atk-s0301a8:39_2": "Asañjātassāti idaṁ anuppannavevacanameva.",
  "atk-s0301a8:39_3": "Anakkhātassāti aññena adesitassa.",
  "atk-s0301a8:39_4": "Pacchā samannāgatāti paṭhamagatassa bhagavato pacchā samanuāgatā.",
  "atk-s0301a8:39_5": "Iti thero yasmā sabbepi bhagavato sīlādayo guṇā arahattamaggameva nissāya āgatā,",
  "atk-s0301a8:39_6": "tasmā arahattamaggameva nissāya guṇaṁ kathesi.",
  "atk-s0301a8:39_7": "Tena sabbaguṇā kathitāva honti. Ahañca kho,",
  "atk-s0301a8:39_8": "bhanteti idaṁ thero sadevake loke aggapuggalassa attano ceva saṅghassa ca kāyikavācasikaṁ pavārento āha.",
  "atk-s0301a8:40_0": "Pitarāpavattitanti cakkavattimhi kālaṅkate vā pabbajite vā sattāhaccayena cakkaṁ antaradhāyati,",
  "atk-s0301a8:40_1": "tato dasavidhaṁ dvādasavidhaṁ cakkavattivattaṁ pūretvā nisinnassa puttassa aññaṁ pātubhavati, taṁ so pavatteti.",
  "atk-s0301a8:40_2": "Ratanamayattā pana sadisaṭṭhena tadeva vattaṁ katvā ‘‘pitarā pavattita’’nti vuttaṁ.",
  "atk-s0301a8:40_3": "Yasmā vā so ‘‘appossukko tvaṁ, deva, hohi, ahamanusāsissāmī’’ti āha,",
  "atk-s0301a8:40_4": "tasmā pitarā pavattitaṁ āṇācakkaṁ anuppavatteti nāma.",
  "atk-s0301a8:40_5": "Sammadeva anuppavattesīti sammā nayena hetunā kāraṇeneva anuppavattesi.",
  "atk-s0301a8:40_6": "Bhagavā hi catusaccadhammaṁ katheti, thero tameva anukatheti, tasmā evamāha.",
  "atk-s0301a8:40_7": "Ubhatobhāgavimuttāti dvīhi bhāgehi vimuttā ,",
  "atk-s0301a8:40_8": "arūpāvacarasamāpattiyā rūpakāyato vimuttā, aggamaggena nāmakāyatoti.",
  "atk-s0301a8:40_9": "Paññāvimuttāti paññāya vimuttā tevijjādibhāvaṁ appattā khīṇāsavā.",
  "atk-s0301a8:41_0": "Visuddhiyāti visuddhatthāya.",
  "atk-s0301a8:41_1": "Saṁyojanabandhanacchidāti saṁyojanasaṅkhāte ceva bandhanasaṅkhāte ca kilese chinditvā ṭhitā.",
  "atk-s0301a8:41_2": "Vijitasaṅgāmanti vijitarāgadosamohasaṅgāmaṁ,",
  "atk-s0301a8:41_3": "mārabalassa vijitattāpi vijitasaṅgāmaṁ.",
  "atk-s0301a8:41_4": "Satthavāhanti aṭṭhaṅgikamaggarathe āropetvā veneyyasatthaṁ vāheti saṁsārakantāraṁ uttāretīti bhagavā satthavāho, taṁ satthavāhaṁ. Palāpoti antotuccho dussīlo.",
  "atk-s0301a8:41_5": "Ādiccabandhunanti ādiccabandhuṁ satthāraṁ dasabalaṁ vandāmīti vadati. Sattamaṁ.",
  "atk-s0301a8:42_0": "8. Parosahassasuttavaṇṇanā",
  "atk-s0301a8:43_0": "216.",
  "atk-s0301a8:43_1": "Aṭṭhame parosahassanti atirekasahassaṁ.",
  "atk-s0301a8:43_2": "Akutobhayanti nibbāne kutoci bhayaṁ natthi,",
  "atk-s0301a8:43_3": "nibbānappattassa vā kutoci bhayaṁ natthīti nibbānaṁ akutobhayaṁ nāma.",
  "atk-s0301a8:43_4": "Isīnaṁ isisattamoti vipassito paṭṭhāya isīnaṁ sattamako isi.",
  "atk-s0301a8:44_0": "Kiṁ nu te vaṅgīsāti idaṁ bhagavā atthuppattivasena āha.",
  "atk-s0301a8:44_1": "Saṅghamajjhe kira kathā udapādi ‘‘vaṅgīsatthero vissaṭṭhavatto , neva uddese, na paripucchāya,",
  "atk-s0301a8:44_2": "na yonisomanasikāre kammaṁ karoti,",
  "atk-s0301a8:44_3": "gāthā bandhanto cuṇṇiyapadāni karonto vicaratī’’ti.",
  "atk-s0301a8:44_4": "Atha bhagavā cintesi – ‘‘ime bhikkhū vaṅgīsassa paṭibhānasampattiṁ na jānanti,",
  "atk-s0301a8:44_5": "cintetvā cintetvā vadatīti maññanti,",
  "atk-s0301a8:44_6": "paṭibhānasampattimassa jānāpessāmī’’ti cintetvā,",
  "atk-s0301a8:44_7": "‘‘kiṁ nu te vaṅgīsā’’tiādimāha.",
  "atk-s0301a8:45_0": "Ummaggapathanti anekāni kilesummujjanasatāni,",
  "atk-s0301a8:45_1": "vaṭṭapathattā pana pathanti vuttaṁ.",
  "atk-s0301a8:45_2": "Pabhijja khilānīti rāgakhilādīni pañca bhinditvā carasi.",
  "atk-s0301a8:45_3": "Taṁ passathāti taṁ evaṁ abhibhuyya bhinditvā carantaṁ buddhaṁ passatha.",
  "atk-s0301a8:45_4": "Bandhapamuñcakaranti bandhanamocanakaraṁ. Asitanti anissitaṁ.",
  "atk-s0301a8:45_5": "Bhāgaso pavibhajanti satipaṭṭhānādikoṭṭhāsavasena dhammaṁ vibhajantaṁ. Pavibhajjāti vā pāṭho,",
  "atk-s0301a8:45_6": "aṅgapaccaṅgakoṭṭhāsavasena vibhajitvā vibhajitvā passathāti attho.",
  "atk-s0301a8:46_0": "Oghassāti caturoghassa.",
  "atk-s0301a8:46_1": "Anekavihitanti satipaṭṭhānādivasena anekavidhaṁ.",
  "atk-s0301a8:46_2": "Tasmiṁ ca amate akkhāteti tasmiṁ tena akkhāte amate.",
  "atk-s0301a8:46_3": "Dhammaddasāti dhammassa passitāro.",
  "atk-s0301a8:46_4": "Ṭhitā asaṁhīrāti asaṁhāriyā hutvā patiṭṭhitā.",
  "atk-s0301a8:47_0": "Ativijjhāti ativijjhitvā.",
  "atk-s0301a8:47_1": "Sabbaṭṭhitīnanti sabbesaṁ diṭṭhiṭṭhānānaṁ viññāṇaṭṭhitīnaṁ vā .",
  "atk-s0301a8:47_2": "Atikkamamaddasāti atikkamabhūtaṁ nibbānamaddasa. Agganti uttamadhammaṁ. Aggeti vā pāṭho, paṭhamataranti attho. Dasaddhānanti pañcannaṁ, aggadhammaṁ pañcavaggiyānaṁ,",
  "atk-s0301a8:47_3": "agge vā pañcavaggiyānaṁ dhammaṁ desesīti attho.",
  "atk-s0301a8:47_4": "Tasmāti yasmā esa dhammo sudesitoti jānantena ca pamādo na kātabbo, tasmā.",
  "atk-s0301a8:47_5": "Anusikkheti tisso sikkhā sikkheyya. Aṭṭhamaṁ.",
  "atk-s0301a8:48_0": "9. Koṇḍaññasuttavaṇṇanā",
  "atk-s0301a8:49_0": "217.",
  "atk-s0301a8:49_1": "Navame aññāsikoṇḍaññoti paṭhamaṁ dhammassa aññātattā evaṁ gahitanāmo thero. Sucirassevāti kīvacirassa? Dvādasannaṁ saṁvaccharānaṁ.",
  "atk-s0301a8:49_2": "Ettakaṁ kālaṁ kattha vihāsīti.",
  "atk-s0301a8:49_3": "Chaddantabhavane mandākinipokkharaṇiyā tīre paccekabuddhānaṁ vasanaṭṭhāne. Kasmā? Vihāragarutāya. So hi paññavā mahāsāvako. Yatheva bhagavato,",
  "atk-s0301a8:49_4": "evamassa dasasahassacakkavāḷe devamanussānaṁ abbhantare guṇā patthaṭāva.",
  "atk-s0301a8:49_5": "Devamanussā tathāgatassa santikaṁ gantvā gandhamālādīhi pūjaṁ katvā ‘‘aggadhammaṁ paṭividdhasāvako’’ti anantaraṁ theraṁ upasaṅkamitvā pūjenti.",
  "atk-s0301a8:49_6": "Santikaṁ āgatānañca nāma tathārūpā dhammakathā vā paṭisanthāro vā kātabbo hoti. Thero ca vihāragaruko,",
  "atk-s0301a8:49_7": "tenassa so papañco viya upaṭṭhāti.",
  "atk-s0301a8:49_8": "Iti vihāragarutāya tattha gantvā vihāsi.",
  "atk-s0301a8:50_0": "Aparampi kāraṇaṁ – bhikkhācāravelāyaṁ tāva sabbasāvakā vassaggena gacchanti.",
  "atk-s0301a8:50_1": "Dhammadesanākāle pana majjhaṭṭhāne alaṅkatabuddhāsanamhi satthari nisinne dakkhiṇahatthapasse dhammasenāpati,",
  "atk-s0301a8:50_2": "vāmahatthapasse mahāmoggallānatthero nisīdati,",
  "atk-s0301a8:50_3": "tesaṁ piṭṭhibhāge aññāsikoṇḍaññattherassa āsanaṁ paññāpenti.",
  "atk-s0301a8:50_4": "Sesā bhikkhū taṁ parivāretvā nisīdanti.",
  "atk-s0301a8:50_5": "Dve aggasāvakā aggadhammapaṭividdhattā ca mahallakattā ca there sagāravā theraṁ mahābrahmaṁ viya aggikkhandhaṁ viya āsīvisaṁ viya ca maññamānā dhurāsane nisīdantā ottappanti harāyanti.",
  "atk-s0301a8:50_6": "Thero cintesi – ‘‘imehi dhurāsanatthāya kappasatasahassādhikaṁ asaṅkhyeyyaṁ pāramiyo pūritā,",
  "atk-s0301a8:50_7": "te idāni dhurāsane nisīdantā mama ottappanti harāyanti,",
  "atk-s0301a8:50_8": "phāsuvihāraṁ nesaṁ karissāmī’’ti.",
  "atk-s0301a8:50_9": "So patirūpe kāle tathāgataṁ upasaṅkamitvā ‘‘icchāmahaṁ, bhante, janapade vasitu’’nti āha, satthā anujāni.",
  "atk-s0301a8:51_0": "Thero senāsanaṁ saṁsāmetvā pattacīvaramādāya chaddantabhavane mandākinitīraṁ gato.",
  "atk-s0301a8:51_1": "Pubbe paccekabuddhānaṁ pāricariyāya kataparicayā aṭṭhasahassā hatthināgā theraṁ disvāva ‘‘amhākaṁ puññakkhettaṁ āgata’’nti nakhehi caṅkamanaṁ nittiṇaṁ katvā āvaraṇasākhā haritvā therassa vasanaṭṭhānaṁ paṭijaggitvā vattaṁ katvā sabbe sannipatitvā mantayiṁsu – ‘‘sace hi mayaṁ ‘ayaṁ therassa kattabbaṁ karissati,",
  "atk-s0301a8:51_2": "ayaṁ karissatī’ti paṭipajjissāma,",
  "atk-s0301a8:51_3": "thero bahuñātikagāmaṁ gato viya yathādhoteneva pattena gamissati, vārena naṁ paṭijaggissāma,",
  "atk-s0301a8:51_4": "ekassa pana vāre patte sesehipi nappamajjitabba’’nti vāraṁ ṭhapayiṁsu.",
  "atk-s0301a8:51_5": "Vārikanāgo pātova therassa mukhodakañca dantakaṭṭhañca ṭhapeti, vattaṁ karoti.",
  "atk-s0301a8:52_0": "Mandākinipokkharaṇī nāma cesā paṇṇāsayojanā hoti.",
  "atk-s0301a8:52_1": "Tassā pañcavīsatiyojanamatte ṭhāne sevālo vā paṇakaṁ vā natthi, phalikavaṇṇaṁ udakameva hoti.",
  "atk-s0301a8:52_2": "Tato paraṁ pana kaṭippamāṇe udake aḍḍhayojanavitthataṁ sesapadumavanaṁ paṇṇāsayojanaṁ saraṁ parikkhipitvā ṭhitaṁ.",
  "atk-s0301a8:52_3": "Tadanantaraṁ tāva mahantameva rattapadumavanaṁ,",
  "atk-s0301a8:52_4": "tadanantaraṁ rattakumudavanaṁ,",
  "atk-s0301a8:52_5": "tadanantaraṁ setakumudavanaṁ, tadanantaraṁ nīluppalavanaṁ,",
  "atk-s0301a8:52_6": "tadanantaraṁ rattuppalavanaṁ,",
  "atk-s0301a8:52_7": "tadanantaraṁ sugandharattasālivanaṁ,",
  "atk-s0301a8:52_8": "tadanantaraṁ eḷālukalābukumbhaṇḍādīni madhurarasāni valliphalāni,",
  "atk-s0301a8:52_9": "tadanantaraṁ aḍḍhayojanavitthārameva ucchuvanaṁ,",
  "atk-s0301a8:52_10": "tattha pūgarukkhakkhandhappamāṇā ucchū, tadanantaraṁ kadalivanaṁ,",
  "atk-s0301a8:52_11": "yato duve pakkāni khādantā kilamanti,",
  "atk-s0301a8:52_12": "tadanantaraṁ cāṭippamāṇaphalaṁ panasavanaṁ, tadanantaraṁ jambuvanaṁ, tadanantaraṁ ambavanaṁ, tadanantaraṁ kapitthavananti.",
  "atk-s0301a8:52_13": "Saṅkhepato tasmiṁ dahe khāditabbayuttakaṁ phalaṁ nāma natthīti na vattabbaṁ.",
  "atk-s0301a8:52_14": "Kusumānaṁ pupphanasamaye vāto reṇuvaṭṭiṁ uṭṭhāpetvā paduminipattesu ṭhapeti,",
  "atk-s0301a8:52_15": "tattha udakaphusitāni patanti.",
  "atk-s0301a8:52_16": "Tato ādiccapākena paccitvā pakkapayoghanikā viya tiṭṭhati, etaṁ pokkharamadhu nāma , taṁ therassa āharitvā denti.",
  "atk-s0301a8:52_17": "Muḷālaṁ naṅgalasīsamattaṁ hoti, tampi āharitvā denti.",
  "atk-s0301a8:52_18": "Bhisaṁ mahābheripokkharappamāṇaṁ hoti,",
  "atk-s0301a8:52_19": "tassa ekasmiṁ pabbe pādaghaṭakappamāṇaṁ khīraṁ hoti, taṁ āharitvā denti.",
  "atk-s0301a8:52_20": "Pokkharaṭṭhīni madhusakkharāya yojetvā denti.",
  "atk-s0301a8:52_21": "Ucchuṁ pāsāṇapiṭṭhe ṭhapetvā pādena akkamanti.",
  "atk-s0301a8:52_22": "Tato raso paggharitvā soṇḍiāvāṭe pūretvā,",
  "atk-s0301a8:52_23": "ādiccapākena paccitvā khīrapāsāṇapiṇḍo viya tiṭṭhati, taṁ āharitvā denti.",
  "atk-s0301a8:52_24": "Panasakadaliambapakkādīsu kathāva natthi.",
  "atk-s0301a8:53_0": "Kelāsapabbate nāgadatto nāma devaputto vasati.",
  "atk-s0301a8:53_1": "Thero kālena kālaṁ tassa vimānadvāraṁ gacchati.",
  "atk-s0301a8:53_2": "So navasappipokkharamadhucuṇṇayuttassa nirudakapāyāsassa pattaṁ pūretvā deti.",
  "atk-s0301a8:53_3": "So kira kassapabuddhakāle vīsativassasahassāni sugandhasappinā khīrasalākaṁ adāsi.",
  "atk-s0301a8:53_4": "Tenassetaṁ bhojanaṁ uppajjati.",
  "atk-s0301a8:53_5": "Evaṁ thero dvādasa vassāni vasitvā attano āyusaṅkhāraṁ olokento parikkhīṇabhāvaṁ ñatvā ‘‘kattha parinibbāyissāmī’’ti cintetvā – ‘‘hatthināgehi maṁ dvādasa vassāni upaṭṭhahantehi dukkaraṁ kataṁ,",
  "atk-s0301a8:53_6": "satthāraṁ anujānāpetvā etesaṁyeva santike parinibbāyissāmī’’ti ākāsena bhagavato santikaṁ agamāsi.",
  "atk-s0301a8:53_7": "Tena vuttaṁ ‘‘sucirasseva yena bhagavā tenupasaṅkamī’’ti.",
  "atk-s0301a8:54_0": "Nāmañcāti kasmā nāmaṁ sāveti? Therañhi keci sañjānanti, keci na sañjānanti.",
  "atk-s0301a8:54_1": "Tattha thero cintesi – ‘‘ye maṁ ajānantā ‘ko esa paṇḍarasīso obhaggo gopānasivaṅko mahallako satthārā saddhiṁ paṭisanthāraṁ karotī’ti cittaṁ padūsessanti, te apāyapūrakā bhavissanti.",
  "atk-s0301a8:54_2": "Ye pana maṁ jānantā – ‘dasasahassacakkavāḷe satthā viya paññāto pākaṭo mahāsāvako’ti cittaṁ pasādessanti,",
  "atk-s0301a8:54_3": "te saggūpagā bhavissantī’’ti,",
  "atk-s0301a8:54_4": "sattānaṁ apāyamaggaṁ pidahitvā saggamaggaṁ vivaranto nāmaṁ sāveti.",
  "atk-s0301a8:55_0": "Buddhānubuddhoti paṭhamaṁ satthā cattāri saccāni bujjhi, pacchā thero, tasmā buddhānubuddhoti, vuccati. Tibbanikkamoti bāḷhavīriyo. Vivekānanti tiṇṇaṁ vivekānaṁ. Tevijjo,",
  "atk-s0301a8:55_1": "cetopariyāyakovidoti chasu abhiññāsu catasso vadati. Itarā dve kiñcāpi na vuttā, thero pana chaḷabhiññova.",
  "atk-s0301a8:55_2": "Imissā ca gāthāya pariyosāne parisā sannisīdi.",
  "atk-s0301a8:55_3": "Parisāya sannisinnabhāvaṁ ñatvā thero satthārā saddhiṁ paṭisanthāraṁ katvā ‘‘parikkhīṇā me, bhante, āyusaṅkhārā, parinibbāyissāmī’’ti,",
  "atk-s0301a8:55_4": "parinibbānakālaṁ anujānāpesi .",
  "atk-s0301a8:55_5": "Kattha parinibbāyissasi koṇḍaññāti? Upaṭṭhākehi me, bhante, hatthināgehi dukkaraṁ kataṁ, tesaṁ santiketi. Satthā anujāni.",
  "atk-s0301a8:56_0": "Thero dasabalaṁ padakkhiṇaṁ katvā – ‘‘pubbaṁ taṁ me, bhante, paṭhamadassanaṁ,",
  "atk-s0301a8:56_1": "idaṁ pacchimadassana’’nti paridevante mahājane satthāraṁ vanditvā nikkhamitvā,",
  "atk-s0301a8:56_2": "dvārakoṭṭhake ṭhito – ‘‘mā socittha, mā paridevittha,",
  "atk-s0301a8:56_3": "buddhā vā hontu buddhasāvakā vā,",
  "atk-s0301a8:56_4": "uppannā saṅkhārā abhijjanakā nāma natthī’’ti mahājanaṁ ovaditvā passantasseva mahājanassa vehāsaṁ abbhuggamma mandākinitīre otaritvā pokkharaṇiyaṁ nhatvā nivatthanivāsano katuttarāsaṅgo senāsanaṁ saṁsāmetvā phalasamāpattiyā tayo yāme vītināmetvā balavapaccūsasamaye parinibbāyi.",
  "atk-s0301a8:56_5": "Therassa sahaparinibbānā himavati sabbarukkhā pupphehi ca phalehi ca onatavinatā ahesuṁ.",
  "atk-s0301a8:56_6": "Vārikanāgo therassa parinibbutabhāvaṁ ajānanto pātova mukhodakadantakaṭṭhāni upaṭṭhapetvā vattaṁ katvā khādanīyaphalāni āharitvā caṅkamanakoṭiyaṁ aṭṭhāsi.",
  "atk-s0301a8:56_7": "So yāva sūriyuggamanā therassa nikkhamanaṁ apassanto ‘‘kiṁ nu kho etaṁ? Pubbe ayyo pātova caṅkamati, mukhaṁ dhovati.",
  "atk-s0301a8:56_8": "Ajja pana paṇṇasālatopi na nikkhamatī’’ti kuṭidvāraṁ kampetvā olokento theraṁ nisinnakameva disvā hatthaṁ pasāretvā parāmasitvā assāsapassāse pariyesanto tesaṁ appavattibhāvaṁ ñatvā – ‘‘parinibbuto thero’’ti soṇḍaṁ mukhe pakkhipitvā mahāravaṁ viravi.",
  "atk-s0301a8:56_9": "Sakalahimavanto ekaninnādo ahosi.",
  "atk-s0301a8:56_10": "Aṭṭhanāgasahassāni sannipatitvā theraṁ jeṭṭhakanāgassa kumbhe nisīdāpetvā supupphitarukkhasākhā gahetvā parivāretvā sakalahimavantaṁ anuvicaritvā sakaṭṭhānameva āgatā.",
  "atk-s0301a8:57_0": "Sakko vissakammaṁ āmantesi – ‘‘tāta,",
  "atk-s0301a8:57_1": "amhākaṁ jeṭṭhabhātā parinibbuto, sakkāraṁ karissāma,",
  "atk-s0301a8:57_2": "navayojanikaṁ sabbaratanamayaṁ kūṭāgāraṁ māpehī’’ti.",
  "atk-s0301a8:57_3": "So tathā katvā theraṁ tattha nipajjāpetvā hatthināgānaṁ adāsi.",
  "atk-s0301a8:57_4": "Te kūṭāgāraṁ ukkhipitvā tiyojanasahassaṁ himavantaṁ punappunaṁ āvijjhiṁsu .",
  "atk-s0301a8:57_5": "Tesaṁ hatthato ākāsaṭṭhakā devā gahetvā sādhukīḷitaṁ kīḷiṁsu.",
  "atk-s0301a8:57_6": "Tato vassavalāhakā sītavalāhakā uṇhavalāhakā cātumahārājikā tāvatiṁsāti etenupāyena yāva brahmalokā kūṭāgāraṁ agamāsi,",
  "atk-s0301a8:57_7": "puna brahmāno devānanti anupubbena hatthināgānaṁyeva kūṭāgāraṁ adaṁsu.",
  "atk-s0301a8:57_8": "Ekekā devatā caturaṅgulamattaṁ candanaghaṭikaṁ āhari, citako navayojaniko ahosi. Kūṭāgāraṁ citakaṁ āropayiṁsu.",
  "atk-s0301a8:57_9": "Pañca bhikkhusatāni ākāsenāgantvā sabbarattiṁ sajjhāyamakaṁsu.",
  "atk-s0301a8:57_10": "Anuruddhatthero dhammaṁ kathesi,",
  "atk-s0301a8:57_11": "bahūnaṁ devatānaṁ dhammābhisamayo ahosi.",
  "atk-s0301a8:57_12": "Punadivase aruṇuggamanavelāyameva citakaṁ nibbāpetvā sumanamakuḷavaṇṇānaṁ dhātūnaṁ parisāvanaṁ pūretvā bhagavati nikkhamitvā veḷuvanavihārakoṭṭhakaṁ sampatte āharitvā satthu hatthe ṭhapayiṁsu.",
  "atk-s0301a8:57_13": "Satthā dhātuparisāvanaṁ gahetvā pathaviyā hatthaṁ pasāresi,",
  "atk-s0301a8:57_14": "mahāpathaviṁ bhinditvā rajatabubbuḷasadisaṁ cetiyaṁ nikkhami.",
  "atk-s0301a8:57_15": "Satthā sahatthena cetiye dhātuyo nidhesi.",
  "atk-s0301a8:57_16": "Ajjāpi kira taṁ cetiyaṁ dharatiyevāti. Navamaṁ.",
  "atk-s0301a8:58_0": "10. Moggallānasuttavaṇṇanā",
  "atk-s0301a8:59_0": "218.",
  "atk-s0301a8:59_1": "Dasame samannesatīti pariyesati paccavekkhati. Nagassāti pabbatassa. Muninti buddhamuniṁ.",
  "atk-s0301a8:59_2": "Dukkhassa pāragunti dukkhapāraṁ gataṁ. Samannesanti samannesanto.",
  "atk-s0301a8:59_3": "Evaṁ sabbaṅgasampannanti evaṁ sabbaguṇasampannaṁ.",
  "atk-s0301a8:59_4": "Anekākārasampannanti anekehi guṇehi samannāgataṁ. Dasamaṁ.",
  "atk-s0301a8:60_0": "11. Gaggarāsuttavaṇṇanā",
  "atk-s0301a8:61_0": "219.",
  "atk-s0301a8:61_1": "Ekādasame tyāssudanti te assudaṁ. Assudanti nipātamattaṁ. Vaṇṇenāti sarīravaṇṇena. Yasasāti parivārena.",
  "atk-s0301a8:61_2": "Vigatamalova bhāṇumāti vigatamalo ādicco viya. Ekādasamaṁ.",
  "atk-s0301a8:62_0": "12. Vaṅgīsasuttavaṇṇanā",
  "atk-s0301a8:63_0": "220.",
  "atk-s0301a8:63_1": "Dvādasame āyasmāti piyavacanaṁ.",
  "atk-s0301a8:63_2": "Vaṅgīsoti tassa therassa nāmaṁ.",
  "atk-s0301a8:63_3": "So kira pubbe padumuttarakāle paṭibhānasampannaṁ sāvakaṁ disvā dānaṁ datvā patthanaṁ katvā kappasatasahassaṁ pāramiyo pūretvā amhākaṁ bhagavato kāle sakalajambudīpe vādakāmatāya jambusākhaṁ pariharitvā ekena paribbājakena saddhiṁ vādaṁ katvā vāde jayaparājayānubhāvena teneva paribbājakena saddhiṁ saṁvāsaṁ kappetvā vasamānāya ekissā paribbājikāya kucchimhi nibbatto vayaṁ āgamma mātito pañcavādasatāni,",
  "atk-s0301a8:63_4": "pitito pañcavādasatānīti vādasahassaṁ uggaṇhitvā vicarati. Ekañca vijjaṁ jānāti,",
  "atk-s0301a8:63_5": "yaṁ vijjaṁ parijappitvā matānaṁ sīsaṁ aṅguliyā paharitvā – ‘‘asukaṭṭhāne nibbatto’’ti jānāti.",
  "atk-s0301a8:63_6": "So anupubbena gāmanigamādīsu vicaranto pañcahi māṇavakasatehi saddhiṁ sāvatthiṁ anuppatto nagaradvāre sālāya nisīdati.",
  "atk-s0301a8:64_0": "Tadā ca nagaravāsino purebhattaṁ dānaṁ datvā pacchābhattaṁ suddhuttarāsaṅgā gandhamālādihatthā dhammassavanāya vihāraṁ gacchanti. Māṇavo disvā, ‘‘kahaṁ gacchathā’’ti? Pucchi.",
  "atk-s0301a8:64_1": "Te ‘‘dasabalassa santikaṁ dhammassavanāyā’’ti āhaṁsu.",
  "atk-s0301a8:64_2": "Sopi saparivāro tehi saddhiṁ gantvā paṭisanthāraṁ katvā ekamantaṁ aṭṭhāsi.",
  "atk-s0301a8:64_3": "Atha naṁ bhagavā āha – ‘‘vaṅgīsa,",
  "atk-s0301a8:64_4": "bhaddakaṁ kira sippaṁ jānāsī’’ti. ‘‘Bho gotama, ahaṁ bahusippaṁ jānāmi.",
  "atk-s0301a8:64_5": "Tumhe kataraṁ sandhāya vadathā’’ti? Chavadūsakasippanti. Āma, bho gotamāti.",
  "atk-s0301a8:64_6": "Athassa bhagavā attano ānubhāvena niraye nibbattassa sīsaṁ dassetvā, ‘‘vaṅgīsa,",
  "atk-s0301a8:64_7": "ayaṁ kahaṁ nibbatto’’ti pucchi.",
  "atk-s0301a8:64_8": "So mantaṁ jappitvā aṅguliyā paharitvā ‘‘niraye’’ti āha. ‘‘Sādhu, vaṅgīsa,",
  "atk-s0301a8:64_9": "sukathita’’nti devaloke nibbattassa sīsaṁ dassesi. Tampi so tatheva byākāsi.",
  "atk-s0301a8:64_10": "Athassa khīṇāsavassa sīsaṁ dassesi.",
  "atk-s0301a8:64_11": "So punappunaṁ mantaṁ parivattetvāpi aṅguliyā paharitvāpi nibbattaṭṭhānaṁ na passati.",
  "atk-s0301a8:65_0": "Atha naṁ bhagavā ‘‘kilamasi, vaṅgīsā’’ti āha? Āma bho, gotamāti. Punappunaṁ upadhārehīti. Tathā karontopi adisvā, ‘‘tumhe, bho gotama, jānāthā’’ti āha. Āma, vaṅgīsa, maṁ nissāya cesa gato, ahamassa gatiṁ jānāmīti. Mantena jānāsi, bho gotamāti? Āma, vaṅgīsa, ekena manteneva jānāmīti. Bho gotama,",
  "atk-s0301a8:65_1": "mayhaṁ mantena imaṁ mantaṁ dethāti. Amūliko, vaṅgīsa, mayhaṁ mantoti. Detha, bho gotamāti.",
  "atk-s0301a8:65_2": "Na sakkā mayhaṁ santike apabbajitassa dātunti.",
  "atk-s0301a8:65_3": "So antevāsike āmantesi – ‘‘tātā samaṇo gotamo atirekasippaṁ jānāti,",
  "atk-s0301a8:65_4": "ahaṁ imassa santike pabbajitvā sippaṁ gaṇhāmi,",
  "atk-s0301a8:65_5": "tato sakalajambudīpe amhehi bahutaraṁ jānanto nāma na bhavissati. Tumhe yāva ahaṁ āgacchāmi,",
  "atk-s0301a8:65_6": "tāva anukkaṇṭhitvā vicarathā’’ti te uyyojetvā ‘‘pabbājetha ma’’nti āha.",
  "atk-s0301a8:65_7": "Satthā nigrodhakappassa paṭipādesi.",
  "atk-s0301a8:65_8": "Thero taṁ attano vasanaṭṭhānaṁ netvā pabbājesi.",
  "atk-s0301a8:65_9": "So pabbajitvā satthu santikaṁ āgamma vanditvā ṭhito ‘‘sippaṁ dethā’’ti yāci. Vaṅgīsa,",
  "atk-s0301a8:65_10": "tumhe sippaṁ gaṇhantā aloṇabhojanathaṇḍilaseyyādīhi parikammaṁ katvā gaṇhatha,",
  "atk-s0301a8:65_11": "imassāpi sippassa parikammaṁ atthi, taṁ tāva karohīti. Sādhu, bhanteti.",
  "atk-s0301a8:65_12": "Athassa satthā dvattiṁsākārakammaṭṭhānaṁ ācikkhi.",
  "atk-s0301a8:65_13": "So taṁ anulomapaṭilomaṁ manasikaronto vipassanaṁ vaḍḍhetvā anukkamena arahattaṁ pāpuṇi.",
  "atk-s0301a8:66_0": "Vimuttisukhaṁ paṭisaṁvedīti evaṁ arahattaṁ patvā vimuttisukhaṁ paṭisaṁvedento.",
  "atk-s0301a8:66_1": "Kāveyyamattāti kāveyyena kabbakaraṇena mattā.",
  "atk-s0301a8:66_2": "Khandhāyatanadhātuyoti imāni khandhādīni pakāsento dhammaṁ desesi.",
  "atk-s0301a8:66_3": "Ye niyāmagataddasāti ye niyāmagatā ceva niyāmadassāti ca. Svāgatanti suāgamanaṁ.",
  "atk-s0301a8:66_4": "Iddhipattomhīti iminā iddhividhañāṇaṁ gahitaṁ.",
  "atk-s0301a8:66_5": "Cetopariyāyakovidoti iminā cetopariyañāṇaṁ.",
  "atk-s0301a8:66_6": "Dibbasotaṁ pana avuttampi gahitameva hoti.",
  "atk-s0301a8:66_7": "Evaṁ cha abhiññāpatto eso mahāsāvakoti veditabbo. Dvādasamaṁ.",
  "atk-s0301a8:67_0": "Iti sāratthappakāsiniyā",
  "atk-s0301a8:68_0": "Saṁyuttanikāya-aṭṭhakathāya",
  "atk-s0301a8:69_0": "Vaṅgīsasaṁyuttavaṇṇanā niṭṭhitā."
}