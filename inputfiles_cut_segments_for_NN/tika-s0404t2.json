{
  "tika-s0404t2:0_0": "3. Gahapativaggo",
  "tika-s0404t2:1_0": "1-7. Paṭhamauggasuttādivaṇṇanā",
  "tika-s0404t2:2_0": "21-27.",
  "tika-s0404t2:2_1": "Tatiyassa paṭhamadutiyesu natthi vattabbaṁ.",
  "tika-s0404t2:2_2": "Tatiye “hatthago”ti vattabbe “hatthako”ti vuttaṁ.",
  "tika-s0404t2:2_3": "So hi rājapurisānaṁ hatthato yakkhassa hatthaṁ,",
  "tika-s0404t2:2_4": "yakkhassa hatthato bhagavato hatthaṁ,",
  "tika-s0404t2:2_5": "bhagavato hatthato puna rājapurisānaṁ hatthaṁ gatattā nāmato hatthako āḷavakoti jāto.",
  "tika-s0404t2:2_6": "Tenāha “āḷavakayakkhassa hatthato hatthehi sampaṭicchitattā hatthakoti laddhanāmo rājakumāro”ti.",
  "tika-s0404t2:2_7": "Catutthādīni uttānatthāneva.",
  "tika-s0404t2:3_0": "Paṭhamauggasuttādivaṇṇanā niṭṭhitā.",
  "tika-s0404t2:4_0": "8. Dutiyabalasuttavaṇṇanā",
  "tika-s0404t2:5_0": "28.",
  "tika-s0404t2:5_1": "Aṭṭhame khīṇāsavassa sabbesaṁ saṅkhārānaṁ aniccatā asammohavasena kiccato maggapaññāya suppaṭividdhā,",
  "tika-s0404t2:5_2": "vipassanāya ārammaṇakaraṇavasenapīti dassento āha “sahavipassanāya maggapaññāyā”ti.",
  "tika-s0404t2:5_3": "Ime kāmāti dvepi kāme vadati.",
  "tika-s0404t2:5_4": "Kilesavasena uppajjamāno hi pariḷāho vatthukāmasannissayo vatthukāmavisayo vāti dvepi sapariḷāhaṭṭhena aṅgārakāsu viyāti “aṅgārakāsūpamā”ti vuttā.",
  "tika-s0404t2:5_5": "Anto vuccati lāmakaṭṭhena taṇhā,",
  "tika-s0404t2:5_6": "byantaṁ vigatantaṁ bhūtanti byantibhūtanti āha “vigatantabhūta”nti,",
  "tika-s0404t2:5_7": "nittaṇhanti attho.",
  "tika-s0404t2:6_0": "Dutiyabalasuttavaṇṇanā niṭṭhitā.",
  "tika-s0404t2:7_0": "9. Akkhaṇasuttavaṇṇanā",
  "tika-s0404t2:8_0": "29.",
  "tika-s0404t2:8_1": "Navame yasmā mahiddhikapetā devāsurānaṁ āvāhaṁ gacchanti,",
  "tika-s0404t2:8_2": "vivāhaṁ na gacchanti,",
  "tika-s0404t2:8_3": "tasmā pettivisayeneva asurakāyo gahitoti veditabbo.",
  "tika-s0404t2:8_4": "Petāsurā pana petā evāti tesaṁ petehi saṅgaho avuttasiddhova.",
  "tika-s0404t2:9_0": "Akkhaṇasuttavaṇṇanā niṭṭhitā.",
  "tika-s0404t2:10_0": "10. Anuruddhamahāvitakkasuttavaṇṇanā",
  "tika-s0404t2:11_0": "30.",
  "tika-s0404t2:11_1": "Dasame appicchassāti na icchassa.",
  "tika-s0404t2:11_2": "Abhāvattho hettha appasaddo “appaḍaṁsamakasavātātapā”tiādīsu viya.",
  "tika-s0404t2:11_3": "Paccayesu appiccho paccayappiccho,",
  "tika-s0404t2:11_4": "cīvarādipaccayesu icchārahito.",
  "tika-s0404t2:11_5": "Adhigamappicchoti jhānādiadhigamavibhāvane icchārahito.",
  "tika-s0404t2:11_6": "Pariyattiappicchoti pariyattiyaṁ bāhusaccavibhāvane icchārahito.",
  "tika-s0404t2:11_7": "Dhutaṅgappicchoti dhutaṅgesu appiccho dhutaṅgabhāvavibhāvane icchārahito.",
  "tika-s0404t2:11_8": "Santaguṇaniguhanenāti attani saṁvijjamānānaṁ jhānādiguṇānañceva bāhusaccaguṇassa dhutaṅgaguṇassa ca niguhanena chādanena.",
  "tika-s0404t2:11_9": "Sampajjatīti nipphajjati sijjhati.",
  "tika-s0404t2:11_10": "No mahicchassāti mahatiyā icchāya samannāgatassa no sampajjati anudhammassapi anipphajjanato.",
  "tika-s0404t2:11_11": "Pavivittassāti pakārehi vivittassa.",
  "tika-s0404t2:11_12": "Tenāha “kāyacittaupadhivivekehi vivittassā”ti.",
  "tika-s0404t2:11_13": "Ārambhavatthuvasenāti bhāvanābhiyogavasena ekībhāvova kāyavivekoti adhippeto,",
  "tika-s0404t2:11_14": "na gaṇasaṅgaṇikābhāvamattanti dasseti.",
  "tika-s0404t2:11_15": "Kammanti yogakammaṁ.",
  "tika-s0404t2:12_0": "Sattehi kilesehi ca saṅgaṇanaṁ samodhānaṁ saṅgaṇikā,",
  "tika-s0404t2:12_1": "sā āramitabbaṭṭhena ārāmo etassāti saṅgaṇikārāmo, tassa.",
  "tika-s0404t2:12_2": "Tenāha “gaṇasaṅgaṇikāya cevā”tiādi.",
  "tika-s0404t2:12_3": "Āraddhavīriyassāti paggahitavīriyassa.",
  "tika-s0404t2:12_4": "Tañca kho upadhiviveke ninnatāvasena “ayaṁ dhammo”ti vacanato.",
  "tika-s0404t2:12_5": "Esa nayo itaresupi.",
  "tika-s0404t2:12_6": "Vivaṭṭanissitaṁyeva hi samādhānaṁ idhādhippetaṁ,",
  "tika-s0404t2:12_7": "tathā paññāpi.",
  "tika-s0404t2:12_8": "Kammassa-katapaññāya hi ṭhito kammavasena bhavesu nānappakāro anatthoti jānanto kammakkhayakaraṁ ñāṇaṁ abhipattheti,",
  "tika-s0404t2:12_9": "tadatthañca ussāhaṁ karoti.",
  "tika-s0404t2:12_10": "Mānādayo sattasantānaṁ saṁsāre papañcenti vitthārentīti papañcāti āha “taṇhāmānadiṭṭhipapañcarahitattā”tiādi.",
  "tika-s0404t2:12_11": "Sesamettha suviññeyyameva.",
  "tika-s0404t2:13_0": "Anuruddhamahāvitakkasuttavaṇṇanā niṭṭhitā.",
  "tika-s0404t2:14_0": "Gahapativaggavaṇṇanā niṭṭhitā."
}