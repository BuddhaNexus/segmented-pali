{
  "anya-e0501n9:0_0": "10. Purejātapaccayo",
  "anya-e0501n9:1_0": "Tividho purejātapaccayo.",
  "anya-e0501n9:1_1": "Vatthupurejātapaccayo ca ārammaṇapurejātapaccayo ca vatthārammaṇapurejātapaccayo ca.",
  "anya-e0501n9:2_0": "Tattha vatthupurejāto ca vatthārammaṇapurejāto ca pubbe nissayapaccaye nissayanāmena vuttā eva.",
  "anya-e0501n9:3_0": "Ārammaṇapurejāto nāma paccuppannāni aṭṭhārasanipphannarūpāni eva.",
  "anya-e0501n9:3_1": "Tesupi paccuppannāni rūpasaddādīni pañcārammaṇāni pañcannaṁ pañcaviññāṇa vīthicittānaṁ niyamato ārammaṇapurejātapaccayā honti.",
  "anya-e0501n9:3_2": "Yathā hi vīṇāsaddā nāma vīṇātantīsu vīṇādaṇḍakena paharaṇa paccayā eva uppajjanti.",
  "anya-e0501n9:3_3": "Evañca sati te saddā purejātāhi vīṇātanti vīṇādaṇḍakehi vinā uppajjituṁ na sakkonti.",
  "anya-e0501n9:3_4": "Evamevaṁ pañca viññāṇa vīthicittānipi pañcasu vatthudvāresu pañcannaṁ ārammaṇānaṁ āpātāgamana paccayā eva uppajjanti.",
  "anya-e0501n9:3_5": "Āpātāgamanañca tesaṁ dvinnaṁ ṭhitipattakāle eva hoti.",
  "anya-e0501n9:3_6": "Na kevalañca tasmiṁ kāle tāni pañcārammaṇāni tesu pañcavatthūsu eva āpātamāgacchanti.",
  "anya-e0501n9:3_7": "Atha kho bhavaṅgamanodvārepi āpātaṁ āgacchantiyeva.",
  "anya-e0501n9:3_8": "Tasmiṁ āpātagamanattā eva taṁ bhavaṅgampi dvikkhattuṁ calitvā upacchijjati,",
  "anya-e0501n9:3_9": "bhavaṅgupacchede eva tāni vīthicittāni uppajjanti.",
  "anya-e0501n9:3_10": "Evañca sati tāni vīthicittāni purejātehi vatthu dvārārammaṇehi vinā uppajjituṁ na sakkontīti.",
  "anya-e0501n9:3_11": "Tāni pana sabbānipi aṭṭhārasanipphannarūpāni niruddhāni hutvā atītānipi honti,",
  "anya-e0501n9:3_12": "anuppannāni hutvā anāgatānipi honti.",
  "anya-e0501n9:3_13": "Uppannāni hutvā paccuppannānipi honti.",
  "anya-e0501n9:3_14": "Sabbānipi manoviññāṇavīthicittānaṁ ārammaṇāni honti.",
  "anya-e0501n9:3_15": "Tesu paccuppannāni eva tesaṁ ārammaṇapurejātapaccayā honti.",
  "anya-e0501n9:3_16": "Yadā dūre vā paṭicchanne vā ṭhitaṁ taṁ taṁ ārammaṇavatthuṁ manasā eva ārammaṇaṁ karoti,",
  "anya-e0501n9:3_17": "tadā taṁ taṁ vatthu sace tattha tattha vijjamānaṁ hoti,",
  "anya-e0501n9:3_18": "paccuppannaṁ nāma hoti.",
  "anya-e0501n9:3_19": "Purejātapaccayadīpanā niṭṭhitā."
}