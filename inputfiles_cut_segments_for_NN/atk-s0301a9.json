{
  "atk-s0301a9:0_0": "9. Vanasaṁyuttaṁ",
  "atk-s0301a9:1_0": "1. Vivekasuttavaṇṇanā",
  "atk-s0301a9:2_0": "221.",
  "atk-s0301a9:2_1": "Vanasaṁyuttassa paṭhame kosalesu viharatīti satthu santike kammaṭṭhānaṁ gahetvā tassa janapadassa sulabhabhikkhatāya tattha gantvā viharati.",
  "atk-s0301a9:2_2": "Saṁvejetukāmāti vivekaṁ paṭipajjāpetukāmā.",
  "atk-s0301a9:2_3": "Vivekakāmoti tayo viveke patthayanto.",
  "atk-s0301a9:2_4": "Niccharatī bahiddhāti bāhiresu puthuttārammaṇesu carati.",
  "atk-s0301a9:2_5": "Jano janasminti tvaṁ jano aññasmiṁ jane chandarāgaṁ vinayassu.",
  "atk-s0301a9:2_6": "Pajahāsīti pajaha.",
  "atk-s0301a9:2_7": "Bhavāsīti bhava.",
  "atk-s0301a9:2_8": "Sataṁ taṁ sārayāmaseti satimantaṁ paṇḍitaṁ taṁ mayampi sārayāma,",
  "atk-s0301a9:2_9": "sataṁ vā dhammaṁ mayaṁ taṁ sārayāmāti attho.",
  "atk-s0301a9:2_10": "Pātālarajoti appatiṭṭhaṭṭhena pātālasaṅkhāto kilesarajo.",
  "atk-s0301a9:2_11": "Mā taṁ kāmarajoti ayaṁ kāmarāgarajo taṁ mā avahari,",
  "atk-s0301a9:2_12": "apāyameva mā netūti attho.",
  "atk-s0301a9:2_13": "Paṁsukunthitoti paṁsumakkhito.",
  "atk-s0301a9:2_14": "Vidhunanti vidhunanto.",
  "atk-s0301a9:2_15": "Sitaṁ rajanti sarīralaggaṁ rajaṁ.",
  "atk-s0301a9:2_16": "Saṁvegamāpādīti devatāpi nāma maṁ evaṁ sāretīti vivekamāpanno,",
  "atk-s0301a9:2_17": "uttamavīriyaṁ vā paggayha paramavivekaṁ maggameva paṭipannoti. Paṭhamaṁ.",
  "atk-s0301a9:3_0": "2. Upaṭṭhānasuttavaṇṇanā",
  "atk-s0301a9:4_0": "222.",
  "atk-s0301a9:4_1": "Dutiye supatīti ayaṁ kira khīṇāsavo,",
  "atk-s0301a9:4_2": "so dūre bhikkhācāragāmaṁ gantvā āgato paṇṇasālāya pattacīvaraṁ paṭisāmetvā avidūre jātassaraṁ otaritvā",
  "atk-s0301a9:4_3": "gattāni utuṁ gāhāpetvā divāṭṭhānaṁ sammajjitvā tattha nīcamañcakaṁ paññāpetvā niddaṁ anokkamantova nipanno.",
  "atk-s0301a9:4_4": "Khīṇāsavassāpi hi kāyadaratho hotiyevāti tassa vinodanatthaṁ,",
  "atk-s0301a9:4_5": "taṁ sandhāya supatīti vuttaṁ.",
  "atk-s0301a9:4_6": "Ajjhabhāsīti ‘‘ayaṁ bhikkhu satthu santike kammaṭṭhānaṁ gahetvā divā supati,",
  "atk-s0301a9:4_7": "divāsoppañca nāmetaṁ vaḍḍhitaṁ diṭṭhadhammikasamparāyikaṁ atthaṁ nāsetī’’ti maññamānā ‘‘codessāmi na’’nti cintetvā abhāsi.",
  "atk-s0301a9:5_0": "Āturassāti jarāturo rogāturo kilesāturoti tayo āturā,",
  "atk-s0301a9:5_1": "tesu kilesāturaṁ sandhāyevamāha.",
  "atk-s0301a9:5_2": "Sallaviddhassāti savisena sattisallena viya avijjāvisaviṭṭhena taṇhāsallena hadaye viddhassa.",
  "atk-s0301a9:5_3": "Ruppatoti ghaṭṭiyamānassa.",
  "atk-s0301a9:6_0": "Idānissa kāmesu ādīnavaṁ kathayantī aniccātiādimāha.",
  "atk-s0301a9:6_1": "Tattha asitanti taṇhādiṭṭhinissayena anissitaṁ.",
  "atk-s0301a9:6_2": "Kasmā pabbajitaṁ tapeti evarūpaṁ khīṇāsavaṁ divāsoppaṁ na tapati,",
  "atk-s0301a9:6_3": "tādisaṁ pana kasmā na tapessatīti? Vadati.",
  "atk-s0301a9:6_4": "Therasseva vā etaṁ vacanaṁ,",
  "atk-s0301a9:6_5": "tasmā ayamettha attho –",
  "atk-s0301a9:6_6": "baddhesu muttaṁ asitaṁ mādisaṁ khīṇāsavapabbajitaṁ kasmā divāsoppaṁ tape,",
  "atk-s0301a9:6_7": "na tapessatīti?",
  "atk-s0301a9:6_8": "Sesagāthāsupi eseva nayo.",
  "atk-s0301a9:6_9": "Devatāya hi vacanapakkhe –",
  "atk-s0301a9:6_10": "‘‘evarūpaṁ khīṇāsavapabbajitaṁ divāsoppaṁ na tapati,",
  "atk-s0301a9:6_11": "tādisaṁ pana kasmā na tapessati?",
  "atk-s0301a9:6_12": "Tapessatiyevā’’ti attho.",
  "atk-s0301a9:6_13": "Therassa vacanapakkhe –",
  "atk-s0301a9:6_14": "‘‘evarūpaṁ mādisaṁ khīṇāsavapabbajitaṁ kasmā divāsoppaṁ tape?",
  "atk-s0301a9:6_15": "Na tapatiyevā’’ti attho.",
  "atk-s0301a9:6_16": "Ayaṁ panettha anuttānapadavaṇṇanā.",
  "atk-s0301a9:6_17": "Vinayāti vinayena.",
  "atk-s0301a9:6_18": "Samatikkamāti vaṭṭamūlikāya avijjāya samatikkamena.",
  "atk-s0301a9:6_19": "Taṁ ñāṇanti taṁ catusaccañāṇaṁ.",
  "atk-s0301a9:6_20": "Paramodānanti paramaparisuddhaṁ.",
  "atk-s0301a9:6_21": "Pabbajitanti evarūpena ñāṇena samannāgataṁ pabbajitaṁ.",
  "atk-s0301a9:6_22": "Vijjāyāti catutthamaggavijjāya.",
  "atk-s0301a9:6_23": "Āraddhavīriyanti paggahitavīriyaṁ paripuṇṇavīriyaṁ. Dutiyaṁ.",
  "atk-s0301a9:7_0": "3. Kassapagottasuttavaṇṇanā",
  "atk-s0301a9:8_0": "223.",
  "atk-s0301a9:8_1": "Tatiye chetanti ekaṁ migaluddakaṁ.",
  "atk-s0301a9:8_2": "Ovadatīti so kira migaluddako pātova bhuñjitvā ‘‘mige vadhissāmī’’ti araññaṁ paviṭṭho ekaṁ rohitamigaṁ",
  "atk-s0301a9:8_3": "disvā ‘‘sattiyā naṁ paharissāmī’’ti anubandhamāno therassa paṭhamasutte vuttanayeneva divāvihāraṁ nisinnassa",
  "atk-s0301a9:8_4": "avidūrena pakkamati.",
  "atk-s0301a9:8_5": "Atha naṁ thero –",
  "atk-s0301a9:8_6": "‘‘upāsaka,",
  "atk-s0301a9:8_7": "pāṇātipāto nāmesa apāyasaṁvattaniko appāyukasaṁvattaniko,",
  "atk-s0301a9:8_8": "sakkā aññenapi kasivaṇijjādikammena dārabharaṇaṁ kātuṁ,",
  "atk-s0301a9:8_9": "mā evarūpaṁ kakkhaḷakammaṁ karohī’’ti āha.",
  "atk-s0301a9:8_10": "Sopi ‘‘mahāpaṁsukūlikatthero kathetī’’ti gāravena ṭhatvā sotuṁ āraddho.",
  "atk-s0301a9:8_11": "Athassa sotukāmataṁ janessāmīti thero aṅguṭṭhakaṁ jālāpesi.",
  "atk-s0301a9:8_12": "So akkhīhipi passati,",
  "atk-s0301a9:8_13": "kaṇṇehipi suṇāti,",
  "atk-s0301a9:8_14": "cittaṁ panassa ‘‘asukaṭṭhānaṁ migo gato bhavissati,",
  "atk-s0301a9:8_15": "asukatitthaṁ otiṇṇo,",
  "atk-s0301a9:8_16": "tattha naṁ gantvā ghātetvā yāvadicchakaṁ maṁsaṁ khāditvā sesaṁ kājenādāya gantvā puttake tosessāmī’’ti evaṁ migasseva anupadaṁ dhāvati.",
  "atk-s0301a9:8_17": "Evaṁ vikkhittacittassa dhammaṁ desentaṁ theraṁ sandhāya vuttaṁ ‘‘ovadatī’’ti.",
  "atk-s0301a9:8_18": "Ajjhabhāsīti ‘‘ayaṁ thero adāruṁ tacchanto viya akhette vappanto viya attanopi kammaṁ nāseti,",
  "atk-s0301a9:8_19": "etassāpi codessāmi na’’nti abhāsi.",
  "atk-s0301a9:9_0": "Appapaññanti nippaññaṁ.",
  "atk-s0301a9:9_1": "Acetasanti kāraṇajānanasamatthena cittena rahitaṁ.",
  "atk-s0301a9:9_2": "Mandovāti andhabālo viya.",
  "atk-s0301a9:9_3": "Suṇātīti tava dhammakathaṁ suṇāti.",
  "atk-s0301a9:9_4": "Na vijānātīti atthamassa na jānāti.",
  "atk-s0301a9:9_5": "Āloketīti tava puthujjanikaiddhiyā jalantaṁ aṅguṭṭhakaṁ āloketi.",
  "atk-s0301a9:9_6": "Na passatīti ettha ‘‘neva telaṁ na vaṭṭi na dīpakapallikā,",
  "atk-s0301a9:9_7": "therassa pana ānubhāvenāyaṁ jalatī’’ti imaṁ kāraṇaṁ na passati.",
  "atk-s0301a9:9_8": "Dasa pajjoteti dasasu aṅgulīsu dasa padīpe.",
  "atk-s0301a9:9_9": "Rūpānīti kāraṇarūpāni.",
  "atk-s0301a9:9_10": "Cakkhūti paññācakkhu.",
  "atk-s0301a9:9_11": "Saṁvegamāpādīti kiṁ me imināti?",
  "atk-s0301a9:9_12": "Vīriyaṁ paggayha paramavivekaṁ arahattamaggaṁ paṭipajji. Tatiyaṁ.",
  "atk-s0301a9:10_0": "4. Sambahulasuttavaṇṇanā",
  "atk-s0301a9:11_0": "224.",
  "atk-s0301a9:11_1": "Catutthe sambahulāti bahū suttantikā ābhidhammikā vinayadharā ca.",
  "atk-s0301a9:11_2": "Viharantīti satthu santike kammaṭṭhānaṁ gahetvā viharanti.",
  "atk-s0301a9:11_3": "Pakkamiṁsūti te kira tasmiṁ janapade aññataraṁ gāmaṁ upasaṅkamante disvā manussā pasannacittā āsanasālāya",
  "atk-s0301a9:11_4": "kojavattharaṇādīni paññāpetvā yāgukhajjakāni datvā upanisīdiṁsu.",
  "atk-s0301a9:11_5": "Mahāthero ekaṁ dhammakathikaṁ ‘‘dhammaṁ kathehī’’ti āha.",
  "atk-s0301a9:11_6": "So cittaṁ dhammakathaṁ kathesi.",
  "atk-s0301a9:11_7": "Manussā pasīditvā bhojanavelāyaṁ paṇītabhojanaṁ adaṁsu.",
  "atk-s0301a9:11_8": "Mahāthero manuññaṁ bhattānumodanamakāsi.",
  "atk-s0301a9:11_9": "Manussā bhiyyosomattāya pasannā ‘‘idheva, bhante,",
  "atk-s0301a9:11_10": "temāsaṁ vasathā’’ti paṭiññaṁ kāretvā gamanāgamanasampanne ṭhāne senāsanāni kāretvā catūhi paccayehi upaṭṭhahiṁsu.",
  "atk-s0301a9:11_11": "Mahāthero vassūpanāyikadivase bhikkhū ovadi – ‘‘āvuso,",
  "atk-s0301a9:11_12": "tumhehi garukassa satthu santike kammaṭṭhānaṁ gahitaṁ,",
  "atk-s0301a9:11_13": "buddhapātubhāvo nāma dullabho.",
  "atk-s0301a9:11_14": "Māsassa aṭṭha divase dhammassavanaṁ katvā gaṇasaṅgaṇikaṁ pahāya appamattā viharathā’’ti.",
  "atk-s0301a9:11_15": "Te tato paṭṭhāya yuñjanti ghaṭenti.",
  "atk-s0301a9:11_16": "Kadāci sabbarattikaṁ dhammassavanaṁ karonti,",
  "atk-s0301a9:11_17": "kadāci pañhaṁ vissajjenti,",
  "atk-s0301a9:11_18": "kadāci padhānaṁ karonti.",
  "atk-s0301a9:11_19": "Tesaṁ dhammassavanadivase dhammaṁ kathentānaṁyeva aruṇo uggacchati.",
  "atk-s0301a9:11_20": "Pañhāvissajjanadivase byatto bhikkhu pañhaṁ pucchati,",
  "atk-s0301a9:11_21": "paṇḍito vissajjetīti pucchanavissajjanaṁ karontānaṁyeva.",
  "atk-s0301a9:11_22": "Padhānadivase sūriyatthaṅgamane gaṇḍiṁ paharitvāva caṅkamaṁ otaritvā padhānaṁ karontānaṁyeva.",
  "atk-s0301a9:11_23": "Te evaṁ vassaṁ vassitvā pavāretvā pakkamiṁsu.",
  "atk-s0301a9:11_24": "Taṁ sandhāyetaṁ vuttaṁ.",
  "atk-s0301a9:11_25": "Paridevamānāti ‘‘idāni tathārūpaṁ madhuraṁ dhammassavanaṁ pañhākathanaṁ kuto labhissāmī’’tiādīni vatvā rodamānā.",
  "atk-s0301a9:12_0": "Khāyatīti paññāyati upaṭṭhāti.",
  "atk-s0301a9:12_1": "Ko meti kahaṁ ime.",
  "atk-s0301a9:12_2": "Vajjibhūmiyāti vajjiraṭṭhābhimukhā gatā.",
  "atk-s0301a9:12_3": "Magā viyāti yathā magā tasmiṁ tasmiṁ pabbatapāde vā vanasaṇḍe vā vicarantā –",
  "atk-s0301a9:12_4": "‘‘idaṁ amhākaṁ mātusantakaṁ pitusantakaṁ paveṇiāgata’’nti agahetvā,",
  "atk-s0301a9:12_5": "yattheva nesaṁ gocaraphāsutā ca hoti paripanthābhāvo ca,",
  "atk-s0301a9:12_6": "tattha vicaranti.",
  "atk-s0301a9:12_7": "Evaṁ aniketā agehā bhikkhavopi ‘‘ayaṁ, āvuso,",
  "atk-s0301a9:12_8": "amhākaṁ ācariyupajjhāyānaṁ santako paveṇiāgato’’ti agahetvā yattheva nesaṁ utusappāyaṁ bhojanasappāyaṁ",
  "atk-s0301a9:12_9": "puggalasappāyaṁ senāsanasappāyaṁ dhammassavanasappāyañca sulabhaṁ hoti,",
  "atk-s0301a9:12_10": "tattha viharanti.",
  "atk-s0301a9:12_11": "Catutthaṁ.",
  "atk-s0301a9:13_0": "5. Ānandasuttavaṇṇanā",
  "atk-s0301a9:14_0": "225.",
  "atk-s0301a9:14_1": "Pañcame ānandoti dhammabhaṇḍāgārikatthero.",
  "atk-s0301a9:14_2": "Ativelanti atikkantaṁ velaṁ.",
  "atk-s0301a9:14_3": "Gihisaññattibahuloti rattiñca divā ca bahukālaṁ gihī saññāpayanto.",
  "atk-s0301a9:14_4": "Bhagavati parinibbute mahākassapatthero theraṁ āha – ‘‘āvuso,",
  "atk-s0301a9:14_5": "mayaṁ rājagahe vassaṁ upagantvā dhammaṁ saṅgāyissāma,",
  "atk-s0301a9:14_6": "gaccha tvaṁ araññaṁ pavisitvā uparimaggattayatthāya vāyāmaṁ karohī’’ti.",
  "atk-s0301a9:14_7": "So bhagavato pattacīvaramādāya kosalaraṭṭhaṁ gantvā ekasmiṁ araññāvāse vasitvā punadivase ekaṁ gāmaṁ pāvisi.",
  "atk-s0301a9:14_8": "Manussā theraṁ disvā –",
  "atk-s0301a9:14_9": "‘‘bhante ānanda,",
  "atk-s0301a9:14_10": "tumhe pubbe satthārā saddhiṁ āgacchatha.",
  "atk-s0301a9:14_11": "Ajja ekakāva āgatā.",
  "atk-s0301a9:14_12": "Kahaṁ satthāraṁ ṭhapetvā āgatattha?",
  "atk-s0301a9:14_13": "Idāni kassa pattacīvaraṁ gahetvā vicaratha?",
  "atk-s0301a9:14_14": "Kassa mukhodakaṁ dantakaṭṭhaṁ detha,",
  "atk-s0301a9:14_15": "pariveṇaṁ sammajjatha,",
  "atk-s0301a9:14_16": "vattapaṭivattaṁ karothā’’ti bahuṁ vatvā parideviṁsu. Thero – ‘‘mā, āvuso, socittha,",
  "atk-s0301a9:14_17": "mā paridevittha,",
  "atk-s0301a9:14_18": "aniccā saṅkhārā’’tiādīni vatvā te saññāpetvā bhattakiccāvasāne vasanaṭṭhānameva gacchati.",
  "atk-s0301a9:14_19": "Manussā sāyampi tattha gantvā tatheva paridevanti.",
  "atk-s0301a9:14_20": "Theropi tatheva ovadati.",
  "atk-s0301a9:14_21": "Taṁ sandhāyetaṁ vuttaṁ.",
  "atk-s0301a9:14_22": "Ajjhabhāsīti ‘‘ayaṁ thero bhikkhusaṅghassa kathaṁ sutvā ‘samaṇadhammaṁ karissāmī’ti araññaṁ pavisitvā idāni gihī saññāpento viharati,",
  "atk-s0301a9:14_23": "satthu sāsanaṁ asaṅgahitapuppharāsi viya ṭhitaṁ,",
  "atk-s0301a9:14_24": "dhammasaṅgahaṁ na karoti,",
  "atk-s0301a9:14_25": "codessāmi na’’nti cintetvā abhāsi.",
  "atk-s0301a9:15_0": "Pasakkiyāti pavisitvā.",
  "atk-s0301a9:15_1": "Hadayasmiṁ opiyāti kiccato ca ārammaṇato ca hadayamhi pakkhipitvā.",
  "atk-s0301a9:15_2": "‘‘Nibbānaṁ pāpuṇissāmī’’ti vīriyaṁ karonto nibbānaṁ kiccato hadayamhi opeti nāma,",
  "atk-s0301a9:15_3": "nibbānārammaṇaṁ pana samāpattiṁ appetvā nisīdanto ārammaṇato.",
  "atk-s0301a9:15_4": "Tadubhayampi sandhāyesā bhāsati.",
  "atk-s0301a9:15_5": "Jhāyāti dvīhi jhānehi jhāyiko bhava.",
  "atk-s0301a9:15_6": "Biḷibiḷikāti ayaṁ gihīhi saddhiṁ biḷibiḷikathā. Pañcamaṁ.",
  "atk-s0301a9:16_0": "6. Anuruddhasuttavaṇṇanā",
  "atk-s0301a9:17_0": "226.",
  "atk-s0301a9:17_1": "Chaṭṭhe purāṇadutiyikāti anantare attabhāve aggamahesī.",
  "atk-s0301a9:17_2": "Sobhasīti pubbepi sobhasi,",
  "atk-s0301a9:17_3": "idānipi sobhasi.",
  "atk-s0301a9:17_4": "Duggatāti na gatiduggatiyā duggatā.",
  "atk-s0301a9:17_5": "Tā hi sugatiyaṁ ṭhitā sampattiṁ anubhavanti,",
  "atk-s0301a9:17_6": "paṭipattiduggatiyā pana duggatā.",
  "atk-s0301a9:17_7": "Tato cutā hi tā nirayepi upapajjantīti duggatā.",
  "atk-s0301a9:17_8": "Patiṭṭhitāti sakkāyasmiṁ hi patiṭṭhahanto aṭṭhahi kāraṇehi patiṭṭhāti –",
  "atk-s0301a9:17_9": "ratto rāgavasena patiṭṭhāti,",
  "atk-s0301a9:17_10": "duṭṭho dosavasena…",
  "atk-s0301a9:17_11": "mūḷho mohavasena…",
  "atk-s0301a9:17_12": "vinibaddho mānavasena…",
  "atk-s0301a9:17_13": "parāmaṭṭho diṭṭhivasena…",
  "atk-s0301a9:17_14": "thāmagato anusayavasena…",
  "atk-s0301a9:17_15": "aniṭṭhaṅgato vicikicchāvasena…",
  "atk-s0301a9:17_16": "vikkhepagato uddhaccavasena patiṭṭhāti.",
  "atk-s0301a9:17_17": "Tāpi evaṁ patiṭṭhitāva.",
  "atk-s0301a9:17_18": "Naradevānanti devanarānaṁ.",
  "atk-s0301a9:18_0": "Natthi dānīti sā kira devadhītā there balavasinehā ahosi,",
  "atk-s0301a9:18_1": "paṭigantuṁ nāsakkhi.",
  "atk-s0301a9:18_2": "Kālena āgantvā pariveṇaṁ sammajjati,",
  "atk-s0301a9:18_3": "mukhodakaṁ dantakaṭṭhaṁ pānīyaṁ paribhojanīyaṁ upaṭṭhapeti.",
  "atk-s0301a9:18_4": "Thero anāvajjanena paribhuñjati.",
  "atk-s0301a9:18_5": "Ekasmiṁ divase therassa jiṇṇacīvarassa coḷakabhikkhaṁ carato saṅkārakūṭe dibbadussaṁ ṭhapetvā pakkami.",
  "atk-s0301a9:18_6": "Thero taṁ disvā ukkhipitvā,",
  "atk-s0301a9:18_7": "olokento dussantaṁ disvā ‘‘dussameta’’nti ñatvā,",
  "atk-s0301a9:18_8": "‘‘alaṁ ettāvatā’’ti aggahesi.",
  "atk-s0301a9:18_9": "Tenevassa cīvaraṁ niṭṭhāsi.",
  "atk-s0301a9:18_10": "Atha dve aggasāvakā anuruddhatthero cāti tayo janā cīvaraṁ kariṁsu.",
  "atk-s0301a9:18_11": "Satthā sūciṁ yojetvā adāsi.",
  "atk-s0301a9:18_12": "Niṭṭhitacīvarassa piṇḍāya carato devatā piṇḍapātaṁ samādapeti.",
  "atk-s0301a9:18_13": "Sā kālena ekikā,",
  "atk-s0301a9:18_14": "kālena attadutiyā therassa santikaṁ āgacchati.",
  "atk-s0301a9:18_15": "Tadā pana attatatiyā āgantvā divāṭṭhāne theraṁ upasaṅkamitvā –",
  "atk-s0301a9:18_16": "‘‘mayaṁ manāpakāyikā nāma manasā icchiticchitarūpaṁ māpemā’’ti āha. Thero –",
  "atk-s0301a9:18_17": "‘‘etā evaṁ vadanti,",
  "atk-s0301a9:18_18": "vīmaṁsissāmi,",
  "atk-s0301a9:18_19": "sabbā nīlakā hontū’’ti cintesi.",
  "atk-s0301a9:18_20": "Tā therassa manaṁ ñatvā sabbāva nīlavaṇṇā ahesuṁ,",
  "atk-s0301a9:18_21": "evaṁ pītalohitaodātavaṇṇāti.",
  "atk-s0301a9:18_22": "Tato cintayiṁsu –",
  "atk-s0301a9:18_23": "‘‘thero amhākaṁ dassanaṁ assādetī’’ti tā samajjaṁ kātuṁ āraddhā,",
  "atk-s0301a9:18_24": "ekāpi gāyi,",
  "atk-s0301a9:18_25": "ekāpi nacci,",
  "atk-s0301a9:18_26": "ekāpi accharaṁ pahari.",
  "atk-s0301a9:18_27": "Thero indriyāni okkhipi. Tato –",
  "atk-s0301a9:18_28": "‘‘na amhākaṁ dassanaṁ thero assādetī’’ti ñatvā sinehaṁ vā santhavaṁ vā alabhamānā nibbinditvā gantumāraddhā.",
  "atk-s0301a9:18_29": "Thero tāsaṁ gamanabhāvaṁ ñatvā –",
  "atk-s0301a9:18_30": "‘‘mā punappunaṁ āgacchiṁsū’’ti arahattaṁ byākaronto imaṁ gāthamāha.",
  "atk-s0301a9:18_31": "Tattha vikkhīṇoti khīṇo.",
  "atk-s0301a9:18_32": "Jātisaṁsāroti tattha tattha jātisaṅkhāto saṁsāro. Chaṭṭhaṁ.",
  "atk-s0301a9:19_0": "7. Nāgadattasuttavaṇṇanā",
  "atk-s0301a9:20_0": "227.",
  "atk-s0301a9:20_1": "Sattame atikālenāti sabbarattiṁ niddāyitvā balavapaccūse koṭisammuñjaniyā thokaṁ sammajjitvā mukhaṁ dhovitvā yāgubhikkhāya pātova pavisati.",
  "atk-s0301a9:20_2": "Atidivāti yāguṁ ādāya āsanasālaṁ gantvā pivitvā ekasmiṁ ṭhāne nipanno niddāyitvā –",
  "atk-s0301a9:20_3": "‘‘manussānaṁ bhojanavelāya paṇītaṁ bhikkhaṁ labhissāmī’’ti upakaṭṭhe majjhanhike uṭṭhāya dhammakaraṇena",
  "atk-s0301a9:20_4": "udakaṁ gahetvā akkhīni pamajjitvā piṇḍāya caritvā yāvadatthaṁ bhuñjitvā majjhanhike vītivatte paṭikkamati.",
  "atk-s0301a9:20_5": "Divā ca āgantvāti atikāle paviṭṭhena nāma aññehi bhikkhūhi paṭhamataraṁ āgantabbaṁ hoti,",
  "atk-s0301a9:20_6": "tvaṁ pana ativiya divā āgantvā gatāsīti attho.",
  "atk-s0301a9:20_7": "Bhāyāmi nāgadattanti taṁ nāgadattaṁ ahaṁ bhāyāmi.",
  "atk-s0301a9:20_8": "Suppagabbhanti suṭṭhu pagabbhaṁ.",
  "atk-s0301a9:20_9": "Kulesūti khattiyakulādiupaṭṭhākakulesu. Sattamaṁ.",
  "atk-s0301a9:21_0": "8. Kulagharaṇīsuttavaṇṇanā",
  "atk-s0301a9:22_0": "228.",
  "atk-s0301a9:22_1": "Aṭṭhame ajjhogāḷhappattoti ogāhappatto.",
  "atk-s0301a9:22_2": "So kira satthu santike kammaṭṭhānaṁ gahetvā taṁ vanasaṇḍaṁ pavisitvā dutiyadivase gāmaṁ piṇḍāya pāvisi pāsādikehi abhikkantādīhi.",
  "atk-s0301a9:22_3": "Aññataraṁ kulaṁ tassa iriyāpathe pasīditvā pañcapatiṭṭhitena vanditvā piṇḍapātaṁ adāsi.",
  "atk-s0301a9:22_4": "Bhattānumodanaṁ puna sutvā atirekataraṁ pasīditvā, ‘‘bhante,",
  "atk-s0301a9:22_5": "niccakālaṁ idheva bhikkhaṁ gaṇhathā’’ti nimantesi.",
  "atk-s0301a9:22_6": "Thero adhivāsetvā tesaṁ āhāraṁ paribhuñjamāno vīriyaṁ paggayha ghaṭento arahattaṁ patvā cintesi –",
  "atk-s0301a9:22_7": "‘‘bahūpakāraṁ me etaṁ kulaṁ,",
  "atk-s0301a9:22_8": "aññattha gantvā kiṁ karissāmī’’ti?",
  "atk-s0301a9:22_9": "Phalasamāpattisukhaṁ anubhavanto tattheva vasi.",
  "atk-s0301a9:22_10": "Ajjhabhāsīti sā kira therassa khīṇāsavabhāvaṁ ajānantī cintesi –",
  "atk-s0301a9:22_11": "‘‘ayaṁ thero neva aññaṁ gāmaṁ gacchati,",
  "atk-s0301a9:22_12": "na aññaṁ gharaṁ,",
  "atk-s0301a9:22_13": "na rukkhamūlaāsanasālādīsu nisīdati,",
  "atk-s0301a9:22_14": "niccakālaṁ gharaṁ pavisitvāva nisīdati,",
  "atk-s0301a9:22_15": "ubhopete ogādhappattā paṭigādhappattā,",
  "atk-s0301a9:22_16": "kadāci esa imaṁ kulaṁ dūseyya,",
  "atk-s0301a9:22_17": "codessāmi na’’nti.",
  "atk-s0301a9:22_18": "Tasmā abhāsi.",
  "atk-s0301a9:23_0": "Saṇṭhāneti nagaradvārassa āsanne manussānaṁ bhaṇḍakaṁ otāretvā vissamanaṭṭhāne.",
  "atk-s0301a9:23_1": "Saṅgammāti samāgantvā.",
  "atk-s0301a9:23_2": "Mantentīti kathenti.",
  "atk-s0301a9:23_3": "Mañca tañcāti mañca kathenti tañca kathenti.",
  "atk-s0301a9:23_4": "Kimantaranti kiṁ kāraṇaṁ?",
  "atk-s0301a9:23_5": "Bahū hi saddā paccūhāti bahukā ete lokasmiṁ paṭilomasaddā.",
  "atk-s0301a9:23_6": "Na tenāti tena kāraṇena,",
  "atk-s0301a9:23_7": "tena vā tapassinā na maṅku hotabbaṁ.",
  "atk-s0301a9:23_8": "Na hi tenāti na hi tena parehi vuttavacanena satto kilissati,",
  "atk-s0301a9:23_9": "attanā katena pana pāpakammeneva kilissatīti dasseti.",
  "atk-s0301a9:23_10": "Vātamigo yathāti yathā vane vātamigo vāteritānaṁ paṇṇādīnaṁ saddena paritassati,",
  "atk-s0301a9:23_11": "evaṁ yo saddaparittāsī hotīti attho.",
  "atk-s0301a9:23_12": "Nāssa sampajjate vatanti tassa lahucittassa vataṁ na sampajjati.",
  "atk-s0301a9:23_13": "Thero pana khīṇāsavattā sampannavatoti veditabbo. Aṭṭhamaṁ.",
  "atk-s0301a9:24_0": "9. Vajjiputtasuttavaṇṇanā",
  "atk-s0301a9:25_0": "229.",
  "atk-s0301a9:25_1": "Navame vajjiputtakoti vajjiraṭṭhe rājaputto chattaṁ pahāya pabbajito.",
  "atk-s0301a9:25_2": "Sabbaratticāroti kattikanakkhattaṁ ghosetvā sakalanagaraṁ dhajapaṭākādīhi paṭimaṇḍetvā pavattito sabbaratticāro.",
  "atk-s0301a9:25_3": "Idañhi nakkhattaṁ yāva cātumahārājikehi ekābaddhaṁ hoti.",
  "atk-s0301a9:25_4": "Tūriyatāḷitavāditanigghosasaddanti bheriāditūriyānaṁ tāḷitānaṁ vīṇādīnañca vāditānaṁ nigghosasaddaṁ.",
  "atk-s0301a9:25_5": "Abhāsīti vesāliyaṁ kira satta rājasahassāni sattasatāni satta ca rājāno,",
  "atk-s0301a9:25_6": "tattakāva tesaṁ uparājasenāpatiādayo .",
  "atk-s0301a9:25_7": "Tesu alaṅkatapaṭiyattesu nakkhattakīḷanatthāya vīthiṁ otiṇṇesu saṭṭhihatthe mahācaṅkame caṅkamamāno nabhassa",
  "atk-s0301a9:25_8": "majjhe ṭhitaṁ candaṁ disvā caṅkamanakoṭiyaṁ phalakaṁ nissāya ṭhito abhāsi.",
  "atk-s0301a9:25_9": "Apaviddhaṁvavanasmiṁ dārukanti vatthaveṭhanālaṅkārarahitattā vane chaḍḍitadārukaṁ viya jātaṁ.",
  "atk-s0301a9:25_10": "Pāpiyoti lāmakataro amhehi añño koci atthi.",
  "atk-s0301a9:25_11": "Pihayantīti thero āraññiko paṁsukūliko piṇḍapātiko sapadānacāriko appiccho santuṭṭhoti bahū tuyhaṁ patthayantīti attho.",
  "atk-s0301a9:25_12": "Saggagāminanti saggaṁ gacchantānaṁ gatānampi. Navamaṁ.",
  "atk-s0301a9:26_0": "10. Sajjhāyasuttavaṇṇanā",
  "atk-s0301a9:27_0": "230.",
  "atk-s0301a9:27_1": "Dasame yaṁ sudanti nipātamattaṁ.",
  "atk-s0301a9:27_2": "Sajjhāyabahuloti nissaraṇapariyattivasena sajjhāyanato bahutaraṁ kālaṁ sajjhāyanto.",
  "atk-s0301a9:27_3": "So kira ācariyassa divāṭṭhānaṁ sammajjitvā ācariyaṁ udikkhanto tiṭṭhati.",
  "atk-s0301a9:27_4": "Atha naṁ āgacchantaṁ disvāva paccuggantvā pattacīvaraṁ paṭiggahetvā paññattāsane nisinnassa tālavaṇṭavātaṁ",
  "atk-s0301a9:27_5": "datvā pānīyaṁ āpucchitvā pāde dhovitvā telaṁ makkhetvā vanditvā ṭhito uddesaṁ gahetvā yāva sūriyatthaṅgamā",
  "atk-s0301a9:27_6": "sajjhāyaṁ karoti.",
  "atk-s0301a9:27_7": "So nhānakoṭṭhake udakaṁ upaṭṭhapetvā aṅgārakapalle aggiṁ karoti.",
  "atk-s0301a9:27_8": "Ācariyassa nhatvā āgatassa pādesu udakaṁ puñchitvā piṭṭhiparikammaṁ katvā vanditvā uddesaṁ gahetvā paṭhamayāme",
  "atk-s0301a9:27_9": "sajjhāyaṁ katvā majjhimayāme sarīraṁ samassāsetvā pacchimayāme uddesaṁ gahetvā yāva aruṇuggamanā sajjhāyaṁ",
  "atk-s0301a9:27_10": "katvā niruddhasaddaṁ khayato sammasati.",
  "atk-s0301a9:27_11": "Tato sesaṁ upādāyarūpaṁ bhūtarūpaṁ nāmarūpanti pañcasu khandhesu vipassanaṁ vaḍḍhetvā arahattaṁ pāpuṇi.",
  "atk-s0301a9:27_12": "Appossukkoti uddesaggahaṇe ca sajjhāyakaraṇīye ca nirussukko.",
  "atk-s0301a9:27_13": "Saṅkasāyatīti yassa dāni atthāya ahaṁ sajjhāyaṁ kareyyaṁ,",
  "atk-s0301a9:27_14": "so me attho matthakaṁ patto.",
  "atk-s0301a9:27_15": "Kiṁ me idāni sajjhāyenāti phalasamāpattisukhena kālaṁ ativatteti.",
  "atk-s0301a9:27_16": "Ajjhabhāsīti,",
  "atk-s0301a9:27_17": "‘‘kiṁ nu kho assa therassa aphāsukaṁ jātaṁ,",
  "atk-s0301a9:27_18": "udāhussa ācariyassa?",
  "atk-s0301a9:27_19": "Kena nu kho kāraṇena pubbe viya madhurassarena na sajjhāyatī’’ti?",
  "atk-s0301a9:27_20": "Āgantvā santike ṭhitā abhāsi.",
  "atk-s0301a9:28_0": "Dhammapadānīti idha sabbampi buddhavacanaṁ adhippetaṁ .",
  "atk-s0301a9:28_1": "Nādhīyasīti na sajjhāyasi.",
  "atk-s0301a9:28_2": "Nādiyasīti vā pāṭho,",
  "atk-s0301a9:28_3": "na gaṇhāsīti attho.",
  "atk-s0301a9:28_4": "Pasaṁsanti dhammabhāṇako pasaṁsaṁ labhati,",
  "atk-s0301a9:28_5": "ābhidhammiko suttantiko vinayadharotissa pasaṁsitā bhavanti.",
  "atk-s0301a9:28_6": "Virāgenāti ariyamaggena.",
  "atk-s0301a9:28_7": "Aññāyāti jānitvā.",
  "atk-s0301a9:28_8": "Nikkhepananti tassa diṭṭhasutādino vissajjanaṁ santo vadantīti dīpeti,",
  "atk-s0301a9:28_9": "na buddhavacanassa.",
  "atk-s0301a9:28_10": "Ettāvatā ‘‘thero buddhavacanaṁ na vissajjāpetī’’ti na niccakālaṁ sajjhāyanteneva bhavitabbaṁ,",
  "atk-s0301a9:28_11": "sajjhāyitvā pana –",
  "atk-s0301a9:28_12": "‘‘ettakassāhaṁ atthassa vā dhammassa vā ādhāro bhavituṁ samattho’’ti ñatvā vaṭṭadukkhassa antakiriyāya paṭipajjitabbaṁ. Dasamaṁ.",
  "atk-s0301a9:29_0": "11. Akusalavitakkasuttavaṇṇanā",
  "atk-s0301a9:30_0": "231.",
  "atk-s0301a9:30_1": "Ekādasame akusale vitakketi kāmavitakkādayo tayo mahāvitakke.",
  "atk-s0301a9:30_2": "Ayoniso manasikārāti anupāyamanasikārena.",
  "atk-s0301a9:30_3": "Soti so tvaṁ.",
  "atk-s0301a9:30_4": "Ayoniso paṭinissajjāti etaṁ anupāyamanasikāraṁ vajjehi.",
  "atk-s0301a9:30_5": "Satthāranti imāya gāthāya pāsādikakammaṭṭhānaṁ katheti.",
  "atk-s0301a9:30_6": "Pītisukhamasaṁsayanti ekaṁseneva balavapītiñca sukhañca adhigamissasi.",
  "atk-s0301a9:30_7": "Ekādasamaṁ.",
  "atk-s0301a9:31_0": "12. Majjhanhikasuttavaṇṇanā",
  "atk-s0301a9:32_0": "232. Dvādasame yaṁ vattabbaṁ, taṁ devatāsaṁyutte nandanavagge vuttameva. Dvādasamaṁ.",
  "atk-s0301a9:33_0": "13. Pākatindriyasuttavaṇṇanā",
  "atk-s0301a9:34_0": "233. Terasamaṁ devaputtasaṁyutte jantudevaputtasutte vitthāritameva. Terasamaṁ.",
  "atk-s0301a9:35_0": "14. Gandhatthenasuttavaṇṇanā",
  "atk-s0301a9:36_0": "234.",
  "atk-s0301a9:36_1": "Cuddasame ajjhabhāsīti taṁ bhikkhuṁ nāḷe gahetvā padumaṁ siṅghamānaṁ disvāva –",
  "atk-s0301a9:36_2": "‘‘ayaṁ bhikkhu satthu santike kammaṭṭhānaṁ gahetvā samaṇadhammaṁ kātuṁ araññaṁ paviṭṭho gandhārammaṇaṁ upanijjhāyati,",
  "atk-s0301a9:36_3": "svāyaṁ ajja upasiṅghaṁ svepi punadivasepi upasiṅghissati,",
  "atk-s0301a9:36_4": "evamassa sā gandhataṇhā vaḍḍhitvā diṭṭhadhammikasamparāyikaṁ atthaṁ nāsessati,",
  "atk-s0301a9:36_5": "mā mayi passantiyā nassatu,",
  "atk-s0301a9:36_6": "codessāmi na’’nti upasaṅkamitvā abhāsi.",
  "atk-s0301a9:37_0": "Ekaṅgametaṁtheyyānanti thenitabbānaṁ rūpārammaṇādīnaṁ pañcakoṭṭhāsānaṁ idaṁ ekaṅgaṁ,",
  "atk-s0301a9:37_1": "ekakoṭṭhāsoti attho.",
  "atk-s0301a9:37_2": "Na harāmīti na gahetvā gacchāmi.",
  "atk-s0301a9:37_3": "Ārāti dūre nāḷe gahetvā nāmetvā dūre ṭhito upasiṅghāmīti vadati.",
  "atk-s0301a9:37_4": "Vaṇṇenāti kāraṇena.",
  "atk-s0301a9:38_0": "Yvāyanti yo ayaṁ.",
  "atk-s0301a9:38_1": "Tasmiṁ kira devatāya saddhiṁ kathenteyeva eko tāpaso otaritvā bhisakhananādīni kātuṁ āraddho,",
  "atk-s0301a9:38_2": "taṁ sandhāyevamāha.",
  "atk-s0301a9:38_3": "Ākiṇṇakammantoti evaṁ aparisuddhakammanto.",
  "atk-s0301a9:38_4": "Akhīṇakammantotipi pāṭho,",
  "atk-s0301a9:38_5": "kakkhaḷakammantoti attho.",
  "atk-s0301a9:38_6": "Na vuccatīti gandhacoroti vā pupphacoroti vā kasmā na vuccati.",
  "atk-s0301a9:39_0": "Ākiṇṇaluddoti bahupāpo gāḷhapāpo vā,",
  "atk-s0301a9:39_1": "tasmā na vuccati.",
  "atk-s0301a9:39_2": "Dhāticelaṁva makkhitoti yathā dhātiyā nivatthakiliṭṭhavatthaṁ uccārapassāvapaṁsumasikaddamādīhi makkhitaṁ,",
  "atk-s0301a9:39_3": "evamevaṁ rāgadosādīhi makkhito.",
  "atk-s0301a9:39_4": "Arahāmi vattaveti arahāmi vattuṁ.",
  "atk-s0301a9:39_5": "Devatāya codanā kira sugatānusiṭṭhisadisā,",
  "atk-s0301a9:39_6": "na taṁ lāmakā hīnādhimuttikā micchāpaṭipannakapuggalā labhanti.",
  "atk-s0301a9:39_7": "Tasmiṁ pana attabhāve maggaphalānaṁ bhabbarūpā puggalā taṁ labhanti,",
  "atk-s0301a9:39_8": "tasmā evamāha.",
  "atk-s0301a9:40_0": "Sucigavesinoti sucīni sīlasamādhiñāṇāni gavesantassa.",
  "atk-s0301a9:40_1": "Abbhāmattaṁ vāti valāhakakūṭamattaṁ viya.",
  "atk-s0301a9:40_2": "Jānāsīti suddho ayanti jānāsi.",
  "atk-s0301a9:40_3": "Vajjāsīti vadeyyāsi.",
  "atk-s0301a9:40_4": "Neva taṁ upajīvāmāti devatā kira cintesi –",
  "atk-s0301a9:40_5": "‘‘ayaṁ bhikkhu atthi me hitakāmā devatā,",
  "atk-s0301a9:40_6": "sā maṁ codessati sāressatīti pamādampi anuyuñjeyya,",
  "atk-s0301a9:40_7": "nāssa vacanaṁ sampaṭicchissāmī’’ti.",
  "atk-s0301a9:40_8": "Tasmā evamāha.",
  "atk-s0301a9:40_9": "Tvamevāti tvaṁyeva.",
  "atk-s0301a9:40_10": "Jāneyyāti jāneyyāsi.",
  "atk-s0301a9:40_11": "Yenāti yena kammena sugatiṁ gaccheyyāsi,",
  "atk-s0301a9:40_12": "taṁ kammaṁ tvaṁyeva jāneyyāsīti.",
  "atk-s0301a9:40_13": "Cuddasamaṁ.",
  "atk-s0301a9:41_0": "Iti sāratthappakāsiniyā",
  "atk-s0301a9:42_0": "Saṁyuttanikāya-aṭṭhakathāya",
  "atk-s0301a9:43_0": "Vanasaṁyuttavaṇṇanā niṭṭhitā."
}