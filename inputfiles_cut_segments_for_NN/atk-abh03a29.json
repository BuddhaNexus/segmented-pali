{
  "atk-abh03a29:0_0": "14. Cuddasamavaggo",
  "atk-abh03a29:1_0": "1. Kusalākusalapaṭisandahanakathāvaṇṇanā",
  "atk-abh03a29:2_0": "686-690.",
  "atk-abh03a29:2_1": "Idāni kusalākusalapaṭisandahanakathā nāma hoti.",
  "atk-abh03a29:2_2": "Tattha kusalaṁ vā akusalassa,",
  "atk-abh03a29:2_3": "akusalaṁ vā kusalassa anantarā uppajjanakaṁ nāma natthīti tesaṁ aññamaññaṁ paṭisandhānaṁ na yujjati.",
  "atk-abh03a29:2_4": "Ye pana yasmā ekavatthusmiññeva rajjati virajjati ca,",
  "atk-abh03a29:2_5": "tasmā taṁ aññamaññaṁ paṭisandahatīti laddhiṁ gahetvā ṭhitā,",
  "atk-abh03a29:2_6": "seyyathāpi mahāsaṅghikā;",
  "atk-abh03a29:2_7": "te sandhāya pucchā sakavādissa;",
  "atk-abh03a29:2_8": "paṭiññā itarassa.",
  "atk-abh03a29:2_9": "Āvaṭṭanā paṇidhīti ubhayaṁ āvajjanasseva nāmaṁ.",
  "atk-abh03a29:2_10": "Tañhi bhavaṅgaṁ āvaṭṭetīti āvaṭṭanā.",
  "atk-abh03a29:2_11": "Bhavaṅgārammaṇato aññasmiṁ ārammaṇe cittaṁ paṇidahati ṭhapetīti paṇidhi.",
  "atk-abh03a29:2_12": "Kusalaṁ anāvaṭṭentassāti yaṁ taṁ akusalānantaraṁ paṭisandahantaṁ kusalaṁ uppajjati,",
  "atk-abh03a29:2_13": "taṁ anāvaṭṭentassa uppajjatīti pucchati.",
  "atk-abh03a29:2_14": "Itaro pana vinā āvajjanena kusalassa uppattiṁ apassanto paṭikkhipati.",
  "atk-abh03a29:2_15": "Kusalaṁ ayoniso manasikarototi idaṁ yadi akusalānantaraṁ kusalaṁ uppajjeyya,",
  "atk-abh03a29:2_16": "akusalasseva āvajjanena ayoniso manasikaroto uppajjeyyāti codanatthaṁ vuttaṁ.",
  "atk-abh03a29:2_17": "Sesaṁ yathāpāḷimeva niyyāti.",
  "atk-abh03a29:2_18": "Nanu yasmiṁyeva vatthusminti vacanaṁ ekārammaṇe sarāgavirāguppattiṁ dīpeti,",
  "atk-abh03a29:2_19": "na kusalākusalānaṁ anantarataṁ,",
  "atk-abh03a29:2_20": "tasmā asādhakanti.",
  "atk-abh03a29:3_0": "Kusalākusalapaṭisandahanakathāvaṇṇanā.",
  "atk-abh03a29:4_0": "2. Saḷāyatanuppattikathāvaṇṇanā",
  "atk-abh03a29:5_0": "691-692.",
  "atk-abh03a29:5_1": "Idāni saḷāyatanuppattikathā nāma hoti.",
  "atk-abh03a29:5_2": "Tattha upapattesiyena paṭisandhicittena saheva opapātikānaṁ saḷāyatanaṁ uppajjati.",
  "atk-abh03a29:5_3": "Gabbhaseyyakānaṁ ajjhattikāyatanesu manāyatanakāyāyatanāneva paṭisandhikkhaṇe uppajjanti.",
  "atk-abh03a29:5_4": "Sesāni cattāri sattasattatirattimhi.",
  "atk-abh03a29:5_5": "Tāni ca kho yena kammunā paṭisandhi gahitā,",
  "atk-abh03a29:5_6": "tasseva aññassa vā katattāti ayaṁ sakasamaye vādo.",
  "atk-abh03a29:5_7": "Yesaṁ pana ekakammasambhavattā sampannasākhāviṭapānaṁ rukkhādīnaṁ aṁkuro viya bījamattaṁ saḷāyatanaṁ",
  "atk-abh03a29:5_8": "mātukucchismiṁ paṭisandhikkhaṇeyeva uppajjatīti laddhi,",
  "atk-abh03a29:5_9": "seyyathāpi pubbaseliyānaṁ;",
  "atk-abh03a29:5_10": "te sandhāya saḷāyatananti pucchā sakavādissa,",
  "atk-abh03a29:5_11": "paṭiññā itarassa.",
  "atk-abh03a29:5_12": "Sabbaṅgapaccaṅgītiādi saḷāyatane sati evarūpo hutvā okkameyyāti codanatthaṁ vuttaṁ.",
  "atk-abh03a29:5_13": "Mātukucchigatassāti pucchā paravādissa.",
  "atk-abh03a29:5_14": "Parato mātukucchigatassa pacchā kesāti pucchā sakavādissa.",
  "atk-abh03a29:5_15": "Sesamettha uttānatthamevāti.",
  "atk-abh03a29:6_0": "Saḷāyatanuppattikathāvaṇṇanā.",
  "atk-abh03a29:7_0": "3. Anantarapaccayakathāvaṇṇanā",
  "atk-abh03a29:8_0": "693-697.",
  "atk-abh03a29:8_1": "Idāni anantarapaccayakathā nāma hoti.",
  "atk-abh03a29:8_2": "Tattha naccagītādīsu rūpadassanasaddasavanādīnaṁ lahuparivattitaṁ disvā ‘‘imāni viññāṇāni aññamaññassa anantarā uppajjantī’’ti yesaṁ laddhi,",
  "atk-abh03a29:8_3": "seyyathāpi uttarāpathakānaṁ;",
  "atk-abh03a29:8_4": "te sandhāya cakkhuviññāṇassāti pucchā sakavādissa,",
  "atk-abh03a29:8_5": "paṭiññā itarassa.",
  "atk-abh03a29:8_6": "Sotaviññāṇaṁ rūpārammaṇaṁyevāti yadi cakkhuviññāṇassa anantarā uppajjeyya,",
  "atk-abh03a29:8_7": "vipākamanodhātu viya rūpārammaṇaṁ siyāti codetuṁ vuttaṁ.",
  "atk-abh03a29:8_8": "Cakkhuñca paṭicca rūpe ca uppajjati sotaviññāṇanti pañhesu suttābhāvena paṭikkhipitvā anantaruppattiṁ sallakkhento laddhivasena paṭijānāti.",
  "atk-abh03a29:8_9": "Taññeva cakkhuviññāṇaṁtaṁ sotaviññāṇanti yathā paṭhamajavanānantaraṁ dutiyajavanaṁ manoviññāṇabhāvena taññeva hoti,",
  "atk-abh03a29:8_10": "kiṁ te tathā etampi dvayaṁ ekamevāti pucchati.",
  "atk-abh03a29:8_11": "Iminā nayena sabbavāresu attho veditabbo.",
  "atk-abh03a29:8_12": "Naccati gāyatītiādivacanaṁ ārammaṇasamodhāne lahuparivattitāya vokiṇṇabhāvaṁ dīpeti,",
  "atk-abh03a29:8_13": "na anantarapaccayataṁ,",
  "atk-abh03a29:8_14": "tasmā asādhakanti.",
  "atk-abh03a29:9_0": "Anantarapaccayakathāvaṇṇanā.",
  "atk-abh03a29:10_0": "4. Ariyarūpakathāvaṇṇanā",
  "atk-abh03a29:11_0": "698-699.",
  "atk-abh03a29:11_1": "Idāni ariyarūpakathā nāma hoti.",
  "atk-abh03a29:11_2": "Tattha sammāvācākammantā rūpaṁ,",
  "atk-abh03a29:11_3": "tañca kho ‘‘sabbaṁ rūpaṁ cattāri ca mahābhūtāni catunnañca mahābhūtānaṁ upādāyarūpa’’nti (ma. ni.",
  "atk-abh03a29:11_4": "3.67) vacanato upādāyarūpanti yesaṁ laddhi,",
  "atk-abh03a29:11_5": "seyyathāpi uttarāpathakānaṁ;",
  "atk-abh03a29:11_6": "te sandhāya ariyarūpaṁ mahābhūtānaṁ upādāyāti pucchā sakavādissa.",
  "atk-abh03a29:11_7": "Tattha ariyānaṁ rūpaṁ,",
  "atk-abh03a29:11_8": "ariyaṁ vā rūpanti ariyarūpaṁ.",
  "atk-abh03a29:11_9": "Āmantāti laddhiyaṁ ṭhatvā paṭiññā itarassa.",
  "atk-abh03a29:11_10": "Kusalanti puṭṭho laddhivaseneva paṭijānāti.",
  "atk-abh03a29:11_11": "Anāsavapucchādīsupi eseva nayo.",
  "atk-abh03a29:11_12": "Yaṁ kiñci rūpanti suttaṁ ṭhapetvā bhūtāni sesarūpassa upādābhāvaṁ dīpeti,",
  "atk-abh03a29:11_13": "na sammāvācākammantānaṁ.",
  "atk-abh03a29:11_14": "Tesañhi rūpamattaññeva asiddhaṁ,",
  "atk-abh03a29:11_15": "kuto upādārūpatā;",
  "atk-abh03a29:11_16": "tasmā asādhakanti.",
  "atk-abh03a29:12_0": "Ariyarūpakathāvaṇṇanā.",
  "atk-abh03a29:13_0": "5. Añño anusayotikathāvaṇṇanā",
  "atk-abh03a29:14_0": "700-701.",
  "atk-abh03a29:14_1": "Idāni añño anusayotikathā nāma hoti.",
  "atk-abh03a29:14_2": "Tattha yasmā puthujjano kusalābyākate citte vattamāne sānusayoti vattabbo,",
  "atk-abh03a29:14_3": "na pariyuṭṭhitoti tasmā añño anusayo,",
  "atk-abh03a29:14_4": "aññaṁ pariyuṭṭhānanti yesaṁ laddhi,",
  "atk-abh03a29:14_5": "seyyathāpi andhakānaṁ;",
  "atk-abh03a29:14_6": "te sandhāya añño kāmarāgānusayoti pucchā sakavādissa paṭiññā itarassa.",
  "atk-abh03a29:14_7": "Sesaṁ heṭṭhā anusayakathāyaṁ vuttanayeneva veditabbaṁ.",
  "atk-abh03a29:14_8": "Sānusayotiādi pana tasmiṁ samaye anusayassa appahīnattā sānusayoti vattabbataṁ,",
  "atk-abh03a29:14_9": "anuppannattā ca pariyuṭṭhitoti avattabbataṁ dīpeti,",
  "atk-abh03a29:14_10": "na anusayapariyuṭṭhānānaṁ aññattaṁ,",
  "atk-abh03a29:14_11": "tasmā asādhakanti.",
  "atk-abh03a29:15_0": "Añño anusayotikathāvaṇṇanā.",
  "atk-abh03a29:16_0": "6. Pariyuṭṭhānaṁ cittavippayuttantikathāvaṇṇanā",
  "atk-abh03a29:17_0": "702.",
  "atk-abh03a29:17_1": "Idāni pariyuṭṭhānaṁ cittavippayuttantikathā nāma hoti.",
  "atk-abh03a29:17_2": "Tattha yasmā aniccādito manasikarotopi rāgādayo uppajjanti.",
  "atk-abh03a29:17_3": "Vuttampi cetaṁ –",
  "atk-abh03a29:17_4": "‘‘appekadā,",
  "atk-abh03a29:17_5": "bho bhāradvāja,",
  "atk-abh03a29:17_6": "asubhato manasikarissāmīti subhatova manasikarotī’’ti (saṁ. ni. 4.127).",
  "atk-abh03a29:17_7": "Tasmā pariyuṭṭhānaṁ cittavippayuttanti yesaṁ laddhi,",
  "atk-abh03a29:17_8": "seyyathāpi andhakānaṁyeva;",
  "atk-abh03a29:17_9": "te sandhāya pucchā sakavādissa,",
  "atk-abh03a29:17_10": "paṭiññā itarassa.",
  "atk-abh03a29:17_11": "Sesamettha uttānatthamevāti.",
  "atk-abh03a29:18_0": "Pariyuṭṭhānaṁ cittavippayuttantikathāvaṇṇanā.",
  "atk-abh03a29:19_0": "7. Pariyāpannakathāvaṇṇanā",
  "atk-abh03a29:20_0": "703-705.",
  "atk-abh03a29:20_1": "Idāni pariyāpannakathā nāma hoti.",
  "atk-abh03a29:20_2": "Tattha yasmā kāmarāgo kāmadhātuṁ anuseti,",
  "atk-abh03a29:20_3": "kāmadhātupariyāpannoti ca vuccati,",
  "atk-abh03a29:20_4": "tasmā rūparāgārūparāgāpi rūpadhātuarūpadhātuyo anusenti.",
  "atk-abh03a29:20_5": "Rūpadhātuarūpadhātupariyāpannāyeva ca nāma hontīti yesaṁ laddhi,",
  "atk-abh03a29:20_6": "seyyathāpi andhakānañceva sammitiyānañca;",
  "atk-abh03a29:20_7": "te sandhāya rūparāgoti pucchā sakavādissa,",
  "atk-abh03a29:20_8": "paṭiññā itarassa .",
  "atk-abh03a29:20_9": "Tattha anusetīti yathā kāmarāgo kāmavitakkasaṅkhātaṁ kāmadhātuṁ sahajātavasena anuseti,",
  "atk-abh03a29:20_10": "kiṁ te evaṁ rūparāgo rūpadhātunti pucchati.",
  "atk-abh03a29:20_11": "Pariyāpannoti yathā ca so tividhāya kāmadhātuyā kilesakāmavasena pariyāpannattā kāmadhātupariyāpanno,",
  "atk-abh03a29:20_12": "kiṁ te evaṁ rūparāgopi rūpadhātupariyāpannoti pucchati.",
  "atk-abh03a29:20_13": "Itaro panassa adhippāyaṁ asallakkhento kevalaṁ laddhivasena āmantāti paṭijānāti.",
  "atk-abh03a29:20_14": "Atha naṁ tamatthaṁ sallakkhāpetuṁ kusalavipākakiriyasaṅkhātehi samāpattesiyādīhi saṁsanditvā pucchituṁ samāpattesiyotiādimāha.",
  "atk-abh03a29:20_15": "Sesamettha yathāpāḷimeva niyyāti.",
  "atk-abh03a29:20_16": "Nanu kāmarāgotiādivacanampi kāmarāgasseva kāmadhātuyaṁ anusayabhāvaṁ pariyāpannatañca dīpeti,",
  "atk-abh03a29:20_17": "na itaresaṁ itaradhātūsūti.",
  "atk-abh03a29:21_0": "Pariyāpannakathāvaṇṇanā.",
  "atk-abh03a29:22_0": "8. Abyākatakathāvaṇṇanā",
  "atk-abh03a29:23_0": "706-708.",
  "atk-abh03a29:23_1": "Idāni abyākatakathā nāma hoti.",
  "atk-abh03a29:23_2": "Tattha vipākakiriyarūpanibbānasaṅkhātaṁ catubbidhaṁ abyākataṁ avipākattā abyākatanti vuttaṁ.",
  "atk-abh03a29:23_3": "Diṭṭhigataṁ ‘‘sassato lokoti kho, vaccha,",
  "atk-abh03a29:23_4": "abyākatameta’’nti (saṁ. ni.",
  "atk-abh03a29:23_5": "4.416 thokaṁ visadisaṁ) sassatādibhāvena akathitattā.",
  "atk-abh03a29:23_6": "Yesaṁ pana imaṁ vibhāgaṁ aggahetvā purimābyākataṁ viya diṭṭhigatampi abyākatanti laddhi,",
  "atk-abh03a29:23_7": "seyyathāpi andhakānañceva uttarāpathakānañca;",
  "atk-abh03a29:23_8": "tesaṁ taṁ vibhāgaṁ dassetuṁ diṭṭhigataṁ abyākatanti pucchā sakavādissa,",
  "atk-abh03a29:23_9": "paṭiññā itarassa.",
  "atk-abh03a29:23_10": "Sesamettha yathāpāḷimeva niyyātīti.",
  "atk-abh03a29:24_0": "Abyākatakathāvaṇṇanā.",
  "atk-abh03a29:25_0": "9. Apariyāpannakathāvaṇṇanā",
  "atk-abh03a29:26_0": "709-710.",
  "atk-abh03a29:26_1": "Idāni apariyāpannakathā nāma hoti.",
  "atk-abh03a29:26_2": "Tattha yasmā puthujjano jhānalābhī kāmesu vītarāgoti vattabbo hoti,",
  "atk-abh03a29:26_3": "na pana vigatadiṭṭhikoti ,",
  "atk-abh03a29:26_4": "tasmā diṭṭhigataṁ apariyāpannanti yesaṁ laddhi,",
  "atk-abh03a29:26_5": "seyyathāpi pubbaseliyānaṁ;",
  "atk-abh03a29:26_6": "te sandhāya pucchā sakavādissa,",
  "atk-abh03a29:26_7": "paṭiññā itarassa.",
  "atk-abh03a29:26_8": "Sesamettha yathāpāḷimeva niyyātīti.",
  "atk-abh03a29:27_0": "Apariyāpannakathāvaṇṇanā.",
  "atk-abh03a29:28_0": "Cuddasamo vaggo."
}