{
  "kv17.11:0.1_0": "Kathāvatthu",
  "kv17.11:0.2_0": "Mahāpaṇṇāsaka",
  "kv17.11:0.3_0": "Sattarasamavagga",
  "kv17.11:0.4_0": "Dakkhiṇāvisuddhikathā",
  "kv17.11:1.1_0": "Dāyakatova dānaṁ visujjhati, no paṭiggāhakatoti?",
  "kv17.11:1.2_0": "Āmantā.",
  "kv17.11:1.3_0": "Nanu atthi keci paṭiggāhakā āhuneyyā pāhuneyyā dakkhiṇeyyā añjalikaraṇīyā anuttaraṁ puññakkhettaṁ lokassāti?",
  "kv17.11:1.4_0": "Āmantā.",
  "kv17.11:1.5_0": "Hañci atthi keci paṭiggāhakā āhuneyyā pāhuneyyā dakkhiṇeyyā añjalikaraṇīyā anuttaraṁ puññakkhettaṁ lokassa,",
  "kv17.11:1.5_1": "no ca vata re vattabbe—",
  "kv17.11:1.6_0": "“dāyakatova dānaṁ visujjhati, no paṭiggāhakato”ti.",
  "kv17.11:2.1_0": "Dāyakatova dānaṁ visujjhati, no paṭiggāhakatoti?",
  "kv17.11:2.2_0": "Āmantā.",
  "kv17.11:2.3_0": "Nanu cattāro purisayugā aṭṭha purisapuggalā dakkhiṇeyyā vuttā bhagavatāti?",
  "kv17.11:2.4_0": "Āmantā.",
  "kv17.11:2.5_0": "Hañci cattāro purisayugā aṭṭha purisapuggalā dakkhiṇeyyā vuttā bhagavatā, no ca vata re vattabbe—",
  "kv17.11:2.6_0": "“dāyakatova dānaṁ visujjhati, no paṭiggāhakato”ti.",
  "kv17.11:3.1_0": "Dāyakatova dānaṁ visujjhati, no paṭiggāhakatoti?",
  "kv17.11:3.2_0": "Āmantā.",
  "kv17.11:3.3_0": "Nanu atthi keci sotāpanne dānaṁ datvā dakkhiṇaṁ ārādhentīti?",
  "kv17.11:3.4_0": "Āmantā.",
  "kv17.11:3.5_0": "Hañci atthi keci sotāpanne dānaṁ datvā dakkhiṇaṁ ārādhenti, no ca vata re vattabbe—",
  "kv17.11:3.6_0": "“dāyakatova dānaṁ visujjhati, no paṭiggāhakato”ti.",
  "kv17.11:4.1_0": "Nanu atthi keci sakadāgāmissa …pe…",
  "kv17.11:4.2_0": "anāgāmissa …pe…",
  "kv17.11:4.3_0": "arahato dānaṁ datvā dakkhiṇaṁ ārādhentīti?",
  "kv17.11:4.4_0": "Āmantā.",
  "kv17.11:4.5_0": "Hañci atthi keci arahato dānaṁ datvā dakkhiṇaṁ ārādhenti, no ca vata re vattabbe—",
  "kv17.11:4.6_0": "“dāyakatova dānaṁ visujjhati, no paṭiggāhakato”ti.",
  "kv17.11:5.1_0": "Paṭiggāhakato dānaṁ visujjhatīti?",
  "kv17.11:5.2_0": "Āmantā.",
  "kv17.11:5.3_0": "Añño aññassa kārako, parakataṁ sukhadukkhaṁ, añño karoti añño paṭisaṁvedetīti?",
  "kv17.11:5.4_0": "Na hevaṁ vattabbe …pe….",
  "kv17.11:6.1_0": "Dāyakatova dānaṁ visujjhati, no paṭiggāhakatoti?",
  "kv17.11:6.2_0": "Āmantā.",
  "kv17.11:6.3_0": "Nanu vuttaṁ bhagavatā—",
  "kv17.11:6.4_0": "“catasso kho imā, ānanda, dakkhiṇā visuddhiyo.",
  "kv17.11:6.5_0": "Katamā catasso?",
  "kv17.11:6.6_0": "Atthānanda, dakkhiṇā dāyakato visujjhati, no paṭiggāhakato;",
  "kv17.11:6.7_0": "atthānanda, dakkhiṇā paṭiggāhakato visujjhati, no dāyakato;",
  "kv17.11:6.8_0": "atthānanda, dakkhiṇā dāyakato ceva visujjhati paṭiggāhakato ca;",
  "kv17.11:6.9_0": "atthānanda, dakkhiṇā neva dāyakato visujjhati, no paṭiggāhakato.",
  "kv17.11:6.10_0": "Imā kho, ānanda, catasso dakkhiṇā visuddhiyo”ti.",
  "kv17.11:6.11_0": "Attheva suttantoti?",
  "kv17.11:6.12_0": "Āmantā.",
  "kv17.11:6.13_0": "Tena hi na vattabbaṁ—",
  "kv17.11:6.14_0": "“dāyakatova dānaṁ visujjhati, no paṭiggāhakato”ti.",
  "kv17.11:6.15_0": "Dakkhiṇāvisuddhikathā niṭṭhitā.",
  "kv17.11:6.16_0": "Sattarasamo vaggo.",
  "kv17.11:6.17_0": "Tassuddānaṁ",
  "kv17.11:7.1_0": "Atthi arahato puññūpacayo,",
  "kv17.11:7.2_0": "natthi arahato akālamaccu,",
  "kv17.11:7.3_0": "sabbamidaṁ kammato,",
  "kv17.11:7.4_0": "indriyabaddhaññeva dukkhaṁ,",
  "kv17.11:7.5_0": "ṭhapetvā ariyamaggaṁ avasesā saṅkhārā dukkhā,",
  "kv17.11:7.6_0": "saṅgho dakkhiṇaṁ paṭiggaṇhāti,",
  "kv17.11:7.7_0": "saṅgho dakkhiṇaṁ visodheti,",
  "kv17.11:7.8_0": "saṅgho bhuñjati pivati khādati sāyati,",
  "kv17.11:7.9_0": "saṅghassa dinnaṁ mahapphalaṁ,",
  "kv17.11:7.10_0": "atthi dānaṁ visuddhiyāti."
}