{
  "atk-s0404a5:0_0": "(6) 1. Gotamīvaggo",
  "atk-s0404a5:1_0": "1. Gotamīsuttavaṇṇanā",
  "atk-s0404a5:2_0": "51.",
  "atk-s0404a5:2_1": "Chaṭṭhassa paṭhame sakkesu viharatīti paṭhamagamanena gantvā viharati.",
  "atk-s0404a5:2_2": "Mahāpajāpatīti puttapajāya ceva dhītupajāya ca mahantattā evaṁladdhanāmā.",
  "atk-s0404a5:2_3": "Yena bhagavā tenupasaṅkamīti bhagavā kapilapuraṁ gantvā paṭhamameva nandaṁ pabbājesi, sattame divase rāhulakumāraṁ. Cumbaṭakakalahe (dī. ni. aṭṭha. 2.331; saṁ. ni. aṭṭha.",
  "atk-s0404a5:2_4": "1.1.37) pana ubhayanagaravāsikesu yuddhatthāya nikkhantesu satthā gantvā te rājāno saññāpetvā attadaṇḍasuttaṁ (su. ni. 941 ādayo; mahāni. 170 ādayo) kathesi.",
  "atk-s0404a5:2_5": "Rājāno pasīditvā aḍḍhatiyasate aḍḍhatiyasate kumāre adaṁsu,",
  "atk-s0404a5:2_6": "tāni pañca kumārasatāni satthu santike pabbajiṁsu,",
  "atk-s0404a5:2_7": "atha nesaṁ pajāpatiyo sāsanaṁ pesetvā anabhiratiṁ uppādayiṁsu.",
  "atk-s0404a5:2_8": "Satthā tesaṁ anabhiratiyā uppannabhāvaṁ ñatvā te pañcasate daharabhikkhū kuṇāladahaṁ netvā attano kuṇālakāle nisinnapubbe pāsāṇatale nisīditvā kuṇālajātakakathāya (jā.",
  "atk-s0404a5:2_9": "2.21.kuṇālajātaka) tesaṁ anabhiratiṁ vinodetvā sabbepi te sotāpattiphale patiṭṭhāpesi,",
  "atk-s0404a5:2_10": "puna mahāvanaṁ ānetvā arahattaphaleti.",
  "atk-s0404a5:2_11": "Tesaṁ cittajānanatthaṁ punapi pajāpatiyo sāsanaṁ pahiṇiṁsu.",
  "atk-s0404a5:2_12": "Te ‘‘abhabbā mayaṁ gharāvāsassā’’ti paṭisāsanaṁ pahiṇiṁsu.",
  "atk-s0404a5:2_13": "Tā ‘‘na dāni amhākaṁ gharaṁ gantuṁ yuttaṁ,",
  "atk-s0404a5:2_14": "mahāpajāpatiyā santikaṁ gantvā pabbajjaṁ anujānāpetvā pabbajissāmā’’ti pañcasatāpi mahāpajāpatiṁ upasaṅkamitvā ‘‘ayye,",
  "atk-s0404a5:2_15": "amhākaṁ pabbajjaṁ anujānāpethā’’ti āhaṁsu.",
  "atk-s0404a5:2_16": "Mahāpajāpatī tā itthiyo gahetvā yena bhagavā tenupasaṅkami.",
  "atk-s0404a5:2_17": "Setacchattassa heṭṭhā rañño parinibbutakāle upasaṅkamītipi vadantiyeva.",
  "atk-s0404a5:3_0": "Alaṁ gotami,",
  "atk-s0404a5:3_1": "mā te ruccīti kasmā paṭikkhipi,",
  "atk-s0404a5:3_2": "nanu sabbesampi buddhānaṁ catasso parisā hontīti? Kāmaṁ honti,",
  "atk-s0404a5:3_3": "kilametvā pana anekavāraṁ yācite anuññātaṁ pabbajjaṁ ‘‘dukkhena laddhā’’ti sammā paripālessantīti garuṁ katvā anuññātukāmo paṭikkhipi.",
  "atk-s0404a5:3_4": "Pakkāmīti puna kapilapurameva pāvisi.",
  "atk-s0404a5:3_5": "Yathābhirantaṁviharitvāti bodhaneyyasattānaṁ upanissayaṁ olokento yathājjhāsayane viharitvā.",
  "atk-s0404a5:3_6": "Cārikaṁ pakkāmīti mahājanasaṅgahaṁ karonto uttamāya buddhasiriyā anopamena buddhavilāsena aturitacārikaṁ pakkāmi.",
  "atk-s0404a5:4_0": "Sambahulāhi sākiyānīhi saddhinti antonivesanamhiyeva dasabalaṁ uddissa pabbajjāvesaṁ gahetvā pañcasatā sākiyāniyo pabbajjāvesaṁyeva gāhāpetvā sabbāhipi tāhi sambahulāhi sākiyānīhi saddhiṁ.",
  "atk-s0404a5:4_1": "Cārikaṁ pakkāmīti gamanaṁ abhinīhari.",
  "atk-s0404a5:4_2": "Gamanābhinīharaṇakāle pana tā sukhumālā rājitthiyo padasā gantuṁ na sakkhissantīti sākiyakoliyarājāno sovaṇṇasivikāyo upaṭṭhāpayiṁsu.",
  "atk-s0404a5:4_3": "Tā pana ‘‘yāne āruyha gacchantīti satthari agāravo kato hotī’’ti ekapaṇṇāsayojanikaṁ padasāva paṭipajjiṁsu.",
  "atk-s0404a5:4_4": "Rājānopi purato ca pacchato ca ārakkhaṁ saṁvidahāpetvā taṇḍulasappitelādīnaṁ sakaṭāni pūrāpetvā ‘‘gataṭṭhāne gataṭṭhāne āhāraṁ paṭiyādethā’’ti purise pesayiṁsu.",
  "atk-s0404a5:4_5": "Sūnehi pādehīti tāsañhi sukhumālattā pādesu eko phoṭo uṭṭheti, eko bhijjati.",
  "atk-s0404a5:4_6": "Ubho pādā katakaṭṭhisamparikiṇṇā viya hutvā uddhumātā jātā.",
  "atk-s0404a5:4_7": "Tena vuttaṁ – ‘‘sūnehi pādehī’’ti.",
  "atk-s0404a5:4_8": "Bahidvārakoṭṭhaketi dvārakoṭṭhakato bahi. Kasmā panevaṁ ṭhitāti?",
  "atk-s0404a5:4_9": "Evaṁ kirassā ahosi – ‘‘ahaṁ tathāgatena ananuññātā sayameva pabbajjāvesaṁ aggahesiṁ,",
  "atk-s0404a5:4_10": "evaṁ gahitabhāvo ca pana me sakalajambudīpe pākaṭo jāto.",
  "atk-s0404a5:4_11": "Sace satthā pabbajjaṁ anujānāti, iccetaṁ kusalaṁ. Sace pana nānujānissati,",
  "atk-s0404a5:4_12": "mahatī garahā bhavissatī’’ti vihāraṁ pavisituṁ asakkontī rodamānāva aṭṭhāsi.",
  "atk-s0404a5:5_0": "Kiṁ nu tvaṁ gotamīti kiṁ nu rājakulānaṁ vipatti uppannā,",
  "atk-s0404a5:5_1": "kena tvaṁ kāraṇena evaṁ vivaṇṇabhāvaṁ pattā, sūnehi pādehi…pe… ṭhitāti.",
  "atk-s0404a5:5_2": "Aññenapi pariyāyenāti aññenapi kāraṇena. Bahukārā,",
  "atk-s0404a5:5_3": "bhantetiādinā tassā guṇaṁ kathetvā puna pabbajjaṁ yācanto evamāha.",
  "atk-s0404a5:5_4": "Satthāpi ‘‘itthiyo nāma parittapaññā,",
  "atk-s0404a5:5_5": "ekayācitamattena pabbajjāya anuññātāya na mama sāsanaṁ garuṁ katvā gaṇhissantī’’ti tikkhattuṁ paṭikkhipitvā idāni garuṁ katvā gāhāpetukāmatāya sace, ānanda,",
  "atk-s0404a5:5_6": "mahāpajāpatī gotamīaṭṭha garudhamme paṭiggaṇhāti,",
  "atk-s0404a5:5_7": "sāva’ssā hotuupasampadātiādimāha.",
  "atk-s0404a5:5_8": "Tattha sāvassāti sā eva assā pabbajjāpi upasampadāpi hotu.",
  "atk-s0404a5:6_0": "Tadahūpasampannassāti taṁdivasaṁ upasampannassa.",
  "atk-s0404a5:6_1": "Abhivādanaṁ paccuṭṭhānaṁ añjalikammaṁ sāmīcikammaṁ kattabbanti omānātimāne akatvā pañcapatiṭṭhitena abhivādanaṁ,",
  "atk-s0404a5:6_2": "āsanā paccuṭṭhāya paccuggamanavasena paccuṭṭhānaṁ,",
  "atk-s0404a5:6_3": "dasanakhe samodhānetvā añjalikammaṁ,",
  "atk-s0404a5:6_4": "āsanapaññāpanabījanādikaṁ anucchavikakammasaṅkhātaṁ sāmīcikammañca katabbaṁ.",
  "atk-s0404a5:6_5": "Abhikkhuke āvāseti yattha vasantiyā anantarāyena ovādatthāya upasaṅkamanaṭṭhāne ovādadāyako ācariyo natthi, ayaṁ abhikkhuko āvāso nāma.",
  "atk-s0404a5:6_6": "Evarūpe āvāse vassaṁ na upagantabbaṁ.",
  "atk-s0404a5:6_7": "Anvaḍḍhamāsanti anuposathikaṁ.",
  "atk-s0404a5:6_8": "Ovādūpasaṅkamananti ovādatthāya upasaṅkamanaṁ. Diṭṭhenāti cakkhunā diṭṭhena. Sutenāti sotena sutena.",
  "atk-s0404a5:6_9": "Parisaṅkāyāti diṭṭhasutavasena parisaṅkitena.",
  "atk-s0404a5:6_10": "Garudhammanti garukaṁ saṅghādisesāpattiṁ.",
  "atk-s0404a5:6_11": "Pakkhamānattanti anūnāni pannarasa divasāni mānattaṁ.",
  "atk-s0404a5:6_12": "Chasu dhammesūti vikālabhojanacchaṭṭhesu sikkhāpadesu.",
  "atk-s0404a5:6_13": "Sikkhitasikkhāyāti ekasikkhampi akhaṇḍaṁ katvā pūritasikkhāya.",
  "atk-s0404a5:6_14": "Akkositabbo paribhāsitabboti dasannaṁ akkosavatthūnaṁ aññatarena akkosavatthunā na akkositabbo,",
  "atk-s0404a5:6_15": "bhayūpadaṁsanāya yāya kāyaci paribhāsāya na paribhāsitabbo.",
  "atk-s0404a5:7_0": "Ovaṭo bhikkhunīnaṁ bhikkhūsu vacanapathoti ovādānusāsanadhammakathāsaṅkhāto vacanapatho bhikkhunīnaṁ bhikkhūsu ovarito pihito,",
  "atk-s0404a5:7_1": "na bhikkhuniyā koci bhikkhu ovaditabbo anusāsitabbo vā ‘‘bhante,",
  "atk-s0404a5:7_2": "porāṇakattherā idaṁ cīvaravattaṁ pūrayiṁsū’’ti evaṁ pana paveṇivasena kathetuṁ vaṭṭati.",
  "atk-s0404a5:7_3": "Anovaṭobhikkhūnaṁ bhikkhunīsu vacanapathoti bhikkhūnaṁ pana bhikkhunīsu vacanapatho anivārito,",
  "atk-s0404a5:7_4": "yathāruci ovadituṁ anusāsituṁ dhammakathaṁ kathetunti ayamettha saṅkhepo,",
  "atk-s0404a5:7_5": "vitthārato panesā garudhammakathā samantapāsādikāya vinayasaṁvaṇṇanāya (pāci. aṭṭha. 148) vuttanayeneva veditabbā.",
  "atk-s0404a5:8_0": "Ime pana aṭṭha garudhamme satthu santike uggahetvā therena attano ārociyamāne sutvāva mahāpajāpatiyā tāva mahantaṁ domanassaṁ khaṇena paṭippassambhi,",
  "atk-s0404a5:8_1": "anotattadahato ābhatena sītudakassa ghaṭasatena matthake parisittā viya vigatapariḷāhā attamanā hutvā garudhammapaṭiggahaṇena uppannapītipāmojjaṁ āvikarontī seyyathāpi,",
  "atk-s0404a5:8_2": "bhantetiādikaṁ udānaṁ udānesi.",
  "atk-s0404a5:9_0": "Kumbhatthenakehīti kumbhe dīpaṁ jāletvā tena ālokena paraghare bhaṇḍaṁ vicinitvā thenakacorehi.",
  "atk-s0404a5:9_1": "Setaṭṭhikā nāma rogajātīti eko pāṇako nāḷamajjhagataṁ kaṇḍaṁ vijjhati,",
  "atk-s0404a5:9_2": "yena viddhā kaṇḍā nikkhantampi sālisīsaṁ khīraṁ gahetuṁ na sakkoti.",
  "atk-s0404a5:9_3": "Mañjiṭṭhikā nāma rogajātīti ucchūnaṁ antorattabhāvo.",
  "atk-s0404a5:10_0": "Mahato taḷākassa paṭikacceva āḷinti iminā pana etamatthaṁ dasseti – yathā mahato taḷākassa pāḷiyā abaddhāyapi kiñci udakaṁ tiṭṭhateva,",
  "atk-s0404a5:10_1": "paṭhamameva baddhāya pana yaṁ abaddhapaccayā na tiṭṭheyya, tampi tiṭṭheyya,",
  "atk-s0404a5:10_2": "evameva ye ime anuppanne vatthusmiṁ paṭikacceva anatikkamanatthāya garudhammā paññattā,",
  "atk-s0404a5:10_3": "tesu apaññattesu mātugāmassa pabbajitattā pañca vassasatāni saddhammo tiṭṭheyya.",
  "atk-s0404a5:10_4": "Paṭikacceva paññattattā pana aparānipi pañca vassasatāni ṭhassatīti evaṁ paṭhamaṁ vuttavassasahassameva ṭhassati.",
  "atk-s0404a5:10_5": "Vassasahassanti cetaṁ paṭisambhidāpabhedappattakhīṇāsavānaṁ vaseneva vuttaṁ,",
  "atk-s0404a5:10_6": "tato pana uttaripi sukkhavipassakakhīṇāsavavasena vassasahassaṁ, anāgāmivasena vassasahassaṁ,",
  "atk-s0404a5:10_7": "sakadāgāmivasena vassasahassaṁ,",
  "atk-s0404a5:10_8": "sotāpannavasena vassasahassanti evaṁ pañcavassasahassāni paṭivedhasaddhammo ṭhassati. Pariyattidhammopi tāniyeva.",
  "atk-s0404a5:10_9": "Na hi pariyattiyā asati paṭivedho atthi,",
  "atk-s0404a5:10_10": "nāpi pariyattiyā sati paṭivedho na hoti.",
  "atk-s0404a5:10_11": "Liṅgaṁ pana pariyattiyā antarahitāyapi ciraṁ pavattissatīti.",
  "atk-s0404a5:11_0": "2. Ovādasuttavaṇṇanā",
  "atk-s0404a5:12_0": "52.",
  "atk-s0404a5:12_1": "Dutiye bahussutoti idha sakalassapi buddhavacanassa vasena bahussutabhāvo veditabbo. Garudhammanti kāyasaṁsaggaṁ. Ayamettha saṅkhepo.",
  "atk-s0404a5:12_2": "Bhikkhunovādakavinicchayo pana samantapāsādikāya (pāci. aṭṭha.",
  "atk-s0404a5:12_3": "144 ādayo) vuttanayeneva veditabbo.",
  "atk-s0404a5:13_0": "3. Saṁkhittasuttavaṇṇanā",
  "atk-s0404a5:14_0": "53.",
  "atk-s0404a5:14_1": "Tatiye sarāgāyāti sarāgatthāya. Virāgāyāti virajjanatthāya.",
  "atk-s0404a5:14_2": "Saṁyogāyāti vaṭṭe saṁyogatthāya.",
  "atk-s0404a5:14_3": "Visaṁyogāyāti vaṭṭe visaṁyogabhāvatthāya.",
  "atk-s0404a5:14_4": "Ācayāyāti vaṭṭassa vaḍḍhanatthāya.",
  "atk-s0404a5:14_5": "No apacayāyāti na vaṭṭaviddhaṁsanatthāya.",
  "atk-s0404a5:14_6": "Dubbharatāyāti dupposanatthāya.",
  "atk-s0404a5:14_7": "No subharatāyāti na sukhaposanatthāya.",
  "atk-s0404a5:14_8": "Imasmiṁ sutte paṭhamavārena vaṭṭaṁ kathitaṁ,",
  "atk-s0404a5:14_9": "dutiyavārena vivaṭṭaṁ kathitaṁ.",
  "atk-s0404a5:14_10": "Iminā ca pana ovādena gotamī arahattaṁ pattāti.",
  "atk-s0404a5:15_0": "4. Dīghajāṇusuttavaṇṇanā",
  "atk-s0404a5:16_0": "54.",
  "atk-s0404a5:16_1": "Catutthe byagghapajjāti idamassa paveṇi nāma vasena ālapanaṁ.",
  "atk-s0404a5:16_2": "Tassa hi pubbapurisā byagghapathe jātāti tasmiṁ kule manussā byagghapajjāti vuccanti. Issatthenāti issāsakammena.",
  "atk-s0404a5:16_3": "Tatrupāyāyāti ‘‘imasmiṁ kāle idaṁ nāma kātuṁ vaṭṭatī’’ti jānane upāyabhūtāya.",
  "atk-s0404a5:16_4": "Vuddhasīlinoti vaḍḍhitasīlā vuddhasamācārā. Āyanti āgamanaṁ. Nāccogāḷhanti nātimahantaṁ. Nātihīnanti nātikasiraṁ.",
  "atk-s0404a5:16_5": "Pariyādāyāti gahetvā khepetvā.",
  "atk-s0404a5:16_6": "Tattha yassa vayato diguṇo āyo,",
  "atk-s0404a5:16_7": "tassa vayo āyaṁ pariyādātuṁ na sakkoti.",
  "atk-s0404a5:17_0": "‘‘Catudhā vibhaje bhoge, paṇḍito gharamāvasaṁ;",
  "atk-s0404a5:18_0": "Ekena bhoge bhuñjeyya, dvīhi kammaṁ payojaye;",
  "atk-s0404a5:19_0": "Catutthañca nidhāpeyya, āpadāsu bhavissatī’’ti. (dī. ni. 3.265) –",
  "atk-s0404a5:20_0": "Evaṁ paṭipajjato pana vayo āyaṁ pariyādātuṁ na sakkotiyeva.",
  "atk-s0404a5:21_0": "Udumbarakhādīvāti yathā udumbarāni khāditukāmena pakke udumbararukkhe cālite ekappahāreneva bahūni phalāni patanti,",
  "atk-s0404a5:21_1": "so khāditabbayuttakāni khāditvā itarāni bahutarāni pahāya gacchati,",
  "atk-s0404a5:21_2": "evamevaṁ yo āyato vayaṁ bahutaraṁ katvā vippakiranto bhoge paribhuñjati,",
  "atk-s0404a5:21_3": "so ‘‘udumbarakhādikaṁvāyaṁ kulaputto bhoge khādatī’’ti vuccati.",
  "atk-s0404a5:21_4": "Ajeṭṭhamaraṇanti anāyakamaraṇaṁ .",
  "atk-s0404a5:21_5": "Samaṁ jīvikaṁ kappetīti sammā jīvikaṁ kappeti.",
  "atk-s0404a5:21_6": "Samajīvitāti samajīvitāya jīvitā.",
  "atk-s0404a5:21_7": "Apāyamukhānīti vināsassa ṭhānāni.",
  "atk-s0404a5:22_0": "Uṭṭhātā kammadheyyesūti kammakaraṇaṭṭhānesu uṭṭhānavīriyasampanno. Vidhānavāti vidahanasampanno.",
  "atk-s0404a5:22_1": "Sotthānaṁ samparāyikanti sotthibhūtaṁ samparāyikaṁ.",
  "atk-s0404a5:22_2": "Saccanāmenāti buddhattāyeva buddhoti evaṁ avitathanāmena.",
  "atk-s0404a5:22_3": "Cāgo puññaṁ pavaḍḍhatīti cāgo ca sesapuññañca pavaḍḍhati.",
  "atk-s0404a5:22_4": "Imasmiṁ sutte saddhādayo missakā kathitā. Pañcamaṁ uttānameva.",
  "atk-s0404a5:23_0": "6. Bhayasuttavaṇṇanā",
  "atk-s0404a5:24_0": "56. Chaṭṭhe gabbhoti gabbhavāso.",
  "atk-s0404a5:24_1": "Diṭṭhadhammikāpīti sandiṭṭhikā gabbhavāsasadisā punapi manussagabbhā.",
  "atk-s0404a5:24_2": "Samparāyikāpīti ṭhapetvā manussagabbhe sesagabbhā.",
  "atk-s0404a5:24_3": "Ubhayaṁ ete kāmā pavuccantīti bhayañca dukkhañca, bhayañca rogo ca, bhayañca gaṇḍo ca, bhayañca sallañca, bhayañca saṅgo ca, bhayañca paṅko ca,",
  "atk-s0404a5:24_4": "bhayañca gabbho cāti evaṁ ubhayaṁ ete kāmā pavuccanti. Sātarūpenāti kāmasukhena. Palipathanti vaṭṭapalipathaṁ.",
  "atk-s0404a5:24_5": "Atikkammāti imasmiṁ ṭhāne vipassanaṁ vaḍḍhetvā assa bhikkhuno arahattappattabhāvo gahito.",
  "atk-s0404a5:24_6": "Evarūpaṁ pajaṁ jātijarūpetaṁ tīsu bhavesu phandamānaṁ avekkhatīti sutte vaṭṭaṁ kathetvā gāthāsu vivaṭṭaṁ kathitanti.",
  "atk-s0404a5:24_7": "Sattamaṭṭhamāni uttānatthāneva.",
  "atk-s0404a5:25_0": "9-10. Puggalasuttadvayavaṇṇanā",
  "atk-s0404a5:26_0": "59-60.",
  "atk-s0404a5:26_1": "Navame ujubhūtoti kāyavaṅkādīnaṁ abhāvena ujuko.",
  "atk-s0404a5:26_2": "Paññāsīlasamāhitoti paññāya ca sīlena ca samannāgato.",
  "atk-s0404a5:26_3": "Yajamānānanti dānaṁ dadantānaṁ.",
  "atk-s0404a5:26_4": "Puññapekkhānanti puññaṁ olokentānaṁ gavesantānaṁ . Opadhikanti upadhivipākaṁ,",
  "atk-s0404a5:26_5": "opadhibhūtaṁ ṭhānaṁ appamāṇaṁ.",
  "atk-s0404a5:26_6": "Dasame samukkaṭṭhoti ukkaṭṭho uttamo. Sattānanti sabbasattānaṁ. Sesaṁ sabbattha uttānamevāti.",
  "atk-s0404a5:27_0": "Gotamīvaggo chaṭṭho."
}