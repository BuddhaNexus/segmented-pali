{
  "tika-vin05t30:0_0": "30. Garubhaṇḍavinicchayakathā",
  "tika-vin05t30:1_0": "227.Garubhaṇḍānīti ettha ‘‘pañcimāni,",
  "tika-vin05t30:1_1": "bhikkhave,",
  "tika-vin05t30:1_2": "avissajjiyāni na vissajjetabbāni saṅghena vā gaṇena vā puggalena vā,",
  "tika-vin05t30:1_3": "vissajjitānipi avissajjitāni honti,",
  "tika-vin05t30:1_4": "yo vissajjeyya,",
  "tika-vin05t30:1_5": "āpatti thullaccayassā’’tiādinā (cūḷava.",
  "tika-vin05t30:1_6": "321) nayena dassitāni ārāmo ārāmavatthu,",
  "tika-vin05t30:1_7": "vihāro vihāravatthu,",
  "tika-vin05t30:1_8": "mañco pīṭhaṁ bhisi bimbohanaṁ,",
  "tika-vin05t30:1_9": "lohakumbhī lohabhāṇakaṁ lohavārako lohakaṭāhaṁ vāsi pharasu kuṭhārī kudālo nikhādanaṁ,",
  "tika-vin05t30:1_10": "valli veḷu muñjaṁ pabbajaṁ tiṇaṁ mattikā dārubhaṇḍaṁ mattikābhaṇḍanti imāni pañca garubhaṇḍāni nāma.",
  "tika-vin05t30:2_0": "Tattha (cūḷava. aṭṭha.",
  "tika-vin05t30:2_1": "321) ārāmo nāma pupphārāmo vā phalārāmo vā.",
  "tika-vin05t30:2_2": "Ārāmavatthu nāma tesaṁyeva ārāmānaṁ atthāya paricchinditvā ṭhapitokāso,",
  "tika-vin05t30:2_3": "tesu vā ārāmesu vinaṭṭhesu tesaṁ porāṇakabhūmibhāgo.",
  "tika-vin05t30:2_4": "Vihāro nāma yaṁ kiñci pāsādādi senāsanaṁ.",
  "tika-vin05t30:2_5": "Vihāravatthu nāma tassa patiṭṭhānokāso.",
  "tika-vin05t30:2_6": "Mañco nāma masārako bundikābaddho kuḷīrapādako āhaccapādakoti imesaṁ catunnaṁ mañcānaṁ aññataro.",
  "tika-vin05t30:2_7": "Pīṭhaṁ nāma masārakādīnaṁyeva catunnaṁ pīṭhānaṁ aññataraṁ.",
  "tika-vin05t30:2_8": "Bhisi nāma uṇṇabhisiādīnaṁ pañcannaṁ aññatarā.",
  "tika-vin05t30:2_9": "Bimbohanaṁ nāma rukkhatūlalatātūlapoṭakītūlānaṁ aññataraṁ.",
  "tika-vin05t30:2_10": "Lohakumbhī nāma kāḷalohena vā tambalohena vā yena kenaci lohena katakumbhī.",
  "tika-vin05t30:2_11": "Lohabhāṇakādīsupi eseva nayo.",
  "tika-vin05t30:2_12": "Ettha pana bhāṇakanti arañjaro vuccati.",
  "tika-vin05t30:2_13": "Vārakoti ghaṭo.",
  "tika-vin05t30:2_14": "Kaṭāhaṁ kaṭāhameva.",
  "tika-vin05t30:2_15": "Vāsiādīsu valliādīsu ca duviññeyyaṁ nāma natthi.",
  "tika-vin05t30:2_16": "Pañcāti ca rāsivasena vuttaṁ,",
  "tika-vin05t30:2_17": "sarūpavasena panetāni pañcavīsatividhāni honti.",
  "tika-vin05t30:2_18": "Vuttañhetaṁ –",
  "tika-vin05t30:3_0": "‘‘Dvisaṅgahāni dve honti, tatiyaṁ catusaṅgahaṁ;",
  "tika-vin05t30:4_0": "Catutthaṁ navakoṭṭhāsaṁ, pañcamaṁ aṭṭhabhedanaṁ.",
  "tika-vin05t30:5_0": "‘‘Iti pañcahi rāsīhi, pañcanimmalalocano;",
  "tika-vin05t30:6_0": "Pañcavīsavidhaṁ nātho, garubhaṇḍaṁ pakāsayī’’ti.",
  "tika-vin05t30:7_0": "Tatrāyaṁ vinicchayakathā –",
  "tika-vin05t30:7_1": "idañhi sabbampi garubhaṇḍaṁ senāsanakkhandhake ‘‘avissajjiya’’nti vuttaṁ,",
  "tika-vin05t30:7_2": "kīṭāgirivatthusmiṁ ‘‘avebhaṅgiya’’nti dassitaṁ,",
  "tika-vin05t30:7_3": "parivāre pana –",
  "tika-vin05t30:8_0": "‘‘Avissajjiyaṁ avebhaṅgiyaṁ,",
  "tika-vin05t30:9_0": "Pañca vuttā mahesinā;",
  "tika-vin05t30:10_0": "Vissajjentassa paribhuñjantassa anāpatti,",
  "tika-vin05t30:11_0": "Pañhāmesā kusalehi cintitā’’ti. (pari. 479) –",
  "tika-vin05t30:12_0": "Āgataṁ.",
  "tika-vin05t30:12_1": "Tasmā mūlacchejjavasena avissajjiyañca avebhaṅgiyañca,",
  "tika-vin05t30:12_2": "parivattanavasena pana vissajjentassa paribhuñjantassa ca anāpattīti evamettha adhippāyo veditabbo.",
  "tika-vin05t30:13_0": "228.",
  "tika-vin05t30:13_1": "Tatrāyaṁ anupubbikathā –",
  "tika-vin05t30:13_2": "idaṁ tāva pañcavidhampi cīvarapiṇḍapātabhesajjatthāya upanetuṁ na vaṭṭati,",
  "tika-vin05t30:13_3": "thāvarena ca thāvaraṁ,",
  "tika-vin05t30:13_4": "garubhaṇḍena ca garubhaṇḍaṁ parivattetuṁ vaṭṭati.",
  "tika-vin05t30:13_5": "Thāvare pana khettaṁ vatthu taḷākaṁ mātikāti evarūpaṁ bhikkhusaṅghassa vicāretuṁ vā sampaṭicchituṁ vā adhivāsetuṁ vā na vaṭṭati,",
  "tika-vin05t30:13_6": "kappiyakārakeheva vicāritato kappiyabhaṇḍaṁ vaṭṭati.",
  "tika-vin05t30:13_7": "Ārāmena pana ārāmaṁ ārāmavatthuṁ vihāraṁ vihāravatthunti imāni cattāripi parivattetuṁ vaṭṭati.",
  "tika-vin05t30:14_0": "Tatrāyaṁ parivattananayo –",
  "tika-vin05t30:14_1": "saṅghassa nāḷikerārāmo dūre hoti,",
  "tika-vin05t30:14_2": "kappiyakārakā bahutaraṁ khādanti,",
  "tika-vin05t30:14_3": "yampi na khādanti,",
  "tika-vin05t30:14_4": "tato sakaṭavetanaṁ datvā appameva āharanti,",
  "tika-vin05t30:14_5": "aññesaṁ pana tassa ārāmassa avidūre gāmavāsīnaṁ manussānaṁ vihārassa samīpe ārāmo hoti,",
  "tika-vin05t30:14_6": "te saṅghaṁ upasaṅkamitvā sakena ārāmena taṁ ārāmaṁ yācanti,",
  "tika-vin05t30:14_7": "saṅghena ‘‘ruccati saṅghassā’’ti apaloketvā sampaṭicchitabbo.",
  "tika-vin05t30:14_8": "Sacepi bhikkhūnaṁ rukkhasahassaṁ hoti,",
  "tika-vin05t30:14_9": "manussānaṁ pañca satāni,",
  "tika-vin05t30:14_10": "‘‘tumhākaṁ ārāmo khuddako’’ti na vattabbaṁ.",
  "tika-vin05t30:14_11": "Kiñcāpi hi ayaṁ khuddako,",
  "tika-vin05t30:14_12": "atha kho itarato bahutaraṁ āyaṁ deti.",
  "tika-vin05t30:14_13": "Sacepi samakameva deti,",
  "tika-vin05t30:14_14": "evampi icchiticchitakkhaṇe paribhuñjituṁ sakkāti gahetabbameva.",
  "tika-vin05t30:14_15": "Sace pana manussānaṁ bahutarā rukkhā honti,",
  "tika-vin05t30:14_16": "‘‘nanu tumhākaṁ bahutarā rukkhā’’ti vattabbaṁ.",
  "tika-vin05t30:14_17": "Sace ‘‘atirekaṁ amhākaṁ puññaṁ hotu,",
  "tika-vin05t30:14_18": "saṅghassa demā’’ti vadanti,",
  "tika-vin05t30:14_19": "jānāpetvā sampaṭicchituṁ vaṭṭati.",
  "tika-vin05t30:14_20": "Bhikkhūnaṁ rukkhā phaladhārino,",
  "tika-vin05t30:14_21": "manussānaṁ rukkhā na tāva phalaṁ gaṇhanti,",
  "tika-vin05t30:14_22": "kiñcāpi na gaṇhanti,",
  "tika-vin05t30:14_23": "‘‘na cirena gaṇhissantī’’ti sampaṭicchitabbameva.",
  "tika-vin05t30:14_24": "Manussānaṁ rukkhā phaladhārino,",
  "tika-vin05t30:14_25": "bhikkhūnaṁ rukkhā na tāva phalaṁ gaṇhanti,",
  "tika-vin05t30:14_26": "‘‘nanu tumhākaṁ rukkhā phaladhārino’’ti vattabbaṁ.",
  "tika-vin05t30:14_27": "Sace ‘‘gaṇhatha, bhante,",
  "tika-vin05t30:14_28": "amhākaṁ puññaṁ bhavissatī’’ti denti,",
  "tika-vin05t30:14_29": "jānāpetvā sampaṭicchituṁ vaṭṭati.",
  "tika-vin05t30:14_30": "Evaṁ ārāmena ārāmo parivattetabbo.",
  "tika-vin05t30:14_31": "Eteneva nayena ārāmavatthupi vihāropi vihāravatthupi ārāmena parivattetabbaṁ,",
  "tika-vin05t30:14_32": "ārāmavatthunā ca mahantena vā khuddakena vā ārāmaārāmavatthuvihāravihāravatthūni.",
  "tika-vin05t30:15_0": "Kathaṁ vihārena vihāro parivattetabbo?",
  "tika-vin05t30:15_1": "Saṅghassa antogāme gehaṁ hoti,",
  "tika-vin05t30:15_2": "manussānaṁ vihāramajjhe pāsādo hoti,",
  "tika-vin05t30:15_3": "ubhopi agghena samakā,",
  "tika-vin05t30:15_4": "sace manussā tena pāsādena taṁ gehaṁ yācanti,",
  "tika-vin05t30:15_5": "sampaṭicchituṁ vaṭṭati.",
  "tika-vin05t30:15_6": "Bhikkhūnaṁ ce mahagghataraṁ gehaṁ hoti,",
  "tika-vin05t30:15_7": "‘‘mahagghataraṁ amhākaṁ geha’’nti vutte ca ‘‘kiñcāpi mahagghataraṁ pabbajitānaṁ asāruppaṁ,",
  "tika-vin05t30:15_8": "na sakkā tattha pabbajitehi vasituṁ,",
  "tika-vin05t30:15_9": "idaṁ pana sāruppaṁ,",
  "tika-vin05t30:15_10": "gaṇhathā’’ti vadanti,",
  "tika-vin05t30:15_11": "evampi sampaṭicchituṁ vaṭṭati.",
  "tika-vin05t30:15_12": "Sace pana manussānaṁ mahagghaṁ hoti,",
  "tika-vin05t30:15_13": "‘‘nanu tumhākaṁ gehaṁ mahaggha’’nti vattabbaṁ. ‘‘Hotu, bhante,",
  "tika-vin05t30:15_14": "amhākaṁ puññaṁ bhavissati,",
  "tika-vin05t30:15_15": "gaṇhathā’’ti vutte pana sampaṭicchituṁ vaṭṭati.",
  "tika-vin05t30:15_16": "Evampi vihārena vihāro parivattetabbo.",
  "tika-vin05t30:15_17": "Eteneva nayena vihāravatthupi ārāmopi ārāmavatthupi vihārena parivattetabbaṁ,",
  "tika-vin05t30:15_18": "vihāravatthunā ca mahagghena vā appagghena vā vihāravihāravatthuārāmaārāmavatthūni.",
  "tika-vin05t30:15_19": "Evaṁ thāvarena thāvaraparivattanaṁ veditabbaṁ.",
  "tika-vin05t30:16_0": "Garubhaṇḍena garubhaṇḍaparivattane pana mañcapīṭhaṁ mahantaṁ vā hotu khuddakaṁ vā,",
  "tika-vin05t30:16_1": "antamaso caturaṅgulapādakaṁ gāmadārakehi paṁsvāgārakesu kīḷantehi katampi saṅghassa dinnakālato paṭṭhāya garubhaṇḍaṁ hoti.",
  "tika-vin05t30:16_2": "Sacepi rājarājamahāmattādayo ekappahāreneva mañcasataṁ vā mañcasahassaṁ vā denti,",
  "tika-vin05t30:16_3": "sabbe kappiyamañcā sampaṭicchitabbā,",
  "tika-vin05t30:16_4": "sampaṭicchitvā ‘‘vuḍḍhapaṭipāṭiyā saṅghikaparibhogena paribhuñjathā’’ti dātabbā,",
  "tika-vin05t30:16_5": "puggalikavasena na dātabbā.",
  "tika-vin05t30:16_6": "Atirekamañce bhaṇḍāgārādīsu paññapetvā pattacīvaraṁ nikkhipitumpi vaṭṭati.",
  "tika-vin05t30:16_7": "Bahisīmāya ‘‘saṅghassa demā’’ti dinnamañco saṅghattherassa vasanaṭṭhāne dātabbo.",
  "tika-vin05t30:16_8": "Tattha ce bahū mañcā honti,",
  "tika-vin05t30:16_9": "mañcena kammaṁ natthi.",
  "tika-vin05t30:16_10": "Yassa vasanaṭṭhāne kammaṁ atthi,",
  "tika-vin05t30:16_11": "tattha ‘‘saṅghikaparibhogena paribhuñjathā’’ti dātabbo.",
  "tika-vin05t30:16_12": "Mahagghena satagghanakena vā sahassagghanakena vā mañcena aññaṁ mañcasataṁ labhati,",
  "tika-vin05t30:16_13": "parivattetvā gahetabbaṁ.",
  "tika-vin05t30:16_14": "Na kevalaṁ mañcena mañcoyeva,",
  "tika-vin05t30:16_15": "ārāmaārāmavatthuvihāravihāravatthupīṭhabhisibimbohanānipi parivattetuṁ vaṭṭanti.",
  "tika-vin05t30:16_16": "Esa nayo pīṭhabhisibimbohanesupi.",
  "tika-vin05t30:16_17": "Etesu pana akappiyaṁ na paribhuñjitabbaṁ,",
  "tika-vin05t30:16_18": "kappiyaṁ saṅghikaparibhogena paribhuñjitabbaṁ.",
  "tika-vin05t30:16_19": "Akappiyaṁ vā mahagghaṁ kappiyaṁ vā parivattetvā vuttavatthūni gahetabbāni.",
  "tika-vin05t30:16_20": "Agarubhaṇḍupagaṁ pana bhisibimbohanaṁ nāma natthi.",
  "tika-vin05t30:17_0": "229.Lohakumbhī lohabhāṇakaṁ lohakaṭāhanti imāni tīṇi mahantāni vā hontu khuddakāni vā,",
  "tika-vin05t30:17_1": "antamaso pasatamattaudakagaṇhanakānipi garubhaṇḍāniyeva.",
  "tika-vin05t30:17_2": "Lohavārako pana kāḷalohatambalohavaṭṭalohakaṁsalohānaṁ yena kenaci kato sīhaḷadīpe pādagaṇhanako bhājetabbo.",
  "tika-vin05t30:17_3": "Pādo ca nāma magadhanāḷiyā pañcanāḷimattaṁ gaṇhāti ,",
  "tika-vin05t30:17_4": "tato atirekagaṇhanako garubhaṇḍaṁ.",
  "tika-vin05t30:17_5": "Imāni tāva pāḷiyaṁ āgatāni lohabhājanāni.",
  "tika-vin05t30:17_6": "Pāḷiyaṁ pana anāgatāni bhiṅgārapaṭiggahauḷauṅkadabbikaṭacchupātitaṭṭakasarakasamuggaaṅgārakapalladhūmakaṭacchuādīni",
  "tika-vin05t30:17_7": "khuddakāni vā mahantāni vā sabbāni garubhaṇḍāni.",
  "tika-vin05t30:17_8": "Patto ayathālakaṁ tambalohathālakanti imāni pana bhājanīyāni.",
  "tika-vin05t30:17_9": "Kaṁsalohavaṭṭalohabhājanavikati saṅghikaparibhogena vā gihivikaṭā vā vaṭṭati,",
  "tika-vin05t30:17_10": "puggalikaparibhogena na vaṭṭati.",
  "tika-vin05t30:17_11": "Kaṁsalohādibhājanaṁ saṅghassa dinnampi hi pārihāriyaṁ na vaṭṭati,",
  "tika-vin05t30:17_12": "gihivikaṭanīhāreneva paribhuñjitabbanti mahāpaccariyaṁ vuttaṁ.",
  "tika-vin05t30:18_0": "Ṭhapetvā pana bhājanavikatiṁ aññasmimpi kappiyalohabhaṇḍe añjanī añjanisalākā kaṇṇamalaharaṇī sūci paṇṇasūci",
  "tika-vin05t30:18_1": "khuddako pipphalako khuddakaṁ ārakaṇṭakaṁ kuñcikā tāḷaṁ kattarayaṭṭhi vedhako natthudānaṁ bhiṇḍivālo",
  "tika-vin05t30:18_2": "lohakūṭo lohakutti lohaguḷo lohapiṇḍi lohacakkalikaṁ aññampi vippakatalohabhaṇḍaṁ bhājanīyaṁ.",
  "tika-vin05t30:18_3": "Dhūmanettaphāladīparukkhadīpakapallakaolambakadīpaitthipurisatiracchānagatarūpakāni pana aññāni vā bhitticchadanakavāṭādīsu",
  "tika-vin05t30:18_4": "upanetabbāni antamaso lohakhilakaṁ upādāya sabbāni lohabhaṇḍāni garubhaṇḍāniyeva honti,",
  "tika-vin05t30:18_5": "attanā laddhānipi pariharitvā puggalikaparibhogena na paribhuñjitabbāni,",
  "tika-vin05t30:18_6": "saṅghikaparibhogena vā gihivikaṭāni vā vaṭṭanti.",
  "tika-vin05t30:18_7": "Tipubhaṇḍepi eseva nayo.",
  "tika-vin05t30:18_8": "Khīrapāsāṇamayāni taṭṭakasarakādīni garubhaṇḍāniyeva.",
  "tika-vin05t30:19_0": "Ghaṭako pana telabhājanaṁ vā pādagaṇhanakato atirekameva garubhaṇḍaṁ.",
  "tika-vin05t30:19_1": "Suvaṇṇarajatahārakūṭajātiphalikabhājanāni gihivikaṭānipi na vaṭṭanti,",
  "tika-vin05t30:19_2": "pageva saṅghikaparibhogena vā puggalikaparibhogena vā.",
  "tika-vin05t30:19_3": "Senāsanaparibhoge pana āmāsampi anāmāsampi sabbaṁ vaṭṭati.",
  "tika-vin05t30:20_0": "Vāsiādīsu yāya vāsiyā ṭhapetvā dantakaṭṭhacchedanaṁ vā ucchutacchanaṁ vā aññaṁ mahākammaṁ kātuṁ na sakkā,",
  "tika-vin05t30:20_1": "ayaṁ bhājanīyā.",
  "tika-vin05t30:20_2": "Tato mahantatarā yena kenaci ākārena katā vāsi garubhaṇḍameva.",
  "tika-vin05t30:20_3": "Pharasu pana antamaso vejjānaṁ sirāvedhanapharasupi garubhaṇḍameva.",
  "tika-vin05t30:20_4": "Kuṭhāriyaṁ pharasusadisoyeva vinicchayo.",
  "tika-vin05t30:20_5": "Yā pana āvudhasaṅkhepena katā,",
  "tika-vin05t30:20_6": "ayaṁ anāmāsā.",
  "tika-vin05t30:20_7": "Kudālo antamaso caturaṅgulamattopi garubhaṇḍameva.",
  "tika-vin05t30:20_8": "Nikhādanaṁ caturassamukhaṁ vā hotu doṇimukhaṁ vā vaṅkaṁ vā ujukaṁ vā,",
  "tika-vin05t30:20_9": "antamaso sammuñjanīdaṇḍakavedhanampi daṇḍabaddhaṁ ce,",
  "tika-vin05t30:20_10": "garubhaṇḍameva.",
  "tika-vin05t30:20_11": "Sammuñjanīdaṇḍakhaṇanakaṁ pana adaṇḍakaṁ phalamattameva.",
  "tika-vin05t30:20_12": "Yaṁ sakkā sipāṭikāya pakkhipitvā pariharituṁ,",
  "tika-vin05t30:20_13": "taṁ bhājanīyaṁ.",
  "tika-vin05t30:20_14": "Sikharampi nikhādaneneva saṅgahitaṁ.",
  "tika-vin05t30:20_15": "Yehi manussehi vihāre vāsiādīni dinnāni honti,",
  "tika-vin05t30:20_16": "te ce ghare daḍḍhe vā corehi vā vilutte ‘‘detha no, bhante,",
  "tika-vin05t30:20_17": "upakaraṇe,",
  "tika-vin05t30:20_18": "puna pākatike karissāmā’’ti vadanti, dātabbā.",
  "tika-vin05t30:20_19": "Sace āharanti,",
  "tika-vin05t30:20_20": "na vāretabbā,",
  "tika-vin05t30:20_21": "anāharantāpi na codetabbā.",
  "tika-vin05t30:21_0": "Kammāratacchakāracundakāranaḷakāramaṇikārapattabandhakānaṁ adhikaraṇimuṭṭhikasaṇḍāsatulādīni sabbāni",
  "tika-vin05t30:21_1": "lohamayaupakaraṇāni saṅghe dinnakālato paṭṭhāya garubhaṇḍāni.",
  "tika-vin05t30:21_2": "Tipukoṭṭakasuvaṇṇakāracammakāraupakaraṇesupi eseva nayo.",
  "tika-vin05t30:21_3": "Ayaṁ pana viseso –",
  "tika-vin05t30:21_4": "tipukoṭṭakaupakaraṇesupi tipucchedanakasatthakaṁ,",
  "tika-vin05t30:21_5": "suvaṇṇakāraupakaraṇesu suvaṇṇacchedanakasatthakaṁ,",
  "tika-vin05t30:21_6": "cammakāraupakaraṇesu kataparikammacammacchedanakakhuddakasatthakanti imāni bhājanīyabhaṇḍāni.",
  "tika-vin05t30:21_7": "Nahāpitatunnakāraupakaraṇesupi ṭhapetvā mahākattariṁ mahāsaṇḍāsaṁ mahāpipphalikañca sabbaṁ bhājanīyaṁ,",
  "tika-vin05t30:21_8": "mahākattariādīni garubhaṇḍāni.",
  "tika-vin05t30:22_0": "Valliādīsu vettavalliādikā yā kāci aḍḍhabāhuppamāṇā valli saṅghassa dinnā vā tatthajātakā vā rakkhitagopitā garubhaṇḍaṁ hoti,",
  "tika-vin05t30:22_1": "sā saṅghakamme ca cetiyakamme ca kate sace atirekā hoti,",
  "tika-vin05t30:22_2": "puggalikakammepi upanetuṁ vaṭṭati.",
  "tika-vin05t30:22_3": "Arakkhitā pana garubhaṇḍameva na hoti.",
  "tika-vin05t30:22_4": "Suttamakacivākanāḷikerahīracammamayā rajjukā vā yottāni vā vāke ca nāḷikerahīre ca vaṭṭetvā katā ekavaṭṭā",
  "tika-vin05t30:22_5": "vā dvivaṭṭā vā saṅghassa dinnakālato paṭṭhāya garubhaṇḍaṁ.",
  "tika-vin05t30:22_6": "Suttaṁ pana avaṭṭetvā dinnaṁ makacivākanāḷikerahīrā ca bhājanīyā.",
  "tika-vin05t30:22_7": "Yehi panetāni rajjukayottādīni dinnāni honti,",
  "tika-vin05t30:22_8": "te attano karaṇīyena harantā na vāretabbā.",
  "tika-vin05t30:23_0": "Yo koci antamaso aṭṭhaṅgulasūcidaṇḍakamattopi veḷu saṅghassa dinno vā tatthajātako vā rakkhitagopito garubhaṇḍaṁ,",
  "tika-vin05t30:23_1": "sopi saṅghakamme ca cetiyakamme ca kate atireko puggalikakamme ca dātuṁ vaṭṭati.",
  "tika-vin05t30:23_2": "Pādagaṇhanakatelanāḷi pana kattarayaṭṭhi upāhanadaṇḍako chattadaṇḍako chattasalākāti idamettha bhājanīyabhaṇḍaṁ.",
  "tika-vin05t30:23_3": "Daḍḍhagehamanussā gaṇhitvā gacchantā na vāretabbā.",
  "tika-vin05t30:23_4": "Rakkhitagopitaṁ veḷuṁ gaṇhantena samakaṁ vā atirekaṁ vā thāvaraṁ antamaso taṁagghanakavallikāyapi phātikammaṁ katvā gahetabbo,",
  "tika-vin05t30:23_5": "phātikammaṁ akatvā gaṇhantena tattheva vaḷañjetabbo.",
  "tika-vin05t30:23_6": "Gamanakāle saṅghike āvāse ṭhapetvā gantabbaṁ,",
  "tika-vin05t30:23_7": "asatiyā gahetvā gatena pahiṇitvā dātabbo.",
  "tika-vin05t30:23_8": "Desantaragatena sampattavihāro saṅghikāvāse ṭhapetabbo.",
  "tika-vin05t30:24_0": "Tiṇanti muñjañca pabbajañca ṭhapetvā avasesaṁ yaṁ kiñci tiṇaṁ.",
  "tika-vin05t30:24_1": "Yattha pana tiṇaṁ natthi,",
  "tika-vin05t30:24_2": "tattha paṇṇehi chādenti,",
  "tika-vin05t30:24_3": "tasmā paṇṇampi tiṇeneva saṅgahitaṁ.",
  "tika-vin05t30:24_4": "Iti muñjādīsu yaṁ kiñci muṭṭhippamāṇaṁ tiṇaṁ tālapaṇṇādīsu ca ekapaṇṇampi saṅghassa dinnaṁ vā tatthajātakaṁ",
  "tika-vin05t30:24_5": "vā bahārāme saṅghassa tiṇavatthuto jātatiṇaṁ vā rakkhitagopitaṁ garubhaṇḍaṁ hoti,",
  "tika-vin05t30:24_6": "tampi saṅghakamme ca cetiyakamme ca kate atirekaṁ puggalikakamme dātuṁ vaṭṭati,",
  "tika-vin05t30:24_7": "daḍḍhagehamanussā gahetvā gacchantā na vāretabbā.",
  "tika-vin05t30:24_8": "Aṭṭhaṅgulappamāṇopi rittapotthako garubhaṇḍameva.",
  "tika-vin05t30:25_0": "Mattikā pakatimattikā vā hotu pañcavaṇṇā vā sudhā vā sajjurasakaṅguṭṭhasilesādīsu vā yaṁ kiñci dullabhaṭṭhāne ānetvā dinnaṁ tatthajātakaṁ vā,",
  "tika-vin05t30:25_1": "rakkhitagopitaṁ tālaphalapakkamattaṁ garubhaṇḍaṁ hoti,",
  "tika-vin05t30:25_2": "tampi saṅghakamme ca cetiyakamme ca niṭṭhite atirekaṁ puggalikakamme ca dātuṁ vaṭṭati,",
  "tika-vin05t30:25_3": "hiṅguhiṅgulakaharitālamanosilañjanāni pana bhājanīyabhaṇḍāni.",
  "tika-vin05t30:26_0": "Dārubhaṇḍe ‘‘yo koci aṭṭhaṅgulasūcidaṇḍamattopi dārubhaṇḍako dārudullabhaṭṭhāne saṅghassa dinno vā tatthajātako vā rakkhitagopito,",
  "tika-vin05t30:26_1": "ayaṁ garubhaṇḍaṁ hotī’’ti kurundiyaṁ vuttaṁ.",
  "tika-vin05t30:26_2": "Mahāaṭṭhakathāyaṁ pana sabbampi dāruveḷucammapāsāṇādivikatiṁ dārubhaṇḍena saṅgaṇhitvā āsandikato paṭṭhāya dārubhaṇḍe vinicchayo vutto.",
  "tika-vin05t30:26_3": "Tatrāyaṁ nayo –",
  "tika-vin05t30:26_4": "āsandiko sattaṅgo bhaddapīṭhaṁ pīṭhikā ekapādakapīṭhaṁ āmaṇḍakavaṇṭakapīṭhaṁ phalakaṁ kocchaṁ palālapīṭhanti",
  "tika-vin05t30:26_5": "imesu tāva yaṁ kiñci khuddakaṁ vā hotu mahantaṁ vā,",
  "tika-vin05t30:26_6": "saṅghassa dinnaṁ garubhaṇḍaṁ hoti.",
  "tika-vin05t30:26_7": "Palālapīṭhena cettha kadalipattādipīṭhānipi saṅgahitāni.",
  "tika-vin05t30:26_8": "Byagghacammaonaddhampi vāḷarūpaparikkhittaṁ ratanaparisibbitaṁ kocchaṁ garubhaṇḍameva,",
  "tika-vin05t30:26_9": "vaṅkaphalakaṁ dīghaphalakaṁ cīvaradhovanaphalakaṁ ghaṭṭanaphalakaṁ ghaṭṭanamuggaro dantakaṭṭhacchedanagaṇṭhikā",
  "tika-vin05t30:26_10": "daṇḍamuggaro ambaṇaṁ rajanadoṇi udakapaṭicchako dārumayo vā dantamayo vā veḷumayo vā sapādakopi apādakopi",
  "tika-vin05t30:26_11": "samuggo mañjūsā pādagaṇhanakato atirekappamāṇo karaṇḍo udakadoṇi udakakaṭāhaṁ uḷuṅko kaṭacchu pānīyasarāvaṁ",
  "tika-vin05t30:26_12": "pānīyasaṅkhoti etesupi yaṁ kiñci saṅghe dinnaṁ garubhaṇḍaṁ.",
  "tika-vin05t30:26_13": "Saṅkhathālakaṁ pana bhājanīyaṁ,",
  "tika-vin05t30:26_14": "tathā dārumayo udakatumbo.",
  "tika-vin05t30:27_0": "Pādakathalikamaṇḍalaṁ dārumayaṁ vā hotu coḷapaṇṇādimayaṁ vā,",
  "tika-vin05t30:27_1": "sabbaṁ garubhaṇḍaṁ.",
  "tika-vin05t30:27_2": "Ādhārako pattapidhānaṁ tālavaṇṭaṁ bījanī caṅkoṭakaṁ pacchi yaṭṭhisammuñjanī muṭṭhisammuñjanīti etesupi yaṁ kiñci khuddakaṁ vā hotu mahantaṁ vā,",
  "tika-vin05t30:27_3": "dāruveḷupaṇṇacammādīsu yena kenaci kataṁ garubhaṇḍameva.",
  "tika-vin05t30:27_4": "Thambhatulāsopānaphalakādīsu dārumayaṁ vā pāsāṇamayaṁ vā yaṁ kiñci gehasambhārarūpaṁ yo koci kaṭasārako",
  "tika-vin05t30:27_5": "yaṁ kiñci bhūmattharaṇaṁ yaṁ kiñci akappiyacammaṁ,",
  "tika-vin05t30:27_6": "sabbaṁ saṅghe dinnaṁ garubhaṇḍaṁ,",
  "tika-vin05t30:27_7": "bhūmattharaṇaṁ kātuṁ vaṭṭati.",
  "tika-vin05t30:27_8": "Eḷakacammaṁ pana paccattharaṇagatikaṁ hoti,",
  "tika-vin05t30:27_9": "tampi garubhaṇḍameva.",
  "tika-vin05t30:27_10": "Kappiyacammāni bhājanīyāni.",
  "tika-vin05t30:27_11": "Kurundiyaṁ pana ‘‘sabbaṁ mañcappamāṇaṁ cammaṁ garubhaṇḍa’’nti vuttaṁ.",
  "tika-vin05t30:28_0": "Udukkhalaṁ musalaṁ suppaṁ nisadaṁ nisadapoto pāsāṇadoṇi pāsāṇakaṭāhaṁ turivemabhastādi sabbaṁ pesakārādibhaṇḍaṁ",
  "tika-vin05t30:28_1": "sabbaṁ kasibhaṇḍaṁ sabbaṁ cakkayuttakaṁ yānaṁ garubhaṇḍameva.",
  "tika-vin05t30:28_2": "Mañcapādo mañcaaṭanī pīṭhapādo pīṭhaaṭanī vāsipharasuādīnaṁ daṇḍāti etesu yaṁ kiñci vippakatatacchanakammaṁ aniṭṭhitameva bhājanīyaṁ,",
  "tika-vin05t30:28_3": "tacchitamaṭṭhaṁ pana garubhaṇḍaṁ hoti.",
  "tika-vin05t30:28_4": "Anuññātavāsiyā pana daṇḍo chattamuṭṭhipaṇṇaṁ kattarayaṭṭhi upāhanā araṇisahitaṁ dhammakaraṇo pādagaṇhanakato",
  "tika-vin05t30:28_5": "anatirittaṁ āmalakatumbaṁ āmalakaghaṭo lābukatumbaṁ lābughaṭo visāṇakatumbanti sabbamevetaṁ bhājanīyaṁ,",
  "tika-vin05t30:28_6": "tato mahantataraṁ garubhaṇḍaṁ.",
  "tika-vin05t30:28_7": "Hatthidanto vā yaṁ kiñci visāṇaṁ vā atacchitaṁ yathāgatameva bhājanīyaṁ.",
  "tika-vin05t30:28_8": "Tehi katamañcapādādīsu purimasadisoyeva vinicchayo.",
  "tika-vin05t30:28_9": "Tacchitaniṭṭhitopi hiṅgukaraṇḍako gaṇṭhikā vidho añjanī añjanīsalākā udakapuñchanīti idaṁ sabbaṁ bhājanīyameva.",
  "tika-vin05t30:29_0": "Mattikābhaṇḍe sabbaṁ manussānaṁ upabhogaparibhogaṁ ghaṭapīṭharādikulālabhājanaṁ pattakaṭāhaṁ aṅgārakaṭāhaṁ",
  "tika-vin05t30:29_1": "dhūmadānaṁ dīparukkhako dīpakapallikā cayaniṭṭhakā chadaniṭṭhakā thūpikāti saṅghassa dinnakālato paṭṭhāya",
  "tika-vin05t30:29_2": "garubhaṇḍaṁ,",
  "tika-vin05t30:29_3": "pādagaṇhanakato anatirittappamāṇo pana ghaṭako pattaṁ thālakaṁ kañcanako kuṇḍikāti idamettha bhājanīyabhaṇḍaṁ.",
  "tika-vin05t30:29_4": "Yathā ca mattikābhaṇḍe,",
  "tika-vin05t30:29_5": "evaṁ lohabhaṇḍepi kuṇḍikā bhājanīyakoṭṭhāsameva bhajatīti ayamettha anupubbikathā.",
  "tika-vin05t30:30_0": "Iti pāḷimuttakavinayavinicchayasaṅgahe",
  "tika-vin05t30:31_0": "Garubhaṇḍavinicchayakathā samattā."
}