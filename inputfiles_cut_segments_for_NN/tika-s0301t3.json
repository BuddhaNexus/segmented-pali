{
  "tika-s0301t3:0_0": "3. Kosalasaṁyuttaṁ",
  "tika-s0301t3:1_0": "1. Paṭhamavaggo",
  "tika-s0301t3:2_0": "1. Daharasuttavaṇṇanā",
  "tika-s0301t3:3_0": "112.Bhagavatāsaddhiṁ sammodīti bhagavato guṇe ajānanto kosalarājā attano khattiyamānena kevalaṁ bhagavatā saddhiṁ sammodi.",
  "tika-s0301t3:3_1": "Paṭhamāgate hi satthari tassa sammoditākāraṁ dassetuṁ ‘‘yathā’’tiādi vuttaṁ.",
  "tika-s0301t3:3_2": "Yathā khamanīyādīni pucchantoti yathā bhagavā ‘‘kacci te, mahārāja, khamanīyaṁ,",
  "tika-s0301t3:3_3": "kacci yāpanīya’’ntiādinā tena raññā saddhiṁ paṭhamaṁ pavattamodo ahosi pubbabhāsitāya,",
  "tika-s0301t3:3_4": "tadanukaraṇena evaṁ sopi rājā bhagavatā saddhiṁ samappavattamodo ahosīti yojanā.",
  "tika-s0301t3:3_5": "Taṁ pana samappavattamodanaṁ upamāya dassetuṁ ‘‘sītodakaṁ viyā’’tiādi vuttaṁ.",
  "tika-s0301t3:3_6": "Tattha sammoditanti saṁsanditaṁ ekībhāvanti sammodanakiriyāya samānataṁ ekarūpataṁ,",
  "tika-s0301t3:3_7": "khamanīyanti ‘‘idaṁ catucakkaṁ navadvāraṁ sarīrayantaṁ dukkhabahulatāya sabhāvato dussahaṁ,",
  "tika-s0301t3:3_8": "kacci khamituṁ sakkuṇeyya’’nti pucchati.",
  "tika-s0301t3:3_9": "Yāpanīyanti paccayāyattavuttikaṁ cirapabandhasaṅkhātāya yāpanāya kacci yāpetuṁ sakkuṇeyyaṁ.",
  "tika-s0301t3:3_10": "Sīsarogādiābādhābhāvena kacci appābādhaṁ.",
  "tika-s0301t3:3_11": "Dukkhajīvikābhāvena kacci appātaṅkaṁ.",
  "tika-s0301t3:3_12": "Taṁtaṁkiccakaraṇe uṭṭhānasukhatāya kacci lahuṭṭhānaṁ.",
  "tika-s0301t3:3_13": "Tadanurūpabalayogato kacci balaṁ.",
  "tika-s0301t3:3_14": "Sukhavihārasambhavena kacci phāsuvihāro atthīti tattha tattha kacci-saddaṁ yojetvā attho veditabbo. Balavappattā pīti pītiyeva. Taruṇapīti pāmojjaṁ.",
  "tika-s0301t3:3_15": "Sammodanaṁ janeti karotīti sammodanīyaṁ.",
  "tika-s0301t3:3_16": "Sammoditabbato sammodanīyanti imaṁ pana atthaṁ dassento ‘‘sammodituṁ yuttabhāvato’’ti āha.",
  "tika-s0301t3:3_17": "Saritabbabhāvatoti anussaritabbabhāvato.",
  "tika-s0301t3:3_18": "‘‘Saraṇīya’’nti vattabbe dīghaṁ katvā ‘‘sāraṇīya’’nti vuttaṁ.",
  "tika-s0301t3:4_0": "Suyyamānasukhatoti āpāthamadhurataṁ āha,",
  "tika-s0301t3:4_1": "anussariyamānasukhatoti vimaddaramaṇīyataṁ.",
  "tika-s0301t3:4_2": "Byañjanaparisuddhatāyāti sabhāvaniruttibhāvena tassā kathāya vacanacāturiyamāha,",
  "tika-s0301t3:4_3": "atthaparisuddhatāyāti atthassa nirupakkilesataṁ.",
  "tika-s0301t3:4_4": "Anekehi pariyāyehīti anekehi kāraṇehi.",
  "tika-s0301t3:4_5": "Adiṭṭhattāti upasaṅkamanavasena adiṭṭhattā.",
  "tika-s0301t3:4_6": "Guṇāguṇavasenāti guṇavasena gambhīrabhāvaṁ vā aguṇavasena uttānabhāvaṁ vā.",
  "tika-s0301t3:4_7": "Ovaṭṭikasāraṁ katvāti ovaṭṭikāya gahetabbasāravatthuṁ katvā.",
  "tika-s0301t3:4_8": "Lokanissaraṇabhavokkantipañhanti lokato nissaṭabhāvapañhañceva ādito bhavokkamanapañhañca.",
  "tika-s0301t3:4_9": "Satthu sammāsambuddhataṁ pucchanto hi ‘‘kiṁ bhavaṁ gotamo sabbalokato nissaṭo, sabbasattehi ca jeṭṭho’’ti? Pucchati nāma.",
  "tika-s0301t3:4_10": "Yathā hi satthu sammāsambuddhatāya lokato nissaṭatā viññāyati,",
  "tika-s0301t3:4_11": "evaṁ sabbasattehi jeṭṭhabhāvato seṭṭhabhāvato.",
  "tika-s0301t3:4_12": "Svāyamattho aggapasādasuttādīhi (itivu. 90; a. ni. 4.34) vibhāvetabbo.",
  "tika-s0301t3:4_13": "Kathaṁ pana sambuddhatā viññāyatīti? Aviparītadhammadesanato. Ayamettha saṅkhepo,",
  "tika-s0301t3:4_14": "vitthāro pana visuddhimaggasaṁvaṇṇanādīsu (visuddhi. mahāṭī. 1.124) vuttanayena veditabbo.",
  "tika-s0301t3:5_0": "Rājā satthu aviparītadhammadesanaṁ ajānanto tato evassa sammāsambodhiṁ asaddahanto ‘‘vuḍḍhataresupi cirapabbajitesu sammāsambuddhabhāve alabbhamāne tabbiparīte kathaṁ labbheyyā’’ti maññamāno ‘‘kiṁ pana bhavaṁ gotamo’’tiādiṁ vakkhati.",
  "tika-s0301t3:5_1": "Rājā attano laddhiyā na pucchati attano sammukhā tehi asammāsambuddhabhāvasseva paṭiññātattā.",
  "tika-s0301t3:5_2": "Yasmā te musāvāditāya attano upaṭṭhākādīnaṁ ‘‘buddhā maya’’nti paṭijāniṁsu,",
  "tika-s0301t3:5_3": "tasmā vuttaṁ ‘‘loke mahājanena gahitapaṭiññāvasena pucchatī’’ti. Svāyamattho āgamissati.",
  "tika-s0301t3:5_4": "Buddhasīhanādanti buddhānaṁ eva āveṇikaṁ sīhanādaṁ.",
  "tika-s0301t3:5_5": "Kāmaṁ maggañāṇapadaṭṭhānaṁ sabbaññutaññāṇaṁ,",
  "tika-s0301t3:5_6": "sambodhiñāṇe pana gahite taṁ atthato gahitameva hotīti vuttaṁ ‘‘sabbaññutaññāṇasaṅkhātaṁ sammāsambodhi’’nti.",
  "tika-s0301t3:6_0": "Pabbajjūpagamanenāti yāya kāyaci pabbajjāya upagamanamattena samaṇā, na samitapāpatāya.",
  "tika-s0301t3:6_1": "Jātivasenāti jātimattena brāhmaṇā, na bāhitapāpatāya.",
  "tika-s0301t3:6_2": "Pabbajitasamūhasaṅkhāto saṅghoti pabbajitasamūhatāmattena saṅgho,",
  "tika-s0301t3:6_3": "na niyyānikadiṭṭhivisuddhasīlasāmaññavasena saṁhatattāti adhippāyo.",
  "tika-s0301t3:6_4": "Etesaṁ atthīti etesaṁ sabbaññupaṭiññātānaṁ parivārabhūto atthi.",
  "tika-s0301t3:6_5": "Svevāti pabbajitasamūhasaṅkhāto eva.",
  "tika-s0301t3:6_6": "Keci pana ‘‘pabbajitasamūhavasena. Saṅghino,",
  "tika-s0301t3:6_7": "gahaṭṭhasamūhavasena gaṇino’’ti vadanti,",
  "tika-s0301t3:6_8": "taṁ tesaṁ matimattaṁ gaṇe eva loke saṅghasaddassa niruḷhattā.",
  "tika-s0301t3:6_9": "Ācārasikkhāpanavasenāti acelakavatacariyādi-ācārasikkhāpanavasena.",
  "tika-s0301t3:6_10": "Pākaṭāti saṅghīādibhāvena pakāsitā.",
  "tika-s0301t3:6_11": "‘‘Appicchā’’ti vatvā tattha labbhamānaṁ appicchataṁ dassetuṁ ‘‘apicchatāya vatthampi na nivāsentī’’ti vuttaṁ.",
  "tika-s0301t3:6_12": "Na hi tesu sāsanikesu viya santaguṇaniguhanā appicchā labbhatīti. Yasoti kittisaddo.",
  "tika-s0301t3:6_13": "Taranti etena saṁsāroghanti evaṁ sammatattā titthaṁ vuccati laddhīti āha ‘‘titthakarāti laddhikarā’’ti.",
  "tika-s0301t3:6_14": "Sādhusammatāti ‘‘sādhū’’ti sammatā,",
  "tika-s0301t3:6_15": "na sādhūhi sammatāti āha ‘‘santo…pe… puthujjanassā’’ti.",
  "tika-s0301t3:7_0": "Kappakolāhalanti kappato kolāhalaṁ,",
  "tika-s0301t3:7_1": "‘‘kappuṭṭhānaṁ bhavissatī’’ti devaputtehi ugghositamahāsaddo. Imeti pūraṇādayo.",
  "tika-s0301t3:7_2": "Buddhakolāhalanti devatāhi ghositaṁ buddhakolāhalaṁ.",
  "tika-s0301t3:7_3": "Payirupāsitvāti purisasutiparamparāya sutvā.",
  "tika-s0301t3:7_4": "Cintāmaṇivijjā nāma paracittajānāpanavijjā.",
  "tika-s0301t3:7_5": "Sā kevaṭṭasutte ‘‘maṇikā’’ti āgatā,",
  "tika-s0301t3:7_6": "ādi-saddena gandhārisambhavavijjādiṁ saṅgaṇhāti.",
  "tika-s0301t3:7_7": "Tattha gandhāriyā vikubbanaṁ dasseti. Attabhāveti sarīre. Rājusmāti rājatejo.",
  "tika-s0301t3:8_0": "Sukkadhammoti anavajjadhammo nikkilesatā.",
  "tika-s0301t3:8_1": "Idaṁ gahetvāti idaṁ parammukhā ‘‘mayaṁ buddhā’’ti vatvā attano sammukhā ‘‘na mayaṁ buddhā’’ti tehi vuttavacanaṁ gahetvā. Evamāhāti ‘‘yepi te,",
  "tika-s0301t3:8_2": "bho gotama…pe… navo ca pabbajjāyā’’ti evaṁ avoca.",
  "tika-s0301t3:8_3": "Attano paṭiññaṁ gahetvāti ‘‘na mayaṁ buddhā’’ti tesaṁ attano purato pavattitaṁ paṭiññaṁ gahetvā.",
  "tika-s0301t3:8_4": "Īdise ṭhāne kiṁ-saddo paṭisedhavācako hotīti vuttaṁ ‘‘kinti paṭikkhepavacana’’nti, kasmā paṭijānātīti attho?",
  "tika-s0301t3:9_0": "Na uññātabbāti na garahitabbā. Garahattho hi ayaṁ u-saddo.",
  "tika-s0301t3:9_1": "‘‘Daharo’’ti adhikatattā vakkhamānattā ca ‘‘khattiyoti rājakumāro’’ti vuttaṁ. Urasā gacchatīti urago, yo koci sappo,",
  "tika-s0301t3:9_2": "idha pana adhippetaṁ dassetuṁ ‘‘āsīviso’’ti āha.",
  "tika-s0301t3:9_3": "Sīlavantaṁ pabbajitaṁ dasseti sāmaññato ‘‘bhikkhū’’ti vadanto.",
  "tika-s0301t3:9_4": "Idha pana yasmā ‘‘bhavampi no gotamo’’tiādinā bhagavantaṁ uddissa kathaṁ samuṭṭhāpesi,",
  "tika-s0301t3:9_5": "tasmā bhagavā attānaṁ abbhantaraṁ akāsi.",
  "tika-s0301t3:9_6": "Yadipi viseso sāmaññajotanāya vibhāvito hoti,",
  "tika-s0301t3:9_7": "saṁsayuppattidīpakaṁ noti vuttaggahaṇaṁ pana taṁ paricchijjatīti.",
  "tika-s0301t3:9_8": "Tenāha ‘‘desanākusalatāyā’’tiādi.",
  "tika-s0301t3:9_9": "Idāni avaññāparibhave payogato vibhāvetuṁ ‘‘ettha cā’’tiādi vuttaṁ.",
  "tika-s0301t3:9_10": "Tattha acittīkatākāravasena avaññāya pākaṭabhāvo,",
  "tika-s0301t3:9_11": "vambhanavasena paribhavassāti adhippāyena kāyapayogavasena avaññā dassitā, vacīpayogavasena paribhavo,",
  "tika-s0301t3:9_12": "ubhayaṁ pana ubhayatthāpi pabhedato gahitaṁ,",
  "tika-s0301t3:9_13": "avaññaparibhavānaṁ dvinnampi ubhayattha pariggaho.",
  "tika-s0301t3:9_14": "Taṁ sabbampīti taṁ avaññādi sabbampi.",
  "tika-s0301t3:9_15": "Catūsupi taṁ na kātabbameva sampati āyatiñca anatthāvahattā.",
  "tika-s0301t3:10_0": "Tadatthadīpanāti tassa ādito vuttassa atthassa dīpanā.",
  "tika-s0301t3:10_1": "Visesatthadīpanāti tato visiṭṭhatthadīpanā .",
  "tika-s0301t3:10_2": "Khettānaṁ adhipatīti khattiyoti niruttinayena saddasiddhi veditabbā.",
  "tika-s0301t3:10_3": "Khettato vivādā satte tāyatīti khattiyoti lokiyā kathayanti. ‘‘Mahāsammato, khattiyo,",
  "tika-s0301t3:10_4": "rājā’’ti evamāgatesu imesu dutiyaṁ. Akkharanti samaññā.",
  "tika-s0301t3:10_5": "Sā hi udayabbayābhāvato ‘‘na kadāci kharatīti akkhara’’nti vuttā.",
  "tika-s0301t3:10_6": "Tenāha ‘‘nāmagottaṁ na jīratī’’ti.",
  "tika-s0301t3:10_7": "Jātisampannanti sampannajātiṁ ativisuddhajātiṁ.",
  "tika-s0301t3:10_8": "Tīṇi kulānīti brāhmaṇavessasuddakulāni.",
  "tika-s0301t3:10_9": "Atikkamitvāti attano jātisampattiyā abhibhavitvā.",
  "tika-s0301t3:11_0": "Kevalaṁ nāmapadaṁ vuttaṁ ākhyātapadaṁ apekkhatevāti āha ‘‘ṭhānaṁ hīti kāraṇaṁ vijjatī’’ti.",
  "tika-s0301t3:11_1": "Uddhaṭadaṇḍenāti samantato ubbhatena daṇḍena sāsanena,",
  "tika-s0301t3:11_2": "balavaṁ upakkamaṁ garukaṁ rājānampi.",
  "tika-s0301t3:11_3": "Taṁ khattiyaṁ parivajjeyyāti khattiyaṁ avaññāparibhavakaraṇato vajjeyya. Tenāha ‘‘na ghaṭṭeyyā’’ti.",
  "tika-s0301t3:12_0": "Uragassa ca nānāvidhavaṇṇaggahaṇe kāraṇaṁ vadati ‘‘yena yena hī’’tiādinā.",
  "tika-s0301t3:12_1": "Bahubhakkhanti mahābhakkhaṁ sabbabhakkhakhādakaṁ.",
  "tika-s0301t3:12_2": "Pāvakaṁ sodhanatthena asuddhassapi dahanena. Soti maggo.",
  "tika-s0301t3:12_3": "Kaṇho vattanī imassāti kaṇhavattanī. Mahanto aggikkhandho hutvā.",
  "tika-s0301t3:12_4": "Yāvabrahmalokappamāṇoti kappavuṭṭhānakāle araññe agginā gahite kālantare eva kaṭṭhatiṇarukkhādisambhavoti dassetuṁ ‘‘jāyanti tattha pārohā’’ti pāḷiyaṁ vuttanti dassento ‘‘tatthā’’tiādimāha.",
  "tika-s0301t3:13_0": "Ḍahituṁ na sakkoti paccakkosanādinā.",
  "tika-s0301t3:13_1": "Vinassanti samaṇatejasā vināsitattā.",
  "tika-s0301t3:13_2": "‘‘Na tassā’’ti ettha na-kāraṁ ‘‘vindare’’ti ettha ānetvā sambandhitabbanti āha ‘‘na vindantī’’ti.",
  "tika-s0301t3:13_3": "Vatthumattāvasiṭṭhoti ṭhānameva nesaṁ avasissati,",
  "tika-s0301t3:13_4": "sayaṁ pana sabbaso saha dhanena vinassantīti attho.",
  "tika-s0301t3:14_0": "‘‘Sammadeva samācare’’ti ettha yathā rājādīsu sammā samācareyya,",
  "tika-s0301t3:14_1": "taṁ vibhāgena dassento ‘‘khattiyaṁ tāvā’’tiādimāha. Taṁ suviññeyyameva.",
  "tika-s0301t3:14_2": "Tisso kulasampattiyoti khattiya-brāhmaṇagahapati-mahāsālakulāni vadati. Pañca rūpibrahmaloke,",
  "tika-s0301t3:14_3": "cattāro arūpībrahmaloketi evaṁ nava brahmaloke kammabhavavibhāgena,",
  "tika-s0301t3:14_4": "sesānaṁ gaṇanānaṁ upapattibhavavibhāgena.",
  "tika-s0301t3:15_0": "Abhikkantanti ativiya kamanīyaṁ.",
  "tika-s0301t3:15_1": "Sā panassā kantatā ativiya iṭṭhatāya manavaḍḍhanatāya sobhanatāyāti āha ‘‘atiiṭṭhaṁ atimanāpaṁ atisundaranti attho’’ti.",
  "tika-s0301t3:15_2": "‘‘Abhikkanta’’nti vacanaṁ apekkhitvā napuṁsakaniddeso,",
  "tika-s0301t3:15_3": "vacanaṁ pana bhagavato dhammadesanāti tathā vuttaṁ. Atthamattadassanaṁ vā etaṁ,",
  "tika-s0301t3:15_4": "tasmā atthavasena liṅgavibhattivipariṇāmo veditabbo. Dutiyapadepi eseva nayo.",
  "tika-s0301t3:16_0": "Adhomukhaṭhapitanti kenaci adhomukhaṁ ṭhapitaṁ.",
  "tika-s0301t3:16_1": "Heṭṭhāmukhajātanti sabhāveneva heṭṭhāmukhaṁ jātaṁ. Ugghāṭeyyāti vivaṭaṁ kareyya.",
  "tika-s0301t3:16_2": "Hatthe gahetvāti ‘‘puratthābhimukho uttarābhimukho vā gacchā’’tiādīni avatvā hatthe gahetvā nissandehaṁ katvā ‘‘esa maggo’’ti evaṁ vatvā ‘‘gacchā’’ti vadeyya.",
  "tika-s0301t3:16_3": "Kāḷapakkhacātuddasīti kāḷapakkhe cātuddasī.",
  "tika-s0301t3:16_4": "Nikkujjitaṁ ukkujjeyyāti ādheyyassa anādhārabhūtaṁ bhājanaṁ tassa ādhārabhāvāpādanavasena ukkujjeyya.",
  "tika-s0301t3:16_5": "Aññāṇassa abhimukhattā heṭṭhāmukhajātatāya saddhammavimukhaṁ,",
  "tika-s0301t3:16_6": "tato eva adhomukhabhāvena asaddhamme patitanti evaṁ padadvayaṁ yathārahaṁ yojetabbaṁ, na yathāsaṅkhayaṁ.",
  "tika-s0301t3:16_7": "Kāmaṁ kāmacchandādayopi paṭicchādakā,",
  "tika-s0301t3:16_8": "micchādiṭṭhi pana savisesaṁ paṭicchādikāti āha ‘‘micchādiṭṭhigahanapaṭicchanna’’nti.",
  "tika-s0301t3:16_9": "Tenāha bhagavā – ‘‘micchādiṭṭhiparamāhaṁ, bhikkhave, vajjaṁ vadāmī’’ti (a. ni. 1.310).",
  "tika-s0301t3:16_10": "Sabbāpāyagāmimaggo kummaggo ‘‘kucchito maggo’’ti katvā.",
  "tika-s0301t3:16_11": "Sammādiṭṭhiādīnaṁ ujupaṭipakkhatāya micchādiṭṭhiādayo aṭṭha micchattadhammā micchāmaggo.",
  "tika-s0301t3:16_12": "Teneva hi tadubhayapaṭipakkhataṁ sandhāya ‘‘saggamokkhamaggaṁ āvikarontenā’’ti vuttaṁ.",
  "tika-s0301t3:16_13": "Sappiādisannissayo padīpo na tathā ujjalo,",
  "tika-s0301t3:16_14": "yathā telasannissayoti telapajjotaggahaṇaṁ.",
  "tika-s0301t3:16_15": "Etehi pariyāyehīti etehi nikkujjitukkujjanapaṭicchannavivaraṇādiupamopamitabbappakārehi.",
  "tika-s0301t3:17_0": "Pasannākāranti pasannehi kātabbaṁ sakkāraṁ.",
  "tika-s0301t3:17_1": "Saraṇanti paṭisaraṇaṁ parāyaṇaṁ.",
  "tika-s0301t3:17_2": "Ajjatāti ajjāti padassa vaḍḍhanamattaṁ hettha tā-saddo yathā ‘‘devatā’’ti.",
  "tika-s0301t3:17_3": "Pāṇehi upetanti pāṇehi saha saraṇaṁ upetaṁ. ‘‘Yāva me pāṇā dharanti,",
  "tika-s0301t3:17_4": "tāva saraṇaṁ gatameva maṁ dhāretū’’ti āpāṇakoṭikaṁ attano saraṇagamanaṁ pavedeti. Tenāha ‘‘yāva me’’tiādi.",
  "tika-s0301t3:17_5": "Yaṁ panettha atthato avibhattaṁ, taṁ suviññeyyameva.",
  "tika-s0301t3:18_0": "Daharasuttavaṇṇanā niṭṭhitā.",
  "tika-s0301t3:19_0": "2. Purisasuttavaṇṇanā",
  "tika-s0301t3:20_0": "113.Purimasutteti purimasuttadesanāyaṁ.",
  "tika-s0301t3:20_1": "Tattha hi upasaṅkamantavelāya satthu guṇe ajānanto kevalaṁ sammodanaṁ karoti.",
  "tika-s0301t3:20_2": "Desanaṁ sutvā pana satthu guṇe ñatvā saraṇaṅgatattā idha imasmiṁ samāgame abhivādesi pañcapatiṭṭhitena vandi. Attānaṁ adhi ajjhattaṁ,",
  "tika-s0301t3:20_3": "avijahena attānaṁ adhikicca uddissa pavattadhammā ajjhattaṁ ekajjhaṁ gahaṇavasena,",
  "tika-s0301t3:20_4": "bhummatthe cetaṁ paccattavacanaṁ.",
  "tika-s0301t3:20_5": "Kāmañcāyaṁ ajjhattasaddo gocarajjhattavisayajjhattaajjhattajjhattesu pavattati.",
  "tika-s0301t3:20_6": "Te panettha na yujjantīti vuttaṁ ‘‘niyakajjhatta’’nti,",
  "tika-s0301t3:20_7": "niyakasaṅkhātaajjhattadhammesūti attho. Tenāha ‘‘attano santāne’’ti.",
  "tika-s0301t3:20_8": "Lubbhanalakkhaṇoti gijjhanalakkhaṇo,",
  "tika-s0301t3:20_9": "ārammaṇe daḷhaggahaṇasabhāvoti attho.",
  "tika-s0301t3:20_10": "Dussanalakkhaṇoti kujjhanalakkhaṇo, byāpajjanasabhāvoti attho.",
  "tika-s0301t3:20_11": "Muyhanalakkhaṇoti aññāṇalakkhaṇo,",
  "tika-s0301t3:20_12": "ārammaṇe sabhāvasammohabhāvoti attho.",
  "tika-s0301t3:20_13": "Viheṭhentīti atthanāsanaanatthuppādanehi vibādhenti.",
  "tika-s0301t3:20_14": "Tato eva yathā saggamaggesu na dissati,",
  "tika-s0301t3:20_15": "evaṁ karontīti āha ‘‘nāsenti vināsentī’’ti.",
  "tika-s0301t3:20_16": "Attani sambhūtāti santāne nibbattā.",
  "tika-s0301t3:21_0": "Purisasuttavaṇṇanā niṭṭhitā.",
  "tika-s0301t3:22_0": "3. Jarāmaraṇasuttavaṇṇanā",
  "tika-s0301t3:23_0": "114.Aññatrajarāmaraṇāti jarāmaraṇena vinā.",
  "tika-s0301t3:23_1": "Jarāmaraṇavirahito jāto nāma atthi nu khoti pucchati.",
  "tika-s0301t3:23_2": "Pāḷiyaṁ jātassāti paccatte sāmivacanaṁ.",
  "tika-s0301t3:23_3": "Mahāsālāti iminā ra-kārassa la-kāraṁ katvā ‘‘mahāsālā’’ti vuttanti dasseti yathā ‘‘puratthiyoti pulatthiyo’’ti.",
  "tika-s0301t3:23_4": "Mahāsārappattāti mahantaṁ vibhavasāraṁ pattā. Koṭisataṁ dhanaṁ, ayameva vā pāṭho.",
  "tika-s0301t3:23_5": "‘‘Kumbhaṁ nāma dasa ambaṇānī’’ti vadanti.",
  "tika-s0301t3:23_6": "Issarāti vibhavissariyena issarā.",
  "tika-s0301t3:23_7": "Suvaṇṇarajatabhājanādīnanti ādi-saddena vatthaseyyāvasathādiṁ saṅgaṇhāti.",
  "tika-s0301t3:23_8": "Asādhāraṇadhanānaṁ nidhānagatattā ‘‘anidhānagatassā’’ti vuttaṁ.",
  "tika-s0301t3:23_9": "Tuṭṭhikaraṇassāti pāsādasivikādisukhasādhanassa.",
  "tika-s0301t3:24_0": "Ārakā kilesehīti niruttinayena saddasiddhimāha.",
  "tika-s0301t3:24_1": "Ārakāti ca sabbaso samucchinnattā tehi dūreti attho. Rāgādīnaṁ hatattā, pāpakaraṇe rahābhāvato,",
  "tika-s0301t3:24_2": "anuttaradakkhiṇeyyatādipaccayā ca arahaṁ. Kāmañcāyaṁ saṁyuttavaṇṇanā,",
  "tika-s0301t3:24_3": "abhidhammanayo eva pana nippariyāyoti āha ‘‘cattāro āsavā’’ti brahmacariyavāsanti maggabrahmacariyavāsaṁ. Vuṭṭhāti vuṭṭhavanto.",
  "tika-s0301t3:24_4": "Catūhi maggehi karaṇīyanti paccekaṁ catūhi maggehi kattabbaṁ pariññāpahānasacchikiriyabhāvanābhisamayaṁ. Evaṁ gataṁ soḷasavidhaṁ hoti.",
  "tika-s0301t3:24_5": "Osīdāpanaṭṭhena bhārā viyāti bhārā.",
  "tika-s0301t3:24_6": "Tenāha ‘‘bhārā have pañcakkhandhā’’tiādi (saṁ. ni. 3.22).",
  "tika-s0301t3:24_7": "Attapaṭibaddhatāya attano avijahanato paramatthadesanāya ca paramattho arahattaṁ.",
  "tika-s0301t3:24_8": "Kāmañcāyamattho sabbasamiddhisasantatipariyāpanno anavajjadhammo sambhavati akuppasabhāvā,",
  "tika-s0301t3:24_9": "aparihānadhammesu pana aggabhūte arahatte sātisayo,",
  "tika-s0301t3:24_10": "na itaresūti ‘‘arahattasaṅkhāto’’tiādi vuttaṁ.",
  "tika-s0301t3:24_11": "Orambhāgiyuddhambhāgiyavibhāgaṁ dasavidhampi bhavesu saṁyojanaṁ kilesakammavipākavaṭṭapaccayo hutvā nissarituṁ appadānavasena bandhatīti bhavasaṁyojanaṁ.",
  "tika-s0301t3:24_12": "Satipi hi aññesaṁ tappakkhiyabhāvena vinā saṁyojanāni tesaṁ tappaccayabhāvo atthi,",
  "tika-s0301t3:24_13": "bhavaniyāmo orambhāgiyuddhambhāgiyasaṅgahitoti taṁtaṁbhavanibbattakakammaniyāmo ca hoti,",
  "tika-s0301t3:24_14": "na ca upacchinnasaṁyojanassa katānipi kammāni bhavaṁ nibbattentīti tesaṁyeva saṁyojanaṭṭho daṭṭhabbo.",
  "tika-s0301t3:24_15": "Sammākāraṇehi jānitvāti ñāyena dukkhādīsu so yathā jānitabbo; tathā jānitvā,",
  "tika-s0301t3:24_16": "pubbakālakiriyāvimuttā hi aparakālakiriyā ca yathā sambhavati,",
  "tika-s0301t3:24_17": "taṁ dassetuṁ ‘‘maggapaññāyā’’tiādi vuttaṁ.",
  "tika-s0301t3:25_0": "Bhijjanasabhāvo khaṇāyattattā.",
  "tika-s0301t3:25_1": "Nikkhipitabbasabhāvo maraṇadhammattā.",
  "tika-s0301t3:25_2": "Ayaṁ kāyo usmāyuviññāṇāpagamo chaḍḍanīyadhammo, yasmiṁ yaṁ patiṭṭhitaṁ,",
  "tika-s0301t3:25_3": "taṁ tassa santānagatavippayuttanti katvā vattabbataṁ arahatīti āha ‘‘khīṇāsavassa hi ajīraṇadhammopi atthī’’tiādi.",
  "tika-s0301t3:25_4": "Tenāha bhagavā ‘‘imasmiṁyeva byāmamatte kaḷevare sasaññimhi samanake lokañca paññapemi lokasamudayañca lokanirodhañcā’’tiādi (saṁ. ni. 1.107; a. ni. 4.45). Assa khīṇāsavassa,",
  "tika-s0301t3:25_5": "‘‘jīraṇadhamma’’nti yathāvuttaṁ ajīraṇadhammaṁ ṭhapetvā jīraṇadhammaṁ dassento ‘‘tesaṁpāyaṁ kāyo bhedanadhammo’’ti evamāha.",
  "tika-s0301t3:25_6": "Jaraṁ pattasseva hissa bhedananikkhipitabbatāniyate atthe suttadesanā pavattā.",
  "tika-s0301t3:25_7": "Atthassa uppatti aṭṭhuppatti,",
  "tika-s0301t3:25_8": "sā etassa atthīti aṭṭhuppattiko. Kira-saddo anussavattho, tena anussavāgatoyamattho, na aṭṭhakathāgatoti dīpeti. Tenāha ‘‘vadantī’’ti.",
  "tika-s0301t3:25_9": "Yenāyaṁ attho hetunā aṭṭhuppattiko,",
  "tika-s0301t3:25_10": "taṁ dassetuṁ ‘‘sivikasālāyaṁ nisīditvā kathita’’nti vuttaṁ.",
  "tika-s0301t3:25_11": "‘‘Viharati jetavane’’ti nidānavacanena yathā na virujjhati, tathā veditabbaṁ.",
  "tika-s0301t3:25_12": "Nanu imassa suttassa pucchāvasiko nikkhepoti? Saccametaṁ,",
  "tika-s0301t3:25_13": "suttekadesaṁ pana sandhāya aṭṭhuppattikatāvacanaṁ.",
  "tika-s0301t3:25_14": "Keci pana ‘‘yānaṁ āruhitvā rājā āgato,",
  "tika-s0301t3:25_15": "rañño ārohanīyarathaṁ dassetvā vutta’’ntipi vadanti.",
  "tika-s0301t3:26_0": "Sarīre pheṇapiṇḍasame kiṁ vattabbaṁ?",
  "tika-s0301t3:26_1": "Sabbhi saddhinti sādhūhi saha pavedayanti.",
  "tika-s0301t3:26_2": "Na hi kadāci sādhūnaṁ sādhūhi saha kattabbā honti,",
  "tika-s0301t3:26_3": "tasmā sīdanasabhāvānaṁ kilesānaṁ bhijjanappattattā nibbānaṁ sabbhīti vuccati.",
  "tika-s0301t3:26_4": "Purimapadassāti ‘‘satañca dhammo na jaraṁ upetī’’ti padassa.",
  "tika-s0301t3:26_5": "Kāraṇaṁ dassento byatirekavasena.",
  "tika-s0301t3:26_6": "Sataṁ dhammo nibbānaṁ kilesehi saṁsīdanabhijjanasabhāvo na hoti,",
  "tika-s0301t3:26_7": "tasmā taṁ āgamma jaraṁ na upeti. Kilesā pana tannimittakā,",
  "tika-s0301t3:26_8": "evamayaṁ vuttakāraṇato jaraṁ na upetīti. Tenāha ‘‘ida’’ntiādi.",
  "tika-s0301t3:26_9": "Sundarādhivacanaṁ vā etaṁ ‘‘sabbhī’’ti padaṁ apāpatādīpanato, sabbhidhammabhūtanti attho.",
  "tika-s0301t3:26_10": "Tenāha ‘‘virāgo tesaṁ aggamakkhāyati (itivu. 90; a. ni. 4.34),",
  "tika-s0301t3:26_11": "na tena dhammena samatthi kiñcī’’ti (khu. pā. 6.4; su. ni. 227) ca.",
  "tika-s0301t3:27_0": "Jarāmaraṇasuttavaṇṇanā niṭṭhitā.",
  "tika-s0301t3:28_0": "4. Piyasuttavaṇṇanā",
  "tika-s0301t3:29_0": "115.Rahasi gatassāti janasambādhato apakkantassa.",
  "tika-s0301t3:29_1": "Nilīnassa teneva janavivekena ekamantaṁ nisajjāya ekībhāvena paṭisallīnassa viya. Tenāha ‘‘ekībhūtassā’’ti.",
  "tika-s0301t3:29_2": "Sabbaññubhāsitaṁ karonto āha tassa vacanaṁ ‘‘evameta’’nti sampaṭicchitvā tassa vacanaṁ tathāpaccanubhāsanto.",
  "tika-s0301t3:29_3": "Antakenādhipannattā eva khettavatthuhiraññasuvaṇṇādi mānusaṁ bhavaṁ jahato. Anuganti anugataṁ, tameva anugāmīti attho.",
  "tika-s0301t3:29_4": "Nicayanti uparūpari vaḍḍhiyā nicitabhūtaṁ.",
  "tika-s0301t3:29_5": "Samparāyikanti samparāya hitaṁ.",
  "tika-s0301t3:30_0": "Piyasuttavaṇṇanā niṭṭhitā.",
  "tika-s0301t3:31_0": "5. Attarakkhitasuttavaṇṇanā",
  "tika-s0301t3:32_0": "116.Pīdahananti saṁyamanaṁ.",
  "tika-s0301t3:32_1": "Kammapathabhedaṁ appattassāti supinakālo viya pavattimattatāya kammapathavisesaṁ agatassa. Kammassāti akusalakammassa.",
  "tika-s0301t3:32_2": "Saṁvaranti saṁvarabhāvaṁ dasseti,",
  "tika-s0301t3:32_3": "itarassa pana saṁvarabhāvo purimehi tīhi padehi dassitovāti.",
  "tika-s0301t3:32_4": "Ottappampi gahitameva tadavinābhāvato.",
  "tika-s0301t3:32_5": "Na hi pāpajigucchanaṁ pāpautrāsarahitaṁ,",
  "tika-s0301t3:32_6": "utrāso vā pāpajigucchanarahito atthīti.",
  "tika-s0301t3:33_0": "Attarakkhitasuttavaṇṇanā niṭṭhitā.",
  "tika-s0301t3:34_0": "6. Appakasuttavaṇṇanā",
  "tika-s0301t3:35_0": "117.",
  "tika-s0301t3:35_1": "Uḷārasaddo seṭṭhe bahuke ca dissatīti āha ‘‘paṇīte ca bahuke cā’’ti.",
  "tika-s0301t3:35_2": "Mānamajjanenāti mānavasena madappattiyā.",
  "tika-s0301t3:35_3": "Atikkamanti sādhumariyādavītikkamalakkhaṇaṁ dosaṁ. Kūṭo pāso.",
  "tika-s0301t3:36_0": "Appakasuttavaṇṇanā niṭṭhitā.",
  "tika-s0301t3:37_0": "7. Aḍḍakaraṇasuttavaṇṇanā",
  "tika-s0301t3:38_0": "118.",
  "tika-s0301t3:38_1": "Yasmā kāmanimittaṁ satto sampajānamusā bhāsati,",
  "tika-s0301t3:38_2": "tasmā kāmā tassa patiṭṭhā paccayo kāraṇanti āha ‘‘kāmahetū’’tiādi.",
  "tika-s0301t3:38_3": "Bhadramukhasīsena viṭaṭubhaṁ bhadropacārena upacaratīti attho,",
  "tika-s0301t3:38_4": "vinicchayo karīyati etthāti aḍḍakaraṇaṁ, vinicchayaṭṭhānaṁ. Khippanti kūṭaṁ, macchakhippantipi vaṭṭati.",
  "tika-s0301t3:38_5": "Oḍḍitanti oḍḍanavasena phalaṁ pāpitaṁ.",
  "tika-s0301t3:39_0": "Aḍḍakaraṇasuttavaṇṇanā niṭṭhitā.",
  "tika-s0301t3:40_0": "8. Mallikāsuttavaṇṇanā",
  "tika-s0301t3:41_0": "119.‘‘Kasmā pucchatī’’ti?",
  "tika-s0301t3:41_1": "Pucchākāraṇaṁ codetvā samudayato paṭṭhāya dassetuṁ ‘‘ayaṁ kira mallikā’’tiādi vuttaṁ.",
  "tika-s0301t3:41_2": "Mālārāmaṁ gantvāti attano pitu mālārāmaṁ rakkhaṇatthañceva avasesapupphaggahaṇatthañca gantvā.",
  "tika-s0301t3:41_3": "Kāsigāmeti kāsiraṭṭhassa gāme.",
  "tika-s0301t3:41_4": "So kira gāmo mahākosalarājena attano dhītuyā patigharaṁ gacchantiyā pupphamūlatthāya dinno, taṁnimittaṁ. Bhāgineyyena ajātasattunā. Tassāti rañño pasenadissa. Sāti mallikā.",
  "tika-s0301t3:41_5": "Nivattitunti tassā dhammatāya nivattituṁ tassā vacanaṁ paṭikkhipituṁ.",
  "tika-s0301t3:41_6": "Nevajjhagāti vattamānatthe atītavacananti āha ‘‘nādhigacchatī’’ti.",
  "tika-s0301t3:41_7": "Puthu attāti tesaṁ sattānaṁ attā.",
  "tika-s0301t3:42_0": "Mallikāsuttavaṇṇanā niṭṭhitā.",
  "tika-s0301t3:43_0": "9. Yaññasuttavaṇṇanā",
  "tika-s0301t3:44_0": "120.Thūṇanti yaññūpatthambhaṁ.",
  "tika-s0301t3:44_1": "Upanītāni yaññaṁ yajituṁ ārambhāya. Ettāvatāti ‘‘idha,",
  "tika-s0301t3:44_2": "bhante…pe… rudamānā parikammāni karontī’’ti ettakena pāṭhena.",
  "tika-s0301t3:44_3": "Sanniṭṭhānanti ‘‘naṁ itthiṁ labhissāmi nu kho,",
  "tika-s0301t3:44_4": "na nu kho labhissāmī’’ti nicchayaṁ avindanto na ñāyanto.",
  "tika-s0301t3:44_5": "Pheṇuddehakanti yathā yattha kuthite pheṇaṁ uddehati na upadhīyati,",
  "tika-s0301t3:44_6": "evaṁ anekavāraṁ pheṇaṁ uṭṭhāpetvā.",
  "tika-s0301t3:44_7": "Taṁ divasanti tasmiṁ raññā niddaṁ alabhitvā dukkhaseyyadivase.",
  "tika-s0301t3:44_8": "Ālokaṁ oloketvāti lohakumbhimukhavaṭṭisīse patte tattha mahantaṁ ālokaṁ oloketvā.",
  "tika-s0301t3:44_9": "Attāno vacanaṁ rañño pavattiñāpanatthaṁ.",
  "tika-s0301t3:44_10": "Mahāsaddo udapādi ‘‘evarūpaṁ yaññaṁ rājā kārāpetī’’ti. Vattukāmo ahosi,",
  "tika-s0301t3:44_11": "vattuñca pana avisahanto ‘‘sa’’ iti vatvā lohakumbhiyaṁ nimuggo.",
  "tika-s0301t3:44_12": "Imaṁ gāthaṁ vattukāmo ahosīti ayaṁ panettha sambandho. Esa nayo sesapadadvayepi.",
  "tika-s0301t3:44_13": "Dhammabheriṁ carāpesuṁ ‘‘koci kañci pāṇaṁ mā hanatū’’ti.",
  "tika-s0301t3:44_14": "So itthisāmiko puriso sotāpattiphale patiṭṭhahi attano upanissayasampattiyā sattu ca desanāvilāsasampattiyā,",
  "tika-s0301t3:44_15": "rājā pana mahābodhinirujjhanasabhāvattā kiñci visesaṁ nādhigacchi.",
  "tika-s0301t3:45_0": "Saṅgahavatthūnīti lokassa saṅgahakāraṇāni.",
  "tika-s0301t3:45_1": "Nipphannasassato navabhāge kassakassa datvā raññaṁ ekabhāgaggahaṇaṁ dasamabhāgaggahaṇaṁ.",
  "tika-s0301t3:45_2": "Evaṁ kassakā haṭṭhatuṭṭhā sassāni sampādentīti āha ‘‘sassasampādane medhāvitāti attho’’ti.",
  "tika-s0301t3:45_3": "Tato orabhāge kira chabhāgaggahaṇaṁ jātaṁ.",
  "tika-s0301t3:45_4": "Chamāsikanti channaṁ channaṁ māsānaṁ pahonakaṁ.",
  "tika-s0301t3:45_5": "Pāsetīti pāsagate viya karoti.",
  "tika-s0301t3:45_6": "Vācāya piyassa piyakarassa kammaṁ vācāpeyyaṁ.",
  "tika-s0301t3:45_7": "Sabbaso raṭṭhassa iddhādibhāvato khemaṁ. Nirabbudaṁ coriyābhāvato.",
  "tika-s0301t3:45_8": "Idañhi raṭṭhaṁ acoriyaṁ niraggaḷanti vuccati apārutagharabhāvato.",
  "tika-s0301t3:46_0": "Uddhaṁmūlakaṁ katvāti ummūlaṁ katvā.",
  "tika-s0301t3:46_1": "Dvīhi pariyaññehīti mahāyaññassa pubbabhāge pacchā ca pavattetabbehi dvīhi parivārayaññehi.",
  "tika-s0301t3:46_2": "Sattavīsati…pe… nassāti sattavīsādhikānaṁ tiṇṇaṁ pasusatānaṁ dvāvīsatiyā assādīhi ca saṭṭhiadhikadvisataāraññakapasūhi ca saddhiṁ sampiṇḍitānaṁ pana navādhikachasatapasūnaṁ māraṇena bheravassa pāpabhīrukānaṁ bhayāvahassa. Tathā hi vadanti –",
  "tika-s0301t3:47_0": "‘‘Chasatāni niyujjanti, pasūnaṁ majjhime hani,",
  "tika-s0301t3:48_0": "Assamedhassa yaññassa, adhikāni navāpi cā’’ti.",
  "tika-s0301t3:49_0": "Sammanti yugacchidde pakkhipitabbadaṇḍakaṁ. Pāsentīti khipanti.",
  "tika-s0301t3:49_1": "Saṁhārimehīti sakaṭehi vahitabbehi yūpehi.",
  "tika-s0301t3:49_2": "Pubbe kira eko rājā sammāpāsaṁ yajanto sarassatinadītīre pathaviyā vivare dinne nimuggoyeva ahosi.",
  "tika-s0301t3:49_3": "Andhabālabrāhmaṇā gatānugatigatā ‘‘ayaṁ tassa saggagamanamaggo’’ti saññāya tattha sammāpāsayaññaṁ paṭṭhapenti.",
  "tika-s0301t3:49_4": "Tena vuttaṁ ‘‘nimuggokāsato pabhutī’’ti. Ayūpo appakadivaso yāgo,",
  "tika-s0301t3:49_5": "sayūpo bahudivasaṁ sādheyyo satrayāgo.",
  "tika-s0301t3:49_6": "Mantapadābhisaṅkhatānaṁ sappimadhūnaṁ vājamiti samaññā,",
  "tika-s0301t3:49_7": "hiraññasuvaṇṇagomahiṁ sādisattarasakadakkhiṇassa.",
  "tika-s0301t3:49_8": "Sāragabbhakoṭṭhāgārādīsu natthettha aggaḷanti niraggaḷo.",
  "tika-s0301t3:49_9": "Tattha kira yaññe attano sāpateyyaṁ anavasesato anigūhitvā niyyātīyati.",
  "tika-s0301t3:49_10": "Mahārambhāti bahupasughātakammā.",
  "tika-s0301t3:49_11": "Aṭṭhakathāyaṁ pana ‘‘vividhā yattha haññare’’ti vakkhamānattā ‘‘mahākiccā’’ti attho vutto,",
  "tika-s0301t3:49_12": "idha ‘‘mahārambhāti papañcavasena ajeḷakā’’tiādi vuttanti ‘‘bahupasughātakammā’’ti attho vutto.",
  "tika-s0301t3:49_13": "Nirārambhāti etthāpi vuttanayena attho veditabbo. Anugataṁ kulanti anukulaṁ,",
  "tika-s0301t3:49_14": "kulānugatanti attho veditabbo.",
  "tika-s0301t3:49_15": "Tenāha ‘‘yaṁ niccabhattādi…pe… attho’’ti.",
  "tika-s0301t3:50_0": "Yaññasuttavaṇṇanā niṭṭhitā.",
  "tika-s0301t3:51_0": "10. Bandhanasuttavaṇṇanā",
  "tika-s0301t3:52_0": "121.Idanti ‘‘idha, bhante’’tiādikaṁ vacanaṁ.",
  "tika-s0301t3:52_1": "Te bhikkhū ārocesunti sambandho.",
  "tika-s0301t3:52_2": "Tesūti tesu raññā bandhāpitamanussesu.",
  "tika-s0301t3:52_3": "Sukatakāraṇanti sukāraṇakiriyaṁ ārocesuṁ,",
  "tika-s0301t3:52_4": "na kevalaṁ tesaṁ manussānaṁ bandhāpitabhāvaṁ .",
  "tika-s0301t3:52_5": "Idāni tamatthaṁ vitthārato dassetuṁ ‘‘rañño kirā’’tiādi vuttaṁ. Aṭṭhavaṅkoti aṭṭhaṁso.",
  "tika-s0301t3:52_6": "Antogharacārinoti antepuravāsino.",
  "tika-s0301t3:53_0": "Ukkaṭṭheti yuddhe. Mantīsūti guttamantīsu. Akutūhalanti saññataṁ. Piyanti piyāyitabbaṁ.",
  "tika-s0301t3:53_1": "Annapānamhi madhure abhutte uppanne.",
  "tika-s0301t3:53_2": "Attheti atthe kicce jāte thiranti na kathenti kāyabalamattena apanetuṁ sakkuṇeyyattā.",
  "tika-s0301t3:53_3": "Suṭṭhu rattarattāti ativiya rattā eva hutvā rattā.",
  "tika-s0301t3:53_4": "Sārattenāti sārabhāvena sārabhāvasaññāya.",
  "tika-s0301t3:53_5": "Ohārinanti heṭṭhā haraṇasīlanti āha ‘‘catūsu apāyesu ākaḍḍhanaka’’nti. Sithilanti sithilākāraṁ, na pana sithilaṁ.",
  "tika-s0301t3:53_6": "Tenāha bhagavā ‘‘duppamuñca’’nti.",
  "tika-s0301t3:54_0": "Bandhanasuttavaṇṇanā niṭṭhitā.",
  "tika-s0301t3:55_0": "Paṭhamavaggavaṇṇanā niṭṭhitā.",
  "tika-s0301t3:56_0": "2. Dutiyavaggo",
  "tika-s0301t3:57_0": "1. Sattajaṭilasuttavaṇṇanā",
  "tika-s0301t3:58_0": "122.Pubbārāmasaṅkhāteti sāvatthinagarassa pubbadisāya katattā pubbārāmeti saṅkhaṁ gate.",
  "tika-s0301t3:58_1": "Tatrāti ‘‘migāramātuyā pāsāde’’ti tasmiṁ saṁkhittavacane.",
  "tika-s0301t3:58_2": "Ayaṁ idāni vuccamānā anupubbikathā ādito paṭṭhāya anukkamakathā.",
  "tika-s0301t3:58_3": "Patthanaṁ akāsi tassa bhagavato aggupaṭṭhāyikaṁ ekaṁ upāsikaṁ disvā taṁ ṭhānantaraṁ ākaṅkhantī.",
  "tika-s0301t3:58_4": "Meṇḍakaputtassāti meṇḍakaseṭṭhiputtassa.",
  "tika-s0301t3:58_5": "Mātiṭṭhāneṭhapesi tassā upakāraṁ garubhāvañca disvā.",
  "tika-s0301t3:58_6": "Tāya kārite pāsādeti tāya mahāupāsikāya mahālatāpasādhanaṁ vissajjetvā navahi koṭīhi karīsamatte bhūmibhāge kārite sahassagabbhapaṭimaṇḍite pāsāde.",
  "tika-s0301t3:59_0": "Parūḷhakacchāti parūḷhakacchalomā.",
  "tika-s0301t3:59_1": "Kamaṇḍalughaṭikādiṁ pabbajitaparikkhāraṁ.",
  "tika-s0301t3:59_2": "Naggabhogganissirikānanti naggānañceva bhoggānañca nissirikānañca.",
  "tika-s0301t3:59_3": "Te hi anivatthavatthatāya naggā ceva,",
  "tika-s0301t3:59_4": "acelakavatādinā bhoggasarīratāya bhoggā, sobhārahitatāya nissirikā ca.",
  "tika-s0301t3:59_5": "Attanā diṭṭhasutaṁpaṭicchādetvā na katheyyunti akāraṇametaṁ tesaṁ raññā payuttacarapurisabhāvato.",
  "tika-s0301t3:59_6": "Evaṁ kate pana te ‘‘aññepi pabbajitā atthīti ayaṁ jānātī’’ti maññeyyunti kohaññacitto evaṁ akāsīti sakkā viññātuṁ.",
  "tika-s0301t3:59_7": "Tathā hi tenatthena aparitosamāno ‘‘apicā’’tiādimāha.",
  "tika-s0301t3:60_0": "Kāsikacandananti ujjalacandanaṁ.",
  "tika-s0301t3:60_1": "Taṁ kira vaṇṇavasena samujjalaṁ hoti pabhassaraṁ,",
  "tika-s0301t3:60_2": "tadatthameva naṁ saṇhataraṁ karonti.",
  "tika-s0301t3:60_3": "Tenāha ‘‘kāsikacandananti saṇhacandana’’nti.",
  "tika-s0301t3:60_4": "Vaṇṇagandhatthāyāti vaṇṇasobhatthañceva sugandhabhāvatthañca.",
  "tika-s0301t3:60_5": "Vaṇṇagandhatthāyāti chavirāgakaraṇatthañceva sugandhatthāya ca.",
  "tika-s0301t3:60_6": "‘‘Gihinā’’tiādīhi padehi evaṁ pamādavihārinā tayā arahanto duviññeyyāti dasseti.",
  "tika-s0301t3:61_0": "Saṁvāso nāma idha kālena upasaṅkamananti dassento ‘‘upasaṅkamantenā’’ti āha.",
  "tika-s0301t3:61_1": "Kāyavācāhi asaṁyatenapi saṁyatākāro,",
  "tika-s0301t3:61_2": "asaṁvutindriyenapi saṁvutindriyākāro.",
  "tika-s0301t3:61_3": "Pariggahessāmīti vīmaṁsissāmi ‘‘parisuddhaṁ nu kho, no’’ti.",
  "tika-s0301t3:61_4": "Sappaññenāti sīlapariggaṇhanapaññāya sappaññena.",
  "tika-s0301t3:61_5": "Jānituṁ na sakkoti sabhāvassa sato sīlassa anupadhāraṇato.",
  "tika-s0301t3:62_0": "Kathanenāti aparāparaṁ kathanena.",
  "tika-s0301t3:62_1": "Tathā hi vakkhati ‘‘ekaccassa hī’’tiādi.",
  "tika-s0301t3:62_2": "Ariyavohāroti diṭṭhādilakkhaṇena voharito ‘‘diṭṭhaṁ adiṭṭha’’ntiādinā pavuttasaddavohāro.",
  "tika-s0301t3:62_3": "Tassa pana kāraṇameva gaṇhanto ‘‘ettha cetanā’’ti āha. Esa nayo anariyavohārepi.",
  "tika-s0301t3:62_4": "Paramatthato hi saccavācādayo musāvādādayo cetanālakkhaṇāti.",
  "tika-s0301t3:62_5": "Paññattivohāro tathā tathā voharitabbato evamāha ‘‘saṁvohārena kho, mahārāja, soceyyaṁ veditabba’’nti.",
  "tika-s0301t3:63_0": "Ñāṇathāmoti ñāṇaguṇabalaṁ,",
  "tika-s0301t3:63_1": "yena ṭhānuppattikapaṭibhānādinā accāyikakiccakaraṇīyāni niṭṭhāpeti.",
  "tika-s0301t3:63_2": "Saṁkathāyāti atthavīmaṁsanavasena pavattāya sammākathāya. Uppilavati lahukabhāvato. Heṭṭhācarakāti avacarakā.",
  "tika-s0301t3:63_3": "Ye anupavisitvā paresaṁ rahassavīmaṁsanavasena pavattā,",
  "tika-s0301t3:63_4": "tesu ocarakavohāroti vuttaṁ ‘‘carā hī’’tiādi.",
  "tika-s0301t3:64_0": "Vaṇṇasaṇṭhānenāti vaṇṇena vā saṇṭhānena vā vaṇṇapokkharatāya vā saṇṭhānasampattiyā vā.",
  "tika-s0301t3:64_1": "Sujāno pesalo vissaseti yojanā.",
  "tika-s0301t3:64_2": "Lahukadassanenāti parittadassanena vijjukena viya.",
  "tika-s0301t3:64_3": "Parikkhārabhaṇḍakenāti pabbajitaparikkhārabhūtena bhaṇḍakena.",
  "tika-s0301t3:64_4": "Lohaḍḍhamāsoti lohamayo upaḍḍhagghanakamāso.",
  "tika-s0301t3:65_0": "Sattajaṭilasuttavaṇṇanā niṭṭhitā.",
  "tika-s0301t3:66_0": "2. Pañcarājasuttavaṇṇanā",
  "tika-s0301t3:67_0": "123.Rūpāti rūpasaṅkhātā kāmaguṇā.",
  "tika-s0301t3:67_1": "Te pana nīlādivasena anekabhedabhinnāpi rūpāyatanattā cakkhuviññeyyataṁ nātivattantīti āha ‘‘nīlapītādibhedaṁ rūpārammaṇa’’nti.",
  "tika-s0301t3:67_2": "To-saddopi dā-saddo viya kālattho hotīti āha ‘‘yatoti yadā’’ti.",
  "tika-s0301t3:67_3": "Manaṁ āpayati vaḍḍhetīti manāpaṁ, manoramaṁ.",
  "tika-s0301t3:67_4": "Manāpanipphattitanti tassa puggalassa manasā piyāyitaṁ,",
  "tika-s0301t3:67_5": "tassa aggabhāvena pariyantaṁ paramaṁ koṭiṁ katvā pavattitanti attho.",
  "tika-s0301t3:67_6": "Puggalamanāpanti ārammaṇasabhāvaṁ acintetvā puggalassa vasena manāpabhāveneva iṭṭhatāya iṭṭhanti. Sammutīti samaññā.",
  "tika-s0301t3:67_7": "Puggalamanāpaṁ nāma saññāvipallāsavasena viparītampi gaṇhāti itarasabhāvatoti āha ‘‘yaṁ ekassa…pe… iṭṭhaṁ kanta’’nti.",
  "tika-s0301t3:67_8": "Idāni taṁ jivhāviññeyyavasena yojetvā dassento ‘‘paccantavāsīna’’ntiādimāha.",
  "tika-s0301t3:67_9": "Idaṁ puggalamanāpanti idaṁ yathāvuttaṁ jivhāviññeyyaṁ viya aññampi evaṁjātikaṁ tena tena puggalena manāpanti gahetabbārammaṇaṁ puggalamanāpaṁ nāma.",
  "tika-s0301t3:68_0": "Loke paṭivibhattaṁ natthi,",
  "tika-s0301t3:68_1": "vibhajitvā dassanena lokena madhurajātenapi paṭivibhattaṁ katvā gahetuṁ na sakkuṇeyyāti adhippāyo.",
  "tika-s0301t3:68_2": "Tenāha ‘‘vibhajitvā pana dassetabba’’nti.",
  "tika-s0301t3:68_3": "Dibbakappampīti devalokapariyāpannasadisampi amanāpaṁ upaṭṭhāti uḷārapaṇītārammaṇaparicayato.",
  "tika-s0301t3:68_4": "Majjhimānaṁ pana…pe… vibhajitabbaṁ tesaṁ manāpassa manāpato,",
  "tika-s0301t3:68_5": "amanāpassa amanāpato upaṭṭhānato.",
  "tika-s0301t3:68_6": "Tatthapi iṭṭhāniṭṭhaparicchedo nippariyāyato evaṁ veditabboti dassento āha ‘‘tañca paneta’’ntiādi.",
  "tika-s0301t3:68_7": "Tañca panetaṁ iṭṭhāniṭṭhabhūtaṁ ārammaṇaṁ kāmāvacarajavanesu akusalassa vasena yebhuyyena pavattatīti katvā tattha ‘‘rajjati dussatī’’ti akusalasseva pavatti dassitā.",
  "tika-s0301t3:68_8": "Sesakāmāvacarassapi vasena pavatti labbhateva.",
  "tika-s0301t3:68_9": "Tathā hi taṁ appaṭikūlepi paṭikūlākārato,",
  "tika-s0301t3:68_10": "paṭikūlepi appaṭikūlākārato pavattatīti.",
  "tika-s0301t3:68_11": "Vipākacittaṁ iṭṭhāniṭṭhaṁ paricchindati, na sakkā vipākaṁ vañcetunti.",
  "tika-s0301t3:68_12": "Kusalakammaṁ hi ekantato iṭṭhameva, akusalakammañca aniṭṭhameva,",
  "tika-s0301t3:68_13": "tasmā tattha uppajjamānaṁ vipākacittaṁ yathāsabhāvato pavattatīti.",
  "tika-s0301t3:69_0": "Yaṁ pana sammohavinodaniyaṁ ‘‘kusalakammajaṁ aniṭṭhaṁ nāma natthī’’ti ettakameva vuttaṁ,",
  "tika-s0301t3:69_1": "taṁ pana nidassanamattaṁ daṭṭhabbaṁ.",
  "tika-s0301t3:69_2": "Tena sobhanaṁ akusalakammajampi ekaccānaṁ sattānaṁ iṭṭhanti anuññātaṁ siyā.",
  "tika-s0301t3:69_3": "Kusalakammajaṁ pana sabbesaṁ iṭṭhamevāti vadanti.",
  "tika-s0301t3:69_4": "Tiracchānagatānaṁ kesañci manussarūpaṁ amanāpaṁ, yato te disvāva palāyanti.",
  "tika-s0301t3:69_5": "Manussā ca devatānaṁ rūpaṁ disvā bhāyanti,",
  "tika-s0301t3:69_6": "tesampi vipākaviññāṇaṁ taṁ rūpaṁ ārabbha kusalavipākameva uppajjati,",
  "tika-s0301t3:69_7": "tādisassa pana puññassa abhāvā na tesaṁ tattha abhirati hotīti daṭṭhabbaṁ.",
  "tika-s0301t3:69_8": "Kusalakammajassa pana aniṭṭhassa abhāvo viya akusalakammajassa sobhanassa iṭṭhassa abhāvo vattabbo.",
  "tika-s0301t3:69_9": "Hatthiādīnampi hi akusalakammajaṁ manussānaṁ akusalavipākasseva ārammaṇaṁ,",
  "tika-s0301t3:69_10": "kusalakammajaṁ pana pavatte samuṭṭhitaṁ kusalavipākassa,",
  "tika-s0301t3:69_11": "iṭṭhārammaṇena vomissakattā appakaṁ akusalakammajaṁ bahulaṁ akusalavipākuppattiyā kāraṇaṁ na bhavissatīti sakkā vattuṁ.",
  "tika-s0301t3:69_12": "Idāni tameva vipākavasena iṭṭhāniṭṭhārammaṇavavatthānaṁ vibhāvetuṁ ‘‘kiñcāpi hī’’tiādi vuttaṁ.",
  "tika-s0301t3:69_13": "Tayidaṁ sammutimanāpasaṁvibhāgatthaṁ vuttaṁ,",
  "tika-s0301t3:69_14": "idha pana na tathā vibhattanti āha ‘‘bhagavā panā’’tiādi.",
  "tika-s0301t3:70_0": "So upāsako candanaṅgalagāme jātattā ‘‘candanaṅgaliko’’ti paññāyati, ‘‘candanavilāso’’ti keci.",
  "tika-s0301t3:70_1": "Tassa upāsakassa paṭibhānaṁ udapādīti yojanā.",
  "tika-s0301t3:70_2": "Te rājāno hatappabhe hatasobhe disvāti sambandho.",
  "tika-s0301t3:70_3": "Udakābhisitteti udakena abhisiñcite.",
  "tika-s0301t3:70_4": "Aṅgāre viyāti aṅgārakkhaṇe viya.",
  "tika-s0301t3:71_0": "Kālassevāti pageva.",
  "tika-s0301t3:71_1": "Avigatagandhaṁ taṅkhaṇavikasitatāya.",
  "tika-s0301t3:71_2": "Īdisaṁ vacananti ‘‘acchādesī’’ti evarūpaṁ vacananti.",
  "tika-s0301t3:72_0": "Pañcarājasuttavaṇṇanā niṭṭhitā.",
  "tika-s0301t3:73_0": "3. Doṇapākasuttavaṇṇanā",
  "tika-s0301t3:74_0": "124.",
  "tika-s0301t3:74_1": "‘‘Doṇapākakura’’nti ettha vibhattilopaṁ katvā niddesoti āha ‘‘doṇapākaṁ kura’’nti.",
  "tika-s0301t3:74_2": "Doṇassāti catunnaṁ āḷhakānaṁ, soḷasanāḷīnanti attho. Tadupiyanti tadanurūpaṁ,",
  "tika-s0301t3:74_3": "tassa vuttaparimāṇassa anucchavikanti attho.",
  "tika-s0301t3:74_4": "Pubbeti taṁdivasato purimataradivasesu. Balavāti mahā.",
  "tika-s0301t3:74_5": "Bhattapariḷāhoti bhattasammadahetuko.",
  "tika-s0301t3:74_6": "Assa rañño ubhosu passesu gahitatālavaṇṭā bījanti yamakatālavaṇṭehi.",
  "tika-s0301t3:74_7": "Phāsuvihāranti bhojane mattaññutāya laddhabbasukhavihāraṁ.",
  "tika-s0301t3:74_8": "Bhojanamattaññū hi sukhavihāro hoti.",
  "tika-s0301t3:74_9": "Tenāha ‘‘tanukassa bhavanti vedanā,",
  "tika-s0301t3:74_10": "saṇikaṁ jīrati āyu pālaya’’nti.",
  "tika-s0301t3:75_0": "Tanukassāti tanukā assa puggalassa,",
  "tika-s0301t3:75_1": "bhuttapaccayā visabhāgavedanā na hontīti attho. Saṇikanti mandaṁ mudukaṁ, aparissayamevāti attho.",
  "tika-s0301t3:75_2": "Jīratīti paribhuttāhāro paccati.",
  "tika-s0301t3:75_3": "Āyupālayanti nirodho avedano jīvitaṁ rakkhanto.",
  "tika-s0301t3:75_4": "Atha vā saṇikaṁ jīratīti so bhojane mattaññū puggalo parimitāhāratāya saṇikaṁ cirena jīrati jaraṁ pāpuṇāti jīvitaṁ pālento.",
  "tika-s0301t3:76_0": "Pariyāpuṇitvāti ettha yathā sabbaṁ so pariyāpuṇi,",
  "tika-s0301t3:76_1": "tato parañca yathā paṭipajji,",
  "tika-s0301t3:76_2": "taṁ dassetuṁ ‘‘raññā saddhi’’ntiādi vuttaṁ.",
  "tika-s0301t3:76_3": "Tāvatake taṇḍule hāreyyāsi tadupiyañca byañjananti ānetvā sambandho.",
  "tika-s0301t3:77_0": "Purisabhāgo esāti majjhimena purisena bhuñjitabbabhāgo eso, yadidaṁ nāḷikodanamattaṁ.",
  "tika-s0301t3:77_1": "Sallikhitasarīratāti bhamaṁ āropetvā ullikhitassa viya sabbapariḷāhavūpasamassa puthulatāpagatasarīrassa.",
  "tika-s0301t3:77_2": "Sīlaṁ samparāyikatthoti vuttaṁ,",
  "tika-s0301t3:77_3": "kuto panettha sīlanti āha ‘‘bhojane’’tiādi.",
  "tika-s0301t3:77_4": "Sīlaṅgaṁ nāma hotīti catupārisuddhisīlassa avayavo eko bhāgo hoti.",
  "tika-s0301t3:78_0": "Doṇapākasuttavaṇṇanā niṭṭhitā.",
  "tika-s0301t3:79_0": "4. Paṭhamasaṅgāmasuttavaṇṇanā",
  "tika-s0301t3:80_0": "125.",
  "tika-s0301t3:80_1": "Vedena ñāṇena īhati iriyatīti vedehī,",
  "tika-s0301t3:80_2": "kosalarājabhaginī ajātasattuno mātā, sā kira sampajaññajātikā.",
  "tika-s0301t3:80_3": "Tenāha ‘‘paṇḍitādhivacana’’nti,",
  "tika-s0301t3:80_4": "cattāri aṅgāni etissanti caturaṅginī.",
  "tika-s0301t3:80_5": "Dvinnaṁ rajjānanti kāsikarajjamagadharajjānaṁ antare, so pana gāmo kāsikarajjo.",
  "tika-s0301t3:81_0": "Pāpāti lāmakā nihīnācārā. Mejjati siniyhatīti metti, sā etesu atthīti mittā.",
  "tika-s0301t3:81_1": "Saha ayanti pavattantīti sahāyā. Sampavaṅkanti suṭṭhu onataṁ. Jayakāraṇaṁ disvā āha,",
  "tika-s0301t3:81_2": "tathā hi ‘‘ajja imaṁ rattiṁ dukkhaṁ setī’’ti kālaparicchedavasena vuttaṁ.",
  "tika-s0301t3:81_3": "Verighāto nāma veripuggale satīti āha ‘‘veripuggalaṁ labhatī’’ti.",
  "tika-s0301t3:82_0": "Paṭhamasaṅgāmasuttavaṇṇanā niṭṭhitā.",
  "tika-s0301t3:83_0": "5. Dutiyasaṅgāmasuttavaṇṇanā",
  "tika-s0301t3:84_0": "126.Suṇāthāti ‘‘vatvā’’ti vacanaseso. Upakappatīti sambhavati.",
  "tika-s0301t3:84_1": "Sayhaṁ hotīti kātuṁ sakkā hoti.",
  "tika-s0301t3:84_2": "‘‘Yadā caññe’’ti ca-kāro nipātamattanti āha ‘‘yadā aññe’’ti.",
  "tika-s0301t3:84_3": "Vilumpantīti vināsaṁ acchindanaṁ karonti.",
  "tika-s0301t3:84_4": "Vilumpīyatīti viluttaparasantakassa asakattā puggalo diṭṭhadhammikaṁ kammaphalaṁ paṭisaṁvedento viya sayampi parena vilumpīyati, dhanajāniṁ pāpuṇāti.",
  "tika-s0301t3:84_5": "‘‘Kāraṇa’’nti hi maññatīti pāpakiriyaṁ attano hitāvahaṁ kāraṇaṁ katvā maññati.",
  "tika-s0301t3:84_6": "Jayanto puggalo ‘‘idaṁ nāma jināmī’’ti maññamāno sayampi tato parājayaṁ pāpuṇāti.",
  "tika-s0301t3:84_7": "Ghaṭṭetāranti pāpakammavipākaṁ.",
  "tika-s0301t3:84_8": "Kammavivaṭṭenāti kammassa vivaṭṭanena,",
  "tika-s0301t3:84_9": "paccayalābhena laddhāvasarena vivaṭṭetvā vigamitena kammenāti attho.",
  "tika-s0301t3:85_0": "Dutiyasaṅgāmasuttavaṇṇanā niṭṭhitā.",
  "tika-s0301t3:86_0": "6. Mallikāsuttavaṇṇanā",
  "tika-s0301t3:87_0": "127.Ekaccāti paṇḍitā sapaññā. Seyyāti varā.",
  "tika-s0301t3:87_1": "Gāthāsukhatthaṁ sasurasaddalopaṁ katvā ‘‘sassudevā’’ti vuttanti āha ‘‘sassusasuradevatā’’ti.",
  "tika-s0301t3:87_2": "Disājeṭṭhakāti catūsupi disāsu jeṭṭhakasīsena hi lokaṁ vadati.",
  "tika-s0301t3:87_3": "Tādisāyāti tathārūpāya medhāvitādiguṇavuttiyā.",
  "tika-s0301t3:87_4": "Subhariyāyāti sukhettabhūtāya sundaritthiyāti attho.",
  "tika-s0301t3:88_0": "Mallikāsuttavaṇṇanā niṭṭhitā.",
  "tika-s0301t3:89_0": "7. Appamādasuttavaṇṇanā",
  "tika-s0301t3:90_0": "128.Samadhiggayhāti sammā ativiya gahetvā, ñāyena visesato gaṇhitvā.",
  "tika-s0301t3:90_1": "Kārāpakaappamādoti tiṇṇaṁ puññakiriyavatthūnaṁ pavattakaappamādo.",
  "tika-s0301t3:90_2": "Samavadhānanti samavarodhaṁ antogadhaṁ.",
  "tika-s0301t3:90_3": "Upakkhepanti bahi ahutvā pakkhipitabbataṁ.",
  "tika-s0301t3:90_4": "Sesapadajātāni viya ava…pe… dhammā sappadesattā.",
  "tika-s0301t3:90_5": "Appamāde samodhānaṁ gacchanti tassa nippadesattā.",
  "tika-s0301t3:90_6": "Aggaṁ seṭṭhaṁ mahantaṁ sesadhammānaṁappamādo.",
  "tika-s0301t3:90_7": "Paṭilābhakaṭṭhenāti adhigamahetutāya.",
  "tika-s0301t3:90_8": "Lokiyopi samānoti kāmāvacaropi samāno.",
  "tika-s0301t3:90_9": "Mahaggatānuttarānaṁ pubbabhāge pavattaappamādo hi idhādhippeto.",
  "tika-s0301t3:91_0": "Pasaṁsanti paṇḍitāti yojanā.",
  "tika-s0301t3:91_1": "Appamādassa pāsaṁsabhāve ekantato kattabbatāya pana ‘‘etānī’’tiādinā kāraṇaṁ āha.",
  "tika-s0301t3:91_2": "Imissā yojanāya ‘‘puññakiriyāsū’’ti padassa ‘‘appamatto’’ti iminā sambandho.",
  "tika-s0301t3:91_3": "Yasmā paṇḍitā appamādaṁ pasaṁsanti,",
  "tika-s0301t3:91_4": "yasmā ca puññakiriyāsu appamatto ubho atthe adhiggaṇhāti,",
  "tika-s0301t3:91_5": "tasmā āyuādīni patthayantena appamādova kātabboti.",
  "tika-s0301t3:91_6": "Dutiyayojanāya pana paṇḍitā appamādaṁ pasaṁsanti. Kattha? Puññakiriyāsu. Kasmāti ce? Appamattotiādi. Tenāha ‘‘yasmā…pe… attho’’ti.",
  "tika-s0301t3:91_7": "Atthapaṭilābhāti diṭṭhadhammikādihitapaṭilābhā.",
  "tika-s0301t3:92_0": "Appamādasuttavaṇṇanā niṭṭhitā.",
  "tika-s0301t3:93_0": "8. Kalyāṇamittasuttavaṇṇanā",
  "tika-s0301t3:94_0": "129.",
  "tika-s0301t3:94_1": "Sīlādiguṇasamannāgato kalyāṇo bhaddako mitto etassāti kalyāṇamitto,",
  "tika-s0301t3:94_2": "tassa dhammo kalyāṇamittasseva svākhāto nāma hoti sutvā kattabbakiccassa sādhanato. Tenāha ‘‘atthaṁ pūretī’’ti. Itarassāti pāpamittassa. Tenāti atthapūraṇena.",
  "tika-s0301t3:94_3": "Etanti ‘‘so ca kho kalyāṇamittassā’’ti etaṁ vacanaṁ.",
  "tika-s0301t3:94_4": "Desanādhammoti pariyattidhammo.",
  "tika-s0301t3:94_5": "So hi kalyāṇamittato paccakkhato laddhabbo,",
  "tika-s0301t3:94_6": "itare tadupanissayā paccattapurisakārehi,",
  "tika-s0301t3:94_7": "tena laddhabbo kalyāṇamittoti evamattho gahetabbo.",
  "tika-s0301t3:94_8": "Sāvakabodhisattavasena hesā desanā āgatā.",
  "tika-s0301t3:94_9": "Na hi sesabodhisattānaṁ paropadesena payojanaṁ atthi.",
  "tika-s0301t3:95_0": "Upaḍḍhaṁ kalyāṇamittatoti brahmacariyaṁ carantassa upaḍḍhaguṇo kalyāṇamittato laddhabbo.",
  "tika-s0301t3:95_1": "Upaḍḍhaṁ paccattapurisakāratoti itaraṁ upaḍḍhaṁ ñāṇaṁ paṭipajjantassa attano purisakārato.",
  "tika-s0301t3:95_2": "Lokepi pākaṭoyamattho ‘‘ācariyato upaḍḍhaṁ,",
  "tika-s0301t3:95_3": "paccattapurisakārato upaḍḍhaṁ laddhabbā tevijjatā’’ti, tasmā thero tathā cintesi. Nippadesanti anavasesato. Tatoti kalyāṇamittato.",
  "tika-s0301t3:95_4": "Upaḍḍhaṁ āgacchatīti upaḍḍhaguṇo paṭipajjantaṁ upagacchati. Bahūhi purisehi.",
  "tika-s0301t3:95_5": "Vinibbhogo vivecanaṁ natthi ekajjhaṁ atthassa vivecetuṁ asakkuṇeyyattā.",
  "tika-s0301t3:95_6": "Esāti paratoghosapaccattapurisakārato ca sijjhamāno attho. Ettakanti ettako bhāgo. Yadi na sakkā laddhuṁ,",
  "tika-s0301t3:95_7": "atha kasmā upaḍḍhanti vuttanti āha ‘‘kalyāṇamittatāyā’’tiādi.",
  "tika-s0301t3:95_8": "Sammādiṭṭhiādīsu na sakkā laddhuṁ.",
  "tika-s0301t3:95_9": "Asakkuṇeyye sakalampi na sambhavati paratoghosamattena tesaṁ asijjhanato,",
  "tika-s0301t3:95_10": "padhānahetubhāvadīpanatthaṁ pana ‘‘sakalamevā’’ti vuttaṁ.",
  "tika-s0301t3:95_11": "Pubbabhāgapaṭilābhaṅganti pubbabhāge paṭiladdhabbakāraṇaṁ kalyāṇamittassa upadesena vinā tena uttari visesato aladdhabbato. Atthatoti paramatthato.",
  "tika-s0301t3:95_12": "‘‘Kalyāṇamittaṁ…pe… cattāro khandhā’’ti vatvā sutvāti attho.",
  "tika-s0301t3:95_13": "Te pana sīlādayo saṅkhārakkhandhapariyāpannāti āha ‘‘saṅkhārakkhandhotipi vadantiyevā’’ti.",
  "tika-s0301t3:96_0": "Māhevanti mā aha evanti chedo, ahāti nipātamattaṁ, māti paṭisedhe nipāto. Tenāha ‘‘mā evaṁ abhaṇī’’ti.",
  "tika-s0301t3:96_1": "‘‘Māhevaṁ ānandā’’ti vadato bhagavato imasmiṁ ṭhāne tādisassa nāma te, ānanda,",
  "tika-s0301t3:96_2": "kalyāṇamittaguṇe sevato vattuṁ yuttaṁ ayāthāvatoti dhammabhaṇḍāgārikassa yathābhūtaguṇakittanamukhena paṭikkhepo yuttoti dassento ‘‘bahussuto’’tiādimāha.",
  "tika-s0301t3:96_3": "Idanti idaṁ vacanaṁ bhagavā āhāti sambandho.",
  "tika-s0301t3:96_4": "Sakalameva hīti ettha hi-saddo hetuattho.",
  "tika-s0301t3:96_5": "Tena ‘‘māheva’’nti tassa paṭikkhepassa kāraṇaṁ jotitaṁ, na sarūpato vuttaṁ.",
  "tika-s0301t3:96_6": "‘‘Kalyāṇamittasseta’’ntiādinā pana taṁ sarūpato dassitanti āha ‘‘idāni…pe… ādimāhā’’ti.",
  "tika-s0301t3:96_7": "Pāṭikaṅkhitabbanti icchanaṭṭhena pāṭikaṅkhitabbaṁ,",
  "tika-s0301t3:96_8": "na paṭikaṅkhānimittenāti āha ‘‘avassaṁbhāvīti attho’’ti.",
  "tika-s0301t3:97_0": "Idhāti antogadhāvadhāraṇapadaṁ, idhevāti attho.",
  "tika-s0301t3:97_1": "Imasmiṁyeva hi sāsane ariyamaggabhāvanā, na aññattha.",
  "tika-s0301t3:97_2": "Ādipadānaṁyevāti tasmiṁ tasmiṁ vākye ādito eva vuttasammādiṭṭhiādipadānaṁyeva.",
  "tika-s0301t3:97_3": "Sammādassanalakkhaṇāti catunnaṁ ariyasaccānaṁ pariññābhisamayādivasena sammadeva dassanasabhāvā.",
  "tika-s0301t3:97_4": "Sammāabhiropanalakkhaṇoti nibbānasaṅkhāte ārammaṇe sampayuttadhamme sammadeva āropanasabhāvo.",
  "tika-s0301t3:97_5": "Sammāpariggahaṇalakkhaṇāti musāvādādīnaṁ visaṁvādanādikiccatāya lūkhānaṁ apariggāhakānaṁ paṭipakkhabhāvato pariggāhakasabhāvā sammāvācā siniddhabhāvena sampayuttadhamme sammāvācāpaccayaṁ subhāsitasotārañca puggalaṁ pariggaṇhātīti sammāpariggahaṇalakkhaṇā.",
  "tika-s0301t3:97_6": "Yathā kāyikakiriyā kiñci kattabbaṁ samuṭṭhāpeti,",
  "tika-s0301t3:97_7": "sayañca samuṭṭhahanaṁ ghaṭanaṁ hoti,",
  "tika-s0301t3:97_8": "tathā sammākammanta saṅkhātā viratipīti samuṭṭhāpanalakkhaṇā daṭṭhabbā,",
  "tika-s0301t3:97_9": "sampayuttadhammānaṁ vā ukkhipanaṁ samuṭṭhāpanaṁ kāyikakiriyāya bhārukkhipanaṁ viya. Jīvamānassa sattassa, sampayuttadhammānaṁ vā,",
  "tika-s0301t3:97_10": "jīvitappavattiyā ājīvasseva vā suddhi vodānaṁ.",
  "tika-s0301t3:97_11": "Yathā uppannuppannānaṁ vajjānaṁ dhammena pahānānuppādaatthalābhādiparivuḍḍhi hoti,",
  "tika-s0301t3:97_12": "evaṁ sampayuttānaṁ paggahaṇasabhāvoti sammāpaggahalakkhaṇo sammāvāyāmo.",
  "tika-s0301t3:97_13": "Kāyavedanācittadhammesu subhasukhaniccaattagāhānañca vidhamanavasena sammāpatiṭṭhānasabhāvāti sammāupaṭṭhānalakkhaṇā sammāsati.",
  "tika-s0301t3:97_14": "Sampayuttadhammānaṁ sammā samādahanaṁ ekaggatākaraṇaṁ sabhāvo etassāti sammāsamādhānalakkhaṇo sammāsamādhi.",
  "tika-s0301t3:97_15": "Tīṇi kiccāni honti paṭipakkhadhammesu , ārammaṇadhammesu,",
  "tika-s0301t3:97_16": "sampayuttadhammesu ca ekasmiṁyeva khaṇe pavattivisesabhūtāni.",
  "tika-s0301t3:97_17": "Idāni tāni sarūpato dassetuṁ ‘‘seyyathida’’ntiādi vuttaṁ.",
  "tika-s0301t3:97_18": "Saddhinti iminā ‘‘aññehī’’ti vuttakilesā micchādiṭṭhiyā saha ekaṭṭhā vā anekaṭṭhā vāti dasseti.",
  "tika-s0301t3:97_19": "Pajahati pahāya naṁ paṭivijjhati.",
  "tika-s0301t3:97_20": "Nirodhanti nibbānaṁ ārammaṇaṁ karoti sacchikiriyāpaṭivedhena paṭivijjhati.",
  "tika-s0301t3:98_0": "Na kevalaṁ maggadhammā vuttanayeneva,",
  "tika-s0301t3:98_1": "atha kho aparenapi nayena veditabbāti dassento ‘‘apicā’’tiādimāha.",
  "tika-s0301t3:98_2": "Nānākhaṇā punappunaṁ uppajjanato.",
  "tika-s0301t3:98_3": "Nānārammaṇā aniccānupassanādibhāvato.",
  "tika-s0301t3:98_4": "Ekakkhaṇā sakideva uppajjanato. Ekārammaṇā nibbānavisayattā.",
  "tika-s0301t3:98_5": "Cattāri nāmāni labhati pariññābhisamayādivasena pavattiyā.",
  "tika-s0301t3:98_6": "Tīṇi nāmāni labhati kāmasaṅkappādīnaṁ pahānavasena pavattiyā.",
  "tika-s0301t3:98_7": "Paṭipakkhapahānavasena hissa nāmattayalābho. Esa nayo sesesupi.",
  "tika-s0301t3:98_8": "Viratiyopi honti cetanāyopi pubbabhāgepi vikkhambhanavasena pavattanato.",
  "tika-s0301t3:98_9": "Maggakkhaṇe pana viratiyova paṭipakkhasamucchindanassa maggakiccattā. Na hi cetanā maggasabhāvā.",
  "tika-s0301t3:98_10": "Sammappadhānasatipaṭṭhānavasenāti catubbidhasammappadhānacatubbidhasatipaṭṭhānavasena cattāri nāmāni labhati anuppannākusalānuppādanādīnaṁ kusalānañca vaḍḍhanato.",
  "tika-s0301t3:98_11": "Pubbabhāgepi maggakkhaṇepīti yathā pubbabhāge paṭhamajjhānādivasena nānā. Evaṁ maggakkhaṇepi.",
  "tika-s0301t3:98_12": "Na hi ekopi ca maggasamādhi paṭhamajjhānasamādhiādināmāni labhati sammādiṭṭhiādīnaṁ viya kiccavasena bhedābhāvato.",
  "tika-s0301t3:98_13": "Tenāha ‘‘maggakkhaṇepi sammāsamādhiyevā’’ti.",
  "tika-s0301t3:99_0": "Ñatvā ñātabbāti sambandho.",
  "tika-s0301t3:99_1": "Vuddhi nāma vepullaṁ bhiyyobhāvo punappunaṁ uppādo evāti āha ‘‘punappunaṁ janetī’’ti.",
  "tika-s0301t3:99_2": "Abhinibbattetīti abhivaḍḍhaṁ pāpento nibbatteti. Vivittatāti vivittabhāvo.",
  "tika-s0301t3:99_3": "So hi vivecanīyato viviccati, yaṁ viviccitvā ṭhitaṁ,",
  "tika-s0301t3:99_4": "tadubhayampi idha vivittabhāvasāmaññena ‘‘vivittatā’’ti vuttaṁ.",
  "tika-s0301t3:99_5": "Tesu purimo vivecanīyato viviccamānatāya viviccanakiriyāya samaṅgī dhammasamūho tāya eva viviccanakiriyāya vasena vivekoti gahito.",
  "tika-s0301t3:99_6": "Itaro sabbaso tato vivittasabhāvatāya.",
  "tika-s0301t3:99_7": "Tattha yasmiṁ dhammapuñje sammādiṭṭhi pavattati,",
  "tika-s0301t3:99_8": "taṁ yathāvuttāya viviccamānatāya vivekasaṅkhātaṁ nissāyeva pavattati,",
  "tika-s0301t3:99_9": "itaraṁ pana taṁninnatātaṁārammaṇatāhīti vuttaṁ ‘‘vivekaṁ nissitaṁ, viveke vā nissita’’nti.",
  "tika-s0301t3:100_0": "Yathā vā vivekavasena pavattaṁ jhānaṁ ‘‘vivekaja’’nti vuttaṁ,",
  "tika-s0301t3:100_1": "evaṁ vivekavasena pavattā sammādiṭṭhi ‘‘vivekanissitā’’ti daṭṭhabbā.",
  "tika-s0301t3:100_2": "Nissayo ca vipassanāmaggānaṁ vasena maggaphalānaṁ veditabbo.",
  "tika-s0301t3:100_3": "Asatipi tāsaṁ pubbāparabhāve ‘‘paṭiccasamuppādo’’ti ettha paccayānaṁ samuppādanaṁ viya abhinnadhammādhārā nissayabhāvanā sambhavanti.",
  "tika-s0301t3:100_4": "Tassa tadaṅga-samucchedanissaraṇavivekanissitataṁ vatvā paṭippassaddhivivekanissitatāya avacanaṁ ariyamaggabhāvanāya vuccamānattā.",
  "tika-s0301t3:100_5": "Bhāvitamaggassa hi ye sacchikātabbā dhammā.",
  "tika-s0301t3:100_6": "Tesaṁ kiccaṁ paṭippassaddhiviveko.",
  "tika-s0301t3:100_7": "Ajjhāsayatoti ‘‘nibbānaṁ sacchikarissāmī’’ti mahantaajjhāsayato.",
  "tika-s0301t3:100_8": "Yadipi hi vipassanākkhaṇe saṅkhārārammaṇaṁ cittaṁ,",
  "tika-s0301t3:100_9": "saṅkhāresu pana ādīnavaṁ suṭṭhu,",
  "tika-s0301t3:100_10": "disvā tappaṭipakkhe nibbāne ninnatāya ajjhāsayato nissaraṇavivekanissito hoti,",
  "tika-s0301t3:100_11": "uṇhābhibhūtassa puggalassa sītaninnacittatā viya. Keci pana ‘‘yathā sabhāvato,",
  "tika-s0301t3:100_12": "yathā ajjhāsayato nissaraṇavivekanissitatā,",
  "tika-s0301t3:100_13": "evaṁ paṭippassaddhivivekanissitatāpi siyā’’ti vadanti.",
  "tika-s0301t3:100_14": "Yadaggena hi nibbānaninnatā siyā,",
  "tika-s0301t3:100_15": "tadaggena phalaninnatāpi siyā ‘‘kudāssu nāmāhaṁ tadāyatanaṁ upasampajja vihareyya’’nti ajjhāsayasampattiyā bhāvato.",
  "tika-s0301t3:100_16": "Yasmā pahānavinayo viya rāganirodhopi idhādhippetavivekena atthato nibbisiṭṭho,",
  "tika-s0301t3:100_17": "tasmā vuttaṁ esa nayo virāganissitādīsūti.",
  "tika-s0301t3:100_18": "Tenāha ‘‘vivekatthā eva hi virāgādayo’’ti.",
  "tika-s0301t3:101_0": "Vossaggasaddo pariccāgattho pakkhandanattho cāti vossaggassa duvidhatā vuttā. Vossajjanañhi pahānaṁ,",
  "tika-s0301t3:101_1": "vissaṭṭhabhāvena nirāsaṅkapavatti ca,",
  "tika-s0301t3:101_2": "tasmā vipassanākkhaṇe tadaṅgavasena,",
  "tika-s0301t3:101_3": "maggakkhaṇe samucchedavasena paṭipakkhassa pahānaṁ vossaggo,",
  "tika-s0301t3:101_4": "tathā vipassanākkhaṇe taṁninnabhāvena,",
  "tika-s0301t3:101_5": "maggakkhaṇe ārammaṇakaraṇena vissaṭṭhasabhāvatā vossaggoti veditabbaṁ.",
  "tika-s0301t3:101_6": "Tenevāha ‘‘tattha pariccāgavossaggo’’tiādi.",
  "tika-s0301t3:101_7": "Ayaṁ sammādiṭṭhīti ayaṁ missakavasena vuttā sammādiṭṭhi.",
  "tika-s0301t3:101_8": "Yathāvuttena pakārenāti tadaṅgappahānasamucchedappahānapakārena taṁninnatadārammaṇakaraṇappakārena ca.",
  "tika-s0301t3:102_0": "Pubbe vossaggavacanasseva atthassa vuttattā āha ‘‘sakalena vacanenā’’ti.",
  "tika-s0301t3:102_1": "Pariṇamantaṁ vipassanākkhaṇe, pariṇataṁ maggakkhaṇe.",
  "tika-s0301t3:102_2": "Pariṇāmo nāma idha paripākoti āha ‘‘paripaccantaṁ paripakkañcā’’ti.",
  "tika-s0301t3:102_3": "Paripāko ca āsevanalābhena laddhasāmatthiyassa kilese pariccajituṁ nibbānaṁ pakkhandituṁ tikkhavisadabhāvo. Tenāha ‘‘aya’’ntiādi.",
  "tika-s0301t3:102_4": "Esa nayoti yvāyaṁ nayo ‘‘vivekanissita’’ntiādinā sammādiṭṭhiyaṁ vutto,",
  "tika-s0301t3:102_5": "sesesu sammāsaṅkappādīsupi eseva nayo, evaṁ tattha netabbanti attho. Paṭiccāti nissāya. Jātisabhāvāti jāyanasabhāvā. Sakaloti anavaseso, sabboti attho.",
  "tika-s0301t3:102_6": "Na koci maggo sāvaseso hutvā sambhavati.",
  "tika-s0301t3:102_7": "Heṭṭhime magge uppanne uparimo uppanno eva nāma anantarāyena uppajjanato.",
  "tika-s0301t3:102_8": "Vavassaggattheti vacasāyatthe.",
  "tika-s0301t3:102_9": "Vaṇṇayantīti guṇavaṇṇanavasena vitthārenti.",
  "tika-s0301t3:103_0": "Kalyāṇamittasuttavaṇṇanā niṭṭhitā.",
  "tika-s0301t3:104_0": "9. Paṭhamaaputtakasuttavaṇṇanā",
  "tika-s0301t3:105_0": "130.",
  "tika-s0301t3:105_1": "Diva-saddo divā-saddo viya divasapariyāyo,",
  "tika-s0301t3:105_2": "tasmā visesanabhāvena vuccamāno divasaddo atthavisesaṁ dīpetīti āha ‘‘divasassa divā’’tiādi. Saṁ vuccati dhanaṁ, tassa patīti sampati, dhanasāmiko,",
  "tika-s0301t3:105_3": "tassa hitāvahattā sāpateyyanti āha ‘‘sāpateyyanti dhana’’nti.",
  "tika-s0301t3:105_4": "Tassa gehe katākatabhaṇḍassa atibahubhāvato vimhayappatto rājā ‘‘ko pana vādo’’ti āha. Kāḷalohaṁ nāma ayophalaṁ.",
  "tika-s0301t3:105_5": "Kacchapādirūpehipi sovaṇṇādīni ṭhapenti.",
  "tika-s0301t3:105_6": "Sakuṇḍakabhattanti sakuṇḍehi vā sathusehi vā pakkabhattaṁ.",
  "tika-s0301t3:105_7": "Bilaṅgaṁ vuccati dhaññabilaṅgaṁ, āranālantipi vuccati,",
  "tika-s0301t3:105_8": "taṁ dutiyaṁ assāti bilaṅgadutiyaṁ.",
  "tika-s0301t3:105_9": "Tañhi kañjito nibbattattā kañjikaṁ nāma.",
  "tika-s0301t3:105_10": "Tīhi pakkhehi vatthakhaṇḍehi katanivāsanaṁ tipakkhavasanaṁ.",
  "tika-s0301t3:105_11": "Tenāha ‘‘tīṇi…pe… nivāsana’’nti.",
  "tika-s0301t3:106_0": "Asanto nīco purisoti asappurisoti āha ‘‘lāmakapuriso’’ti.",
  "tika-s0301t3:106_1": "Kammassa nibbattabhāvena otaraṇatāya phalaṁ aggaṁ nāma,",
  "tika-s0301t3:106_2": "uparibhūmigatattā uddhaṁ aggaṁ assāti uddhaggikaṁ. Dakkhiṇanti dānamāha.",
  "tika-s0301t3:106_3": "Saggo nāma kāmabhavūpapattibhavo,",
  "tika-s0301t3:106_4": "tassa nibbattanato ‘‘saggassa hitā’’ti vuttaṁ.",
  "tika-s0301t3:106_5": "Tatrupapattijananatoti tatra upapattiyā jananato, uppādanatoti attho.",
  "tika-s0301t3:107_0": "Setaṁ udakaṁ etissāti setodakā.",
  "tika-s0301t3:107_1": "So yena bhāvena yattha pākaṭataro hutvā dissati,",
  "tika-s0301t3:107_2": "taṁ dassetuṁ ‘‘vīcīnaṁ bhinnaṭṭhāne’’ti āha.",
  "tika-s0301t3:107_3": "Sukhotaraṇaṭṭhānatāya kaddamādidosavirahato ca sundaratitthā.",
  "tika-s0301t3:107_4": "Taṁ apeyyamānanti taṁ udakaṁ kenaci aparibhuñjiyamānaṁ.",
  "tika-s0301t3:107_5": "Attanā kattabbakiccakaroti attanā kātabbakammasaṅkhātakiccakaro,",
  "tika-s0301t3:107_6": "paribhogavasena ceva saṅgahetabbasaṅgaṇhanavasena ca niyojakoti attho.",
  "tika-s0301t3:107_7": "Kusalakiccakaroti attanā kātabbapuññakaro.",
  "tika-s0301t3:108_0": "Paṭhamaaputtakasuttavaṇṇanā niṭṭhitā.",
  "tika-s0301t3:109_0": "10. Dutiyaaputtakasuttavaṇṇanā",
  "tika-s0301t3:110_0": "131.Piṇḍapātenāti sahayoge karaṇavacanaṁ.",
  "tika-s0301t3:110_1": "Paṭipādanaṁ tena saha yojananti āha ‘‘piṇḍapātena saddhiṁ saṁyojesi, piṇḍapātaṁ adāsīti attho’’ti.",
  "tika-s0301t3:110_2": "‘‘Paṇītabhojanaṁ bhuñjitvā’’ti vuttaṁ,",
  "tika-s0301t3:110_3": "pāḷiyaṁ pana ‘‘kaṇājakaṁ bhuñjati bilaṅgadutiya’’nti.",
  "tika-s0301t3:110_4": "Taṁ taṁ pavattitaṁ yebhuyyavasena vuttanti daṭṭhabbaṁ.",
  "tika-s0301t3:110_5": "Idāni ‘‘imassa seṭṭhissa kassaci samaṇassa vā brāhmaṇassa vā dethā’’ti vacanaṁ na sutapubbaṁ,",
  "tika-s0301t3:110_6": "yasmā paccekabuddhā nāma attano guṇānubhāvehi loke pākaṭā sañjātā eva honti,",
  "tika-s0301t3:110_7": "tasmā seṭṭhibhariyāya ‘‘na yassa vā tassa vā’’tiādi cintitaṁ.",
  "tika-s0301t3:110_8": "Tathā hi tesaṁ dentāpi sakkaccaṁ yebhuyyena paṇītameva denti.",
  "tika-s0301t3:110_9": "Nāsāpuṭaṁ pahari attano ānubhāvena.",
  "tika-s0301t3:110_10": "So luddhatāya ‘‘bahu vata dhaññaṁ mamassā’’ti cittaṁ saṁyametuṁ sandhāretuṁ asakkonto.",
  "tika-s0301t3:111_0": "Vippaṭisāruppannākāraṁ dassetuṁ ‘‘varameta’’ntiādi vuttaṁ.",
  "tika-s0301t3:111_1": "‘‘Imassa samaṇassa piṇḍapātaṁ dehī’’ti vadato na ekāya eva javanavīthiyā vasena atthasiddhi.",
  "tika-s0301t3:111_2": "Atha kho tattha ādito pavattajavanavāropi atthi majjhe pavattajavanavāropi,",
  "tika-s0301t3:111_3": "taṁ sandhāyāha ‘‘pubbapacchimacetanāvasenā’’ti.",
  "tika-s0301t3:111_4": "Ekā cetanā dve paṭisandhiyo na detīti ettha sāketapañhavasena nicchayo veditabbo.",
  "tika-s0301t3:111_5": "Cuddasannaṁ cetanānaṁ pubbe puretaraṁ katattā purāṇaṁ.",
  "tika-s0301t3:112_0": "Parigayhatīti pariggahoti āha ‘‘pariggahitaṁ vatthu’’nti.",
  "tika-s0301t3:112_1": "Anvāya upanissāya jīvantīti anujīvino.",
  "tika-s0301t3:112_2": "Sabbametanti dhanadhaññādisabbaṁ etaṁ yathāvuttapariggahavatthuṁ.",
  "tika-s0301t3:112_3": "Nikkhippagāminanti nikkhipitabbatāgāminaṁ.",
  "tika-s0301t3:112_4": "Nikkhipitabbasabhāvaṁ hotīti āha ‘‘nikkhippasabhāva’’nti.",
  "tika-s0301t3:112_5": "Pahāya gamanīyanti ayamettha atthoti āha ‘‘pariccajitabbasabhāvamevā’’ti.",
  "tika-s0301t3:113_0": "Dutiyaaputtakasuttavaṇṇanā niṭṭhitā.",
  "tika-s0301t3:114_0": "Dutiyavaggavaṇṇanā niṭṭhitā.",
  "tika-s0301t3:115_0": "3. Tatiyavaggo",
  "tika-s0301t3:116_0": "1. Puggalasuttavaṇṇanā",
  "tika-s0301t3:117_0": "132.",
  "tika-s0301t3:117_1": "‘‘Nīce kule paccājāto’’tiādi appakāsanabhāvena tamatīti tamo,",
  "tika-s0301t3:117_2": "tena tamena yuttoti tamo puggalo vuccati,",
  "tika-s0301t3:117_3": "taṁyogato puggalassa tabbohāro yathā ‘‘maccherayogato macchero’’ti.",
  "tika-s0301t3:117_4": "Tasmā tamoti appakāsanabhāvena tamo tamabhūto andhakāro viya jāto,",
  "tika-s0301t3:117_5": "andhakārattaṁ vā pattoti attho.",
  "tika-s0301t3:117_6": "Vuttalakkhaṇaṁ tamameva paramparato ayanaṁ gati niṭṭhā etassāti tamaparāyaṇo,",
  "tika-s0301t3:117_7": "tamaparāyaṇataṁ vā pattoti attho.",
  "tika-s0301t3:117_8": "Ñāyenapi tamaggahaṇena khandhatamova kathito, na andhakāratamo.",
  "tika-s0301t3:117_9": "Khandhatamoti ca sampattirahitā khandhapavattiyeva daṭṭhabbā.",
  "tika-s0301t3:117_10": "‘‘Ucce kule paccājāto’’tiādi pakāsanabhāvena jotetīti joti,",
  "tika-s0301t3:117_11": "tena jotinā yuttotiādi sabbaṁ tame vuttanayeneva veditabbaṁ.",
  "tika-s0301t3:117_12": "Itare dveti jotitamaparāyaṇo jotijotiparāyaṇoti itare dve puggale.",
  "tika-s0301t3:118_0": "Veṇuvettādikehi peḷādikārakā vilīvakārakā.",
  "tika-s0301t3:118_1": "Migamacchādīnaṁ nisādanato nesādā, māgavikamacchabandhādayo.",
  "tika-s0301t3:118_2": "Rathesu cammena hananakaraṇato rathakārā cammakārā vuttā. ‘‘Pu’’ iti karīsassa nāmaṁ,",
  "tika-s0301t3:118_3": "taṁ kusenti apanentīti pukkusā, pupphachaḍḍakā. Dubbaṇṇoti virūpo.",
  "tika-s0301t3:118_4": "Okoṭimakoti ārohābhāvena heṭṭhimakoṭiko, rassakāyoti attho. Tenāha ‘‘lakuṇḍako’’ti.",
  "tika-s0301t3:118_5": "Laku viya ghaṭikā viya ḍeti pavattatīti hi lakuṇḍako, rasso. Kaṇati nimīlatīti kāṇo.",
  "tika-s0301t3:118_6": "Taṁ panassa nimīlanaṁ ekena akkhinā dvīhipi vāti āha ‘‘ekakkhikāṇo vā ubhayakkhikāṇo vā’’ti. Kuṇanaṁ kuṇo, hatthavekallaṁ, so etassa atthīti kuṇī. Khañjo vuccati pādavikalo.",
  "tika-s0301t3:118_7": "Heṭṭhimakāyasaṅkhāto sarīrassa pakkho padeso hato assāti pakkhahato. Tenāha ‘‘pīṭhasampī’’ti.",
  "tika-s0301t3:118_8": "Padīpe padīpane etabbaṁ netabbanti padīpeyyaṁ, telakapallādiupakaraṇaṁ.",
  "tika-s0301t3:118_9": "Vuttanti aṭṭhakathāyaṁ vuttaṁ.",
  "tika-s0301t3:119_0": "Āgamanavipattīti āgamanaṭṭhānavasena vipatti āgamo etthāti katvā.",
  "tika-s0301t3:119_1": "Pubbuppannapaccayavipattīti paṭhamuppannapaccayavasena vipatti.",
  "tika-s0301t3:119_2": "Caṇḍālādisabhāvā hissa mātāpitaro paṭhamuppannapaccayā, paṭhamuppattiyā vā paccayā, tehevassa vipatti eva, na sampatti.",
  "tika-s0301t3:119_3": "Pavattapaccayavipattīti pavatte sukhapaccayavipatti.",
  "tika-s0301t3:119_4": "Tādise nihīnakule uppannopi koci vibhavasampanno siyā,",
  "tika-s0301t3:119_5": "ayaṁ pana duggato durūpo hoti.",
  "tika-s0301t3:119_6": "Ājīvupāyavipattīti ājīvanupāyavasena vipatti.",
  "tika-s0301t3:119_7": "Sukhena hi jīvikaṁ pavattetuṁ upāyabhūtā hatthisippādayo imassa natthi,",
  "tika-s0301t3:119_8": "pupphachaḍḍakasilākoṭṭanādikammaṁ pana katvā jīvikaṁ pavatteti. Tenāha ‘‘kasiravuttike’’ti.",
  "tika-s0301t3:119_9": "Attabhāvavipattīti upadhivipatti.",
  "tika-s0301t3:119_10": "Dukkhakāraṇasamāyogoti kāyikacetasikadukkhuppattiyā paccayasamodhānaṁ.",
  "tika-s0301t3:119_11": "Sukhakāraṇavipattīti sukhapaccayaparihāni.",
  "tika-s0301t3:119_12": "Upabhogavipattīti upabhogasukhassa vināso anupaladdhi.",
  "tika-s0301t3:119_13": "Joti ceva jotiparāyaṇabhāvo ca sukkapakkho.",
  "tika-s0301t3:120_0": "Dasahi akkosavatthūhīti lakkhaṇavacanaṁ etaṁ yathā ‘‘yadi me byādhitā honti, dātabbamidamosadha’’nti, tasmā dasahi akkosavatthūhi,",
  "tika-s0301t3:120_1": "tattha vā yena kenaci paribhāsatīti attho.",
  "tika-s0301t3:120_2": "Ekaggacittoti dānaṁ dātuṁ apekkhitatāya samāhitacitto.",
  "tika-s0301t3:121_0": "Puggalasuttavaṇṇanā niṭṭhitā.",
  "tika-s0301t3:122_0": "2. Ayyikāsuttavaṇṇanā",
  "tika-s0301t3:123_0": "133.Jarājiṇṇāti jarāya jiṇṇā.",
  "tika-s0301t3:123_1": "Tena pākaṭajarāya matthakappattimāha. Vayovuḍḍhāti vayasā vuḍḍhā.",
  "tika-s0301t3:123_2": "Tena pacchimavayassa osakkasampavattiṁ vadati.",
  "tika-s0301t3:123_3": "Jātimahallikāti jātimahattagatā.",
  "tika-s0301t3:123_4": "Cirakālaṁ atikkantāti dve tayo rājaparivaṭṭe vītivattā.",
  "tika-s0301t3:123_5": "Vayo-saddo sādhāraṇavacanopi jiṇṇasaddasannidhānato osānavayaṁ eva vadatīti āha ‘‘pacchimavayaṁ sampattā’’ti.",
  "tika-s0301t3:123_6": "Ayyikāti mātāmahiṁ sandhāya vadati.",
  "tika-s0301t3:123_7": "Hatthī eva ratanabhūto hatthiratananti āha ‘‘satasahassagghanakenā’’tiādi.",
  "tika-s0301t3:123_8": "Sabbāni tānīti kumbhakārabhājanāni,",
  "tika-s0301t3:123_9": "tehi saddhiṁ sattasantānassa pamāṇaṁ dassento ‘‘tesu hī’’tiādimāha, taṁ suviññeyyameva.",
  "tika-s0301t3:124_0": "Ayyikāsuttavaṇṇanā niṭṭhitā.",
  "tika-s0301t3:125_0": "4. Issattasuttavaṇṇanā",
  "tika-s0301t3:126_0": "135.Aṭṭhuppattikoti ettha kā assa aṭṭhuppatti?",
  "tika-s0301t3:126_1": "Titthiyānaṁ bhagavato bhikkhusaṅghassa ca alābhāya ayasāya parisakkanaṁ.",
  "tika-s0301t3:126_2": "Taṁ vitthārato dassetuṁ ‘‘bhagavato kirā’’tiādi vuttaṁ.",
  "tika-s0301t3:126_3": "Yathā taṁ sabbadisāsu yamakamahāmegho uṭṭhahitvā mahāoghaṁ viya sabbā pāramiyo ‘‘imasmiṁyeva attabhāve vipākaṁ dassāmā’’ti sampiṇḍitā viya lābhasakkāramahoghaṁ nibbattayiṁsu.",
  "tika-s0301t3:126_4": "Tato tato annapānayānavatthamālāgandhavilepanādihatthā khattiyabrāhmaṇādayo āgantvā – ‘‘kahaṁ bhagavā,",
  "tika-s0301t3:126_5": "kahaṁ devadevo narāsabho lokanātho’’ti bhagavantaṁ pariyesanti,",
  "tika-s0301t3:126_6": "sakaṭasatehipi paccaye āharitvā okāsaṁ alabhamānā samantā gāvutappamāṇampi sakaṭadhurena sakaṭadhuraṁ āhacca tiṭṭhanti ceva anuvattanti ca andhakavindabrāhmaṇādayo viya. Sabbaṁ khandhake (mahāva.",
  "tika-s0301t3:126_7": "282) tesu tesu suttesu ca āgatanayena veditabbaṁ. Yathā ca bhagavato, evaṁ bhikkhusaṅghassapi.",
  "tika-s0301t3:126_8": "Vuttampi – ‘‘tena kho pana samayena bhagavā sakkato hoti garukato mānito pūjito apacito lābhī cīvara…pe… parikkhārānaṁ,",
  "tika-s0301t3:126_9": "bhikkhusaṅghopi kho’’tiādi (udā. 38), tathā ‘‘yāvatā kho, cunda,",
  "tika-s0301t3:126_10": "etarahi saṅgho vā gaṇo vā loke uppanno, nāhaṁ, cunda,",
  "tika-s0301t3:126_11": "aññaṁ ekaṁ saṅghampi ekaṁ gaṇampi samanupassāmi evaṁ lābhaggayasaggappattaṁ, yatharivāyaṁ, cunda, bhikkhusaṅgho’’ti (dī. ni. 3.176). Evanti idāni vuccamānākārena. Nijjhattinti saññattiṁ. Nanti kathaṁ.",
  "tika-s0301t3:127_0": "Evaṁ pucchituṁ ayuttaṁ titthiyānaṁ kathā mahājanasannipāte niyyātitā hotīti. Tasmiṁ dātabbaṁ,",
  "tika-s0301t3:127_1": "cittappasādamattena dentepi hi puññaṁ pavaḍḍhati. Ārocitaṁ attanoti adhippāyo. Bhagavāti satthu āmantanaṁ.",
  "tika-s0301t3:127_2": "Cittaṁ nāma yathāpaccayaṁ pavattamānaṁ nigaṇṭhā…pe… pasīdati pasannassāti adhippāyo.",
  "tika-s0301t3:127_3": "Pubbe avisesato deyyadhammassa dātabbaṭṭhānaṁ nāma pucchitaṁ,",
  "tika-s0301t3:127_4": "idāni tassa mahapphalabhāvakaro dakkhiṇeyyavisesoti āha ‘‘aññaṁ tayā paṭhamaṁ pucchitaṁ, aññaṁ pacchā’’ti. Sallakkhehi etaṁ.",
  "tika-s0301t3:127_5": "Pacchimaṁ purimena saddhiṁ ānehīti adhippāyo.",
  "tika-s0301t3:127_6": "Pucchitassa nāma pañhassa kathanaṁ mayhameva bhāro.",
  "tika-s0301t3:127_7": "Samupabyūḷhoti ekato senāya rāsivasena sampiṇḍitoti attho. Tenāha ‘‘rāsibhūto’’ti.",
  "tika-s0301t3:127_8": "Asikkhitoti sattaṭṭhasaṁvaccharāni dhanusippena sikkhito.",
  "tika-s0301t3:127_9": "Dhanusippaṁ sikkhitvāpi koci katahattho na hoti,",
  "tika-s0301t3:127_10": "ayaṁ pana asikkhito na katahattho,",
  "tika-s0301t3:127_11": "poṅkhānupoṅkhabhāvoyeva byāmamuṭṭhibandho.",
  "tika-s0301t3:127_12": "Tiṇapuñjamattikāpuñjādīsūti ādi-saddena paṁsupuñjavālukapuñjasāraphalakaayoghanādike saṅgaṇhāti.",
  "tika-s0301t3:127_13": "Akataparicayoti tesaṁ santikā vijjhanaṭṭhena akataparicayo.",
  "tika-s0301t3:127_14": "Rājarājamahāmattādike upecca asanaṁ upāsanaṁ,",
  "tika-s0301t3:127_15": "na kataṁ upāsanaṁ etenāti akatūpāsano.",
  "tika-s0301t3:127_16": "Asikkhitatādinā bhīrubhāvena vā kāyassa chambhanaṁ saṅkampanaṁ uttāso etassa atthīti chambhīti āha ‘‘pavedhitakāyo’’ti.",
  "tika-s0301t3:128_0": "Dakkhiṇeyyatāya adhippetattā ‘‘arahattamaggena kāmacchando pahīno hotī’’ti āha.",
  "tika-s0301t3:128_1": "Accantappahānassa icchitattā tatiyeneva kukkuccaṁ pahīnaṁ hoti paṭighasampayogaṁ. Asekkhassa ayanti asekkhaṁ, sīlakkhandho.",
  "tika-s0301t3:128_2": "Tayidaṁ na aggaphalaṁ sīlameva adhippetaṁ,",
  "tika-s0301t3:128_3": "atha kho yaṁ kiñci asekkhasantāne pavattaṁ sīlaṁ,",
  "tika-s0301t3:128_4": "lokuttaro eva na adhippeto sikkhāya jātattā, evaṁ vimuttikkhandhopīti . Sekkhassa esoti vā,",
  "tika-s0301t3:128_5": "apariyositasikkhattā sayameva sikkhatīti vā sekkho,",
  "tika-s0301t3:128_6": "catūsu maggesu heṭṭhimesu ca tīsu phalesu sīlakkhandho.",
  "tika-s0301t3:128_7": "Upari sikkhitabbābhāvato asekkho.",
  "tika-s0301t3:128_8": "Vuḍḍhippatto sekkhoti asekkho.",
  "tika-s0301t3:128_9": "Aggaphalabhūto sīlakkhandho vucceyya,",
  "tika-s0301t3:128_10": "aṭṭhakathāyaṁ pana vipassakassa sīlassa adhippetattā tathā attho vutto.",
  "tika-s0301t3:128_11": "Sabbatthāti ‘‘asekkhenā’’tiādīsu.",
  "tika-s0301t3:128_12": "Ettha ca yathā sīlasamādhipaññākkhandhā missakā adhippetā,",
  "tika-s0301t3:128_13": "evaṁ vimuttikkhandhāpīti tadaṅgavimuttiādayopi veditabbā, na paṭippassaddhivimutti eva.",
  "tika-s0301t3:129_0": "Yena sippena issāso hoti,",
  "tika-s0301t3:129_1": "taṁ issattanti āha ‘‘ususippa’’nti.",
  "tika-s0301t3:129_2": "Yassā vāyodhātuyā vasena sarīraṁ sañjātathāmaṁ hoti,",
  "tika-s0301t3:129_3": "taṁ balapaccayaṁ sandhāyāha ‘‘balaṁ nāma vāyodhātū’’ti.",
  "tika-s0301t3:129_4": "Samappavattito hi visamappavattinivārakadhātu balaṁ nāma,",
  "tika-s0301t3:129_5": "tena tato aññaṁ balarūpaṁ nāma natthi.",
  "tika-s0301t3:130_0": "Yasmā arahā eva ekantato sorato,",
  "tika-s0301t3:130_1": "tassa bhāvo soraccanti āha ‘‘soraccanti arahatta’’nti.",
  "tika-s0301t3:130_2": "Ete dveti khanti soraccanti ete dve dhammā.",
  "tika-s0301t3:130_3": "Pānīyaṁ pivanti etthāti papā,",
  "tika-s0301t3:130_4": "yo koci jalāsayo yaṁ kiñci pānīyaṭṭhānanti āha ‘‘caturassapokkharaṇīādīnī’’ti.",
  "tika-s0301t3:130_5": "Udakavikūlādīsu kamanti atikkamanti etehīti saṅkamanāni, setuādīni. Setukaraṇayuttaṭṭhāne setuṁ,",
  "tika-s0301t3:130_6": "caṅkamanakaraṇayuttaṭṭhāne caṅkamanaṁ,",
  "tika-s0301t3:130_7": "maggakaraṇayuttaṭṭhāne maggaṁ kareyyāti ayamettha adhippāyo. Tenāha ‘‘paṇṇāsā’’tiādi.",
  "tika-s0301t3:131_0": "Bhikkhācāravattanti ariyānaṁ hitaṁ vattapaṭipattiṁ.",
  "tika-s0301t3:131_1": "Dentopīti pi-saddena akhīṇāsavassa dentopīti imamatthaṁ dasseti yassa kassacipi dentenapi kammaphalaṁ saddahitvā vippasannacitteneva dātabbattā.",
  "tika-s0301t3:131_2": "Thanayanti idaṁ tassa mahāmeghabhāvadassanaṁ, yo hi mahāvassaṁ vassati,",
  "tika-s0301t3:131_3": "so gajjanto vijjummālaṁ vissajjento pavassati.",
  "tika-s0301t3:131_4": "Abhisaṅkharitvā samodhānetvāti khādanīyassa vividhajātiyāni sampiṇḍetvā. Tenāha ‘‘rāsiṁ katvā’’ti.",
  "tika-s0301t3:132_0": "Pakiraṇaṁ nāma vikiraṇampi hoti anekatthattā dhātūnanti āha ‘‘vikiratī’’ti.",
  "tika-s0301t3:132_1": "Pakiranto viya vā dānaṁ detīti iminā guṇakhettameva apariyesitvā karuṇākhettepi mahādānaṁ pavattetīti dasseti.",
  "tika-s0301t3:132_2": "Tena ‘‘pakiretī’’ti vadantena bhagavatā aṭṭhuppattiyaṁ āgatatitthiyavādena appaṭisedhitatāpi dīpitā hoti.",
  "tika-s0301t3:132_3": "Puññadhārāti puññamayadhārā puññābhisandā.",
  "tika-s0301t3:132_4": "Sinehayantīti thūladhārenapi sinehena siniddhaṁ karontī.",
  "tika-s0301t3:132_5": "Kiledayantīti allabhāvaṁ pāpayantī.",
  "tika-s0301t3:132_6": "Yathāyaṁ puññadhārā dātāraṁ anto sineheti pūreti abhisandeti,",
  "tika-s0301t3:132_7": "evaṁ paṭiggāhakānampi anto sineheti pūreti abhisandeti.",
  "tika-s0301t3:132_8": "Tenevāha ‘‘dadaṁ piyo hoti bhajanti naṁ bahū’’tiādi (a. ni.",
  "tika-s0301t3:132_9": "5.34) evaṁ santepi ‘‘dātāraṁ abhivassatī’’ti vuttattā aṭṭhakathāyaṁ dāyakavaseneva ‘‘sinehetī’’ti vuttaṁ,",
  "tika-s0301t3:132_10": "yasmā vā paṭiggāhakassa sinehuppatti āmisanissitāti dāyakavaseneva vuttaṁ.",
  "tika-s0301t3:133_0": "Issattasuttavaṇṇanā niṭṭhitā.",
  "tika-s0301t3:134_0": "5. Pabbatūpamasuttavaṇṇanā",
  "tika-s0301t3:135_0": "136.Khattiyāti abhisekappattā. Issariyamado kāmagedho.",
  "tika-s0301t3:135_1": "Pathavimaṇḍalassa mahantatā taṁnivāsinaṁ anuyantatāti sabbamidaṁ yathicchitassa rājakiccassa sukhena samijjhanassa kāraṇakittanaṁ.",
  "tika-s0301t3:135_2": "Yādise rājakicce ussukkaṁ āpanno,",
  "tika-s0301t3:135_3": "taṁ vitthārato dassetuṁ ‘‘esa kirā’’tiādi vuttaṁ.",
  "tika-s0301t3:135_4": "Antaragamanānīti tiṇṇaṁ nirantaragamanānaṁ antarantarā gamanāni.",
  "tika-s0301t3:135_5": "Corā cintayiṁsūti eko antarabhogiko rājāparādhiko pañcasatamanussaparivāro coriyaṁ karonto vicarati, te sandhāya vuttaṁ.",
  "tika-s0301t3:136_0": "‘‘Ayuttaṁ te kata’’nti sacāhaṁ vakkhāmīti yojanā.",
  "tika-s0301t3:136_1": "Dhuravihāreti rathassa dhuraṁ viya nagarassa dhurabhūte vihāre.",
  "tika-s0301t3:136_2": "Santhambhitunti vissāsabhāvena upaṭṭhātuṁ.",
  "tika-s0301t3:136_3": "Saddhāyikoti saddhāya ayitabbo, saddheyyoti attho. Tenāha ‘‘saddhātabbo’’ti. Paccayikoti pattiyāyitabbo. Abbhasamaṁ puthulabhāvena. Nippothentoti nimmaddento.",
  "tika-s0301t3:136_4": "Saṇhakaraṇīyaṁ atisaṇhaṁ pisanto nisadapoto viya pisanto.",
  "tika-s0301t3:137_0": "Dhammacariyātiādittampi sīsaṁ celañca ajjhupekkhitvā sammāpaṭipatti eva kātabbā tassā eva paraloke patiṭṭhābhāvato. Ācikkhāmīti kathemi,",
  "tika-s0301t3:137_1": "kathento ca yathā tamatthaṁ sammadeva rājā jānāti, evaṁ jānāpemīti .",
  "tika-s0301t3:137_2": "Nipphatti yuddhena kātabbaatthasiddhi.",
  "tika-s0301t3:137_3": "Visinoti bandhati yathādhippetaṁ cittaṁ etenāti visayo, samatthabhāvo.",
  "tika-s0301t3:137_4": "Mantasampannāti sampannarājamantā.",
  "tika-s0301t3:137_5": "Mahāamaccāti mahosadhādisadisā nītisatthachekā amaccapurisā.",
  "tika-s0301t3:137_6": "Upalāpetunti paresaṁ antare virodhatthaṁ saṅgaṇhituṁ.",
  "tika-s0301t3:138_0": "Dveyeva pabbatāti pabbatasadisā dveyeva gahitā. Rājovādeti rājovādasutte.",
  "tika-s0301t3:138_1": "Āgatāva tattantiyā anurūpatthaṁ.",
  "tika-s0301t3:138_2": "Vilumpamānāti iti-saddo ādiattho.",
  "tika-s0301t3:138_3": "Vipattīti bhogaparihānādivināso.",
  "tika-s0301t3:138_4": "Hatthiyuddhādīhi jarāmaraṇaṁ jinituṁ na sakkā sattassa avisayabhāvato. Yena pana jinituṁ sakkā,",
  "tika-s0301t3:138_5": "taṁ dassento bhagavā ‘‘buddhe…pe… nivesaye’’ti āha.",
  "tika-s0301t3:138_6": "Ratanattaye hi saddhā niviṭṭhā mūlajātā patiṭṭhitā ekantato jarāmaraṇavijayāya hoti. Tenāha ‘‘tasmā saddha’’nti.",
  "tika-s0301t3:139_0": "Pabbatūpamasuttavaṇṇanā niṭṭhitā.",
  "tika-s0301t3:140_0": "Tatiyavaggavaṇṇanā niṭṭhitā.",
  "tika-s0301t3:141_0": "Sāratthappakāsiniyā saṁyuttanikāya-aṭṭhakathāya",
  "tika-s0301t3:142_0": "Kosalasaṁyuttavaṇṇanāya līnatthappakāsanā samattā."
}