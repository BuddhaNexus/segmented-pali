{
  "iti82:0.1_0": "Itivuttaka 82",
  "iti82:0.2_0": "Tikanipāta",
  "iti82:0.3_0": "Catutthavagga",
  "iti82:0.4_0": "Devasaddasutta",
  "iti82:1.1_0": "Vuttañhetaṁ bhagavatā vuttamarahatāti me sutaṁ:",
  "iti82:2.1_0": "“Tayome, bhikkhave, devesu devasaddā niccharanti samayā samayaṁ upādāya.",
  "iti82:2.2_0": "Katame tayo?",
  "iti82:2.3_0": "Yasmiṁ,",
  "iti82:2.3_1": "bhikkhave,",
  "iti82:2.3_2": "samaye ariyasāvako kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajjāya ceteti,",
  "iti82:2.3_3": "tasmiṁ samaye devesu devasaddo niccharati:",
  "iti82:2.4_0": "‘eso ariyasāvako mārena saddhiṁ saṅgāmāya cetetī’ti.",
  "iti82:2.5_0": "Ayaṁ, bhikkhave, paṭhamo devesu devasaddo niccharati samayā samayaṁ upādāya.",
  "iti82:3.1_0": "Puna caparaṁ,",
  "iti82:3.1_1": "bhikkhave,",
  "iti82:3.1_2": "yasmiṁ samaye ariyasāvako sattannaṁ bodhipakkhiyānaṁ dhammānaṁ bhāvanānuyogamanuyutto viharati,",
  "iti82:3.1_3": "tasmiṁ samaye devesu devasaddo niccharati:",
  "iti82:3.2_0": "‘eso ariyasāvako mārena saddhiṁ saṅgāmetī’ti.",
  "iti82:3.3_0": "Ayaṁ, bhikkhave, dutiyo devesu devasaddo niccharati samayā samayaṁ upādāya.",
  "iti82:4.1_0": "Puna caparaṁ,",
  "iti82:4.1_1": "bhikkhave,",
  "iti82:4.1_2": "yasmiṁ samaye ariyasāvako āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharati,",
  "iti82:4.1_3": "tasmiṁ samaye devesu devasaddo niccharati:",
  "iti82:4.2_0": "‘eso ariyasāvako vijitasaṅgāmo tameva saṅgāmasīsaṁ abhivijiya ajjhāvasatī’ti.",
  "iti82:4.3_0": "Ayaṁ, bhikkhave, tatiyo devesu devasaddo niccharati samayā samayaṁ upādāya.",
  "iti82:4.4_0": "Ime kho, bhikkhave, tayo devesu devasaddā niccharanti samayā samayaṁ upādāyā”ti.",
  "iti82:4.5_0": "Etamatthaṁ bhagavā avoca.",
  "iti82:4.6_0": "Tatthetaṁ iti vuccati:",
  "iti82:5.1_0": "“Disvā vijitasaṅgāmaṁ,",
  "iti82:5.2_0": "sammāsambuddhasāvakaṁ;",
  "iti82:5.3_0": "Devatāpi namassanti,",
  "iti82:5.4_0": "mahantaṁ vītasāradaṁ.",
  "iti82:6.1_0": "Namo te purisājañña,",
  "iti82:6.2_0": "yo tvaṁ dujjayamajjhabhū;",
  "iti82:6.3_0": "Jetvāna maccuno senaṁ,",
  "iti82:6.4_0": "vimokkhena anāvaraṁ.",
  "iti82:7.1_0": "Iti hetaṁ namassanti,",
  "iti82:7.2_0": "devatā pattamānasaṁ;",
  "iti82:7.3_0": "Tañhi tassa na passanti,",
  "iti82:7.4_0": "yena maccuvasaṁ vaje”ti.",
  "iti82:8.1_0": "Ayampi attho vutto bhagavatā, iti me sutanti.",
  "iti82:8.2_0": "Tatiyaṁ."
}