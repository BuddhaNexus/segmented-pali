{
  "tika-vin05t12:0_0": "12. Rūpiyādipaṭiggahaṇavinicchayakathā",
  "tika-vin05t12:1_0": "59.Rūpiyādipaṭiggahoti jātarūpādipaṭiggaṇhanaṁ.",
  "tika-vin05t12:1_1": "Tattha (pārā. aṭṭha.",
  "tika-vin05t12:1_2": "2.583-4) jātarūpaṁ rajataṁ jātarūpamāsako rajatamāsakoti catubbidhaṁ nissaggiyavatthu.",
  "tika-vin05t12:1_3": "Tambalohādīhi kato lohamāsako.",
  "tika-vin05t12:1_4": "Sāradārunā vā veḷupesikāya vā antamaso tālapaṇṇenapi rūpaṁ chinditvā kato dārumāsako.",
  "tika-vin05t12:1_5": "Lākhāya vā niyyāsena vā rūpaṁ samuṭṭhāpetvā kato jatumāsako.",
  "tika-vin05t12:1_6": "Yo yo yattha yattha janapade yadā yadā vohāraṁ gacchati,",
  "tika-vin05t12:1_7": "antamaso aṭṭhimayopi cammamayopi rukkhaphalabījamayopi samuṭṭhāpitarūpopi asamuṭṭhāpitarūpopīti ayaṁ sabbopi rajatamāsakeneva saṅgahito.",
  "tika-vin05t12:1_8": "Muttā maṇi veḷuriyo saṅkho silā pavāḷaṁ lohitaṅko masāragallaṁ satta dhaññāni dāsidāsakhettavatthupupphārāmaphalārāmādayoti idaṁ dukkaṭavatthu.",
  "tika-vin05t12:1_9": "Tattha nissaggiyavatthuṁ attano vā saṅghagaṇapuggalacetiyānaṁ vā atthāya sampaṭicchituṁ na vaṭṭati.",
  "tika-vin05t12:1_10": "Attano atthāya sampaṭicchato nissaggiyaṁ pācittiyaṁ hoti,",
  "tika-vin05t12:1_11": "sesānaṁ atthāya dukkaṭaṁ.",
  "tika-vin05t12:1_12": "Dukkaṭavatthuṁ sabbesampi atthāya sampaṭicchato dukkaṭameva.",
  "tika-vin05t12:2_0": "Tatrāyaṁ vinicchayo (pārā. aṭṭha.",
  "tika-vin05t12:2_1": "2.538-9) –",
  "tika-vin05t12:2_2": "sace koci jātarūparajataṁ āharitvā ‘‘idaṁ saṅghassa dammi,",
  "tika-vin05t12:2_3": "ārāmaṁ vā karotha cetiyaṁ vā bhojanasālādīnaṁ vā aññatara’’nti vadati,",
  "tika-vin05t12:2_4": "idaṁ sampaṭicchituṁ na vaṭṭati.",
  "tika-vin05t12:2_5": "Sace pana ‘‘nayidaṁ bhikkhūnaṁ sampaṭicchituṁ vaṭṭatī’’ti paṭikkhitte ‘‘vaḍḍhakīnaṁ vā kammakārānaṁ vā hatthe bhavissati ,",
  "tika-vin05t12:2_6": "kevalaṁ tumhe sukatadukkaṭaṁ jānāthā’’ti vatvā tesaṁ hatthe datvā pakkamati, vaṭṭati.",
  "tika-vin05t12:2_7": "Athāpi ‘‘mama manussānaṁ hatthe bhavissati,",
  "tika-vin05t12:2_8": "mayhameva vā hatthe bhavissati,",
  "tika-vin05t12:2_9": "kevalaṁ tumhe yaṁ yassa dātabbaṁ,",
  "tika-vin05t12:2_10": "tadatthāya pesethā’’ti vadati,",
  "tika-vin05t12:2_11": "evampi vaṭṭati.",
  "tika-vin05t12:2_12": "Sace pana saṁghaṁ vā gaṇaṁ vā puggalaṁ vā anāmasitvā ‘‘idaṁ hiraññasuvaṇṇaṁ cetiyassa dema,",
  "tika-vin05t12:2_13": "vihārassa dema,",
  "tika-vin05t12:2_14": "navakammassa demā’’ti vadanti,",
  "tika-vin05t12:2_15": "paṭikkhipituṁ na vaṭṭati,",
  "tika-vin05t12:2_16": "‘‘ime idaṁ bhaṇantī’’ti kappiyakārakānaṁ ācikkhitabbaṁ.",
  "tika-vin05t12:2_17": "‘‘Cetiyādīnaṁ atthāya tumhe gahetvā ṭhapetvā’’ti vutte pana ‘‘amhākaṁ gahetuṁ na vaṭṭatī’’ti paṭikkhipitabbaṁ.",
  "tika-vin05t12:3_0": "Sace pana koci bahuṁ hiraññasuvaṇṇaṁ ānetvā ‘‘idaṁ saṁghassa dammi,",
  "tika-vin05t12:3_1": "cattāro paccaye paribhuñjathā’’ti vadati,",
  "tika-vin05t12:3_2": "tañce saṁgho sampaṭicchati,",
  "tika-vin05t12:3_3": "paṭiggahaṇepi paribhogepi āpatti.",
  "tika-vin05t12:3_4": "Tatra ceko bhikkhu ‘‘nayidaṁ kappatī’’ti paṭikkhipati,",
  "tika-vin05t12:3_5": "upāsako ca ‘‘yadina kappati,",
  "tika-vin05t12:3_6": "mayhameva bhavissatī’’ti taṁ ādāya gacchati.",
  "tika-vin05t12:3_7": "So bhikkhu ‘‘tayā saṁghassa lābhantarāyo kato’’ti na kenaci kiñci vattabbo.",
  "tika-vin05t12:3_8": "Yo hi taṁ codeti,",
  "tika-vin05t12:3_9": "sveva sāpattiko hoti.",
  "tika-vin05t12:3_10": "Tena panekena bahū anāpattikā katā.",
  "tika-vin05t12:3_11": "Sace pana bhikkhūhi ‘‘na vaṭṭatī’’ti paṭikkhitte ‘‘kappiyakārakānaṁ vā hatthe bhavissati,",
  "tika-vin05t12:3_12": "mama purisānaṁ vā mayhaṁ vā hatthe bhavissati,",
  "tika-vin05t12:3_13": "kevalaṁ tumhe paccaye paribhuñjathā’’ti vadati, vaṭṭati.",
  "tika-vin05t12:4_0": "Catupaccayatthāya ca dinnaṁ yena yena paccayena attho hoti,",
  "tika-vin05t12:4_1": "taṁ tadatthaṁ upanetabbaṁ.",
  "tika-vin05t12:4_2": "Civaratthāya dinnaṁ cīvareyeva upanetabbaṁ.",
  "tika-vin05t12:4_3": "Sace cīvarena tādiso attho natthi,",
  "tika-vin05t12:4_4": "piṇḍapātādīhi saṁgho kilamati,",
  "tika-vin05t12:4_5": "saṁghasuṭṭhutāya apaloketvā tadatthāyapi upanetabbaṁ.",
  "tika-vin05t12:4_6": "Esa nayo piṇḍapātagilānapaccayatthāya dinnepi.",
  "tika-vin05t12:4_7": "Senāsanatthāya dinnaṁ pana senāsanassa garubhaṇḍattā senāsaneyeva upanetabbaṁ.",
  "tika-vin05t12:4_8": "Sace pana bhikkhūsu senāsanaṁ chaḍḍetvā gatesu senāsanaṁ vinassati,",
  "tika-vin05t12:4_9": "īdise kāle senāsanaṁ vissajjetvāpi bhikkhūnaṁ paribhogo anuññāto,",
  "tika-vin05t12:4_10": "tasmā senāsanajagganatthaṁ mūlacchejjaṁ akatvā yāpanamattaṁ paribhuñjitabbaṁ.",
  "tika-vin05t12:5_0": "60.",
  "tika-vin05t12:5_1": "Sace koci ‘‘mayhaṁ tisassasampādanakaṁ mahātaḷākaṁ atthi,",
  "tika-vin05t12:5_2": "taṁ saṁghassa dammī’’ti vadati,",
  "tika-vin05t12:5_3": "tañce saṁgho sampaṭicchati,",
  "tika-vin05t12:5_4": "paṭiggahaṇepi paribhogepi āpattiyeva.",
  "tika-vin05t12:5_5": "Yo pana taṁ paṭikkhipati,",
  "tika-vin05t12:5_6": "so purimanayeneva na kenaci kiñci vattabbo.",
  "tika-vin05t12:5_7": "Yo hi taṁ codeti,",
  "tika-vin05t12:5_8": "sveva sāpattiko hoti .",
  "tika-vin05t12:5_9": "Tena panekena bahū anāpattikā katā.",
  "tika-vin05t12:5_10": "Yo pana ‘‘tādisaṁyeva taḷākaṁ dammī’’ti vatvā bhikkhūhi ‘‘na vaṭṭatī’’ti paṭikkhitto vadati ‘‘asukañca asukañca saṅghassa taḷākaṁ atthi,",
  "tika-vin05t12:5_11": "taṁ kathaṁ vaṭṭatī’’ti.",
  "tika-vin05t12:5_12": "So vattabbo ‘‘kappiyaṁ katvā dinnaṁ bhavissatī’’ti.",
  "tika-vin05t12:5_13": "Kathaṁ dinnaṁ kappiyaṁ hotīti.",
  "tika-vin05t12:5_14": "‘‘Cattāro paccaye paribhuñjathā’’ti vatvā dinnanti.",
  "tika-vin05t12:5_15": "So sace ‘‘sādhu,",
  "tika-vin05t12:5_16": "bhante cattāro paccaye paribhuñjathā’’ti deti, vaṭṭati.",
  "tika-vin05t12:5_17": "Athāpi ‘‘taḷākaṁ gaṇhathā’’ti vatvā ‘‘na vaṭṭatī’’ti paṭikkhitto ‘‘kappiyakārako atthī’’ti pucchitvā",
  "tika-vin05t12:5_18": "‘‘natthī’’ti vutte ‘‘idaṁ asuko nāma vicāressati,",
  "tika-vin05t12:5_19": "asukassa vā hatthe mayhaṁ vā hatthe bhavissati,",
  "tika-vin05t12:5_20": "saṅgho kappiyabhaṇḍaṁ paribhuñjatū’’ti vadati, vaṭṭati.",
  "tika-vin05t12:5_21": "Sacepi ‘‘na vaṭṭatī’’ti paṭikkhitto ‘‘udakaṁ paribhuñjissati,",
  "tika-vin05t12:5_22": "bhaṇḍakaṁ dhovissati,",
  "tika-vin05t12:5_23": "migapakkhino pivissantī’’ti vadati,",
  "tika-vin05t12:5_24": "evampi vaṭṭati.",
  "tika-vin05t12:5_25": "Athāpi ‘‘na vaṭṭatī’’ti paṭikkhitto vadati ‘‘kappiyasīsena gaṇhathā’’ti.",
  "tika-vin05t12:5_26": "‘‘Sādhu upāsaka,",
  "tika-vin05t12:5_27": "saṅgho pānīyaṁ pivissati,",
  "tika-vin05t12:5_28": "bhaṇḍakaṁ dhovissati,",
  "tika-vin05t12:5_29": "migapakkhino pivissantī’’ti vatvā paribhuñjituṁ vaṭṭati.",
  "tika-vin05t12:5_30": "Athāpi ‘‘mama taḷākaṁ vā pokkharaṇiṁ vā saṅghassa dammī’’ti vutte ‘‘sādhu upāsaka,",
  "tika-vin05t12:5_31": "saṅgho pānīyaṁ pivissatī’’tiādīni vatvā paribhuñjituṁ vaṭṭatiyeva.",
  "tika-vin05t12:6_0": "Yadi pana bhikkhūhi hatthakammaṁ yācitvā sahatthena ca kappiyapathaviṁ khaṇitvā udakaparibhogatthāya taḷākaṁ kāritaṁ hoti,",
  "tika-vin05t12:6_1": "tañce nissāya sassaṁ nipphādetvā manussā vihāre kappiyabhaṇḍaṁ denti, vaṭṭati.",
  "tika-vin05t12:6_2": "Atha manussā eva saṅghassa upakāratthāya saṅghikabhūmiṁ khaṇitvā taṁ nissāya nipphannasassato kappiyabhaṇḍaṁ denti,",
  "tika-vin05t12:6_3": "etampi vaṭṭati.",
  "tika-vin05t12:6_4": "‘‘Amhākaṁ ekaṁ kappiyakārakaṁ ṭhapethā’’ti vutte ca ṭhapetumpi labbhati.",
  "tika-vin05t12:6_5": "Atha te manussā rājabalinā upaddutā pakkamanti,",
  "tika-vin05t12:6_6": "aññe paṭipajjanti,",
  "tika-vin05t12:6_7": "na ca bhikkhūnaṁ kiñci denti,",
  "tika-vin05t12:6_8": "udakaṁ vāretuṁ labbhati,",
  "tika-vin05t12:6_9": "tañca kho kasikammakāleyeva,",
  "tika-vin05t12:6_10": "na sassakāle.",
  "tika-vin05t12:6_11": "Sace te vadanti ‘‘nanu, bhante,",
  "tika-vin05t12:6_12": "pubbepi manussā imaṁ nissāya sassaṁ akaṁsū’’ti,",
  "tika-vin05t12:6_13": "tato vattabbā ‘‘te saṅghassa imañca imañca upakāraṁ akaṁsu,",
  "tika-vin05t12:6_14": "idañcidañca kappiyabhaṇḍakaṁ adaṁsū’’ti.",
  "tika-vin05t12:6_15": "Sace te vadanti ‘‘mayampi dassāmā’’ti,",
  "tika-vin05t12:6_16": "evampi vaṭṭati.",
  "tika-vin05t12:7_0": "Sace pana koci abyatto akappiyavohārena taḷākaṁ paṭiggaṇhāti vā kāreti vā,",
  "tika-vin05t12:7_1": "taṁ bhikkhūhi na paribhuñjitabbaṁ,",
  "tika-vin05t12:7_2": "taṁ nissāya laddhakappiyabhaṇḍampi akappiyameva .",
  "tika-vin05t12:7_3": "Sace bhikkhūhi pariccattabhāvaṁ ñatvā sāmiko vā tassa puttadhītaro vā añño vā koci vaṁse uppanno puna kappiyavohārena deti, vaṭṭati.",
  "tika-vin05t12:7_4": "Pacchinne kulavaṁse yo tassa janapadassa sāmiko,",
  "tika-vin05t12:7_5": "so acchinditvā kappiyavohārena puna deti cittalapabbate bhikkhunā nīhaṭaudakavāhakaṁ aḷanāgarājamahesī viya,",
  "tika-vin05t12:7_6": "evampi vaṭṭati.",
  "tika-vin05t12:7_7": "Kappiyavohārepi udakavasena paṭiggahitataḷāke suddhacittānaṁ mattikuddharaṇapāḷibandhanādīni ca kātuṁ vaṭṭati.",
  "tika-vin05t12:7_8": "Taṁ nissāya pana sassaṁ karonte disvā kappiyakārakaṁ ṭhapetuṁ na vaṭṭati.",
  "tika-vin05t12:7_9": "Yadi te sayameva kappiyabhaṇḍaṁ denti,",
  "tika-vin05t12:7_10": "gahetabbaṁ.",
  "tika-vin05t12:7_11": "No ce denti,",
  "tika-vin05t12:7_12": "na codetabbaṁ.",
  "tika-vin05t12:7_13": "Paccayavasena paṭiggahitataḷāke kappiyakārakaṁ ṭhapetuṁ vaṭṭati,",
  "tika-vin05t12:7_14": "mattikuddharaṇapāḷibandhanādīni kāretuṁ na vaṭṭati.",
  "tika-vin05t12:7_15": "Sace kappiyakārakā sayameva karonti, vaṭṭati.",
  "tika-vin05t12:7_16": "Abyattena pana lajjibhikkhunā kārāpitesu kiñcāpi paṭiggahaṇaṁ kappiyaṁ,",
  "tika-vin05t12:7_17": "bhikkhussa pana payogapaccayā uppannena missattā visagatapiṇḍapāto viya akappiyamaṁsarasamissabhojanaṁ viya ca dubbinibhogaṁ hoti,",
  "tika-vin05t12:7_18": "sabbesaṁ akappiyameva.",
  "tika-vin05t12:8_0": "61.",
  "tika-vin05t12:8_1": "Sace pana udakassa okāso atthi,",
  "tika-vin05t12:8_2": "taḷākassa pāḷi thirā,",
  "tika-vin05t12:8_3": "‘‘yathā bahuṁ udakaṁ gaṇhāti,",
  "tika-vin05t12:8_4": "evaṁ karohi,",
  "tika-vin05t12:8_5": "tīrasamīpe udakaṁ karohī’’ti evaṁ udakameva vicāreti, vaṭṭati.",
  "tika-vin05t12:8_6": "Uddhane aggiṁ na pātenti,",
  "tika-vin05t12:8_7": "‘‘udakakammaṁ labbhatu upāsakā’’ti vattuṁ vaṭṭati,",
  "tika-vin05t12:8_8": "‘‘sassaṁ katvā āharathā’’ti vattuṁ pana na vaṭṭati.",
  "tika-vin05t12:8_9": "Sace pana taḷāke atibahuṁ udakaṁ disvā passato vā piṭṭhito vā mātikaṁ nīharāpeti,",
  "tika-vin05t12:8_10": "vanaṁ chindāpetvā kedāre kārāpeti,",
  "tika-vin05t12:8_11": "porāṇakedāresu vā pakatibhāgaṁ aggahetvā atirekaṁ gaṇhāti,",
  "tika-vin05t12:8_12": "navasasse vā aparicchinnabhāge ‘‘ettake kahāpaṇe dethā’’ti kahāpaṇe uṭṭhāpeti,",
  "tika-vin05t12:8_13": "sabbesaṁ akappiyaṁ.",
  "tika-vin05t12:9_0": "Yo pana ‘‘kasatha vapathā’’ti avatvā ‘‘ettakāya bhūmiyā ettako nāma bhāgo’’ti evaṁ bhūmiṁ vā patiṭṭhāpeti,",
  "tika-vin05t12:9_1": "‘‘ettake bhūmibhāge amhehi sassaṁ kataṁ,",
  "tika-vin05t12:9_2": "ettakaṁ nāma bhāgaṁ gaṇhathā’’ti vadantesu kassakesu bhūmippamāṇagahaṇatthaṁ rajjuyā vā daṇḍena vā mināti,",
  "tika-vin05t12:9_3": "khale vā ṭhatvā rakkhati,",
  "tika-vin05t12:9_4": "khalato vā nīharāpeti,",
  "tika-vin05t12:9_5": "koṭṭhāgāre vā paṭisāmeti,",
  "tika-vin05t12:9_6": "tasseva taṁ akappiyaṁ.",
  "tika-vin05t12:9_7": "Sace kassakā kahāpaṇe āharitvā ‘‘ime saṅghassa āhaṭā’’ti vadanti,",
  "tika-vin05t12:9_8": "aññataro ca bhikkhu ‘‘na saṅgho kahāpaṇe khādatī’’ti saññāya ‘‘ettakehi kahāpaṇehi sāṭake āharatha ,",
  "tika-vin05t12:9_9": "ettakehi yāguādīni sampādethā’’ti vadati,",
  "tika-vin05t12:9_10": "yaṁ te āharanti,",
  "tika-vin05t12:9_11": "taṁ sabbesaṁ akappiyaṁ. Kasmā?",
  "tika-vin05t12:9_12": "Kahāpaṇānaṁ vicāritattā.",
  "tika-vin05t12:9_13": "Sace dhaññaṁ āharitvā ‘‘idaṁ saṅghassa āhaṭa’’nti vadanti,",
  "tika-vin05t12:9_14": "aññataro ca bhikkhu purimanayeneva ‘‘ettakehi vīhīhi idañcidañca āharathā’’ti vadati,",
  "tika-vin05t12:9_15": "yaṁ te āharanti,",
  "tika-vin05t12:9_16": "taṁ tasseva akappiyaṁ. Kasmā?",
  "tika-vin05t12:9_17": "Dhaññassa vicāritattā.",
  "tika-vin05t12:9_18": "Sace taṇḍulaṁ vā aparaṇṇaṁ vā āharitvā ‘‘idaṁ saṅghassa āhaṭa’’nti vadanti,",
  "tika-vin05t12:9_19": "aññataro ca bhikkhu purimanayeneva ‘‘ettakehi taṇḍulehi idañcidañca āharathā’’ti vadati,",
  "tika-vin05t12:9_20": "yaṁ te āharanti,",
  "tika-vin05t12:9_21": "taṁ sabbesaṁ kappiyaṁ. Kasmā?",
  "tika-vin05t12:9_22": "Kappiyānaṁ taṇḍulādīnaṁ vicāritattā.",
  "tika-vin05t12:9_23": "Kayavikkayepi anāpatti kappiyakārakassa ācikkhitattā.",
  "tika-vin05t12:10_0": "62.",
  "tika-vin05t12:10_1": "Pubbe pana cittalapabbate eko bhikkhu catusāladvāre ‘‘aho vata sve saṅghassa ettakappamāṇe pūve paceyyu’’nti",
  "tika-vin05t12:10_2": "ārāmikānaṁ saññājananatthaṁ bhūmiyaṁ maṇḍalaṁ akāsi.",
  "tika-vin05t12:10_3": "Taṁ disvā cheko ārāmiko tatheva katvā dutiyadivase bheriyā ākoṭitāya sannipatite saṅghe pūvaṁ gahetvā saṅghattheraṁ āha – ‘‘bhante,",
  "tika-vin05t12:10_4": "amhehi ito pubbe neva pitūnaṁ,",
  "tika-vin05t12:10_5": "na pitāmahānaṁ evarūpaṁ sutapubbaṁ,",
  "tika-vin05t12:10_6": "ekena ayyena catusāladvāre pūvatthāya saññā katā,",
  "tika-vin05t12:10_7": "ito dāni pabhuti ayyā attano attano cittānurūpaṁ vadantu,",
  "tika-vin05t12:10_8": "amhākampi phāsuvihāro bhavissatī’’ti.",
  "tika-vin05t12:10_9": "Mahāthero tatova nivatti,",
  "tika-vin05t12:10_10": "ekabhikkhunāpi pūvo na gahito.",
  "tika-vin05t12:10_11": "Evaṁ pubbe tatruppādaṁ na paribhuñjiṁsu. Tasmā –",
  "tika-vin05t12:11_0": "Sallekhaṁ accajantena, appamattena bhikkhunā;",
  "tika-vin05t12:12_0": "Kappiyepi na kātabbā, āmisatthāya lolatāti. (pārā. aṭṭha. 2.538-9);",
  "tika-vin05t12:13_0": "Yo cāyaṁ taḷāke vutto, pokkharaṇīudakavāhakamātikādīsupi eseva nayo.",
  "tika-vin05t12:14_0": "63.",
  "tika-vin05t12:14_1": "Pubbaṇṇāparaṇṇaucchuphalāphalādīnaṁ viruhanaṭṭhānaṁ yaṁ kiñci khettaṁ vā vatthuṁ vā ‘‘dammī’’ti vuttepi",
  "tika-vin05t12:14_2": "‘‘na vaṭṭatī’’ti paṭikkhipitvā taḷāke vuttanayeneva yadā kappiyavohārena ‘‘catupaccayaparibhogatthāya",
  "tika-vin05t12:14_3": "dammī’’ti vadati,",
  "tika-vin05t12:14_4": "tadā sampaṭicchitabbaṁ,",
  "tika-vin05t12:14_5": "‘‘vanaṁ dammi araññaṁ dammī’’ti vutte pana vaṭṭati.",
  "tika-vin05t12:14_6": "Sace manussā bhikkhūhi anāṇattāyeva tattha rukkhe chinditvā aparaṇṇādīni sampādetvā bhikkhūnaṁ bhāgaṁ denti, vaṭṭati,",
  "tika-vin05t12:14_7": "adentā na codetabbā.",
  "tika-vin05t12:14_8": "Sace kenacideva antarāyena tesu pakkantesu aññe karonti,",
  "tika-vin05t12:14_9": "na ca bhikkhūnaṁ kiñci denti,",
  "tika-vin05t12:14_10": "te vāretabbā.",
  "tika-vin05t12:14_11": "Sace vadanti ‘‘nanu, bhante,",
  "tika-vin05t12:14_12": "pubbe manussā idha sassāni akaṁsū’’ti,",
  "tika-vin05t12:14_13": "tato vattabbā ‘‘te saṅghassa idañcidañca kappiyabhaṇḍaṁ adaṁsū’’ti.",
  "tika-vin05t12:14_14": "Sace vadanti ‘‘mayampi dassāmā’’ti,",
  "tika-vin05t12:14_15": "evaṁ vaṭṭati.",
  "tika-vin05t12:15_0": "Kiñci sassuṭṭhānakaṁ bhūmippadesaṁ sandhāya ‘‘sīmaṁ demā’’ti vadanti, vaṭṭati.",
  "tika-vin05t12:15_1": "Sīmaparicchedanatthaṁ pana thambhā vā pāsāṇā vā sayaṁ na ṭhapetabbā,",
  "tika-vin05t12:15_2": "bhūmi nāma anagghā,",
  "tika-vin05t12:15_3": "appakenapi pārājiko bhaveyya.",
  "tika-vin05t12:15_4": "Ārāmikānaṁ pana vattabbaṁ ‘‘iminā ṭhānena amhākaṁ sīmā gatā’’ti.",
  "tika-vin05t12:15_5": "Sacepi hi te adhikaṁ gaṇhanti,",
  "tika-vin05t12:15_6": "pariyāyena kathitattā anāpatti.",
  "tika-vin05t12:15_7": "Yadi pana rājarājamahāmattādayo sayameva thambhe ṭhapāpetvā ‘‘cattāro paccaye paribhuñjathā’’ti denti,",
  "tika-vin05t12:15_8": "vaṭṭatiyeva.",
  "tika-vin05t12:16_0": "Sace koci antosīmāyaṁ taḷākaṁ vā khaṇati,",
  "tika-vin05t12:16_1": "vihāramajjhena vā mātikaṁ neti,",
  "tika-vin05t12:16_2": "cetiyaṅgaṇabodhiyaṅgaṇādīni dussanti,",
  "tika-vin05t12:16_3": "vāretabbo.",
  "tika-vin05t12:16_4": "Sace saṅgho kiñci labhitvā āmisagarukatāya na vāreti,",
  "tika-vin05t12:16_5": "eko bhikkhu vāreti,",
  "tika-vin05t12:16_6": "sova bhikkhu issaro.",
  "tika-vin05t12:16_7": "Sace eko bhikkhu na vāreti ‘‘netha tumhe’’ti,",
  "tika-vin05t12:16_8": "tesaṁyeva pakkho hoti.",
  "tika-vin05t12:16_9": "Saṅgho vāreti,",
  "tika-vin05t12:16_10": "saṅghova issaro.",
  "tika-vin05t12:16_11": "Saṅghikesu hi kammesu yo dhammakammaṁ karoti,",
  "tika-vin05t12:16_12": "sova issaro.",
  "tika-vin05t12:16_13": "Sace vāriyamānopi karoti,",
  "tika-vin05t12:16_14": "heṭṭhā gahitaṁ paṁsuṁ heṭṭhā pakkhipitvā,",
  "tika-vin05t12:16_15": "upari gahitaṁ paṁsuṁ upari pakkhipitvā pūretabbā.",
  "tika-vin05t12:17_0": "Sace koci yathājātameva ucchuṁ vā aparaṇṇaṁ vā alābukumbhaṇḍādikaṁ vā valliphalaṁ dātukāmo ‘‘etaṁ sabbaṁ",
  "tika-vin05t12:17_1": "ucchukhettaṁ aparaṇṇavatthuṁ valliphalāvāṭaṁ dammī’’ti vadati,",
  "tika-vin05t12:17_2": "saha vatthunā parāmaṭṭhattā na vaṭṭatīti mahāsumatthero āha.",
  "tika-vin05t12:17_3": "Mahāpadumatthero pana ‘‘abhilāpamattametaṁ,",
  "tika-vin05t12:17_4": "sāmikānaṁyeva hi so bhūmibhāgo,",
  "tika-vin05t12:17_5": "tasmā vaṭṭatī’’ti āha.",
  "tika-vin05t12:17_6": "‘‘Dāsaṁ dammī’’ti vadati,",
  "tika-vin05t12:17_7": "na vaṭṭati.",
  "tika-vin05t12:17_8": "‘‘Ārāmikaṁ dammi,",
  "tika-vin05t12:17_9": "veyyāvaccakaraṁ dammi,",
  "tika-vin05t12:17_10": "kappiyakārakaṁ dammī’’ti vutte vaṭṭati.",
  "tika-vin05t12:17_11": "Sace ārāmiko purebhattampi pacchābhattampi saṅghasseva kammaṁ karoti,",
  "tika-vin05t12:17_12": "sāmaṇerassa viya sabbaṁ bhesajjaṁ paṭijagganampi tassa kātabbaṁ.",
  "tika-vin05t12:17_13": "Sace purebhattameva saṅghassa kammaṁ karoti,",
  "tika-vin05t12:17_14": "pacchābhattaṁ attano karoti,",
  "tika-vin05t12:17_15": "sāyaṁ nivāpo na dātabbo.",
  "tika-vin05t12:17_16": "Yepi pañcadivasavārena vā pakkhavārena vā saṅghassa kammaṁ katvā sesakāle attano kammaṁ karonti,",
  "tika-vin05t12:17_17": "tesampi karaṇakāleyeva bhattañca nivāpo ca dātabbo.",
  "tika-vin05t12:17_18": "Sace saṅghassa kammaṁ natthi,",
  "tika-vin05t12:17_19": "attanoyeva kammaṁ katvā jīvanti,",
  "tika-vin05t12:17_20": "te ce hatthakammamūlaṁ ānetvā denti,",
  "tika-vin05t12:17_21": "gahetabbaṁ.",
  "tika-vin05t12:17_22": "No ce denti,",
  "tika-vin05t12:17_23": "na kiñci vattabbā.",
  "tika-vin05t12:17_24": "Yaṁ kiñci rajakadāsampi pesakāradāsampi ārāmikanāmena sampaṭicchituṁ vaṭṭati.",
  "tika-vin05t12:18_0": "Sace ‘‘gāvo demā’’ti vadanti,",
  "tika-vin05t12:18_1": "‘‘na vaṭṭatī’’ti paṭikkhipitabbā.",
  "tika-vin05t12:18_2": "Imā gāvo kutoti.",
  "tika-vin05t12:18_3": "Paṇḍitehi pañcagorasaparibhogatthāya dinnāti.",
  "tika-vin05t12:18_4": "‘‘Mayampi pañcagorasaparibhogatthāya demā’’ti vutte vaṭṭanti.",
  "tika-vin05t12:18_5": "Ajikādīsupi eseva nayo.",
  "tika-vin05t12:18_6": "‘‘Hatthiṁ dema, assaṁ, mahiṁsaṁ, kukkuṭaṁ,",
  "tika-vin05t12:18_7": "sūkaraṁ demā’’ti vadanti,",
  "tika-vin05t12:18_8": "sampaṭicchituṁ na vaṭṭati.",
  "tika-vin05t12:18_9": "Sace keci manussā ‘‘appossukkā, bhante,",
  "tika-vin05t12:18_10": "tumhe hotha,",
  "tika-vin05t12:18_11": "mayaṁ ime gahetvā tumhākaṁ kappiyabhaṇḍaṁ dassāmā’’ti gaṇhanti, vaṭṭati.",
  "tika-vin05t12:18_12": "Kukkuṭasūkare ‘‘sukhaṁ jīvantū’’ti araññe vissajjāpetuṁ vaṭṭati.",
  "tika-vin05t12:18_13": "‘‘Imaṁ taḷākaṁ,",
  "tika-vin05t12:18_14": "imaṁ khettaṁ,",
  "tika-vin05t12:18_15": "imaṁ vatthuṁ vihārassa demā’’ti vutte paṭikkhipituṁ na labbhati.",
  "tika-vin05t12:19_0": "64.",
  "tika-vin05t12:19_1": "Sace koci bhikkhuṁ uddissa dūtena hiraññasuvaṇṇādicīvaracetāpannaṁ pahiṇeyya ‘‘iminā cīvaracetāpannena",
  "tika-vin05t12:19_2": "cīvaraṁ cetāpetvā itthannāmaṁ bhikkhuṁ cīvarena acchādehī’’ti,",
  "tika-vin05t12:19_3": "so ce dūto taṁ bhikkhuṁ upasaṅkamitvā evaṁ vadeyya ‘‘idaṁ kho, bhante,",
  "tika-vin05t12:19_4": "āyasmantaṁ uddissa cīvaracetāpannaṁ ābhataṁ,",
  "tika-vin05t12:19_5": "paṭiggaṇhatu āyasmā cīvaracetāpanna’’nti,",
  "tika-vin05t12:19_6": "tena bhikkhunā so dūto evamassa vacanīyo ‘‘na kho mayaṁ, āvuso,",
  "tika-vin05t12:19_7": "cīvaracetāpannaṁ paṭiggaṇhāma,",
  "tika-vin05t12:19_8": "cīvarañca kho mayaṁ paṭiggaṇhāma kālena kappiya’’nti.",
  "tika-vin05t12:19_9": "So ce dūto taṁ bhikkhuṁ evaṁ vadeyya ‘‘atthi panāyasmato koci veyyāvaccakaro’’ti,",
  "tika-vin05t12:19_10": "cīvaratthikena bhikkhunā veyyāvaccakaro niddisitabbo ārāmiko vā upāsako vā ‘‘eso kho, āvuso,",
  "tika-vin05t12:19_11": "bhikkhūnaṁ veyyāvaccakaro’’ti.",
  "tika-vin05t12:19_12": "Na vattabbo ‘‘tassa dehī’’ti vā ‘‘so vā nikkhipissati,",
  "tika-vin05t12:19_13": "so vā parivattessati,",
  "tika-vin05t12:19_14": "so vā cetāpessatī’’ti .",
  "tika-vin05t12:19_15": "So ce dūto taṁ veyyāvaccakaraṁ saññāpetvā taṁ bhikkhuṁ upasaṅkamitvā evaṁ vadeyya ‘‘yaṁ kho, bhante,",
  "tika-vin05t12:19_16": "āyasmā veyyāvaccakaraṁ niddisi,",
  "tika-vin05t12:19_17": "āṇatto so mayā,",
  "tika-vin05t12:19_18": "upasaṅkamatu āyasmā kālena,",
  "tika-vin05t12:19_19": "cīvarena taṁ acchādessatī’’ti.",
  "tika-vin05t12:19_20": "Cīvaratthikena bhikkhunā veyyāvaccakaro upasaṅkamitvā dvattikkhattuṁ codetabbo sāretabbo ‘‘attho me, āvuso,",
  "tika-vin05t12:19_21": "cīvarenā’’ti.",
  "tika-vin05t12:19_22": "Na vattabbo ‘‘dehi me cīvaraṁ,",
  "tika-vin05t12:19_23": "āhara me cīvaraṁ,",
  "tika-vin05t12:19_24": "parivattehi me cīvaraṁ,",
  "tika-vin05t12:19_25": "cetāpehi me cīvara’’nti.",
  "tika-vin05t12:19_26": "Sace dvattikkhattuṁ codayamāno sārayamāno taṁ cīvaraṁ abhinipphādeti,",
  "tika-vin05t12:19_27": "iccetaṁ kusalaṁ.",
  "tika-vin05t12:19_28": "No ce abhinipphādeti,",
  "tika-vin05t12:19_29": "tattha gantvā catukkhattuṁ pañcakkhattuṁ chakkhattuparamaṁ tuṇhībhūtena uddissa ṭhātabbaṁ,",
  "tika-vin05t12:19_30": "na āsane nisīditabbaṁ,",
  "tika-vin05t12:19_31": "na āmisaṁ paṭiggahetabbaṁ,",
  "tika-vin05t12:19_32": "na dhammo bhāsitabbo.",
  "tika-vin05t12:19_33": "‘‘Kiṁ kāraṇā āgatosī’’ti pucchiyamānena ‘‘jānāhi,",
  "tika-vin05t12:19_34": "āvuso’’ti ettakameva vattabbaṁ.",
  "tika-vin05t12:20_0": "Sace āsane vā nisīdati,",
  "tika-vin05t12:20_1": "āmisaṁ vā paṭiggaṇhāti,",
  "tika-vin05t12:20_2": "dhammaṁ vā bhāsati,",
  "tika-vin05t12:20_3": "ṭhānaṁ bhañjati.",
  "tika-vin05t12:20_4": "Sace catukkhattuṁ codeti,",
  "tika-vin05t12:20_5": "catukkhattuṁ ṭhātabbaṁ.",
  "tika-vin05t12:20_6": "Pañcakkhattuṁ codeti,",
  "tika-vin05t12:20_7": "dvikkhattuṁ ṭhātabbaṁ.",
  "tika-vin05t12:20_8": "Chakkhattuṁ codeti,",
  "tika-vin05t12:20_9": "na ṭhātabbaṁ.",
  "tika-vin05t12:20_10": "Ekāya hi codanāya ṭhānadvayaṁ bhañjati.",
  "tika-vin05t12:20_11": "Yathā chakkhattuṁ codetvā na ṭhātabbaṁ,",
  "tika-vin05t12:20_12": "evaṁ dvādasakkhattuṁ ṭhatvā na codetabbaṁ.",
  "tika-vin05t12:20_13": "Tasmā sace codetiyeva na tiṭṭhati,",
  "tika-vin05t12:20_14": "cha codanā labbhanti.",
  "tika-vin05t12:20_15": "Sace tiṭṭhatiyeva na codeti,",
  "tika-vin05t12:20_16": "dvādasa ṭhānāni labbhanti.",
  "tika-vin05t12:20_17": "Sace codetipi tiṭṭhatipi,",
  "tika-vin05t12:20_18": "ekāya codanāya dve ṭhānāni hāpetabbāni.",
  "tika-vin05t12:20_19": "Tattha yo ekadivasameva punappunaṁ gantvā chakkhattuṁ codeti,",
  "tika-vin05t12:20_20": "sakiṁyeva vā gantvā ‘‘attho me, āvuso,",
  "tika-vin05t12:20_21": "cīvarenā’’ti chakkhattuṁ vadati,",
  "tika-vin05t12:20_22": "tattha ekadivasameva punappunaṁ gantvā dvādasakkhattuṁ tiṭṭhati,",
  "tika-vin05t12:20_23": "sakimeva vā gantvā tatra tatra ṭhāne tiṭṭhati,",
  "tika-vin05t12:20_24": "sopi sabbacodanāyo sabbaṭṭhānāni ca bhañjati,",
  "tika-vin05t12:20_25": "ko pana vādo nānādivasesu.",
  "tika-vin05t12:20_26": "Tato ce uttari vāyamamāno taṁ cīvaraṁ abhinipphādeti,",
  "tika-vin05t12:20_27": "payoge dukkaṭaṁ,",
  "tika-vin05t12:20_28": "paṭilābhena nissaggiyaṁ hoti.",
  "tika-vin05t12:20_29": "No ce sakkoti taṁ abhinipphādetuṁ,",
  "tika-vin05t12:20_30": "yato rājato rājamahāmattato vā assa bhikkhuno taṁ cīvaracetāpannaṁ ānītaṁ,",
  "tika-vin05t12:20_31": "tassa santikaṁ sāmaṁ vā gantabbaṁ,",
  "tika-vin05t12:20_32": "dūto vā pāhetabbo ‘‘yaṁ kho tumhe āyasmanto bhikkhuṁ uddissa cīvaracetāpannaṁ pahiṇittha,",
  "tika-vin05t12:20_33": "na taṁ tassa bhikkhuno kiñci atthaṁ anubhoti,",
  "tika-vin05t12:20_34": "yuñjantāyasmanto sakaṁ,",
  "tika-vin05t12:20_35": "mā tumhākaṁ santakaṁ vinassatū’’ti.",
  "tika-vin05t12:20_36": "Ayaṁ tattha sāmīci.",
  "tika-vin05t12:20_37": "Yo pana neva sāmaṁ gacchati,",
  "tika-vin05t12:20_38": "na dūtaṁ pāheti,",
  "tika-vin05t12:20_39": "vattabhede dukkaṭaṁ āpajjati.",
  "tika-vin05t12:21_0": "65.",
  "tika-vin05t12:21_1": "Kiṁ pana (pārā. aṭṭha.",
  "tika-vin05t12:21_2": "2.538-9) sabbakappiyakārakesu evaṁ paṭipajjitabbanti?",
  "tika-vin05t12:21_3": "Na paṭipajjitabbaṁ.",
  "tika-vin05t12:21_4": "Ayañhi kappiyakārako nāma saṅkhepato duvidho niddiṭṭho aniddiṭṭho ca.",
  "tika-vin05t12:21_5": "Tattha niddiṭṭho duvidho bhikkhunā niddiṭṭho dūtena niddiṭṭhoti.",
  "tika-vin05t12:21_6": "Aniddiṭṭhopi duvidho mukhavevaṭikakappiyakārako parammukhakappiyakārakoti.",
  "tika-vin05t12:21_7": "Tesu bhikkhunā niddiṭṭho sammukhāsammukhavasena catubbidho hoti,",
  "tika-vin05t12:21_8": "tathā dūtena niddiṭṭhopi. Kathaṁ?",
  "tika-vin05t12:21_9": "Idhekacco bhikkhussa cīvaratthāya dūtena akappiyavatthuṁ pahiṇati,",
  "tika-vin05t12:21_10": "dūto taṁ bhikkhuṁ upasaṅkamitvā ‘‘idaṁ, bhante,",
  "tika-vin05t12:21_11": "itthannāmena tumhākaṁ cīvaratthāya pahitaṁ,",
  "tika-vin05t12:21_12": "gaṇhatha na’’nti vadati,",
  "tika-vin05t12:21_13": "bhikkhu ‘‘nayidaṁ kappatī’’ti paṭikkhipati,",
  "tika-vin05t12:21_14": "dūto ‘‘atthi pana te, bhante,",
  "tika-vin05t12:21_15": "veyyāvaccakaro’’ti pucchati,",
  "tika-vin05t12:21_16": "puññatthikehi ca upāsakehi ‘‘bhikkhūnaṁ veyyāvaccaṁ karothā’’ti āṇattā vā,",
  "tika-vin05t12:21_17": "bhikkhūnaṁ vā sandiṭṭhasambhattā keci veyyāvaccakarā honti,",
  "tika-vin05t12:21_18": "tesaṁ aññataro tasmiṁ khaṇe bhikkhussa santike nisinno hoti,",
  "tika-vin05t12:21_19": "bhikkhu taṁ niddisati ‘‘ayaṁ bhikkhūnaṁ veyyāvaccakaro’’ti,",
  "tika-vin05t12:21_20": "dūto tassa hatthe akappiyavatthuṁ datvā ‘‘therassa cīvaraṁ kiṇitvā dehī’’ti gacchati,",
  "tika-vin05t12:21_21": "ayaṁ bhikkhunā sammukhāniddiṭṭho.",
  "tika-vin05t12:22_0": "No ce bhikkhussa santike nisinno hoti,",
  "tika-vin05t12:22_1": "apica kho bhikkhu niddisati ‘‘asukasmiṁ nāma gāme itthannāmo bhikkhūnaṁ veyyāvaccakaro’’ti,",
  "tika-vin05t12:22_2": "so gantvā tassa hatthe akappiyavatthuṁ datvā ‘‘therassa cīvaraṁ kiṇitvā dadeyyāsī’’ti āgantvā bhikkhussa ārocetvā gacchati,",
  "tika-vin05t12:22_3": "ayameko bhikkhunā asammukhāniddiṭṭho.",
  "tika-vin05t12:23_0": "Na heva kho so dūto attanā āgantvā āroceti,",
  "tika-vin05t12:23_1": "apica kho aññaṁ pahiṇati ‘‘dinnaṁ mayā, bhante,",
  "tika-vin05t12:23_2": "tassa hatthe cīvaracetāpannaṁ,",
  "tika-vin05t12:23_3": "tumhe cīvaraṁ gaṇheyyāthā’’ti,",
  "tika-vin05t12:23_4": "ayaṁ dutiyo bhikkhunā asammukhāniddiṭṭho.",
  "tika-vin05t12:24_0": "Na heva kho aññaṁ pahiṇati,",
  "tika-vin05t12:24_1": "apica gacchantova bhikkhuṁ vadati ‘‘ahaṁ tassa hatthe cīvaracetāpannaṁ dassāmi,",
  "tika-vin05t12:24_2": "tumhe cīvaraṁ gaṇheyyāthā’’ti,",
  "tika-vin05t12:24_3": "ayaṁ tatiyo bhikkhunā asammukhāniddiṭṭhoti evaṁ eko sammukhāniddiṭṭho tayo asammukhāniddiṭṭhāti ime cattāro bhikkhunā niddiṭṭhaveyyāvaccakarā nāma.",
  "tika-vin05t12:24_4": "Etesu idha vuttanayeneva paṭipajjitabbaṁ.",
  "tika-vin05t12:25_0": "Aparo bhikkhu purimanayeneva dūtena pucchito natthitāya vā avicāretukāmatāya vā ‘‘natthamhākaṁ kappiyakārako’’ti vadati,",
  "tika-vin05t12:25_1": "tasmiṁ khaṇe koci manusso āgacchati,",
  "tika-vin05t12:25_2": "dūto tassa hatthe akappiyavatthuṁ datvā ‘‘imassa hatthato cīvaraṁ gaṇheyyāthā’’ti vatvā gacchati,",
  "tika-vin05t12:25_3": "ayaṁ dūtena sammukhāniddiṭṭhoti evaṁ eko sammukhāniddiṭṭho.",
  "tika-vin05t12:26_0": "Aparo dūto gāmaṁ pavisitvā attanā abhirucitassa kassaci hatthe akappiyavatthuṁ datvā purimanayeneva āgantvā vā āroceti,",
  "tika-vin05t12:26_1": "aññaṁ vā pahiṇati ‘‘ahaṁ asukassa nāma hatthe cīvaracetāpannaṁ dassāmi,",
  "tika-vin05t12:26_2": "tumhe cīvaraṁ gaṇheyyāthā’’ti vatvā vā gacchati,",
  "tika-vin05t12:26_3": "ayaṁ tatiyo dūtena asammukhāniddiṭṭhoti evaṁ eko sammukhāniddiṭṭho tayo asammukhāniddiṭṭhāti ime cattāro dūtena niddiṭṭhaveyyāvaccakarā nāma.",
  "tika-vin05t12:26_4": "Etesu meṇḍakasikkhāpade vuttanayeneva paṭipajjitabbaṁ.",
  "tika-vin05t12:26_5": "Vuttañhetaṁ –",
  "tika-vin05t12:27_0": "‘‘Santi,",
  "tika-vin05t12:27_1": "bhikkhave,",
  "tika-vin05t12:27_2": "manussā saddhā pasannā,",
  "tika-vin05t12:27_3": "te kappiyakārakānaṁ hatthe hiraññaṁ upanikkhipanti ‘iminā yaṁ ayyassa kappiyaṁ,",
  "tika-vin05t12:27_4": "taṁ dethā’ti.",
  "tika-vin05t12:27_5": "Anujānāmi,",
  "tika-vin05t12:27_6": "bhikkhave,",
  "tika-vin05t12:27_7": "yaṁ tato kappiyaṁ,",
  "tika-vin05t12:27_8": "taṁ sādituṁ,",
  "tika-vin05t12:27_9": "na tvevāhaṁ,",
  "tika-vin05t12:27_10": "bhikkhave,",
  "tika-vin05t12:27_11": "‘kenaci pariyāyena jātarūparajataṁ sāditabbaṁ pariyesitabba’nti vadāmī’’ti (mahāva. 299).",
  "tika-vin05t12:28_0": "Ettha codanāya parimāṇaṁ natthi,",
  "tika-vin05t12:28_1": "mūlaṁ asādiyantena sahassakkhattumpi codanāya vā ṭhānena vā kappiyabhaṇḍaṁ sādituṁ vaṭṭati.",
  "tika-vin05t12:28_2": "No ce deti,",
  "tika-vin05t12:28_3": "aññaṁ kappiyakārakaṁ ṭhapetvāpi āharāpetabbaṁ.",
  "tika-vin05t12:28_4": "Sace icchati,",
  "tika-vin05t12:28_5": "mūlasāmikānampi kathetabbaṁ.",
  "tika-vin05t12:28_6": "No ce icchati,",
  "tika-vin05t12:28_7": "na kathetabbaṁ.",
  "tika-vin05t12:29_0": "Aparo bhikkhu purimanayeneva dūtena pucchito ‘‘natthamhākaṁ kappiyakārako’’ti vadati,",
  "tika-vin05t12:29_1": "tadañño samīpe ṭhito sutvā ‘‘āhara bho,",
  "tika-vin05t12:29_2": "ahaṁ ayyassa cīvaraṁ cetāpetvā dassāmī’’ti vadati.",
  "tika-vin05t12:29_3": "Dūto ‘‘handa bho dadeyyāsī’’ti tassa hatthe datvā bhikkhussa anārocetvāva gacchati,",
  "tika-vin05t12:29_4": "ayaṁ mukhavevaṭikakappiyakārako.",
  "tika-vin05t12:29_5": "Aparo bhikkhuno upaṭṭhākassa vā aññassa vā hatthe akappiyavatthuṁ datvā ‘‘therassa cīvaraṁ dadeyyāsī’’ti ettova pakkamati,",
  "tika-vin05t12:29_6": "ayaṁ parammukhākappiyakārakoti ime dve aniddiṭṭhakappiyakārakā nāma.",
  "tika-vin05t12:29_7": "Etesu aññātakaappavāritesu viya paṭipajjitabbaṁ.",
  "tika-vin05t12:29_8": "Sace sayameva cīvaraṁ ānetvā dadanti,",
  "tika-vin05t12:29_9": "gahetabbaṁ. No ce,",
  "tika-vin05t12:29_10": "na kiñci vattabbā.",
  "tika-vin05t12:29_11": "Yathā ca dūtassa hatthe cīvaratthāya akappiyavatthumhi pesite vinicchayo vutto,",
  "tika-vin05t12:29_12": "evaṁ piṇḍapātādīnampi atthāya pesite sayaṁ āgantvā dīyamāne ca vinicchayo veditabbo.",
  "tika-vin05t12:30_0": "66.",
  "tika-vin05t12:30_1": "Upanikkhittasādiyane pana ayaṁ vinicchayo (pārā. aṭṭha.",
  "tika-vin05t12:30_2": "2.583-4) –",
  "tika-vin05t12:30_3": "kiñci akappiyavatthuṁ pādamūle ṭhapetvā ‘‘idaṁ ayyassa hotū’’ti vutte sacepi cittena sādiyati,",
  "tika-vin05t12:30_4": "gaṇhitukāmo hoti,",
  "tika-vin05t12:30_5": "kāyena vā vācāya vā ‘‘nayidaṁ kappatī’’ti paṭikkhipati,",
  "tika-vin05t12:30_6": "anāpatti .",
  "tika-vin05t12:30_7": "Kāyavācāhi vā appaṭikkhipitvāpi suddhacitto hutvā ‘‘nayidaṁ amhākaṁ kappatī’’ti na sādiyati,",
  "tika-vin05t12:30_8": "anāpattiyeva.",
  "tika-vin05t12:30_9": "Tīsu dvāresu hi yena kenaci paṭikkhittaṁ paṭikkhittameva hoti.",
  "tika-vin05t12:30_10": "Sace pana kāyavācāhi appaṭikkhipitvā cittena adhivāseti,",
  "tika-vin05t12:30_11": "kāyavācāhi kattabbassa paṭikkhepassa akaraṇato akiriyasamuṭṭhānaṁ kāyadvāre ca vacīdvāre ca āpattiṁ āpajjati,",
  "tika-vin05t12:30_12": "manodvāre pana āpatti nāma natthi.",
  "tika-vin05t12:31_0": "Eko sataṁ vā sahassaṁ vā pādamūle ṭhapeti ‘‘tuyhidaṁ hotū’’ti,",
  "tika-vin05t12:31_1": "bhikkhu ‘‘nayidaṁ kappatī’’ti paṭikkhipati,",
  "tika-vin05t12:31_2": "upāsako ‘‘pariccattaṁ mayā tumhāka’’nti gato,",
  "tika-vin05t12:31_3": "añño tattha āgantvā pucchati ‘‘kiṁ, bhante, ida’’nti,",
  "tika-vin05t12:31_4": "yaṁ tena ca attanā ca vuttaṁ,",
  "tika-vin05t12:31_5": "taṁ ācikkhitabbaṁ.",
  "tika-vin05t12:31_6": "So ce vadati ‘‘gopayissāmahaṁ, bhante,",
  "tika-vin05t12:31_7": "guttaṭṭhānaṁ dassethā’’ti,",
  "tika-vin05t12:31_8": "sattabhūmikampi pāsādaṁ abhiruhitvā ‘‘idaṁ guttaṭṭhāna’’nti ācikkhitabbaṁ,",
  "tika-vin05t12:31_9": "‘‘idha nikkhipāhī’’ti na vattabbaṁ.",
  "tika-vin05t12:31_10": "Ettāvatā kappiyañca akappiyañca nissāya ṭhitaṁ hoti,",
  "tika-vin05t12:31_11": "dvāraṁ pidahitvā rakkhantena vasitabbaṁ.",
  "tika-vin05t12:31_12": "Sace kiñci vikkāyikabhaṇḍaṁ pattaṁ vā cīvaraṁ vā gahetvā āgacchati,",
  "tika-vin05t12:31_13": "‘‘idaṁ gahessatha,",
  "tika-vin05t12:31_14": "bhante’’ti vutte ‘‘upāsaka,",
  "tika-vin05t12:31_15": "atthi amhākaṁ iminā attho,",
  "tika-vin05t12:31_16": "vatthu ca evarūpaṁ nāma saṁvijjati,",
  "tika-vin05t12:31_17": "kappiyakārako natthī’’ti vattabbaṁ.",
  "tika-vin05t12:31_18": "Sace so vadati ‘‘ahaṁ kappiyakārako bhavissāmi,",
  "tika-vin05t12:31_19": "dvāraṁ vivaritvā dethā’’ti,",
  "tika-vin05t12:31_20": "dvāraṁ vivaritvā ‘‘imasmiṁ okāse ṭhapita’’nti vattabbaṁ,",
  "tika-vin05t12:31_21": "‘‘idaṁ gaṇhā’’ti na vattabbaṁ.",
  "tika-vin05t12:31_22": "Evampi kappiyañca akappiyañca nissāya ṭhitameva hoti.",
  "tika-vin05t12:31_23": "So ce taṁ gahetvā tassa kappiyabhaṇḍaṁ deti, vaṭṭati.",
  "tika-vin05t12:31_24": "Sace adhikaṁ gaṇhāti,",
  "tika-vin05t12:31_25": "‘‘na mayaṁ tava bhaṇḍaṁ gaṇhāma,",
  "tika-vin05t12:31_26": "nikkhamāhī’’ti vattabbo.",
  "tika-vin05t12:32_0": "67.",
  "tika-vin05t12:32_1": "Yena pana jātarūpādicatubbidhaṁ nissaggiyavatthu paṭiggahitaṁ,",
  "tika-vin05t12:32_2": "tena kiṁ kātabbanti?",
  "tika-vin05t12:32_3": "Saṅghamajjhe nissajjitabbaṁ. Kathaṁ?",
  "tika-vin05t12:32_4": "Tena bhikkhunā (pārā.",
  "tika-vin05t12:32_5": "584) saṅghaṁ upasaṅkamitvā ekaṁsaṁ uttarāsaṅgaṁ karitvā vuḍḍhānaṁ bhikkhūnaṁ pāde vanditvā ukkuṭikaṁ",
  "tika-vin05t12:32_6": "nisīditvā añjaliṁ paggahetvā evamassa vacanīyo ‘‘ahaṁ, bhante,",
  "tika-vin05t12:32_7": "rūpiyaṁ paṭiggahesiṁ,",
  "tika-vin05t12:32_8": "idaṁ me nissaggiyaṁ,",
  "tika-vin05t12:32_9": "imāhaṁ nissajjāmī’’ti nissajjitvā āpatti desetabbā.",
  "tika-vin05t12:32_10": "Byattena bhikkhunā paṭibalena āpatti paṭiggahetabbā.",
  "tika-vin05t12:32_11": "Sace tattha āgacchati ārāmiko vā upāsako vā,",
  "tika-vin05t12:32_12": "so vattabbo ‘‘āvuso,",
  "tika-vin05t12:32_13": "idaṁ jānāhī’’ti.",
  "tika-vin05t12:32_14": "Sace so bhaṇati ‘‘iminā kiṁ āharissāmī’’ti,",
  "tika-vin05t12:32_15": "na vattabbo ‘‘imaṁ vā imaṁ vā āharā’’ti,",
  "tika-vin05t12:32_16": "kappiyaṁ ācikkhitabbaṁ sappiṁ vā telaṁ vā madhuṁ vā phāṇitaṁ vā.",
  "tika-vin05t12:32_17": "Ācikkhantena ca ‘‘iminā sappiṁ vā telaṁ vā madhuṁ vā phāṇitaṁ vā āharā’’ti na vattabbaṁ,",
  "tika-vin05t12:32_18": "‘‘idañcidañca saṅghassa kappiya’’nti ettakameva vattabbaṁ.",
  "tika-vin05t12:32_19": "Sace so tena parivattetvā kappiyaṁ āharati,",
  "tika-vin05t12:32_20": "rūpiyapaṭiggāhakaṁ ṭhapetvā sabbeheva bhājetvā paribhuñjitabbaṁ,",
  "tika-vin05t12:32_21": "rūpiyapaṭiggāhakena bhāgo na gahetabbo.",
  "tika-vin05t12:33_0": "Aññesaṁ (pārā. aṭṭha.",
  "tika-vin05t12:33_1": "2.583-4) bhikkhūnaṁ vā ārāmikānaṁ vā pattabhāgampi labhitvā paribhuñjituṁ na vaṭṭati,",
  "tika-vin05t12:33_2": "antamaso makkaṭādīhi tato haritvā araññe ṭhapitaṁ vā tesaṁ hatthato gaḷitaṁ vā tiracchānapaṭiggahitampi paṁsukūlampi na vaṭṭatiyeva.",
  "tika-vin05t12:33_3": "Tato āhaṭena phāṇitena senāsanadhūpanampi na vaṭṭati.",
  "tika-vin05t12:33_4": "Sappinā vā telena vā padīpaṁ katvā dīpāloke nipajjituṁ,",
  "tika-vin05t12:33_5": "kasiṇaparikammaṁ kātuṁ,",
  "tika-vin05t12:33_6": "potthakampi vācetuṁ na vaṭṭati.",
  "tika-vin05t12:33_7": "Telamadhuphāṇitehi pana sarīre vaṇaṁ makkhetuṁ na vaṭṭatiyeva.",
  "tika-vin05t12:33_8": "Tena vatthunā mañcapīṭhādīni vā gaṇhanti,",
  "tika-vin05t12:33_9": "uposathāgāraṁ vā bhojanasālaṁ vā karonti,",
  "tika-vin05t12:33_10": "paribhuñjituṁ na vaṭṭati.",
  "tika-vin05t12:33_11": "Chāyāpi gehaparicchedena ṭhitāva na vaṭṭati,",
  "tika-vin05t12:33_12": "paricchedātikkantā āgantukattā vaṭṭati.",
  "tika-vin05t12:33_13": "Taṁ vatthuṁ vissajjetvā katena maggenapi setunāpi nāvāyapi uḷumpenāpi gantuṁ na vaṭṭati.",
  "tika-vin05t12:33_14": "Tena vatthunā khaṇāpitāya pokkharaṇiyā ubbhidodakaṁ pātuṁ vā paribhuñjituṁ vā na vaṭṭati.",
  "tika-vin05t12:33_15": "Anto udake pana asati aññaṁ āgantukaṁ udakaṁ vā vassodakaṁ vā paviṭṭhaṁ vaṭṭati.",
  "tika-vin05t12:33_16": "Kītāya yena saddhiṁ kītā,",
  "tika-vin05t12:33_17": "taṁ āgantukampi na vaṭṭati.",
  "tika-vin05t12:33_18": "Taṁ vatthuṁ upanikkhepaṁ ṭhapetvā saṅgho paccaye paribhuñjati,",
  "tika-vin05t12:33_19": "tepi paccayā tassa na vaṭṭanti.",
  "tika-vin05t12:33_20": "Ārāmo gahito hoti,",
  "tika-vin05t12:33_21": "sopi paribhuñjituṁ na vaṭṭati.",
  "tika-vin05t12:33_22": "Yadi bhūmipi bījampi akappiyaṁ,",
  "tika-vin05t12:33_23": "neva bhūmiṁ,",
  "tika-vin05t12:33_24": "na phalaṁ paribhuñjituṁ vaṭṭati.",
  "tika-vin05t12:33_25": "Sace bhūmiṁyeva kiṇitvā aññāni bījāni ropitāni,",
  "tika-vin05t12:33_26": "phalaṁ vaṭṭati.",
  "tika-vin05t12:33_27": "Atha bījāni kiṇitvā kappiyabhūmiyaṁ ropitāni,",
  "tika-vin05t12:33_28": "phalaṁ na vaṭṭati,",
  "tika-vin05t12:33_29": "bhūmiyaṁ nisīdituṁ vā nipajjituṁ vā vaṭṭati.",
  "tika-vin05t12:34_0": "Sace pana tattha āgato kappiyakārako taṁ parivattetvā saṅghassa kappiyaṁ sappitelādiṁ āharituṁ na jānāti,",
  "tika-vin05t12:34_1": "so vattabbo ‘‘āvuso,",
  "tika-vin05t12:34_2": "imaṁ chaḍḍehī’’ti.",
  "tika-vin05t12:34_3": "Sace so chaḍḍeti,",
  "tika-vin05t12:34_4": "iccetaṁ kusalaṁ.",
  "tika-vin05t12:34_5": "No ce chaḍḍeti,",
  "tika-vin05t12:34_6": "pañcahaṅgehi samannāgato bhikkhu rūpiyachaḍḍako sammannitabbo yo na chandāgatiṁ gaccheyya,",
  "tika-vin05t12:34_7": "na dosāgatiṁ gaccheyya,",
  "tika-vin05t12:34_8": "na mohāgatiṁ gaccheyya,",
  "tika-vin05t12:34_9": "na bhayāgatiṁ gaccheyya,",
  "tika-vin05t12:34_10": "chaḍḍitāchaḍḍitañca jāneyya.",
  "tika-vin05t12:34_11": "Evañca pana sammannitabbo,",
  "tika-vin05t12:34_12": "paṭhamaṁ bhikkhu yācitabbo,",
  "tika-vin05t12:34_13": "yācitvā byattena bhikkhunā paṭibalena saṅgho ñāpetabbo –",
  "tika-vin05t12:35_0": "‘‘Suṇātu me, bhante, saṅgho,",
  "tika-vin05t12:35_1": "yadi saṅghassa pattakallaṁ,",
  "tika-vin05t12:35_2": "saṅgho itthannāmaṁ bhikkhuṁ rūpiyachaḍḍakaṁ sammanneyya,",
  "tika-vin05t12:35_3": "esā ñatti.",
  "tika-vin05t12:35_4": "Suṇātu me, bhante, saṅgho,",
  "tika-vin05t12:35_5": "saṅgho itthannāmaṁ bhikkhuṁ rūpiyachaḍḍakaṁ sammannati,",
  "tika-vin05t12:35_6": "yassāyasmato khamati itthannāmassa bhikkhuno rūpiyachaḍḍakassa sammuti ,",
  "tika-vin05t12:35_7": "so tuṇhassa.",
  "tika-vin05t12:35_8": "Yassa nakkhamati,",
  "tika-vin05t12:35_9": "so bhāseyya.",
  "tika-vin05t12:35_10": "Sammato saṅghena itthannāmo bhikkhu rūpiyachaḍḍako,",
  "tika-vin05t12:35_11": "khamati saṅghassa,",
  "tika-vin05t12:35_12": "tasmā tuṇhī,",
  "tika-vin05t12:35_13": "evametaṁ dhārayāmī’’ti (pārā. 585).",
  "tika-vin05t12:36_0": "68.",
  "tika-vin05t12:36_1": "Tena sammatena (pārā. aṭṭha.",
  "tika-vin05t12:36_2": "2.585) bhikkhunā nimittaṁ akatvā akkhīni nimīletvā nadiyā vā papāte vā vanagahane vā gūthaṁ viya anapekkhena",
  "tika-vin05t12:36_3": "patitokāsaṁ asamannārahantena chaḍḍetabbaṁ.",
  "tika-vin05t12:36_4": "Sace nimittaṁ katvā pāteti,",
  "tika-vin05t12:36_5": "dukkaṭaṁ āpajjati.",
  "tika-vin05t12:36_6": "Evaṁ jigucchitabbepi rūpiye bhagavā pariyāyena bhikkhūnaṁ paribhogaṁ ācikkhi.",
  "tika-vin05t12:36_7": "Rūpiyapaṭiggāhakassa pana kenaci pariyāyena tato uppannapaccayaparibhogo na vaṭṭati.",
  "tika-vin05t12:36_8": "Yathā cāyaṁ etassa na vaṭṭati,",
  "tika-vin05t12:36_9": "evaṁ asantasambhāvanāya vā kuladūsakakammena vā kuhanādīhi vāuppannapaccayā neva tassa,",
  "tika-vin05t12:36_10": "na aññassa vaṭṭanti,",
  "tika-vin05t12:36_11": "dhammena samena uppannāpi apaccavekkhitvā paribhuñjituṁ na vaṭṭanti.",
  "tika-vin05t12:36_12": "Cattāro hi paribhogā –",
  "tika-vin05t12:36_13": "theyyaparibhogo iṇaparibhogo dāyajjaparibhogo sāmiparibhogoti.",
  "tika-vin05t12:36_14": "Tattha saṅghamajjhepi nisīditvā paribhuñjantassa dussīlassa paribhogo theyyaparibhogo nāma.",
  "tika-vin05t12:36_15": "Sīlavato apaccavekkhitaparibhogo iṇaparibhogo nāma.",
  "tika-vin05t12:36_16": "Tasmā cīvaraṁ paribhoge paribhoge paccavekkhitabbaṁ,",
  "tika-vin05t12:36_17": "piṇḍapāto ālope ālope ,",
  "tika-vin05t12:36_18": "tathā asakkontena purebhattapacchābhattapurimayāmamajjhimayāmapacchimayāmesu.",
  "tika-vin05t12:36_19": "Sacassa apaccavekkhato aruṇo uggacchati,",
  "tika-vin05t12:36_20": "iṇaparibhogaṭṭhāne tiṭṭhati.",
  "tika-vin05t12:36_21": "Senāsanampi paribhoge paribhoge paccavekkhitabbaṁ.",
  "tika-vin05t12:36_22": "Bhesajjassa paṭiggahaṇepi paribhogepi satipaccayatā vaṭṭati,",
  "tika-vin05t12:36_23": "evaṁ santepi paṭiggahaṇe satiṁ katvā paribhoge akarontasseva āpatti,",
  "tika-vin05t12:36_24": "paṭiggahaṇe pana satiṁ akatvā paribhoge karontassa anāpatti.",
  "tika-vin05t12:36_25": "Catubbidhā hi suddhi –",
  "tika-vin05t12:36_26": "desanāsuddhi saṁvarasuddhi pariyeṭṭhisuddhi paccavekkhaṇasuddhīti.",
  "tika-vin05t12:37_0": "Tattha desanāsuddhi nāma pātimokkhasaṁvarasīlaṁ.",
  "tika-vin05t12:37_1": "Tañhi desanāya sujjhanato ‘‘desanāsuddhī’’ti vuccati.",
  "tika-vin05t12:37_2": "Saṁvarasuddhi nāma indriyasaṁvarasīlaṁ.",
  "tika-vin05t12:37_3": "Tañhi ‘‘na punevaṁ karissāmī’’ti cittādhiṭṭhānasaṁvareneva sujjhanato ‘‘saṁvarasuddhī’’ti vuccati.",
  "tika-vin05t12:37_4": "Pariyeṭṭhisuddhi nāma ājīvapārisuddhisīlaṁ.",
  "tika-vin05t12:37_5": "Tañhi anesanaṁ pahāya dhammena samena paccaye uppādentassa pariyesanāya suddhattā ‘‘pariyeṭṭhisuddhī’’ti vuccati.",
  "tika-vin05t12:37_6": "Paccavekkhaṇasuddhi nāma paccayaparibhogasannissitasīlaṁ.",
  "tika-vin05t12:37_7": "Tañhi ‘‘paṭisaṅkhā yoniso cīvaraṁ paṭisevāmī’’tiādinā (ma. ni. 1.23; a. ni.",
  "tika-vin05t12:37_8": "6.58) nayena vuttena paccavekkhaṇena sujjhanato ‘‘paccavekkhaṇasuddhī’’ti vuccati,",
  "tika-vin05t12:37_9": "tena vuttaṁ ‘‘paṭiggahaṇe pana satiṁ akatvā paribhoge karontassa anāpattī’’ti.",
  "tika-vin05t12:38_0": "Sattannaṁ sekkhānaṁ paccayaparibhogo dāyajjaparibhogo nāma.",
  "tika-vin05t12:38_1": "Te hi bhagavato puttā,",
  "tika-vin05t12:38_2": "tasmā pitusantakānaṁ paccayānaṁ dāyādā hutvā te paccaye paribhuñjanti.",
  "tika-vin05t12:38_3": "Kiṁ pana te bhagavato paccaye paribhuñjanti,",
  "tika-vin05t12:38_4": "gihīnaṁ paccaye paribhuñjantīti?",
  "tika-vin05t12:38_5": "Gihīhi dinnāpi bhagavatā anuññātattā bhagavato santakā honti,",
  "tika-vin05t12:38_6": "tasmā bhagavato paccaye paribhuñjantīti veditabbaṁ.",
  "tika-vin05t12:38_7": "Dhammadāyādasutta (ma. ni.",
  "tika-vin05t12:38_8": "1.29 ādayo) ñcettha sādhakaṁ.",
  "tika-vin05t12:38_9": "Khīṇāsavānaṁ paribhogo sāmiparibhogo nāma.",
  "tika-vin05t12:38_10": "Te hi taṇhāya dāsabyaṁ atītattā sāmino hutvā paribhuñjanti.",
  "tika-vin05t12:38_11": "Iti imesu paribhogesu sāmiparibhogo ca dāyajjaparibhogo ca sabbesampi vaṭṭati,",
  "tika-vin05t12:38_12": "iṇaparibhogo na vaṭṭati,",
  "tika-vin05t12:38_13": "theyyaparibhoge kathāyeva natthi.",
  "tika-vin05t12:39_0": "Aparepi cattāro paribhogā –",
  "tika-vin05t12:39_1": "lajjiparibhogo alajjiparibhogo dhammiyaparibhogo adhammiyaparibhogoti.",
  "tika-vin05t12:39_2": "Tattha alajjino lajjinā saddhiṁ paribhogo vaṭṭati,",
  "tika-vin05t12:39_3": "āpattiyā na kāretabbo.",
  "tika-vin05t12:39_4": "Lajjino alajjinā saddhiṁ yāva na jānāti,",
  "tika-vin05t12:39_5": "tāva vaṭṭati.",
  "tika-vin05t12:39_6": "Ādito paṭṭhāya hi alajjī nāma natthi,",
  "tika-vin05t12:39_7": "tasmā yadāssa alajjibhāvaṁ jānāti,",
  "tika-vin05t12:39_8": "tadā vattabbo ‘‘tumhe kāyadvāre vacīdvāre ca vītikkamaṁ karotha,",
  "tika-vin05t12:39_9": "taṁ appatirūpaṁ,",
  "tika-vin05t12:39_10": "mā evamakatthā’’ti.",
  "tika-vin05t12:39_11": "Sace anādiyitvā karotiyeva,",
  "tika-vin05t12:39_12": "yadi tena saddhiṁ paribhogaṁ karoti,",
  "tika-vin05t12:39_13": "sopi alajjīyeva hoti.",
  "tika-vin05t12:39_14": "Yopi attano bhārabhūtena alajjinā saddhiṁ paribhogaṁ karoti,",
  "tika-vin05t12:39_15": "sopi nivāretabbo.",
  "tika-vin05t12:39_16": "Sace na oramati,",
  "tika-vin05t12:39_17": "ayampi alajjīyeva hoti.",
  "tika-vin05t12:39_18": "Evaṁ eko alajjī alajjisatampi karoti.",
  "tika-vin05t12:39_19": "Alajjino pana alajjināva saddhiṁ paribhoge āpatti nāma natthi.",
  "tika-vin05t12:39_20": "Lajjino lajjinā saddhiṁ paribhogo dvinnaṁ khattiyakumārānaṁ suvaṇṇapātiyaṁ bhojanasadiso.",
  "tika-vin05t12:39_21": "Dhammiyādhammiyaparibhogo paccayavaseneva veditabbo.",
  "tika-vin05t12:39_22": "Tattha sace puggalopi alajjī,",
  "tika-vin05t12:39_23": "piṇḍapātopi adhammiyo,",
  "tika-vin05t12:39_24": "ubho jegucchā.",
  "tika-vin05t12:39_25": "Puggalo alajjī,",
  "tika-vin05t12:39_26": "piṇḍapāto dhammiyo,",
  "tika-vin05t12:39_27": "puggalaṁ jigucchitvā piṇḍapāto na gahetabbo.",
  "tika-vin05t12:39_28": "Mahāpaccariyaṁ pana ‘‘dussīlo saṅghato uddesabhattādīni labhitvā saṅghasseva deti,",
  "tika-vin05t12:39_29": "etāni yathādānameva gahitattā vaṭṭantī’’ti vuttaṁ.",
  "tika-vin05t12:39_30": "Puggalo lajjī,",
  "tika-vin05t12:39_31": "piṇḍapāto adhammiyo,",
  "tika-vin05t12:39_32": "piṇḍapāto jeguccho na gahetabbo.",
  "tika-vin05t12:39_33": "Puggalo lajjī,",
  "tika-vin05t12:39_34": "piṇḍapātopi dhammiyo, vaṭṭati.",
  "tika-vin05t12:40_0": "Apare dve paggahā dve ca paribhogā –",
  "tika-vin05t12:40_1": "lajjipaggaho alajjipaggaho,",
  "tika-vin05t12:40_2": "dhammaparibhogo āmisaparibhogoti.",
  "tika-vin05t12:40_3": "Tattha alajjino lajjiṁ paggahetuṁ vaṭṭati,",
  "tika-vin05t12:40_4": "na so āpattiyā kāretabbo .",
  "tika-vin05t12:40_5": "Sace pana lajjī alajjiṁ paggaṇhāti,",
  "tika-vin05t12:40_6": "anumodanāya ajjhesati,",
  "tika-vin05t12:40_7": "dhammakathāya ajjhesati,",
  "tika-vin05t12:40_8": "kulesu upatthambheti,",
  "tika-vin05t12:40_9": "itaropi ‘‘amhākaṁ ācariyo īdiso ca īdiso cā’’ti tassa parisati vaṇṇaṁ bhāsati,",
  "tika-vin05t12:40_10": "ayaṁ sāsanaṁ osakkāpeti antaradhāpetīti veditabbo.",
  "tika-vin05t12:40_11": "Dhammaparibhogaāmisaparibhogesu pana yattha āmisaparibhogo vaṭṭati,",
  "tika-vin05t12:40_12": "dhammaparibhogopi tattha vaṭṭati.",
  "tika-vin05t12:40_13": "Yo pana koṭiyaṁ ṭhito,",
  "tika-vin05t12:40_14": "gantho tassa puggalassa accayena nassissati,",
  "tika-vin05t12:40_15": "taṁ dhammānuggahena uggaṇhituṁ vaṭṭatīti vuttaṁ.",
  "tika-vin05t12:40_16": "Tatridaṁ vatthu –",
  "tika-vin05t12:40_17": "mahābhaye kira ekasseva bhikkhuno mahāniddeso paguṇo ahosi.",
  "tika-vin05t12:40_18": "Atha catunikāyikatissattherassa upajjhāyo mahātipiṭakatthero nāma mahārakkhitattheraṁ āha ‘‘āvuso mahārakkhita,",
  "tika-vin05t12:40_19": "etassa santike mahāniddesaṁ gaṇhāhī’’ti.",
  "tika-vin05t12:40_20": "‘‘Pāpo kirāyaṁ, bhante,",
  "tika-vin05t12:40_21": "na gaṇhāmī’’ti.",
  "tika-vin05t12:40_22": "‘‘Gaṇhāvuso,",
  "tika-vin05t12:40_23": "ahaṁ te santike nisīdissāmī’’ti. ‘‘Sādhu, bhante,",
  "tika-vin05t12:40_24": "tumhesu nisinnesu gaṇhissāmī’’ti paṭṭhapetvā rattindivaṁ nirantaraṁ pariyāpuṇanto osānadivase heṭṭhāmañce itthiṁ disvā ‘‘bhante,",
  "tika-vin05t12:40_25": "sutaṁyeva me pubbe,",
  "tika-vin05t12:40_26": "sacāhaṁ evaṁ jāneyyaṁ,",
  "tika-vin05t12:40_27": "na īdisassa santike dhammaṁ pariyāpuṇeyya’’nti āha.",
  "tika-vin05t12:40_28": "Tassa pana santike bahū mahātherā uggaṇhitvā mahāniddesaṁ patiṭṭhāpesunti.",
  "tika-vin05t12:41_0": "Iti pāḷimuttakavinayavinicchayasaṅgahe",
  "tika-vin05t12:42_0": "Rūpiyādipaṭiggahaṇavinicchayakathā samattā."
}