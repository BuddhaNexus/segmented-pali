{
  "tika-vin08t27:0_0": "27. Upajjhāyādivattavinicchayakathā",
  "tika-vin08t27:1_0": "Upajjhāyavattakathāvaṇanā",
  "tika-vin08t27:2_0": "183.",
  "tika-vin08t27:2_1": "Evaṁ vassūpanāyikavinicchayaṁ kathetvā idāni upajjhāyavattādivattakathaṁ kathetuṁ ‘‘vattanti etthā’’tiādimāha.",
  "tika-vin08t27:2_2": "Tattha vattetabbaṁ pavattetabbanti vattaṁ,",
  "tika-vin08t27:2_3": "saddhivihārikādīhi upajjhāyādīsu pavattetabbaṁ ābhisamācārikasīlaṁ.",
  "tika-vin08t27:2_4": "Taṁ katividhanti āha ‘‘vattaṁ nāmetaṁ…pe…",
  "tika-vin08t27:2_5": "bahuvidha’’nti.",
  "tika-vin08t27:2_6": "Vaccakuṭivattanti ettha iti-saddo ādyattho.",
  "tika-vin08t27:2_7": "Tena saddhivihārikavattaantevāsikavattaanumodanavattāni saṅgayhanti.",
  "tika-vin08t27:2_8": "Vuttañhi tattha tattha aṭṭhakathāsu ‘‘cuddasa khandhakavattānī’’ti.",
  "tika-vin08t27:2_9": "Vattakkhandhake (cūḷava.",
  "tika-vin08t27:2_10": "356) ca pāḷiyaṁ āgatameva,",
  "tika-vin08t27:2_11": "tattha pana āgantukavattato paṭṭhāya āgataṁ,",
  "tika-vin08t27:2_12": "idha upajjhāyavattato.",
  "tika-vin08t27:2_13": "Ito aññānipi pañcasattati sekhiyavattāni dveasīti mahāvattāni ca vattameva.",
  "tika-vin08t27:2_14": "Tesu pana sekhiyavattāni mahāvibhaṅge āgatāni,",
  "tika-vin08t27:2_15": "mahāvattāni kammakkhandhakapārivāsikakkhandhakesu (cūḷava.",
  "tika-vin08t27:2_16": "75 ādayo),",
  "tika-vin08t27:2_17": "tasmā idha cuddasa khandhakavattāniyeva dassitāni.",
  "tika-vin08t27:2_18": "Tesu upajjhāyavattaṁ paṭhamaṁ dassento ‘‘tattha upajjhāyavattaṁ tāva evaṁ veditabba’’ntyādimāha.",
  "tika-vin08t27:3_0": "Tattha ko upajjhāyo,",
  "tika-vin08t27:3_1": "kenaṭṭhena upajjhāyo,",
  "tika-vin08t27:3_2": "kathaṁ gahito upajjhāyo,",
  "tika-vin08t27:3_3": "kena vattitabbaṁ upajjhāyavattaṁ,",
  "tika-vin08t27:3_4": "katamaṁ taṁ vattanti?",
  "tika-vin08t27:3_5": "Tattha ko upajjhāyoti ‘‘anujānāmi,",
  "tika-vin08t27:3_6": "bhikkhave,",
  "tika-vin08t27:3_7": "byattena bhikkhunā paṭibalena dasavassena vā atirekadasavassena vā upasampādetu’’ntiādivacanato (mahāva.",
  "tika-vin08t27:3_8": "76) byattibalasampanno upasampadato paṭṭhāya dasavasso vā atirekadasavasso vā bhikkhu upajjhāyo.",
  "tika-vin08t27:3_9": "Kenaṭṭhena upajjhāyoti vajjāvajjaṁ upanijjhāyatīti upajjhāyo,",
  "tika-vin08t27:3_10": "saddhivihārikānaṁ khuddakaṁ vajjaṁ vā mahantaṁ vajjaṁ vā bhuso cintetīti attho.",
  "tika-vin08t27:3_11": "Kathaṁ gahito hoti upajjhāyoti saddhivihārikena ekaṁsaṁ uttarāsaṅgaṁ karitvā ukkuṭikaṁ nisīditvā añjaliṁ paggahetvā ‘‘upajjhāyo me, bhante,",
  "tika-vin08t27:3_12": "hohī’’ti tikkhattuṁ vutte sace upajjhāyo ‘‘sāhū’’ti vā ‘‘lahū’’ti vā ‘‘opāyika’’nti vā ‘‘patirūpa’’nti",
  "tika-vin08t27:3_13": "vā ‘‘pāsādikena sampādehī’’ti vā imesu pañcasu padesu yassa kassaci padassa vasena kāyena vā vācāya vā",
  "tika-vin08t27:3_14": "kāyavācāhi vā ‘‘gahito tayā upajjhāyo’’ti upajjhāyaggahaṇaṁ viññāpeti,",
  "tika-vin08t27:3_15": "gahito hoti upajjhāyo.",
  "tika-vin08t27:3_16": "Tattha sāhūti sādhu.",
  "tika-vin08t27:3_17": "Lahūti agaru,",
  "tika-vin08t27:3_18": "subharatāti attho.",
  "tika-vin08t27:3_19": "Opāyikanti upāyapaṭisaṁyuttaṁ,",
  "tika-vin08t27:3_20": "evaṁ paṭipajjanaṁ nittharaṇupāyoti attho.",
  "tika-vin08t27:3_21": "Patirūpanti sāmīcikammamidanti attho.",
  "tika-vin08t27:3_22": "Pāsādikenāti pasādāvahena kāyavacīpayogena sampādehīti attho.",
  "tika-vin08t27:4_0": "Kena vattitabbaṁ upajjhāyavattanti gahitaupajjhāyena saddhivihārikena vattitabbaṁ.",
  "tika-vin08t27:4_1": "Katamaṁ taṁ vattanti idaṁ āgatameva,",
  "tika-vin08t27:4_2": "tattha kālasseva uṭṭhāya upāhanā omuñcitvāti sacassa paccūsakāle caṅkamanatthāya vā dhotapādapariharaṇatthāya vā paṭimukkā upāhanā pādagatā honti,",
  "tika-vin08t27:4_3": "tā kālasseva uṭṭhāya apanetvā.",
  "tika-vin08t27:4_4": "Tādisameva mukhadhovanodakaṁ dātabbanti utumpi sarīrasabhāve ca ekākāre tādisameva dātabbaṁ.",
  "tika-vin08t27:5_0": "Saguṇaṁkatvāti uttarāsaṅgaṁ saṅghāṭiñcāti dve cīvarāni ekato katvā tā dvepi saṅghāṭiyo dātabbā.",
  "tika-vin08t27:5_1": "Sabbañhi cīvaraṁ saṅghaṭitattā saṅghāṭīti vuccati.",
  "tika-vin08t27:5_2": "Tena vuttaṁ ‘‘saṅghāṭiyo dātabbā’’ti.",
  "tika-vin08t27:5_3": "Padavītihārehīti ettha padaṁ vītiharati etthāti padavītihāro,",
  "tika-vin08t27:5_4": "padavītihāraṭṭhānaṁ.",
  "tika-vin08t27:5_5": "Dutavilambitaṁ akatvā samagamanena dvinnaṁ padānaṁ antare muṭṭhiratanamattaṁ.",
  "tika-vin08t27:5_6": "Padānaṁ vā vītiharaṇaṁ abhimukhaṁ haritvā nikkhepo padavītihāroti evamettha attho daṭṭhabbo.",
  "tika-vin08t27:5_7": "Na upajjhāyassa bhaṇamānassa antarantarā kathā opātetabbāti antaraghare vā aññatra vā bhaṇamānassa aniṭṭhite",
  "tika-vin08t27:5_8": "tassa vacane aññā kathā na samuṭṭhāpetabbā.",
  "tika-vin08t27:5_9": "Ito paṭṭhāyāti ‘‘na upajjhāyassa bhaṇamānassā’’ti ettha na-kārato paṭṭhāya.",
  "tika-vin08t27:5_10": "Tena nātidūretiādīsu na-kārapaṭisiddhesu āpatti natthīti dasseti.",
  "tika-vin08t27:5_11": "Sabbattha dukkaṭāpattīti āpadāummattakhittacittavedanāṭṭatādīhi vinā paṇṇattiṁ ajānitvāpi vadantassa gilānassa ca dukkaṭameva.",
  "tika-vin08t27:5_12": "Āpadāsu hi antarantarā kathā vattuṁ vaṭṭati,",
  "tika-vin08t27:5_13": "evamaññesu na-kārapaṭisiddhesu īdisesu,",
  "tika-vin08t27:5_14": "itaresu pana gilānopi na muccati.",
  "tika-vin08t27:5_15": "Sabbattha dukkaṭāpatti veditabbāti ‘‘īdisesu gilānopi na muccatī’’ti dassanatthaṁ vuttaṁ.",
  "tika-vin08t27:5_16": "Aññampi hi yathāvuttaṁ upajjhāyavattaṁ anādariyena akarontassa agilānassa vattabhede sabbattha dukkaṭameva,",
  "tika-vin08t27:5_17": "teneva vakkhati ‘‘agilānena hi saddhivihārikena saṭṭhivassenapi sabbaṁ upajjhāyavattaṁ kātabbaṁ,",
  "tika-vin08t27:5_18": "anādariyena akarontassa vattabhede dukkaṭaṁ.",
  "tika-vin08t27:5_19": "Na-kārapaṭisaṁyuttesu pana padesu gilānassapi paṭikkhittakiriyaṁ karontassa dukkaṭamevā’’ti.",
  "tika-vin08t27:5_20": "Āpattisāmantā bhaṇamānoti padasodhamma(pāci.",
  "tika-vin08t27:5_21": "44 ādayo)-duṭṭhullādivasena (pārā.",
  "tika-vin08t27:5_22": "283) āpattiyā āsannavācaṁ bhaṇamāno.",
  "tika-vin08t27:5_23": "Āpattiyā āsannavācanti ca āpattijanakameva vacanaṁ sandhāya vadati.",
  "tika-vin08t27:5_24": "Yāya hi vācāya āpattiṁ āpajjati,",
  "tika-vin08t27:5_25": "sā vācā āpattiyā āsannāti vuccati.",
  "tika-vin08t27:6_0": "Cīvarena pattaṁ veṭhetvāti ettha ‘‘uttarāsaṅgassa ekena kaṇṇena veṭhetvā’’ti gaṇṭhipadesu vuttaṁ.",
  "tika-vin08t27:6_1": "Heṭṭhāpīṭhaṁ vā parāmasitvāti idaṁ pubbe tattha ṭhapitapattādinā asaṅghaṭṭanatthāya vuttaṁ.",
  "tika-vin08t27:6_2": "Cakkhunā oloketvāpi aññesaṁ abhāvaṁ ñatvāpi ṭhapetuṁ vaṭṭati eva.",
  "tika-vin08t27:6_3": "Caturaṅgulaṁ kaṇṇaṁ ussāretvāti kaṇṇaṁ caturaṅgulappamāṇaṁ atirekaṁ katvā evaṁ cīvaraṁ saṅgharitabbaṁ.",
  "tika-vin08t27:6_4": "Obhoge kāyabandhanaṁ kātabbanti kāyabandhanaṁ saṅgharitvā cīvarabhoge pakkhipitvā ṭhapetabbaṁ.",
  "tika-vin08t27:6_5": "Sace piṇḍapāto hotīti ettha yo gāmeyeva vā antaraghare vā paṭikkamane vā bhuñjitvā āgacchati,",
  "tika-vin08t27:6_6": "piṇḍaṁ vā na labhati,",
  "tika-vin08t27:6_7": "tassa piṇḍapāto na hoti,",
  "tika-vin08t27:6_8": "gāme abhuttassa pana laddhabhikkhassa vā hoti,",
  "tika-vin08t27:6_9": "tasmā ‘‘sace piṇḍapāto hotī’’tiādi vuttaṁ.",
  "tika-vin08t27:6_10": "Tattha gāmeti gāmapariyāpanne tādise kismiñci padese.",
  "tika-vin08t27:6_11": "Antaraghareti antogehe.",
  "tika-vin08t27:6_12": "Paṭikkamaneti āsanasālāyaṁ.",
  "tika-vin08t27:6_13": "Sacepi tassa na hoti,",
  "tika-vin08t27:6_14": "bhuñjitukāmo ca hoti,",
  "tika-vin08t27:6_15": "udakaṁ datvā attanā laddhatopi piṇḍapāto upanetabbo.",
  "tika-vin08t27:6_16": "Tikkhattuṁ pānīyena pucchitabboti sambandho,",
  "tika-vin08t27:6_17": "ādimhi majjhe anteti evaṁ tikkhattuṁ pucchitabboti attho.",
  "tika-vin08t27:6_18": "Upakaṭṭhoti āsanno.",
  "tika-vin08t27:6_19": "Dhotavālikāyāti udakena gataṭṭhāne nirajāya parisuddhavālikāya.",
  "tika-vin08t27:7_0": "Niddhūmeti jantāghare jalamānaaggidhūmarahite.",
  "tika-vin08t27:7_1": "Jantāgharañhi nāma himapātabahukesu desesu tappaccayarogapīḷādinivāraṇatthaṁ sarīrasedatāpanaṭṭhānaṁ.",
  "tika-vin08t27:7_2": "Tattha kira andhakārapaṭicchannatāya bahūpi ekato pavisitvā cīvaraṁ nikkhipitvā aggitāpaparihārāya mattikāya",
  "tika-vin08t27:7_3": "mukhaṁ limpitvā sarīraṁ yāvadatthaṁ sedetvā cuṇṇādīhi ubbaṭṭetvā nahāyanti.",
  "tika-vin08t27:7_4": "Teneva pāḷiyaṁ (mahāva.",
  "tika-vin08t27:7_5": "66) ‘‘cuṇṇaṁ sannetabba’’ntiādi vuttaṁ.",
  "tika-vin08t27:7_6": "Sace ussahatīti sace pahoti.",
  "tika-vin08t27:7_7": "Vuttamevatthaṁ vibhāveti ‘‘kenaci gelaññena anabhibhūto hotī’’ti.",
  "tika-vin08t27:7_8": "Apaṭighaṁsantenāti bhūmiyaṁ apaṭighaṁsantena.",
  "tika-vin08t27:7_9": "Kavāṭapīṭhanti kavāṭapīṭhañca piṭṭhasaṅghātañca acchupantena.",
  "tika-vin08t27:7_10": "Santānakanti yaṁ kiñci kīṭakulāvakamakkaṭakasuttādi.",
  "tika-vin08t27:7_11": "Ullokā paṭhamaṁ ohāretabbanti ullokato paṭhamaṁ ullokaṁ ādiṁ katvā avaharitabbanti attho.",
  "tika-vin08t27:7_12": "Ullokanti ca uddhaṁ olokanaṭṭhānaṁ,",
  "tika-vin08t27:7_13": "uparibhāganti attho.",
  "tika-vin08t27:7_14": "Ālokasandhikaṇṇabhāgāti ālokasandhibhāgā ca kaṇṇabhāgā ca,",
  "tika-vin08t27:7_15": "abbhantarabāhiravātapānakavāṭakāni ca gabbhassa ca cattāro koṇā sammajjitabbāti attho.",
  "tika-vin08t27:8_0": "Aññattha netabboti yattha vihārato sāsane anabhirati uppannā,",
  "tika-vin08t27:8_1": "tato aññattha kalyāṇamittādisampattiyuttaṭṭhāne netabbo.",
  "tika-vin08t27:8_2": "Na ca acchinne theve pakkamitabbanti rajitacīvarato yāva appamattakampi rajanaṁ gaḷati,",
  "tika-vin08t27:8_3": "na tāva pakkamitabbaṁ.",
  "tika-vin08t27:8_4": "Na upajjhāyaṁ anāpucchā ekaccassa patto dātabbotiādi sabbaṁ upajjhāyassa visabhāgapuggalānaṁ vasena kathitaṁ.",
  "tika-vin08t27:8_5": "Ettha ca visabhāgapuggalānanti lajjino vā alajjino vā upajjhāyassa avaḍḍhikāme sandhāya vuttaṁ.",
  "tika-vin08t27:8_6": "Sace pana upajjhāyo alajjī ovādampi na gaṇhāti,",
  "tika-vin08t27:8_7": "lajjino ca etassa visabhāgā honti,",
  "tika-vin08t27:8_8": "tattha upajjhāyaṁ vihāya lajjīheva saddhiṁ āmisādiparibhogo kātabbo.",
  "tika-vin08t27:8_9": "Upajjhāyādibhāvo hettha nappamāṇanti daṭṭhabbaṁ.",
  "tika-vin08t27:8_10": "Pariveṇaṁ gantvāti upajjhāyassa pariveṇaṁ gantvā.",
  "tika-vin08t27:8_11": "Susānanti idaṁ upalakkhaṇaṁ.",
  "tika-vin08t27:8_12": "Upacārasīmato bahi gantukāmena anāpucchā gantuṁ na vaṭṭati.",
  "tika-vin08t27:8_13": "Vuṭṭhānamassa āgametabbanti gelaññato vuṭṭhānaṁ assa āgametabbaṁ.",
  "tika-vin08t27:9_0": "Upajjhāyavattakathāvaṇṇanā niṭṭhitā.",
  "tika-vin08t27:10_0": "Ācariyavattakathāvaṇṇanā",
  "tika-vin08t27:11_0": "184.",
  "tika-vin08t27:11_1": "Ācariyavattakathāyaṁ ko ācariyo,",
  "tika-vin08t27:11_2": "kenaṭṭhena ācariyo,",
  "tika-vin08t27:11_3": "katividho ācariyo,",
  "tika-vin08t27:11_4": "kathaṁ gahito ācariyo,",
  "tika-vin08t27:11_5": "kena vattitabbaṁ ācariyavattaṁ,",
  "tika-vin08t27:11_6": "katamaṁ taṁ vattanti?",
  "tika-vin08t27:11_7": "Tattha ko ācariyoti ‘‘anujānāmi,",
  "tika-vin08t27:11_8": "bhikkhave,",
  "tika-vin08t27:11_9": "dasavassaṁ nissāya vatthuṁ dasavassena nissayaṁ dātu’’ntiādivacanato (mahāva.",
  "tika-vin08t27:11_10": "77) byattibalasampanno dasavasso vā atirekadasavasso vā bhikkhu ācariyo.",
  "tika-vin08t27:11_11": "Kenaṭṭhena ācariyoti antevāsikena ābhuso caritabboti ācariyo,",
  "tika-vin08t27:11_12": "upaṭṭhātabboti attho.",
  "tika-vin08t27:11_13": "Katividho ācariyoti nissayācariyapabbajjācariyaupasampadācariyadhammācariyavasena catubbidho.",
  "tika-vin08t27:11_14": "Tattha nissayaṁ gahetvā taṁ nissāya vatthabbo nissayācariyo.",
  "tika-vin08t27:11_15": "Pabbajitakāle sikkhitabbasikkhāpako pabbajjācariyo.",
  "tika-vin08t27:11_16": "Upasampadakāle kammavācānussāvako upasampadācariyo.",
  "tika-vin08t27:11_17": "Buddhavacanasikkhāpako dhammācariyo nāma.",
  "tika-vin08t27:11_18": "Kathaṁ gahito hoti ācariyoti antevāsikena ekaṁsaṁ uttarāsaṅgaṁ karitvā ukkuṭikaṁ nisīditvā añjaliṁ paggahetvā ‘‘ācariyo me, bhante, hohi,",
  "tika-vin08t27:11_19": "āyasmato nissāya vacchāmī’’ti tikkhattuṁ vutte ācariyo ‘‘sāhū’’ti vā ‘‘lahū’’ti vā ‘‘opāyika’’nti vā",
  "tika-vin08t27:11_20": "‘‘patirūpa’’nti vā ‘‘pāsādikena sampādehī’’ti vā kāyena viññāpeti ,",
  "tika-vin08t27:11_21": "vācāya viññāpeti,",
  "tika-vin08t27:11_22": "kāyavācāhi viññāpeti,",
  "tika-vin08t27:11_23": "gahito hoti ācariyo.",
  "tika-vin08t27:12_0": "Kena vattitabbaṁ ācariyavattanti antevāsikena vattitabbaṁ ācariyavattaṁ.",
  "tika-vin08t27:12_1": "Byattena bhikkhunā pañca vassāni nissāya vatthabbaṁ,",
  "tika-vin08t27:12_2": "abyattena yāvajīvaṁ.",
  "tika-vin08t27:12_3": "Ettha sacāyaṁ bhikkhu vuḍḍhataraṁ ācariyaṁ na labhati,",
  "tika-vin08t27:12_4": "upasampadāya saṭṭhivasso vā sattativasso vā hoti,",
  "tika-vin08t27:12_5": "navakatarassapi byattassa santike ukkuṭikaṁ nisīditvā añjaliṁ paggahetvā ‘‘ācariyo me, āvuso, hohi,",
  "tika-vin08t27:12_6": "āyasmato nissāya vacchāmī’’ti evaṁ tikkhattuṁ vatvā nissayo gahetabbo.",
  "tika-vin08t27:12_7": "Gāmappavesanaṁ āpucchantenapi ukkuṭikaṁ nisīditvā añjaliṁ paggahetvā ‘‘gāmappavesanaṁ āpucchāmi ācariyā’’ti vattabbaṁ.",
  "tika-vin08t27:12_8": "Esa nayo sabbaāpucchanesu.",
  "tika-vin08t27:12_9": "Katamaṁ taṁ vattanti ettha upajjhāyavattato aññaṁ natthīti āha ‘‘idameva ca…pe…",
  "tika-vin08t27:12_10": "ācariyavattanti vuccatī’’ti.",
  "tika-vin08t27:12_11": "Nanu upajjhācariyā bhinnapadatthā,",
  "tika-vin08t27:12_12": "atha kasmā idameva ‘‘ācariyavatta’’nti vuccatīti āha ‘‘ācariyassa kattabbattā’’ti.",
  "tika-vin08t27:12_13": "Yathā ekopi bhikkhu mātubhātābhūtattā ‘‘mātulo’’ti ca dhamme sikkhāpakattā ‘‘ācariyo’’ti ca vuccati,",
  "tika-vin08t27:12_14": "evaṁ ekameva vattaṁ upajjhāyassa kattabbattā ‘‘upajjhāyavatta’’nti ca ācariyassa kattabbattā ‘‘ācariyavatta’’nti ca vuccatīti adhippāyo.",
  "tika-vin08t27:12_15": "Evaṁ santepi nāme bhinne attho bhinno siyāti āha ‘‘nāmamattameva hettha nāna’’nti.",
  "tika-vin08t27:12_16": "Yathā ‘‘indo sakko’’tiādīsu nāmamattameva bhinnaṁ, na attho,",
  "tika-vin08t27:12_17": "evametthāpīti daṭṭhabboti.",
  "tika-vin08t27:13_0": "Idāni tasmiṁ vatte saddhivihārikaantevāsikānaṁ vasena labbhamānaṁ kañci visesaṁ dassento ‘‘tattha yāva cīvararajana’’ntyādimāha.",
  "tika-vin08t27:13_1": "Tato upajjhāyācariyānaṁ vasena visesaṁ dassetuṁ ‘‘upajjhāye’’tyādimāha.",
  "tika-vin08t27:13_2": "Tesu vattaṁ sādiyantesu āpatti,",
  "tika-vin08t27:13_3": "asādiyantesu anāpatti,",
  "tika-vin08t27:13_4": "tesu ajānantesu ,",
  "tika-vin08t27:13_5": "ekassa bhārakaraṇepi anāpattīti ayamettha piṇḍattho.",
  "tika-vin08t27:13_6": "Idāni antevāsikavisesavasena labbhamānavisesaṁ dassetumāha ‘‘ettha cā’’tiādi.",
  "tika-vin08t27:14_0": "Ācariyavattakathāvaṇṇanā niṭṭhitā.",
  "tika-vin08t27:15_0": "Saddhivihārikavattakathāvaṇṇanā",
  "tika-vin08t27:16_0": "Saddhivihārikavatte ko saddhivihāriko,",
  "tika-vin08t27:16_1": "kenaṭṭhena saddhivihāriko,",
  "tika-vin08t27:16_2": "kena vattitabbaṁ saddhivihārikavattaṁ,",
  "tika-vin08t27:16_3": "katamaṁ taṁ vattanti?",
  "tika-vin08t27:16_4": "Tattha ko saddhivihārikoti upasampanno vā hotu sāmaṇero vā,",
  "tika-vin08t27:16_5": "yo upajjhaṁ gaṇhāti,",
  "tika-vin08t27:16_6": "so saddhivihāriko nāma.",
  "tika-vin08t27:16_7": "Kenaṭṭhena saddhivihārikoti upajjhāyena saddhiṁ vihāro etassa atthīti saddhivihārikoti atthena.",
  "tika-vin08t27:16_8": "Kena vattitabbaṁ saddhivihārikavattanti upajjhāyena vattitabbaṁ.",
  "tika-vin08t27:16_9": "Tena vuttaṁ vattakkhandhake (mahāva.",
  "tika-vin08t27:16_10": "378) ‘‘tena hi,",
  "tika-vin08t27:16_11": "bhikkhave,",
  "tika-vin08t27:16_12": "upajjhāyānaṁ saddhivihārikesu vattaṁ paññapessāmi,",
  "tika-vin08t27:16_13": "yathā upajjhāyehi saddhivihārikesu vattitabba’’nti.",
  "tika-vin08t27:16_14": "Katamaṁ taṁ vattanti idāni pakaraṇāgataṁ.",
  "tika-vin08t27:16_15": "Imasmiṁ pana pakaraṇe saṅkheparucittā,",
  "tika-vin08t27:16_16": "ācariyasaddhivihārikaantevāsikavattānañca samānattā dvepi ekato vuttā,",
  "tika-vin08t27:16_17": "tathāpi vattakkhandhake visuṁ visuṁ āgatattā visuṁ visuṁyeva kathayāma.",
  "tika-vin08t27:17_0": "Saṅgahetabbo anuggahetabboti uddesādīhissa saṅgaho ca anuggaho ca kātabbo.",
  "tika-vin08t27:17_1": "Tattha uddesoti pāḷivacanaṁ.",
  "tika-vin08t27:17_2": "Paripucchāti pāḷiyā atthavaṇṇanā.",
  "tika-vin08t27:17_3": "Ovādoti anotiṇṇe vatthusmiṁ ‘‘idaṁ karohi,",
  "tika-vin08t27:17_4": "idaṁ mā karitthā’’ti vacanaṁ.",
  "tika-vin08t27:17_5": "Anusāsanīti otiṇṇe vatthusmiṁ.",
  "tika-vin08t27:17_6": "Apica otiṇṇe vā anotiṇṇe vā paṭhamaṁ vacanaṁ ovādo,",
  "tika-vin08t27:17_7": "punappunaṁ vacanaṁ anusāsanīti daṭṭhabbaṁ.",
  "tika-vin08t27:17_8": "Sace upajjhāyassa patto hotīti sace atirekapatto hoti.",
  "tika-vin08t27:17_9": "Esa nayo sabbattha.",
  "tika-vin08t27:17_10": "Parikkhāroti aññopi samaṇaparikkhāro.",
  "tika-vin08t27:17_11": "Idha ussukkaṁ nāma dhammiyena nayena uppajjamānaupāyapariyesanaṁ.",
  "tika-vin08t27:17_12": "Ito paraṁ dantakaṭṭhadānaṁ ādiṁ katvā ācamanakumbhiyā udakasiñcanapariyosānaṁ vattaṁ gilānasseva saddhivihārikassa kātabbaṁ.",
  "tika-vin08t27:17_13": "Anabhirativūpakāsanādi pana agilānassapi kattabbameva.",
  "tika-vin08t27:17_14": "Cīvaraṁ rajantenāti ‘‘evaṁ rajeyyāsī’’ti upajjhāyato upāyaṁ sutvā rajantena.",
  "tika-vin08t27:17_15": "Sesaṁ vuttanayeneva veditabbaṁ.",
  "tika-vin08t27:17_16": "Saṅgahetabbo anuggahetabbotiādīsu anādariyaṁ paṭicca dhammāmisehi asaṅgaṇhantānaṁ ācariyupajjhāyānaṁ dukkaṭaṁ vattabhedattā.",
  "tika-vin08t27:17_17": "Teneva parivārepi (pari.",
  "tika-vin08t27:17_18": "322) ‘‘na dento āpajjatī’’ti vuttaṁ.",
  "tika-vin08t27:17_19": "Sesaṁ suviññeyyameva.",
  "tika-vin08t27:18_0": "Saddhivihārikavattakathāvaṇṇanā niṭṭhitā.",
  "tika-vin08t27:19_0": "Antevāsikavattakathāvaṇṇanā",
  "tika-vin08t27:20_0": "Antevāsikavatte ko antevāsiko,",
  "tika-vin08t27:20_1": "kenaṭṭhena antevāsiko,",
  "tika-vin08t27:20_2": "katividhā antevāsikā,",
  "tika-vin08t27:20_3": "kena vattitabbaṁ antevāsikavattaṁ,",
  "tika-vin08t27:20_4": "katamaṁ taṁ vattanti?",
  "tika-vin08t27:20_5": "Tattha ko antevāsikoti upasampanno vā hotu sāmaṇero vā,",
  "tika-vin08t27:20_6": "yo ācariyassa santike nissayaṁ gaṇhāti,",
  "tika-vin08t27:20_7": "yo vā ācariyassa ovādaṁ gahetvā pabbajati,",
  "tika-vin08t27:20_8": "yo vā tenānussāvito hutvā upasampajjati,",
  "tika-vin08t27:20_9": "yo vā tassa santike dhammaṁ pariyāpuṇāti,",
  "tika-vin08t27:20_10": "so sabbo antevāsikoti veditabbo.",
  "tika-vin08t27:20_11": "Tattha paṭhamo nissayantevāsiko nāma,",
  "tika-vin08t27:20_12": "dutiyo pabbajjantevāsiko nāma,",
  "tika-vin08t27:20_13": "tatiyo upasampadantevāsiko nāma,",
  "tika-vin08t27:20_14": "catuttho dhammantevāsiko nāma.",
  "tika-vin08t27:20_15": "Aññattha pana sippantevāsikopi āgato,",
  "tika-vin08t27:20_16": "so idha nādhippeto .",
  "tika-vin08t27:20_17": "Kenaṭṭhena antevāsikoti ante vasatīti antevāsiko aluttasamāsavasena.",
  "tika-vin08t27:20_18": "Katividhā antevāsikāti yathāvuttanayena catubbidhā antevāsikā.",
  "tika-vin08t27:21_0": "Kena vattitabbaṁ antevāsikavattanti catubbidhehi ācariyehi antevāsikesu vattitabbaṁ.",
  "tika-vin08t27:21_1": "Yathāha vattakkhandhake (cūḷava.",
  "tika-vin08t27:21_2": "382) ‘‘tena hi,",
  "tika-vin08t27:21_3": "bhikkhave,",
  "tika-vin08t27:21_4": "ācariyānaṁ antevāsikesu vattaṁ paññapessāmi,",
  "tika-vin08t27:21_5": "yathā ācariyehi antevāsikesu vattitabba’’nti.",
  "tika-vin08t27:21_6": "Katamaṁ taṁ vattanti yaṁ bhagavatā vattakkhandhake vuttaṁ,",
  "tika-vin08t27:21_7": "idha ca saṅkhepena dassitaṁ,",
  "tika-vin08t27:21_8": "taṁ vattanti.",
  "tika-vin08t27:21_9": "Idha pana attho saddhivihārikavatte vuttanayeneva veditabbo.",
  "tika-vin08t27:21_10": "Ayaṁ pana viseso –",
  "tika-vin08t27:21_11": "etesu pabbajjantevāsiko ca upasampadantevāsiko ca ācariyassa yāvajīvaṁ bhāro,",
  "tika-vin08t27:21_12": "nissayantevāsiko ca dhammantevāsiko ca yāva samīpe vasanti, tāvadeva,",
  "tika-vin08t27:21_13": "tasmā ācariyehipi tesu sammā vattitabbaṁ.",
  "tika-vin08t27:21_14": "Ācariyantevāsikesu hi yo yo na sammā vattati,",
  "tika-vin08t27:21_15": "tassa tassa āpatti veditabbā.",
  "tika-vin08t27:22_0": "Antevāsikavattakathāvaṇṇanā niṭṭhitā.",
  "tika-vin08t27:23_0": "Āgantukavattakathāvaṇṇanā",
  "tika-vin08t27:24_0": "185.",
  "tika-vin08t27:24_1": "Āgantukavatte āgacchatīti āgantuko,",
  "tika-vin08t27:24_2": "tena vattitabbanti āgantukavattaṁ.",
  "tika-vin08t27:24_3": "‘‘Idāni ārāmaṁ pavisissāmī’’ti iminā upacārasīmāsamīpaṁ dasseti,",
  "tika-vin08t27:24_4": "tasmā upacārasīmāsamīpaṁ patvā upāhanāomuñcanādi sabbaṁ kātabbaṁ.",
  "tika-vin08t27:24_5": "Gahetvāti upāhanadaṇḍakena gahetvā.",
  "tika-vin08t27:24_6": "Upāhanapuñchanacoḷakaṁ pucchitvā upāhanā puñchitabbāti ‘‘katarasmiṁ ṭhāne upāhanapuñchanacoḷaka’’nti āvāsike bhikkhū pucchitvā.",
  "tika-vin08t27:24_7": "Pattharitabbanti sukkhāpanatthāya ātape pattharitabbaṁ.",
  "tika-vin08t27:24_8": "Sace navako hoti,",
  "tika-vin08t27:24_9": "abhivādāpetabboti tassa vasse pucchite yadi daharo hoti,",
  "tika-vin08t27:24_10": "sayameva vandissati,",
  "tika-vin08t27:24_11": "tadā iminā vandāpito hoti.",
  "tika-vin08t27:24_12": "Nilloketabboti oloketabbo.",
  "tika-vin08t27:24_13": "Bahi ṭhitenāti bahi nikkhamantassa ahino vā amanussassa vā maggaṁ ṭhatvā ṭhitena nilloketabbo.",
  "tika-vin08t27:24_14": "Sesaṁ pubbe vuttanayeneva veditabbaṁ.",
  "tika-vin08t27:25_0": "Āgantukavattakathāvaṇṇanā niṭṭhitā.",
  "tika-vin08t27:26_0": "Āvāsikavattakathāvaṇṇanā",
  "tika-vin08t27:27_0": "186.",
  "tika-vin08t27:27_1": "Āvāsikavatte āvasatīti āvāsiko,",
  "tika-vin08t27:27_2": "tena vattitabbanti āvāsikavattaṁ.",
  "tika-vin08t27:27_3": "Tattha āvāsikena bhikkhunā āgantukaṁ bhikkhuṁ vuḍḍhataraṁ disvā āsanaṁ paññapetabbantiādi pāḷiyaṁ (cūḷava.",
  "tika-vin08t27:27_4": "359) āgatañca aṭṭhakathāyaṁ āgatañca (cūḷava. aṭṭha.",
  "tika-vin08t27:27_5": "359) gahetabbaṁ,",
  "tika-vin08t27:27_6": "gahetvā vuttattā pākaṭameva,",
  "tika-vin08t27:27_7": "upāhanapuñchanaṁ pana attano rucivasena kātabbaṁ.",
  "tika-vin08t27:27_8": "Teneva hettha ‘‘sace ussahatī’’ti vuttaṁ,",
  "tika-vin08t27:27_9": "tasmā upāhanā apuñchantassapi anāpatti.",
  "tika-vin08t27:27_10": "Senāsanaṁ paññapetabbanti ettha ‘‘kattha mayhaṁ senāsanaṁ pāpuṇātī’’ti pucchitena senāsanaṁ paññapetabbaṁ,",
  "tika-vin08t27:27_11": "‘‘etaṁ senāsanaṁ tumhākaṁ pāpuṇātī’’ti evaṁ ācikkhitabbanti attho.",
  "tika-vin08t27:27_12": "Papphoṭetvā pattharituṁ pana vaṭṭatiyeva.",
  "tika-vin08t27:27_13": "Etena mañcapīṭhādiṁ papphoṭetvā pattharitvā upari paccattharaṇaṁ datvā dānampi senāsanapaññāpanamevāti dasseti.",
  "tika-vin08t27:27_14": "Mahāāvāsepi attano santikaṁ sampattassa āgantukassa vattaṁ akātuṁ na labbhati.",
  "tika-vin08t27:27_15": "Sesaṁ purimasadisameva.",
  "tika-vin08t27:28_0": "Āvāsikavattakathāvaṇṇanā niṭṭhitā.",
  "tika-vin08t27:29_0": "Gamikavattakathāvaṇṇanā",
  "tika-vin08t27:30_0": "187.",
  "tika-vin08t27:30_1": "Gamikavatte gantuṁ bhabboti gamiko,",
  "tika-vin08t27:30_2": "tena vattitabbanti gamikavattaṁ.",
  "tika-vin08t27:30_3": "Tatrāyaṁ anuttānapadavaṇṇanā –",
  "tika-vin08t27:30_4": "dārubhaṇḍanti senāsanakkhandhake (cūḷava.",
  "tika-vin08t27:30_5": "322) vuttaṁ mañcapīṭhādi.",
  "tika-vin08t27:30_6": "Mattikābhaṇḍampi rajanabhājanādi sabbaṁ tattha vuttappabhedameva.",
  "tika-vin08t27:30_7": "Taṁ sabbaṁ aggisālāyaṁ vā aññatarasmiṁ vā guttaṭṭhāne paṭisāmetvā gantabbaṁ,",
  "tika-vin08t27:30_8": "anovassake pabbhārepi ṭhapetuṁ vaṭṭati.",
  "tika-vin08t27:30_9": "Senāsanaṁ āpucchitvā pakkamitabbanti ettha yaṁ pāsāṇapiṭṭhiyaṁ vā pāsāṇatthambhesu vā katasenāsanaṁ,",
  "tika-vin08t27:30_10": "yattha upacikā nārohanti,",
  "tika-vin08t27:30_11": "taṁ anāpucchantassapi anāpatti.",
  "tika-vin08t27:30_12": "Catūsu pāsāṇesūtiādi upacikānaṁ uppattiṭṭhāne paṇṇasālādisenāsane kattabbākāradassanatthaṁ vuttaṁ.",
  "tika-vin08t27:30_13": "Appeva nāma aṅgānipi seseyyunti ayaṁ ajjhokāse ṭhapitamhi ānisaṁso.",
  "tika-vin08t27:30_14": "Ovassakagehe pana tiṇesu ca mattikāpiṇḍesu ca upari patantesu mañcapīṭhānaṁ aṅgānipi vinassanti.",
  "tika-vin08t27:31_0": "Gamikavattakathāvaṇṇanā niṭṭhitā.",
  "tika-vin08t27:32_0": "Bhattaggavattakathāvaṇṇanā",
  "tika-vin08t27:33_0": "188.",
  "tika-vin08t27:33_1": "Vattakkhandhake imasmiṁ ṭhāne anumodanavattaṁ āgataṁ,",
  "tika-vin08t27:33_2": "tato bhattaggavattaṁ.",
  "tika-vin08t27:33_3": "Sāratthadīpaniyañca (sārattha. ṭī.",
  "tika-vin08t27:33_4": "cūḷavagga 3.373-374) ‘‘imasmiṁ vattakkhandhake (cūḷava.",
  "tika-vin08t27:33_5": "356) āgatāni āgantukāvāsikagamiyānumodanabhattaggapiṇḍacārikāraññikasenāsanajantāgharavaccakuṭiupajjhāyācariyasaddhivihārikaantevāsikavattāni",
  "tika-vin08t27:33_6": "cuddasa mahāvattāni nāmā’’ti anukkamo vutto,",
  "tika-vin08t27:33_7": "idha pana vinayasaṅgahappakaraṇe gamikavattato bhattaggavattaṁ āgataṁ,",
  "tika-vin08t27:33_8": "anumodanavattaṁ pana visuṁ avatvā bhattaggavatteyeva antogadhaṁ katvā pacchā vuttaṁ bhattaggaṁ gantvā bhatte bhutteyeva anumodanākaraṇato,",
  "tika-vin08t27:33_9": "pāḷiyañca aññesu vattesu viya ‘‘tena hi,",
  "tika-vin08t27:33_10": "bhikkhave,",
  "tika-vin08t27:33_11": "bhikkhunā anumodanavattaṁ paññāpessāmī’’ti visuṁ vattabhāvena anāgatattā bhattaggavatteyeva antogadhanti ācariyassa adhippāyo siyā.",
  "tika-vin08t27:33_12": "Imassa ca vinayālaṅkārapakaraṇassa tassā vaṇṇanābhūtattā saṁvaṇṇetabbakkameneva saṁvaṇṇanaṁ kathayissāma.",
  "tika-vin08t27:34_0": "Bhuñjitabbanti bhattaṁ.",
  "tika-vin08t27:34_1": "Ajati gacchati pavattati etthāti aggaṁ.",
  "tika-vin08t27:34_2": "‘‘Ādikoṭṭhāsakoṭīsu,",
  "tika-vin08t27:34_3": "puratoggaṁ vare tīsū’’ti abhidhānappadīpikāyaṁ āgatepi ‘‘rājagganti rājārahaṁ,",
  "tika-vin08t27:34_4": "salākagganti salākaggahaṇaṭṭhāna’’ntiādīsu aññatthesupi pavattanato bhattassa aggaṁ bhattaggaṁ,",
  "tika-vin08t27:34_5": "bhattaparivisanaṭṭhānaṁ,",
  "tika-vin08t27:34_6": "bhattagge vattitabbaṁ vattaṁ bhattaggavattanti viggaho.",
  "tika-vin08t27:34_7": "Tattha ārāme kālo ārocito hotīti ‘‘kālo bhante,",
  "tika-vin08t27:34_8": "niṭṭhitaṁ bhatta’’nti ārocito hoti.",
  "tika-vin08t27:34_9": "Timaṇḍalaṁ paṭicchādentenāti dve jāṇumaṇḍalāni nābhimaṇḍalañca paṭicchādentena.",
  "tika-vin08t27:34_10": "Parimaṇḍalaṁ nivāsetvāti samantato maṇḍalaṁ nivāsetvā.",
  "tika-vin08t27:34_11": "Uddhaṁ nābhimaṇḍalaṁ,",
  "tika-vin08t27:34_12": "adho jāṇumaṇḍalaṁ paṭicchādentena jāṇumaṇḍalassa heṭṭhā jaṅghaṭṭhito paṭṭhāya aṭṭhaṅgulamattaṁ nivāsanaṁ otāretvā nivāsetabbaṁ,",
  "tika-vin08t27:34_13": "tato paraṁ otārentassa dukkaṭanti vuttaṁ,",
  "tika-vin08t27:34_14": "yathānisinnassa jāṇumaṇḍalato heṭṭhā caturaṅgulamattaṁ paṭicchannaṁ hotīti mahāpaccariyaṁ vuttaṁ.",
  "tika-vin08t27:34_15": "Kāyabandhanaṁ bandhitvāti tassa nivāsanassa upari kāyabandhanaṁ bandhitvā ‘‘na,",
  "tika-vin08t27:34_16": "bhikkhave,",
  "tika-vin08t27:34_17": "akāyabandhanena gāmo pavisitabbo,",
  "tika-vin08t27:34_18": "yo paviseyya,",
  "tika-vin08t27:34_19": "āpatti dukkaṭassā’’ti (cūḷava.",
  "tika-vin08t27:34_20": "278) vuttattā.",
  "tika-vin08t27:34_21": "Saguṇaṁ katvāti idaṁ upajjhāyavatte vuttameva.",
  "tika-vin08t27:34_22": "‘‘Gaṇṭhikaṁ paṭimuñcitvāti pāsake gaṇṭhikaṁ pavesetvā antogāmo vā hotu vihāro vā,",
  "tika-vin08t27:34_23": "manussānaṁ parivisanaṭṭhānaṁ gacchantena cīvaraṁ pārupitvā kāyabandhanaṁ bandhitvā gamanameva vaṭṭatī’’ti mahāaṭṭhakathāsu vuttaṁ.",
  "tika-vin08t27:34_24": "Ettha ca manussānaṁ parivisanaṭṭhānanti yattha antovihārepi manussā saputtadārā āvasitvā bhikkhū netvā bhojenti.",
  "tika-vin08t27:35_0": "Suppaṭicchannenāti na sasīsaṁ pārutena,",
  "tika-vin08t27:35_1": "atha kho gaṇṭhikaṁ paṭimuñcitvā anuvātantena gīvaṁ paṭicchādetvā ubho kaṇṇe samaṁ katvā paṭisaṁharitvā yāva maṇibandhā paṭicchādentena.",
  "tika-vin08t27:35_2": "Susaṁvutenāti hatthaṁ vā pādaṁ vā akīḷāpentena,",
  "tika-vin08t27:35_3": "suvinītenāti attho.",
  "tika-vin08t27:35_4": "Okkhittacakkhunāti heṭṭhākhittacakkhunā.",
  "tika-vin08t27:35_5": "Yo anādariyaṁ paṭicca tahaṁ tahaṁ olokento bhiyyo taṁ taṁ disābhāgaṁ pāsādaṁ kūṭāgāraṁ vīthiṁ olokento gacchati,",
  "tika-vin08t27:35_6": "āpatti dukkaṭassa.",
  "tika-vin08t27:35_7": "Ekasmiṁ pana ṭhāne ṭhatvā hatthiassādiparissayābhāvaṁ oloketuṁ vaṭṭati.",
  "tika-vin08t27:35_8": "Appasaddenāti ettha kittāvatā appasaddo hoti?",
  "tika-vin08t27:35_9": "Dvādasahatthe gehe ādimhi saṅghatthero majjhe dutiyatthero ante tatiyattheroti evaṁ nisinnesu saṅghatthero dutiyena saddhiṁ manteti,",
  "tika-vin08t27:35_10": "dutiyatthero tassa saddañceva suṇāti,",
  "tika-vin08t27:35_11": "kathañca vavatthapeti,",
  "tika-vin08t27:35_12": "tatiyatthero pana saddameva suṇāti,",
  "tika-vin08t27:35_13": "kathaṁ na vavatthapeti,",
  "tika-vin08t27:35_14": "ettāvatā appasaddo hoti.",
  "tika-vin08t27:35_15": "Sace pana tatiyatthero kathaṁ vavatthapeti,",
  "tika-vin08t27:35_16": "mahāsaddo nāma hoti.",
  "tika-vin08t27:36_0": "Naukkhittakāyāti na ukkhepena,",
  "tika-vin08t27:36_1": "itthambhūtalakkhaṇe karaṇavacanaṁ,",
  "tika-vin08t27:36_2": "ekato vā ubhato vā ukkhittacīvaro hutvāti attho.",
  "tika-vin08t27:36_3": "Antoindakhīlato paṭṭhāya na evaṁ gantabbaṁ.",
  "tika-vin08t27:36_4": "Nisinnakāle pana dhamakaraṇaṁ nīharantenapi cīvaraṁ anukkhipitvāva nīharitabbaṁ.",
  "tika-vin08t27:36_5": "Na ujjagghikāyāti na mahāhasitaṁ hasanto,",
  "tika-vin08t27:36_6": "vuttanayenevettha karaṇavacanaṁ.",
  "tika-vin08t27:36_7": "Na kāyappacālakanti kāyaṁ acāletvā kāyaṁ paggahetvā niccalaṁ katvā ujukena kāyena samena iriyāpathena.",
  "tika-vin08t27:36_8": "Na bāhuppacālakanti bāhuṁ acāletvā bāhuṁ paggahetvā niccalaṁ katvā.",
  "tika-vin08t27:36_9": "Na sīsappacālakanti sīsaṁ acāletvā sīsaṁ paggahetvā niccalaṁ ujuṁ ṭhapetvā.",
  "tika-vin08t27:36_10": "Na khambhakatoti khambhakato nāma kaṭiyaṁ hatthaṁ ṭhapetvā katakhambho.",
  "tika-vin08t27:36_11": "Na ukkuṭikāyāti ettha ukkuṭikā vuccati paṇhiyo ukkhipitvā aggapādehi vā aggapāde ukkhipitvā paṇhehiyeva vā bhūmiṁ phusantassa gamanaṁ.",
  "tika-vin08t27:36_12": "Karaṇavacanaṁ panettha vuttalakkhaṇameva.",
  "tika-vin08t27:36_13": "Na oguṇṭhitenāti sasīsaṁ pārutena.",
  "tika-vin08t27:36_14": "Na pallatthikāyāti na dussapallatthikāya.",
  "tika-vin08t27:36_15": "Ettha āyogapallatthikāpi dussapallatthikā eva.",
  "tika-vin08t27:36_16": "Na there bhikkhū anupakhajjāti there bhikkhū atiallīyitvā na nisīditabbaṁ.",
  "tika-vin08t27:36_17": "Na saṅghāṭiṁ ottharitvāti na saṅghāṭiṁ attharitvā nisīditabbaṁ.",
  "tika-vin08t27:37_0": "Sakkaccanti satiṁ upaṭṭhāpetvā.",
  "tika-vin08t27:37_1": "Pattasaññīti patte saññaṁ katvā.",
  "tika-vin08t27:37_2": "Samasūpako nāma yattha bhattassa catutthabhāgappamāṇo sūpo hoti.",
  "tika-vin08t27:37_3": "Samatitthikanti samapuṇṇaṁ samabharitaṁ.",
  "tika-vin08t27:37_4": "Thūpīkataṁ piṇḍapātaṁ paṭiggaṇhāti,",
  "tika-vin08t27:37_5": "āpatti dukkaṭassāti ettha thūpīkato nāma pattassa antomukhavaṭṭilekhaṁ atikkamitvā kato,",
  "tika-vin08t27:37_6": "patte pakkhitto bharito pūritoti attho.",
  "tika-vin08t27:37_7": "Evaṁ kataṁ aggahetvā antomukhavaṭṭilekhāsamappamāṇo gahetabbo.",
  "tika-vin08t27:37_8": "‘‘Yaṁ kañci yāguṁ vā bhattaṁ vā phalāphalaṁ vā āmisajātikaṁ samatitthikameva gahetabbaṁ,",
  "tika-vin08t27:37_9": "tañca kho adhiṭṭhānupagena pattena,",
  "tika-vin08t27:37_10": "itarena pana thūpīkatampi vaṭṭati.",
  "tika-vin08t27:37_11": "Yāmakālikasattāhakālikayāvajīvikāni pana adhiṭṭhānupagapatte thūpīkatānipi vaṭṭanti.",
  "tika-vin08t27:37_12": "Yaṁ pana dvīsu pattesu bhattaṁ gahetvā ekasmiṁ pūretvā vihāraṁ pesetuṁ vaṭṭatī’’ti mahāpaccariyaṁ vuttaṁ.",
  "tika-vin08t27:37_13": "Yaṁ patte pakkhipiyamānaṁ pūvaucchukhaṇḍaphalāphalādi heṭṭhā orohati,",
  "tika-vin08t27:37_14": "taṁ thūpīkataṁ nāma na hoti.",
  "tika-vin08t27:37_15": "Pūvavaṭaṁsakaṁ ṭhapetvā piṇḍapātaṁ denti,",
  "tika-vin08t27:37_16": "thūpīkatameva hoti.",
  "tika-vin08t27:37_17": "Pupphavaṭaṁsakatakkolakaṭukaphalādivaṭaṁsake pana ṭhapetvā dinnaṁ thūpīkataṁ na hoti.",
  "tika-vin08t27:37_18": "Bhattassa upari thālakaṁ vā pattaṁ vā ṭhapetvā pūretvā gaṇhāti,",
  "tika-vin08t27:37_19": "thūpīkataṁ nāma na hoti.",
  "tika-vin08t27:37_20": "Kurundiyampi vuttaṁ ‘‘thālake vā patte vā pakkhipitvā taṁ pattamatthake ṭhapetvā denti,",
  "tika-vin08t27:37_21": "pāṭekkabhājanaṁ vaṭṭati.",
  "tika-vin08t27:37_22": "Idha anāpattiyaṁ gilāno na āgato,",
  "tika-vin08t27:37_23": "tasmā gilānassapi thūpīkataṁ na vaṭṭati,",
  "tika-vin08t27:37_24": "sabbattha pana paṭiggahetumeva na vaṭṭati,",
  "tika-vin08t27:37_25": "paṭiggahitaṁ pana bhuñjituṁ vaṭṭatī’’ti.",
  "tika-vin08t27:38_0": "‘‘Sakkacca’’nti ca ‘‘pattasaññī’’ti ca ubhayaṁ vuttanayameva.",
  "tika-vin08t27:38_1": "Sapadānanti tattha tattha odhiṁ akatvā anupaṭipāṭiyā.",
  "tika-vin08t27:38_2": "Samasūpake vattabbaṁ vuttameva.",
  "tika-vin08t27:38_3": "Thūpakatoti matthakato,",
  "tika-vin08t27:38_4": "vemajjhatoti attho.",
  "tika-vin08t27:38_5": "Na sūpaṁ vā byañjanaṁ vātiādi pākaṭameva.",
  "tika-vin08t27:38_6": "Viññattiyaṁ vattabbaṁ natthi.",
  "tika-vin08t27:38_7": "Ujjhānasaññīsikkhāpadepi gilāno na muñcati.",
  "tika-vin08t27:38_8": "Nātimahanto kabaḷoti mayūraṇḍaṁ atimahantaṁ,",
  "tika-vin08t27:38_9": "kukkuṭaṇḍaṁ atikhuddakaṁ,",
  "tika-vin08t27:38_10": "tesaṁ vemajjhappamāṇo.",
  "tika-vin08t27:38_11": "Parimaṇḍalaṁ ālopoti nātidīgho ālopo.",
  "tika-vin08t27:38_12": "Anāhaṭeti anāharite,",
  "tika-vin08t27:38_13": "mukhadvāraṁ asampāpiteti attho.",
  "tika-vin08t27:38_14": "Sabbo hatthoti ettha hatthasaddo tadekadesesu aṅgulīsu daṭṭhabbo ‘‘hatthamuddo’’tiādīsu viya samudāye pavattavohārassa avayave pavattanato.",
  "tika-vin08t27:38_15": "Ekaṅgulimpi mukhe pakkhipituṁ na vaṭṭati.",
  "tika-vin08t27:38_16": "Na sakabaḷenāti ettha dhammaṁ kathento harītakaṁ vā laṭṭhimadhukaṁ vā mukhe pakkhipitvā katheti,",
  "tika-vin08t27:38_17": "yattakena vacanaṁ paripuṇṇaṁ hoti,",
  "tika-vin08t27:38_18": "tattake mukhamhi sante kathetuṁ vaṭṭati.",
  "tika-vin08t27:39_0": "Piṇḍukkhepakanti piṇḍaṁ ukkhipitvā ukkhipitvā.",
  "tika-vin08t27:39_1": "Kabaḷāvacchedakanti kabaḷaṁ avachinditvā avachinditvā.",
  "tika-vin08t27:39_2": "Avagaṇḍakārakanti makkaṭo viya gaṇḍe katvā katvā.",
  "tika-vin08t27:39_3": "Hatthaniddhunakanti hatthaṁ niddhunitvā niddhunitvā.",
  "tika-vin08t27:39_4": "Sitthāvakārakanti sitthāni avakiritvā avakiritvā.",
  "tika-vin08t27:39_5": "Jivhānicchārakanti jivhaṁ nicchāretvā nicchāretvā.",
  "tika-vin08t27:39_6": "Capucapukārakanti ‘‘capucapū’’ti evaṁ saddaṁ katvā katvā.",
  "tika-vin08t27:39_7": "Surusurukārakanti ‘‘surusurū’’ti evaṁ saddaṁ katvā katvā.",
  "tika-vin08t27:39_8": "Hatthanillehakanti hatthaṁ nillehitvā nillehitvā.",
  "tika-vin08t27:39_9": "Bhuñjantena hi aṅgulimattampi nillehituṁ na vaṭṭati,",
  "tika-vin08t27:39_10": "ghanayāguphāṇitapāyāsādike pana aṅgulīhi gahetvā aṅguliyo mukhe pavesetvā bhuñjituṁ vaṭṭati.",
  "tika-vin08t27:39_11": "Pattanillehakaoṭṭhanillehakesupi eseva nayo,",
  "tika-vin08t27:39_12": "tasmā aṅguliyāpi patto na nillehitabbo,",
  "tika-vin08t27:39_13": "ekaoṭṭhopi jivhāya na nillehitabbo,",
  "tika-vin08t27:39_14": "oṭṭhamaṁsehi eva pana gahetvā anto pavesetuṁ vaṭṭati.",
  "tika-vin08t27:40_0": "Na sāmisena hatthena pānīyathālakoti etaṁ paṭikūlavasena paṭikkhittaṁ,",
  "tika-vin08t27:40_1": "tasmā saṅghikampi puggalikampi gihisantakampi attano santakampi saṅkhampi sarāvampi āmisamakkhitaṁ na gahetabbameva,",
  "tika-vin08t27:40_2": "gaṇhantassa dukkaṭaṁ.",
  "tika-vin08t27:40_3": "Sace pana hatthassa ekadeso āmisamakkhito na hoti,",
  "tika-vin08t27:40_4": "tena padesena gahetuṁ vaṭṭati.",
  "tika-vin08t27:40_5": "Na sasitthakaṁ pattadhovanaṁ antaraghare chaḍḍetabbanti ettha uddharitvā vāti sitthāni ekato uddharitvā ekasmiṁ ṭhāne rāsiṁ katvā udakaṁ chaḍḍeti.",
  "tika-vin08t27:40_6": "Bhinditvā vā udakagatikāni katvā chaḍḍeti,",
  "tika-vin08t27:40_7": "paṭiggahena sampaṭicchanto naṁ paṭiggahe chaḍḍeti,",
  "tika-vin08t27:40_8": "bahi nīharitvā vā chaḍḍeti,",
  "tika-vin08t27:40_9": "evaṁ chaḍḍentassa anāpatti.",
  "tika-vin08t27:40_10": "Na tāva therena udakanti idaṁ hatthadhovanaudakaṁ sandhāya vuttaṁ.",
  "tika-vin08t27:40_11": "Antarā pipāsitena ,",
  "tika-vin08t27:40_12": "pana gale vilaggāmisena vā pānīyaṁ pivitvā na dhovitabbāti.",
  "tika-vin08t27:41_0": "Bhattaggavattakathāvaṇṇanā niṭṭhitā.",
  "tika-vin08t27:42_0": "Anumodanavattakathāvaṇṇanā",
  "tika-vin08t27:43_0": "Anumodanavatte anu punappunaṁ modiyate pamodiyateti anumodanā. Kā sā?",
  "tika-vin08t27:43_1": "Dhammakathā.",
  "tika-vin08t27:43_2": "Anumodanāya kattabbaṁ vattaṁ anumodanavattaṁ.",
  "tika-vin08t27:43_3": "Pañcame nisinneti anumodanatthāya nisinne.",
  "tika-vin08t27:43_4": "Upanisinnakathā nāma bahūsu sannipatitesu parikathākathanaṁ.",
  "tika-vin08t27:43_5": "Sesaṁ suviññeyyameva.",
  "tika-vin08t27:44_0": "Anumodanavattakathāvaṇṇanā niṭṭhitā.",
  "tika-vin08t27:45_0": "Piṇḍacārikavattakathāvaṇṇanā",
  "tika-vin08t27:46_0": "189.",
  "tika-vin08t27:46_1": "Piṇḍacārikavatte piṇḍitabbo saṅgharitabboti piṇḍo,",
  "tika-vin08t27:46_2": "piṇḍapāto.",
  "tika-vin08t27:46_3": "Piṇḍāya caraṇaṁ sīlamassāti piṇḍacārī,",
  "tika-vin08t27:46_4": "so eva piṇḍacāriko sakatthe kapaccayavasena.",
  "tika-vin08t27:46_5": "Piṇḍacārikena vattitabbaṁ vattaṁ piṇḍacārikavattaṁ.",
  "tika-vin08t27:46_6": "Tatrāyamanuttānapadavaṇṇanā –",
  "tika-vin08t27:46_7": "nivesanaṁ nāma itthikumārikādīnaṁ vasanaṭṭhānaṁ.",
  "tika-vin08t27:46_8": "Yasmā pavisananikkhamanadvāraṁ asallakkhetvā sahasā pavisanto visabhāgārammaṇaṁ vā passeyya,",
  "tika-vin08t27:46_9": "parissayo vā bhaveyya,",
  "tika-vin08t27:46_10": "tasmā ‘‘nivesanaṁ…pe…",
  "tika-vin08t27:46_11": "pavisitabba’’nti vuttaṁ.",
  "tika-vin08t27:46_12": "Atidūre tiṭṭhanto apassanto vā bhaveyya,",
  "tika-vin08t27:46_13": "‘‘aññassa gehe tiṭṭhatī’’ti vā maññeyya.",
  "tika-vin08t27:46_14": "Accāsanne tiṭṭhanto apassitabbaṁ vā passeyya,",
  "tika-vin08t27:46_15": "asuṇitabbaṁ vā suṇeyya,",
  "tika-vin08t27:46_16": "tena manussānaṁ agāravo vā appasādo vā bhaveyya,",
  "tika-vin08t27:46_17": "tasmā ‘‘nātidūre nāccāsanne ṭhātabba’’nti vuttaṁ.",
  "tika-vin08t27:46_18": "Aticiraṁ tiṭṭhanto adātukāmānaṁ manopadoso bhaveyya,",
  "tika-vin08t27:46_19": "aññattha bhikkhā ca parikkhayeyya,",
  "tika-vin08t27:46_20": "atilahukaṁ nivattanto dātukāmānaṁ puññahāni ca bhaveyya,",
  "tika-vin08t27:46_21": "bhikkhuno ca bhikkhāya asampajjanaṁ,",
  "tika-vin08t27:46_22": "tasmā ‘‘nāticiraṁ ṭhātabbaṁ,",
  "tika-vin08t27:46_23": "nātilahukaṁ nivattitabbaṁ,",
  "tika-vin08t27:46_24": "ṭhitena sallakkhetabba’’nti vuttaṁ.",
  "tika-vin08t27:46_25": "Sallakkhaṇākāraṁ dasseti ‘‘sace kammaṁ vā nikkhipatī’’tiādinā.",
  "tika-vin08t27:46_26": "Tattha kammaṁ vā nikkhipatīti kappāsaṁ vā suppaṁ vā musalaṁ vā yañca gahetvā kammaṁ karonti,",
  "tika-vin08t27:46_27": "ṭhitā vā nisinnā vā honti,",
  "tika-vin08t27:46_28": "taṁ nikkhipati.",
  "tika-vin08t27:46_29": "Parāmasatīti gaṇhāti.",
  "tika-vin08t27:46_30": "Ṭhapeti vāti ‘‘tiṭṭhatha bhante’’ti vadantī ṭhapeti nāma.",
  "tika-vin08t27:46_31": "Avakkārapātīti atirekapiṇḍapātaṁ apanetvā ṭhapanatthāya ekā samuggapāti.",
  "tika-vin08t27:46_32": "Ettha ca samuggapāti nāma samuggapuṭasadisā pāti.",
  "tika-vin08t27:46_33": "Sesaṁ vuttanayameva.",
  "tika-vin08t27:47_0": "Piṇḍacārikavattakathāvaṇṇanā niṭṭhitā.",
  "tika-vin08t27:48_0": "Āraññikavattakathāvaṇṇanā",
  "tika-vin08t27:49_0": "190. Āraññikavatte na ramanti janā etthāti araññaṁ. Vuttañhi –",
  "tika-vin08t27:50_0": "‘‘Ramaṇīyāni araññāni, yattha na ramatī jano;",
  "tika-vin08t27:51_0": "Vītarāgā ramissanti, na te kāmagavesino’’ti. (dha. pa. 99);",
  "tika-vin08t27:52_0": "Araññe vasatīti āraññiko,",
  "tika-vin08t27:52_1": "tena vattitabbaṁ vattaṁ āraññikavattaṁ.",
  "tika-vin08t27:52_2": "Tatrāyaṁ visesapadānamattho –",
  "tika-vin08t27:52_3": "kālasseva uṭṭhāyāti araññasenāsanassa gāmato dūrattā vuttaṁ,",
  "tika-vin08t27:52_4": "teneva kāraṇena ‘‘pattaṁ gahetvā cīvaraṁ pārupitvā gacchanto parissamo hotī’’ti vuttaṁ.",
  "tika-vin08t27:52_5": "Pattaṁ thavikāya pakkhipitvā aṁse laggetvā cīvaraṁ khandhe karitvā araññamaggo na dussodhano hoti,",
  "tika-vin08t27:52_6": "tasmā kaṇṭakasarīsapādiparissayavimocanatthaṁ upāhanā ārohitvā.",
  "tika-vin08t27:52_7": "Araññaṁ nāma yasmā corādīnaṁ vicaraṭṭhānaṁ hoti,",
  "tika-vin08t27:52_8": "tasmā ‘‘dārubhaṇḍaṁ mattikābhaṇḍaṁ paṭisāmetvā dvāravātapānaṁ thaketvā vasanaṭṭhānato nikkhamitabba’’nti vuttaṁ.",
  "tika-vin08t27:52_9": "Ito parāni bhattaggavattapiṇḍacārikavattesu vuttasadisāneva.",
  "tika-vin08t27:52_10": "Gāmato nikkhamitvā sace bahigāme udakaṁ natthi,",
  "tika-vin08t27:52_11": "antogāmeyeva bhattakiccaṁ katvā,",
  "tika-vin08t27:52_12": "atha bahigāme atthi,",
  "tika-vin08t27:52_13": "bhattakiccaṁ katvā pattaṁ dhovitvā vodakaṁ katvā thavikāya pakkhipitvā cīvaraṁ saṅgharitvā aṁse karitvā upāhanā ārohitvā gantabbaṁ.",
  "tika-vin08t27:53_0": "Bhājanaṁ alabhantenātiādi araññasenāsanassa dullabhadabbasambhārattā vuttaṁ,",
  "tika-vin08t27:53_1": "aggi upaṭṭhāpetabbotiādi vāḷamigasarīsapādibāhiraparissayakāle ca vātapittādiajjhattapaassayakāle ca icchitabbattā.",
  "tika-vin08t27:53_2": "Bahūnaṁ pana vasanaṭṭhāne tādisāni sulabhāni hontīti āha ‘‘gaṇavāsino pana tena vināpi vaṭṭatī’’ti.",
  "tika-vin08t27:53_3": "Kattaradaṇḍo nāma parissayavinodano hoti,",
  "tika-vin08t27:53_4": "tasmā araññe viharantena avassaṁ icchitabboti vuttaṁ ‘‘kattaradaṇḍo upaṭṭhāpetabbo’’ti.",
  "tika-vin08t27:53_5": "Nakkhattāneva nakkhattapadāni.",
  "tika-vin08t27:53_6": "Corādīsu āgantvā ‘‘ajja, bhante,",
  "tika-vin08t27:53_7": "kena nakkhattena cando yutto’’ti pucchitesu ‘‘na jānāmā’’ti vutte kujjhanti,",
  "tika-vin08t27:53_8": "tasmā vuttaṁ ‘‘nakkhattapadāni uggahetabbāni sakalāni vā ekadesāni vā’’ti,",
  "tika-vin08t27:53_9": "tathā disāmūḷhesu ‘‘katamāyaṁ, bhante,",
  "tika-vin08t27:53_10": "disā’’ti pucchitesu,",
  "tika-vin08t27:53_11": "tasmā ‘‘disākusalena bhavitabba’’nti.",
  "tika-vin08t27:54_0": "Āraññikavattakathāvaṇṇanā niṭṭhitā.",
  "tika-vin08t27:55_0": "Senāsanavattakathāvaṇṇanā",
  "tika-vin08t27:56_0": "191.",
  "tika-vin08t27:56_1": "Senāsanavatte sayanti etthāti senaṁ,",
  "tika-vin08t27:56_2": "sayananti attho.",
  "tika-vin08t27:56_3": "Āvasanti etthāti āsanaṁ.",
  "tika-vin08t27:56_4": "Senañca āsanañca senāsanaṁ.",
  "tika-vin08t27:56_5": "Senāsanesu kattabbaṁ vattaṁ senāsanavattaṁ.",
  "tika-vin08t27:56_6": "Idha pana yaṁ vattabbaṁ,",
  "tika-vin08t27:56_7": "taṁ upajjhāyavattakathāyaṁ (vi. saṅga. aṭṭha.",
  "tika-vin08t27:56_8": "183 ) vuttameva.",
  "tika-vin08t27:56_9": "Tattha pana upajjhāyena vutthavihāro vutto,",
  "tika-vin08t27:56_10": "idha pana attanā vutthavihāroti ayameva viseso.",
  "tika-vin08t27:56_11": "Na vuḍḍhaṁ anāpucchāti ettha tassa ovarake tadupacāre ca āpucchitabbanti vadanti.",
  "tika-vin08t27:56_12": "Bhojanasālādīsupi evameva paṭipajjitabbanti bhojanasālādīsupi uddesadānādi āpucchitvāva kātabbanti attho.",
  "tika-vin08t27:57_0": "Senāsanavattakathāvaṇṇanā niṭṭhitā.",
  "tika-vin08t27:58_0": "Jantāgharavattakathāvaṇṇanā",
  "tika-vin08t27:59_0": "192.",
  "tika-vin08t27:59_1": "Jantāgharavatte jāyatīti jaṁ, kiṁ taṁ? Sarīraṁ.",
  "tika-vin08t27:59_2": "Jaṁ tāyati rakkhatīti jantā, kā sā? Tikicchā.",
  "tika-vin08t27:59_3": "Gayhateti gharaṁ, kiṁ taṁ?",
  "tika-vin08t27:59_4": "Nivesanaṁ,",
  "tika-vin08t27:59_5": "jantāya sarīratikicchāya kataṁ gharaṁ jantāgharaṁ,",
  "tika-vin08t27:59_6": "jantāghare kattabbaṁ vattaṁ jantāgharavattaṁ.",
  "tika-vin08t27:59_7": "Tattha paribhaṇḍanti bahijagati.",
  "tika-vin08t27:59_8": "Sesaṁ upajjhāyavatte vuttanayattā suviññeyyameva.",
  "tika-vin08t27:60_0": "Jantāgharavattakathāvaṇṇanā niṭṭhitā.",
  "tika-vin08t27:61_0": "Vaccakuṭivattakathāvaṇṇanā",
  "tika-vin08t27:62_0": "193.",
  "tika-vin08t27:62_1": "Vaccakuṭivatte vaccayate ūhadayateti vaccaṁ, karīsaṁ.",
  "tika-vin08t27:62_2": "Kuṭīyati chindīyati ātapo etāyāti kuṭi,",
  "tika-vin08t27:62_3": "vaccatthāya katā kuṭi vaccakuṭi,",
  "tika-vin08t27:62_4": "vaccakuṭiyā vattitabbaṁ vattaṁ vaccakuṭivattaṁ,",
  "tika-vin08t27:62_5": "idha ca vattakkhandhake ācamanavattaṁ paṭhamaṁ āgataṁ,",
  "tika-vin08t27:62_6": "pacchā vaccakuṭivattaṁ.",
  "tika-vin08t27:62_7": "Imasmiṁ pana pakaraṇe paṭhamaṁ vaccaṁ katvā pacchā ācamatīti adhippāyena vaccakuṭivattaṁ paṭhamaṁ āgataṁ,",
  "tika-vin08t27:62_8": "tasmā tadanukkamena kathayissāma.",
  "tika-vin08t27:62_9": "Dantakaṭṭhaṁ khādantenāti ayaṁ vaccakuṭiyāpi sabbattheva paṭikkhepo.",
  "tika-vin08t27:62_10": "Nibaddhagamanatthāyāti attanā nibaddhagamanatthāya.",
  "tika-vin08t27:62_11": "Puggalikaṭṭhānaṁ vāti attano vihāraṁ sandhāya vuttaṁ.",
  "tika-vin08t27:62_12": "Sesaṁ suviññeyyamevāti.",
  "tika-vin08t27:63_0": "Vaccakuṭivattakathāvaṇṇanā niṭṭhitā.",
  "tika-vin08t27:64_0": "Iti vinayasaṅgahasaṁvaṇṇanābhūte vinayālaṅkāre",
  "tika-vin08t27:65_0": "Upajjhāyavattādivattavinicchayakathālaṅkāro nāma",
  "tika-vin08t27:66_0": "Sattavīsatimo paricchedo."
}