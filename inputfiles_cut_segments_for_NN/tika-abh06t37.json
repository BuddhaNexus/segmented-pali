{
  "tika-abh06t37:0_0": "11. Ekādasamo paricchedo",
  "tika-abh06t37:1_0": "Vipassanāvibhāgo",
  "tika-abh06t37:2_0": "1506.",
  "tika-abh06t37:3_0": " Dvidhā samuṭṭhānadhurā, tividhā bhūmiyo matā;",
  "tika-abh06t37:4_0": "Tividhābhinivesā ca, sarīraṁ tu catubbidhaṁ.",
  "tika-abh06t37:5_0": "1507.",
  "tika-abh06t37:6_0": " Tividhā bhāvanā tattha, saṅkhāresu yathārahaṁ;",
  "tika-abh06t37:7_0": "Duvidhākāramārabbha, nijjhāyati tilakkhaṇaṁ.",
  "tika-abh06t37:8_0": "1508.",
  "tika-abh06t37:9_0": " Aṭṭhārasākārabhinnā, dasāvatthā vibhāvitā;",
  "tika-abh06t37:10_0": "Tidhā vibhāgā sādheti, vimokkhattayamuttamaṁ.",
  "tika-abh06t37:11_0": "1509.",
  "tika-abh06t37:12_0": " Catusaccapaṭivedhā, sattaṭṭhāriyapuggalā;",
  "tika-abh06t37:13_0": "Klesahānī yathāyogaṁ, catasso paṭisambhidā.",
  "tika-abh06t37:14_0": "1510.",
  "tika-abh06t37:15_0": " Tividhā ca samāpatti, nirodhā ca tathāparā;",
  "tika-abh06t37:16_0": "Nissandaphalamiccāhu, tassā sāsanakovidā.",
  "tika-abh06t37:17_0": "1511.",
  "tika-abh06t37:18_0": " Vipassanābhāvanāya-miti bhāsanti paṇḍitā;",
  "tika-abh06t37:19_0": "Tamidāni pavakkhāmi, yathānukkamato kathaṁ.",
  "tika-abh06t37:20_0": "1512.",
  "tika-abh06t37:21_0": " Bhūmidhamme pariggayha, vicinantassa yogino;",
  "tika-abh06t37:22_0": "Satiyā samathā vātha, samuṭṭhāti vipassanā.",
  "tika-abh06t37:23_0": "1513.",
  "tika-abh06t37:24_0": " Sabhāvapaṭivedhe ca, saddhammapaṭipattiyaṁ;",
  "tika-abh06t37:25_0": "Paññāsaddhādvayaṁ tassā, dhuramāhu dhurandharā.",
  "tika-abh06t37:26_0": "1514.",
  "tika-abh06t37:27_0": " Tebhūmakasabhāvānaṁ, sappaccayapariggaho;",
  "tika-abh06t37:28_0": "Ñātapariññā nāmāyaṁ, bhūmīti paṭhamā matā.",
  "tika-abh06t37:29_0": "1515.",
  "tika-abh06t37:30_0": " Kalāpato sammasanaṁ, udayabbayadassanaṁ;",
  "tika-abh06t37:31_0": "Pariññātīraṇā nāma, dutiyā bhūmi bhāsitā.",
  "tika-abh06t37:32_0": "1516.",
  "tika-abh06t37:33_0": " Pahānapariññā bhūmi, tatiyāhu tatoparaṁ;",
  "tika-abh06t37:34_0": "Bhaṅgādiñāṇamiccevaṁ, tividhā bhūmiyo matā.",
  "tika-abh06t37:35_0": "1517.",
  "tika-abh06t37:36_0": " Khaṇasantatiaddhāna-vasenettha samīritā;",
  "tika-abh06t37:37_0": "Aniccā dukkhānattāti, tividhābhinivesanā.",
  "tika-abh06t37:38_0": "1518.",
  "tika-abh06t37:39_0": " Diṭṭhikaṅkhāvitaraṇā, maggāmaggapaṭippadā;",
  "tika-abh06t37:40_0": "Visuddhiyo catassopi, sarīranti nidassitā.",
  "tika-abh06t37:41_0": "1519.",
  "tika-abh06t37:42_0": " Salakkhaṇavavatthānaṁ, paccayākāranicchayo;",
  "tika-abh06t37:43_0": "Kummaggaparihāro ca, tilakkhaṇavipassanā.",
  "tika-abh06t37:44_0": "1520.",
  "tika-abh06t37:45_0": " Iti lakkhaṇabhinnattā, labbhantekakkhaṇepi ca;",
  "tika-abh06t37:46_0": "Desitā hetubhūtena, kamenevaṁ visuddhiyo.",
  "tika-abh06t37:47_0": "1521.",
  "tika-abh06t37:48_0": " Sīlabbisuddhiādīnaṁ, tathā sāva paramparā;",
  "tika-abh06t37:49_0": "Cittabbisuddhiādīnamatthāyāti pakāsitā.",
  "tika-abh06t37:50_0": "1522.",
  "tika-abh06t37:51_0": " Dissamānasabhāvānaṁ, passanto paccayaṭṭhiti;",
  "tika-abh06t37:52_0": "Paripanthavimutto hi, paṭipādeti bhāvanaṁ.",
  "tika-abh06t37:53_0": "1523.",
  "tika-abh06t37:54_0": " Tathāpi ca visesena, paṭipannassa yogino;",
  "tika-abh06t37:55_0": "Tattha tattha vibhūtattā, ṭhānato bheditā kathaṁ.",
  "tika-abh06t37:56_0": "1524.",
  "tika-abh06t37:57_0": " Rūpapubbaṅgamaṁ vātha, nāmapubbaṅgamaṁ tathā;",
  "tika-abh06t37:58_0": "Ajjhattaṁ vā bahiddhā vā, yathāpākaṭadhammato.",
  "tika-abh06t37:59_0": "1525.",
  "tika-abh06t37:60_0": " Nāmarūpādibhedena, bhūmidhammapariggaho;",
  "tika-abh06t37:61_0": "Vuttā diṭṭhivisuddhīti, attadiṭṭhippahānato.",
  "tika-abh06t37:62_0": "1526.",
  "tika-abh06t37:63_0": " Āhacca paccayuppannā, tathā tabbhāvabhāvino;",
  "tika-abh06t37:64_0": "Pavattantīti saṅkhāre, passato pana yoniso.",
  "tika-abh06t37:65_0": "1527.",
  "tika-abh06t37:66_0": " Paccayaggāhinī paññā, nāmarūpappavattiyā;",
  "tika-abh06t37:67_0": "Kaṅkhā taranti tāyāti, kaṅkhāvitaraṇā matā.",
  "tika-abh06t37:68_0": "1528.",
  "tika-abh06t37:69_0": " Aniccā dukkhānattāti, paccayāyattavuttito;",
  "tika-abh06t37:70_0": "Saṅkhipitvā kalāpena, sammasīyanti saṅkhatā.",
  "tika-abh06t37:71_0": "1529.",
  "tika-abh06t37:72_0": " Uppādavayabhāvopi, lakkhaṇattayasādhako;",
  "tika-abh06t37:73_0": "Paccayākāramārabbha, lakkhīyati visesato.",
  "tika-abh06t37:74_0": "1530.",
  "tika-abh06t37:75_0": " Tasmā sammasanañāṇaṁ, udayabbayadassanaṁ;",
  "tika-abh06t37:76_0": "Kaṅkhāvitaraṇāyaṁ tu, saṅgayhati visuddhiyaṁ.",
  "tika-abh06t37:77_0": "1531.",
  "tika-abh06t37:78_0": " Tattha saṁklesavikkhepaṁ, kummaggaṁ parivajjato;",
  "tika-abh06t37:79_0": "Maggāmaggavisuddhīti, ñāṇadassanamīritaṁ.",
  "tika-abh06t37:80_0": "1532.",
  "tika-abh06t37:81_0": " Tato kathenti akliṭṭhamudayabbayadassanaṁ;",
  "tika-abh06t37:82_0": "Ādiṁ katvā paṭipadāñāṇadassanasuddhiyaṁ.",
  "tika-abh06t37:83_0": "1533.",
  "tika-abh06t37:84_0": " Paccayapaccayuppanne, yathāvatthuvavatthite;",
  "tika-abh06t37:85_0": "Pahātumīhamānānaṁ, niyyānapaṭipattito.",
  "tika-abh06t37:86_0": "1534.",
  "tika-abh06t37:87_0": " Upaklesavisuddho hi, punadevodayabbayaṁ;",
  "tika-abh06t37:88_0": "Adhiṭṭhahitvā bhaṅgādi-ñāṇehi paṭipajjati.",
  "tika-abh06t37:89_0": "1535.",
  "tika-abh06t37:90_0": " Tathā cābhinavuppanne, bhijjamāne vipassato;",
  "tika-abh06t37:91_0": "Saṁvegakaḍḍhitaṁ ñāṇaṁ, bhaṅgādimanutiṭṭhati.",
  "tika-abh06t37:92_0": "1536.",
  "tika-abh06t37:93_0": " Tato pubbe pavattā hi, saṁklesāpāyasambhavā;",
  "tika-abh06t37:94_0": "Paṭipattivisuddhīti, na saṅgayhati bhāvanā.",
  "tika-abh06t37:95_0": "1537.",
  "tika-abh06t37:96_0": " Sampādento paniccetā, catassopi visuddhiyo;",
  "tika-abh06t37:97_0": "Aniccā dukkhānattāti, bhāveyya tividhā kathaṁ.",
  "tika-abh06t37:98_0": "1538.",
  "tika-abh06t37:99_0": " Paccayapaccayuppannā, jātānantarabhedino;",
  "tika-abh06t37:100_0": "Aniccā ca pabhaṅgū ca, palujjanti cavanti ca.",
  "tika-abh06t37:101_0": "1539.",
  "tika-abh06t37:102_0": " Addhuvā ca asārā ca, vibhavā ca vināsino;",
  "tika-abh06t37:103_0": "Saṅkhatā vipariṇāma-dhammā ittarakālikā.",
  "tika-abh06t37:104_0": "1540.",
  "tika-abh06t37:105_0": " Khayadhammā vayadhammā, lahukālappavattino;",
  "tika-abh06t37:106_0": "Tāvakālikadhammā ca, parittaṭṭhitikā tathā.",
  "tika-abh06t37:107_0": "1541.",
  "tika-abh06t37:108_0": " Khaṇattayaparicchinnā, pubbāparavicittakā;",
  "tika-abh06t37:109_0": "Purakkhatā nirodhassa, sassatā na kudācanaṁ.",
  "tika-abh06t37:110_0": "1542.",
  "tika-abh06t37:111_0": " Jāyanti parihānāya, na tu jāyanti vuddhiyā;",
  "tika-abh06t37:112_0": "Jiyyamānāva tiṭṭhanti, jiṇṇā bhaṅgaparāyaṇā.",
  "tika-abh06t37:113_0": "1543.",
  "tika-abh06t37:114_0": " Ahutvāyevuppajjanti, na kutocipi āgatā;",
  "tika-abh06t37:115_0": "Hutvā antaradhāyanti, na tu katthaci sañcitā.",
  "tika-abh06t37:116_0": "1544.",
  "tika-abh06t37:117_0": " Taṁ taṁ paccayasāmaggi-mattalābhāya nissitā;",
  "tika-abh06t37:118_0": "Nirodhadhammā jāyanti, jātā byanti bhavanti te.",
  "tika-abh06t37:119_0": "1545.",
  "tika-abh06t37:120_0": " Yathā nadī pabbateyyā, yathā dīpasikhā tathā;",
  "tika-abh06t37:121_0": "Sīghasīghaṁ pavattantā, uppajjanti vayanti ca.",
  "tika-abh06t37:122_0": "1546.",
  "tika-abh06t37:123_0": " Jātā jātā nirujjhanti, aññe aññe tu jāyare;",
  "tika-abh06t37:124_0": "Avīci anusambandhā, na jānanti visesato.",
  "tika-abh06t37:125_0": "1547.",
  "tika-abh06t37:126_0": " Iti nānappakārena, vipassanto vicakkhaṇo;",
  "tika-abh06t37:127_0": "Aniccabhāvanaṁ dhīro, paripāceti sādhukaṁ.",
  "tika-abh06t37:128_0": "1548.",
  "tika-abh06t37:129_0": " Dukkhā ca dukkhavatthū ca, abhiṇhaparipīḷitā;",
  "tika-abh06t37:130_0": "Rogā gaṇḍā ca sallā ca, aghato ca upaddavā.",
  "tika-abh06t37:131_0": "1549.",
  "tika-abh06t37:132_0": " Bhayopasaggāghamūlā,",
  "tika-abh06t37:133_0": "Sāsavādīnavītitā;",
  "tika-abh06t37:134_0": "Aleṇāsaraṇātāṇā,",
  "tika-abh06t37:135_0": "Vadhakā mārakāmisā.",
  "tika-abh06t37:136_0": "1550.",
  "tika-abh06t37:137_0": " Jātidhammā jarābyādhi-",
  "tika-abh06t37:138_0": "Sokopāyāsabhāgino;",
  "tika-abh06t37:139_0": "Paridevasabhāvā ca,",
  "tika-abh06t37:140_0": "Saṁklesā dukkhabhāgino.",
  "tika-abh06t37:141_0": "1551.",
  "tika-abh06t37:142_0": " Jegucchā paṭikūlā ca, bībhacchā ca virūpino;",
  "tika-abh06t37:143_0": "Ajaññā capalā hīnā, duggandhā bālasevitā.",
  "tika-abh06t37:144_0": "1552.",
  "tika-abh06t37:145_0": " Sokantarikatāniccaṁ, taṇhāya kaḍḍhitā bhusaṁ;",
  "tika-abh06t37:146_0": "Kapaṇā duggatā dīnā, vipannā ca vighātino.",
  "tika-abh06t37:147_0": "1553.",
  "tika-abh06t37:148_0": " Attalābhaṁ gavesanti, taṁtaṁpaccayanissitā;",
  "tika-abh06t37:149_0": "Dukkhādhiṭṭhānamaccantaṁ, jātā puna vihaññare.",
  "tika-abh06t37:150_0": "1554.",
  "tika-abh06t37:151_0": " Aggikūpe nimuggāva, klesasantāpabhāgino;",
  "tika-abh06t37:152_0": "Oviddhā viya sattīhi, saṅkhārā niccadukkhitā.",
  "tika-abh06t37:153_0": "1555.",
  "tika-abh06t37:154_0": " Jāyamānā ca jiyyantā, miyyantā ca khaṇe khaṇe;",
  "tika-abh06t37:155_0": "Pasukā viya niccammā, haññanti serikāturā.",
  "tika-abh06t37:156_0": "1556.",
  "tika-abh06t37:157_0": " Tilāni tilayanteva, ucchuyanteva ucchuyo;",
  "tika-abh06t37:158_0": "Udayabbayāvassaṁ te, pīḷayanti abhiṇhaso.",
  "tika-abh06t37:159_0": "1557.",
  "tika-abh06t37:160_0": " Manoramanavākārā , vipallāsaparikkhatā;",
  "tika-abh06t37:161_0": "Iriyāpathasañchannā, nopatiṭṭhanti dukkhato.",
  "tika-abh06t37:162_0": "1558.",
  "tika-abh06t37:163_0": " Saṅkhāresu panetesu, vedanāssādarodhino;",
  "tika-abh06t37:164_0": "Sāva sandulasambaddhā, sammohaparivāritā.",
  "tika-abh06t37:165_0": "1559.",
  "tika-abh06t37:166_0": " ‘‘Aduṁ dukkhamidaṁ dukkha’’-miti saṁsāracārino;",
  "tika-abh06t37:167_0": "Dukkhahetumajānantā, sambhamanti aviddasu.",
  "tika-abh06t37:168_0": "1560.",
  "tika-abh06t37:169_0": " Sukhākāramapassantā, dukkhabhāranipīḷitā;",
  "tika-abh06t37:170_0": "Patthenti dukkhamevaññaṁ, bālā byasanabhāgino.",
  "tika-abh06t37:171_0": "1561.",
  "tika-abh06t37:172_0": " Cavantā upapajjantā, rukkhasākhaṁva makkaṭo;",
  "tika-abh06t37:173_0": "Dukkhamekaṁ vimuccanti, tato gaṇhanti cāparaṁ.",
  "tika-abh06t37:174_0": "1562.",
  "tika-abh06t37:175_0": " Te dīgharattaṁ socanti, taṇhāsallasamappitā;",
  "tika-abh06t37:176_0": "Diṭṭhipāsasamupetā, mānatthambhānusāyino.",
  "tika-abh06t37:177_0": "1563.",
  "tika-abh06t37:178_0": " Tamākāraṁ paniccevaṁ, vipassanto visārado;",
  "tika-abh06t37:179_0": "Dukkhānupassanaṁ nāma, paripāceti bhāvanaṁ.",
  "tika-abh06t37:180_0": "1564.",
  "tika-abh06t37:181_0": " Dhammaṭṭhitiniyāmā hi, khandhāyatanadhātuyo;",
  "tika-abh06t37:182_0": "Anattāsassatantā ca, īhābhogavivajjitā.",
  "tika-abh06t37:183_0": "1565.",
  "tika-abh06t37:184_0": " Payojanamadhiṭṭhāya, na tu byāpārayanti ca;",
  "tika-abh06t37:185_0": "Paccayapaccayuppannā, janetuṁ vātha jāyituṁ.",
  "tika-abh06t37:186_0": "1566.",
  "tika-abh06t37:187_0": " Tathāpi hetusāmaggi-sambhave sambhavanti te;",
  "tika-abh06t37:188_0": "Tabbhāvabhāvibhāvena, aññamaññapavattitā.",
  "tika-abh06t37:189_0": "1567.",
  "tika-abh06t37:190_0": " Ajāyituṁ na sakkonti, sati paccayasambhave;",
  "tika-abh06t37:191_0": "Paccayānamalābhe tu, na jāyanti kudācanaṁ.",
  "tika-abh06t37:192_0": "1568.",
  "tika-abh06t37:193_0": " Na kiñcettha apekkhitvā, samaggā honti paccayā;",
  "tika-abh06t37:194_0": "Na janetuṁ na sakkonti, samaggā ca kudācanaṁ.",
  "tika-abh06t37:195_0": "1569.",
  "tika-abh06t37:196_0": " Yathāpaccayalābhena , pavattanti yathā tathā;",
  "tika-abh06t37:197_0": "Rakkhitā vā vidhātā vā, natthi assāmikā tathā.",
  "tika-abh06t37:198_0": "1570.",
  "tika-abh06t37:199_0": " ‘‘Ahaṁ mama’’nti gaṇhantā, pariṇāmenti aññathā;",
  "tika-abh06t37:200_0": "Vissasantā harantete, parābhūtā palambhino.",
  "tika-abh06t37:201_0": "1571.",
  "tika-abh06t37:202_0": " Rittā tucchā ca suññā ca, vivittā sāravajjitā;",
  "tika-abh06t37:203_0": "Salakkhaṇaparicchinnā, dhammā natthettha puggalo.",
  "tika-abh06t37:204_0": "1572.",
  "tika-abh06t37:205_0": " Jāyamānā ca jiyyantā, miyyamānā ca saṅkhatā;",
  "tika-abh06t37:206_0": "Vivasā parivattanti, vaso tesaṁ na katthaci.",
  "tika-abh06t37:207_0": "1573.",
  "tika-abh06t37:208_0": " Na tesu kassacisseraṁ, na tesañcatthi katthaci;",
  "tika-abh06t37:209_0": "Na cattanīti saṅkhārā, ādhipaccavivajjitā.",
  "tika-abh06t37:210_0": "1574.",
  "tika-abh06t37:211_0": " Kadalīpattavaṭṭīva, aññamaññapatiṭṭhitā;",
  "tika-abh06t37:212_0": "Sahajātagghanībhūtā, nopaṭṭhanti anattato.",
  "tika-abh06t37:213_0": "1575.",
  "tika-abh06t37:214_0": " Arūpanissitaṁ rūpaṁ, arūpaṁ rūpanissitaṁ;",
  "tika-abh06t37:215_0": "Jaccandhapīṭhasappīva, aññamaññavavatthitaṁ.",
  "tika-abh06t37:216_0": "1576.",
  "tika-abh06t37:217_0": " Yantasuttena yantaṁva, kāyayantaṁ pavattati;",
  "tika-abh06t37:218_0": "Nāmāvakaḍḍhitaṁ tattha, natthi attā sayaṁvasī.",
  "tika-abh06t37:219_0": "1577.",
  "tika-abh06t37:220_0": " Cetovipphāranipphannā, vāyodhātusamuṭṭhitā;",
  "tika-abh06t37:221_0": "Iriyāpathaviññattivikārā pālakā matā.",
  "tika-abh06t37:222_0": "1578.",
  "tika-abh06t37:223_0": " Oviddhavedanāsallavikārapariṇāmato;",
  "tika-abh06t37:224_0": "Bālānaṁ cittanipphannā, attāti parikappanā.",
  "tika-abh06t37:225_0": "1579.",
  "tika-abh06t37:226_0": " Suddhasaṅkhārapuñjoyaṁ, nettha sattopalabbhati;",
  "tika-abh06t37:227_0": "Taṁ taṁ paccayamāgamma, dukkhakkhandhova jāyati.",
  "tika-abh06t37:228_0": "1580.",
  "tika-abh06t37:229_0": " Evamādippakārehi, vipassanto anattato;",
  "tika-abh06t37:230_0": "Anattabhāvanaṁ nāma, bhāvetīti pavuccati.",
  "tika-abh06t37:231_0": "1581.",
  "tika-abh06t37:232_0": " Bhāvento tividhampetaṁ, nijjhāyati tilakkhaṇaṁ;",
  "tika-abh06t37:233_0": "Nimittañca pavattañca, samārabbha yathākkamaṁ.",
  "tika-abh06t37:234_0": "1582.",
  "tika-abh06t37:235_0": " Attalābhanimittañca , taṁtaṁpaccayanissitā;",
  "tika-abh06t37:236_0": "Tabbhāvabhāvibhāvena, lakkhīyanti nimittato.",
  "tika-abh06t37:237_0": "1583.",
  "tika-abh06t37:238_0": " Jāyamānā ca jiyyantā, miyyamānā ca saṅkhatā;",
  "tika-abh06t37:239_0": "Taṁ taṁ bhāvamatikkamma, pavattanti khaṇe khaṇe.",
  "tika-abh06t37:240_0": "1584.",
  "tika-abh06t37:241_0": " Hetunissayanākāro, nimittanti tato mato;",
  "tika-abh06t37:242_0": "Pavattaṁ vattanākāro, khaṇasantatiaddhato.",
  "tika-abh06t37:243_0": "1585.",
  "tika-abh06t37:244_0": " Apubbābhinavuppatti, uppādoti pakāsito;",
  "tika-abh06t37:245_0": "Pubbāpariyasandhānaṁ, paṭisandhīti bhāsitā.",
  "tika-abh06t37:246_0": "1586.",
  "tika-abh06t37:247_0": " Āyūhantīti vuccanti, tadatthaṁ pana vāvaṭā;",
  "tika-abh06t37:248_0": "Iccādipariyāyehi, bahvākārāpi saṅkhatā.",
  "tika-abh06t37:249_0": "1587.",
  "tika-abh06t37:250_0": " Nimitte ca pavatte ca, vatthuto yanti saṅgahaṁ;",
  "tika-abh06t37:251_0": "Taṁ dvayākāramārabbha, patiṭṭhāti tilakkhaṇaṁ.",
  "tika-abh06t37:252_0": "1588.",
  "tika-abh06t37:253_0": " Paccayādhīnadhammānaṁ, uppādavayalakkhitā;",
  "tika-abh06t37:254_0": "Aniccatānimittaṭṭhā, pavattesu na pākaṭā.",
  "tika-abh06t37:255_0": "1589.",
  "tika-abh06t37:256_0": " Pubbāparavicittānamasamatthānamattani;",
  "tika-abh06t37:257_0": "Sannissayena nipphanno, bhāvadubbalyasādhako.",
  "tika-abh06t37:258_0": "1590.",
  "tika-abh06t37:259_0": " Hetusaṅkhātabhāvo hi, saṅkhārānamaniccatā;",
  "tika-abh06t37:260_0": "Pavattamānā dasseti, taṁ sabhāvaṁ panattano.",
  "tika-abh06t37:261_0": "1591.",
  "tika-abh06t37:262_0": " Niccā dhuvā ce saṅkhārā, kasmā pekkhanti paccaye;",
  "tika-abh06t37:263_0": "Ahutvā yadi nissāya, jātā kā tattha niccatā;",
  "tika-abh06t37:264_0": "1592.",
  "tika-abh06t37:265_0": " Attalābhaṁ labhitvāna, hetusāmaggilābhato;",
  "tika-abh06t37:266_0": "Yāpessanti tamaññatra, kathaṁ nāmattadubbalā.",
  "tika-abh06t37:267_0": "1593.",
  "tika-abh06t37:268_0": " Paccaye anapekkhitvā, yadi natthi samatthatā;",
  "tika-abh06t37:269_0": "Attalābhūpalābhāya, kiṁ samatthānupālane;",
  "tika-abh06t37:270_0": "1594.",
  "tika-abh06t37:271_0": " Janakā paccayānañhi, tadāyūhanato paraṁ;",
  "tika-abh06t37:272_0": "Parihāritumāraddhā, jiyā khittasaro yathā.",
  "tika-abh06t37:273_0": "1595.",
  "tika-abh06t37:274_0": " Accīva vaṭṭinikkhantā, meghamuttāva vijjutā;",
  "tika-abh06t37:275_0": "Paccayuddhaṭavissaṭṭhā, dhammā bhaṅgaparāyaṇā.",
  "tika-abh06t37:276_0": "1596.",
  "tika-abh06t37:277_0": " Tasmā nimittamākāraṁ, passanto sa vipassako;",
  "tika-abh06t37:278_0": "‘‘Vinassanti avassa’’nti, saddahanto vimuccati.",
  "tika-abh06t37:279_0": "1597.",
  "tika-abh06t37:280_0": " Aniccato tathā hevaṁ, vipassantassa yogino;",
  "tika-abh06t37:281_0": "Saddhāvimokkha bāhulyaṁ, bhavatīti pakāsitaṁ.",
  "tika-abh06t37:282_0": "1598.",
  "tika-abh06t37:283_0": " Iti saṅkhāradhammesu, nimittākāranicchitaṁ;",
  "tika-abh06t37:284_0": "Aniccalakkhaṇaṁ dhīro, nijjhāyati niyāmato.",
  "tika-abh06t37:285_0": "1599.",
  "tika-abh06t37:286_0": " Bādhakattabhayākārā, pavatte dukkhitā viya;",
  "tika-abh06t37:287_0": "Pavattamānā pīḷenti, saṅkhārā ca bhayāvahā.",
  "tika-abh06t37:288_0": "1600.",
  "tika-abh06t37:289_0": " Uppādābhinavākāraṁ, atikkamma tato paraṁ;",
  "tika-abh06t37:290_0": "Jarājaccaritā hutvā, bhañjamānā kathaṁ sukhā.",
  "tika-abh06t37:291_0": "1601.",
  "tika-abh06t37:292_0": " Tasmā pavattamākāraṁ, nijjhāyanto nirantaraṁ;",
  "tika-abh06t37:293_0": "Saṅkhāre dukkhato disvā, hitvāna paṇidhiṁ tahiṁ.",
  "tika-abh06t37:294_0": "1602.",
  "tika-abh06t37:295_0": " Tadāyūhananissaṅgo, passaddhadaratho sukhī;",
  "tika-abh06t37:296_0": "Samādhibahulo yogī, vūpasantoti vuccati.",
  "tika-abh06t37:297_0": "1603.",
  "tika-abh06t37:298_0": " Byāpāravasitākāraṁ, saṅkhārānaṁ vipassato;",
  "tika-abh06t37:299_0": "Nimitte ca pavatte ca, upaṭṭhāti anattato.",
  "tika-abh06t37:300_0": "1604.",
  "tika-abh06t37:301_0": " Anattādhīnanipphannā, vasātītappavattino;",
  "tika-abh06t37:302_0": "Bhāvadubbalyanissārā, kathamattā bhavissare.",
  "tika-abh06t37:303_0": "1605.",
  "tika-abh06t37:304_0": " Tamevaṁ paṭivijjhanto, maññatānattalakkhaṇaṁ;",
  "tika-abh06t37:305_0": "Vipassanārasassādī, saṁvegabahulo bhave.",
  "tika-abh06t37:306_0": "1606.",
  "tika-abh06t37:307_0": " Iccāhacca pavattānaṁ, lakkhaṇānaṁ sabhāvato;",
  "tika-abh06t37:308_0": "Vavatthito tattha tattha, taṁtaṁlakkhaṇanicchayo.",
  "tika-abh06t37:309_0": "1607.",
  "tika-abh06t37:310_0": " Tathāpipākaṭaṭṭhāne , hetubhūte ca yoniso;",
  "tika-abh06t37:311_0": "Vavatthapeti saṅkhāya, lakkhaṇāni vicakkhaṇo.",
  "tika-abh06t37:312_0": "1608.",
  "tika-abh06t37:313_0": " Uppādavayabhāvena, dissamānā hi saṅkhatā;",
  "tika-abh06t37:314_0": "Pubbāparavivekena, dassenti tadaniccataṁ.",
  "tika-abh06t37:315_0": "1609.",
  "tika-abh06t37:316_0": " Tathā ca vipariṇāmaṁ, vipassanto visārado;",
  "tika-abh06t37:317_0": "Nimittaphalanipphannaṁ, tamatthamadhimuccati.",
  "tika-abh06t37:318_0": "1610.",
  "tika-abh06t37:319_0": " Dukkhappavattihetuttā, nimittamapi paṇḍito;",
  "tika-abh06t37:320_0": "Bhayāvahaniyāmena, bādhakanteva passati.",
  "tika-abh06t37:321_0": "1611.",
  "tika-abh06t37:322_0": " Tathā hi paccayārabbha, saṅkhārā nissayanti ce;",
  "tika-abh06t37:323_0": "Tatovassaṁ bhavissanti, mahabbhayasamohitā.",
  "tika-abh06t37:324_0": "1612.",
  "tika-abh06t37:325_0": " Nirodhadhammā jāyanti, sallaviddhāva dukkhitā;",
  "tika-abh06t37:326_0": "Jarāturā vipajjantā, bhijjantāva vighātino.",
  "tika-abh06t37:327_0": "1613.",
  "tika-abh06t37:328_0": " Tenevāniccato diṭṭhā, dukkhabhāvena khāyare;",
  "tika-abh06t37:329_0": "Saṅkhatattā sabhāvo hi, dukkhāya parivattati.",
  "tika-abh06t37:330_0": "1614.",
  "tika-abh06t37:331_0": " Aniccā puna saṅkhārā, dukkhāti ca vavatthitā;",
  "tika-abh06t37:332_0": "Anattattaniyāmena, nidassenti salakkhaṇaṁ.",
  "tika-abh06t37:333_0": "1615.",
  "tika-abh06t37:334_0": " Kathaṁ attaparādhīnā, paccayuppannabhaṅgurā;",
  "tika-abh06t37:335_0": "Vipattiniyatā vātha, bādhamānā bhayāvahā.",
  "tika-abh06t37:336_0": "1616.",
  "tika-abh06t37:337_0": " Āhaccākārabhedena, tividhā hi vipassanā;",
  "tika-abh06t37:338_0": "Aniccā dukkhānattāti, ayamettha vinicchayo.",
  "tika-abh06t37:339_0": "1617.",
  "tika-abh06t37:340_0": " Tidhābhūtā paniccetā, pahānākārabheditā;",
  "tika-abh06t37:341_0": "Mahāvipassanā nāma, aṭṭhārasavidhā kathaṁ.",
  "tika-abh06t37:342_0": "1618.",
  "tika-abh06t37:343_0": " Hetusāmagginipphannamaniccanti tilakkhaṇaṁ;",
  "tika-abh06t37:344_0": "Aniccataṁ vipassanto, niccasaññaṁ vimuñcati.",
  "tika-abh06t37:345_0": "1619.",
  "tika-abh06t37:346_0": " Aniccatāyādhiṭṭhānanimittaṁ pana passato;",
  "tika-abh06t37:347_0": "Animitte vimuccantī, animittānupassanā.",
  "tika-abh06t37:348_0": "1620.",
  "tika-abh06t37:349_0": " Nirujjhamānadhammānaṁ, byantibhāvaṁ vipassato;",
  "tika-abh06t37:350_0": "Samudayaṁ pajahantī, nirodhāanupassanā.",
  "tika-abh06t37:351_0": "1621.",
  "tika-abh06t37:352_0": " Sithilā jātu nissārā, dubbalā lahughātino;",
  "tika-abh06t37:353_0": "Khayadhammāti saṅkhāya, ghanasaññaṁ vimuñcati.",
  "tika-abh06t37:354_0": "1622.",
  "tika-abh06t37:355_0": " Attalābhamatikkamma, vayantīti vicintayaṁ;",
  "tika-abh06t37:356_0": "Jahatāyūhanaṁ tattha, putte sūtipajā viya.",
  "tika-abh06t37:357_0": "1623.",
  "tika-abh06t37:358_0": " Anavattitabhāvānaṁ, aññathattaṁ vipassato;",
  "tika-abh06t37:359_0": "Vikārapariṇāmesu, dhuvasaññā virajjati.",
  "tika-abh06t37:360_0": "1624.",
  "tika-abh06t37:361_0": " Ālambañca tadālamba-ñāṇabhaṅgañca bhāvayaṁ;",
  "tika-abh06t37:362_0": "Sārādānābhinivesaṁ, adhipaññāya muccati.",
  "tika-abh06t37:363_0": "1625.",
  "tika-abh06t37:364_0": " Iccāniccānimittā ca, nirodhā ca khayā vayā;",
  "tika-abh06t37:365_0": "Viparīṇāmādhisaññā, dhammānupassanāti ca.",
  "tika-abh06t37:366_0": "1626.",
  "tika-abh06t37:367_0": " Sattānupassanābhedamaniccākāradassanaṁ;",
  "tika-abh06t37:368_0": "Niccasaññādibhaṅgāya, paridīpenti paṇḍitā.",
  "tika-abh06t37:369_0": "1627.",
  "tika-abh06t37:370_0": " Taṁ tamākāramārabbha, tathā bāhulyavuttito;",
  "tika-abh06t37:371_0": "Taṁlakkhaṇānugatā ca, bhedā tasseva sattadhā.",
  "tika-abh06t37:372_0": "1628.",
  "tika-abh06t37:373_0": " Sukhasaññaṁ nissajjantī, vuttā dukkhānupassanā;",
  "tika-abh06t37:374_0": "Nibbinnā nibbidāñāṇaṁ, virāgā rāgavajjitā.",
  "tika-abh06t37:375_0": "1629.",
  "tika-abh06t37:376_0": " Jātāppaṇihitā nāma, muñcantī paṇidhiṁ tathā;",
  "tika-abh06t37:377_0": "Nirālayābhinivesā, ādīnavānupassanā.",
  "tika-abh06t37:378_0": "1630.",
  "tika-abh06t37:379_0": " Pañcānupassanābhedaṁ , tadidaṁ dukkhadassanaṁ;",
  "tika-abh06t37:380_0": "Sukhasaññādibhaṅgāya, pavattanti pakāsitaṁ.",
  "tika-abh06t37:381_0": "1631.",
  "tika-abh06t37:382_0": " Anattato vipassanto, attasaññā vimuccati;",
  "tika-abh06t37:383_0": "Jahatattābhinivesaṁ, jhāyanto puna suññato.",
  "tika-abh06t37:384_0": "1632.",
  "tika-abh06t37:385_0": " Dvayānupassanābhedamanattākāradassanaṁ;",
  "tika-abh06t37:386_0": "Attasaññābhinivesaṁ, vimokkhāya vibhāvituṁ.",
  "tika-abh06t37:387_0": "1633.",
  "tika-abh06t37:388_0": " Paṭinissaggato disvā, saṅkhāresu tilakkhaṇaṁ;",
  "tika-abh06t37:389_0": "Jahanto saṅkhatādānaṁ, pakkhandati asaṅkhate.",
  "tika-abh06t37:390_0": "1634.",
  "tika-abh06t37:391_0": " Yathābhūtena ñāṇena, vipassanto vimuccati;",
  "tika-abh06t37:392_0": "Sammohābhinivesamhā, avipallatthadassano.",
  "tika-abh06t37:393_0": "1635.",
  "tika-abh06t37:394_0": " Mohatābhogavimuttā, paṭisaṅkhānupassanā;",
  "tika-abh06t37:395_0": "Jahantappaṭisaṅkhaṁ tu, paṭisaṅkhāya lakkhaṇaṁ.",
  "tika-abh06t37:396_0": "1636.",
  "tika-abh06t37:397_0": " Diṭṭhisaṅkhātadosattā, vibhāvento vivaṭṭato;",
  "tika-abh06t37:398_0": "Saṁyogābhinivesamhā, paṭilīno vimuccati.",
  "tika-abh06t37:399_0": "1637.",
  "tika-abh06t37:400_0": " Muccītukamyatāñāṇaṁ, paṭinissaggasammataṁ;",
  "tika-abh06t37:401_0": "Yathā bhūtaṁ tathā ñāṇaṁ, paccayākāranissitaṁ.",
  "tika-abh06t37:402_0": "1638.",
  "tika-abh06t37:403_0": " Saṅkhārupekkhāñāṇaṁ tu, paṭisaṅkhānupassanā;",
  "tika-abh06t37:404_0": "Vuṭṭhānagāminī nāma, vivaṭṭanti pavuccati.",
  "tika-abh06t37:405_0": "1639.",
  "tika-abh06t37:406_0": " Catassopi paniccetā, ādānādippabhañjitā;",
  "tika-abh06t37:407_0": "Lakkhaṇattayamāhacca, pavattanti yathā tathā.",
  "tika-abh06t37:408_0": "1640.",
  "tika-abh06t37:409_0": " Nimittamārabbha tathā pavattaṁ,",
  "tika-abh06t37:410_0": "Tilakkhaṇaṁ jhāyati yāya yogī;",
  "tika-abh06t37:411_0": "Tamitthamaṭṭhārasabhedabhinnaṁ,",
  "tika-abh06t37:412_0": "Vipassanābhāvanamāhu dhīrā.",
  "tika-abh06t37:413_0": "1641.",
  "tika-abh06t37:414_0": " Vipassanānayamimamuttamaṁ subhaṁ,",
  "tika-abh06t37:415_0": "Nidassitaṁ jinavacanānusārato;",
  "tika-abh06t37:416_0": "Vibhāvayaṁ manasi hitāvahaṁ paraṁ,",
  "tika-abh06t37:417_0": "Nirāmayaṁ padamanupāpuṇissati.",
  "tika-abh06t37:418_0": "Iti nāmarūpaparicchede vipassanāvibhāgo nāma",
  "tika-abh06t37:419_0": "Ekādasamo paricchedo."
}