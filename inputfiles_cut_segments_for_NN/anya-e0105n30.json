{
  "anya-e0105n30:0_0": "Āgamaṭṭhakathākaraṇaṁ",
  "anya-e0105n30:1_0": "Sumaṅgalavilāsiniṁ nāma dīghanikāyaṭṭhakathaṁ pana ācariyo sumaṅgalapariveṇavāsinā dāṭhānāgattherena āyācito akāsi.",
  "anya-e0105n30:1_1": "Vuttaṁ hetametissā nigamane –",
  "anya-e0105n30:2_0": "‘‘Āyācito sumaṅgala-pariveṇanivāsinā thiraguṇena;",
  "anya-e0105n30:3_0": "Dāṭhānāga saṅgha, ttherena theravaṁsanvayena.",
  "anya-e0105n30:4_0": "Dīghāgamassa dasabala-guṇagaṇaparidīpanassa aṭṭhakathaṁ;",
  "anya-e0105n30:5_0": "Yaṁ ārabhiṁ sumaṅgala-vilāsiniṁ nāma nāmena.",
  "anya-e0105n30:6_0": "Sā hi mahāaṭṭhakathāya, sāramādāya niṭṭhitā esā’’ti dī. ni. aṭṭha. 3. nigamanakathā.",
  "anya-e0105n30:7_0": "Papañcasūdaniṁ nāma majjhimanikāyaṭṭhakathaṁ bhadantabuddhamittattherena pubbe mayūradūtapaṭṭane attanā saddhiṁ vasantena āyācito akāsi.",
  "anya-e0105n30:7_1": "Vuttaṁ hetametissā nigamane –",
  "anya-e0105n30:8_0": "‘‘Āyācito sumatinā, therena bhadantabuddhamittena;",
  "anya-e0105n30:9_0": "Pubbe mayūradūtapa,ṭṭanamhi saddhiṁ vasantena.",
  "anya-e0105n30:10_0": "Paravādavidhaṁsanassa, majjhimanikāyaseṭṭhassa;",
  "anya-e0105n30:11_0": "Yamahaṁ papañcasūdani-maṭṭhakathaṁ kātumārabhiṁ.",
  "anya-e0105n30:12_0": "Sā hi mahāaṭṭhakathāya, sāramādāya niṭṭhitā esā’’ti ma. ni. aṭṭha. 3. nigamanakathā.",
  "anya-e0105n30:13_0": "Sāratthappakāsiniṁ nāma saṁyuttanikāyaṭṭhakathaṁ bhadantajotipālattherena āyācito akāsi.",
  "anya-e0105n30:13_1": "Vuttaṁ hetametissā nigamane –",
  "anya-e0105n30:14_0": "‘‘Etissā karaṇatthaṁ, therena bhadantajotipālena;",
  "anya-e0105n30:15_0": "Sucisīlena subhāsitassa pakāsayantañāṇena.",
  "anya-e0105n30:16_0": "Sāsanavibhūtikāmena, yācamānena maṁ subhaguṇena;",
  "anya-e0105n30:17_0": "Yaṁ samadhigataṁ puññaṁ, tenāpi jano sukhī bhavatū’’ti saṁ. ni. aṭṭha. 3.5.nigamanakathā.",
  "anya-e0105n30:18_0": "Manorathapūraṇiṁ nāma aṅguttaranikāyaṭṭhakathaṁ bhadantajotipālattherena dakkhiṇaindiyaraṭṭhe kañcipurādīsu",
  "anya-e0105n30:18_1": "ca sīhaḷadīpe mahāvihāramhi ca attanā saddhiṁ vasantena āyācito,",
  "anya-e0105n30:18_2": "tathā jīvakenāpi upāsakena piṭakattayapāragubhūtena vātāhatepi aniñjamānasabhāve dume viya aniñjamānasaddhamme",
  "anya-e0105n30:18_3": "ṭhitena sumatinā parisuddhājīvenābhiyācito akāsi.",
  "anya-e0105n30:18_4": "Vuttaṁ hetametissā nigamane –",
  "anya-e0105n30:19_0": "‘‘Āyācito sumatinā, therena bhadantajotipālena;",
  "anya-e0105n30:20_0": "Kañcipurādīsu mayā, pubbe saddhiṁ vasantena.",
  "anya-e0105n30:21_0": "Varatambapaṇṇidīpe, mahāvihāramhi vasanakālepi;",
  "anya-e0105n30:22_0": "Vātāhate viya dume, aniñjamānamhi saddhamme.",
  "anya-e0105n30:23_0": "Pāraṁ piṭakattayasā,garassa gantvā ṭhitena sumatinā;",
  "anya-e0105n30:24_0": "Parisuddhājīvenā,bhiyācito jīvakenāpi.",
  "anya-e0105n30:25_0": "Dhammakathānayanipuṇehi, dhammakathikehi aparimāṇehi;",
  "anya-e0105n30:26_0": "Parikīḷitassa paṭipa,jjitassa sakasamayacitrassa.",
  "anya-e0105n30:27_0": "Aṭṭhakathaṁ aṅguttara,mahānikāyassa kātumāraddho;",
  "anya-e0105n30:28_0": "Yamahaṁ cirakālaṭṭhiti-micchanto sāsanavarassa.",
  "anya-e0105n30:29_0": "Sā hi mahāaṭṭhakathāya, sāramādāya niṭṭhitā esā;",
  "anya-e0105n30:30_0": "Catunnavutiparimāṇāya, pāḷiyā bhāṇavārehi.",
  "anya-e0105n30:31_0": "Sabbāgamasaṁvaṇṇana, manoratho pūrito ca me yasmā;",
  "anya-e0105n30:32_0": "Etāya manoratha pūraṇīti nāmaṁ tato assā’’ti a. ni. aṭṭha. 3.11.nigamanakathā.",
  "anya-e0105n30:33_0": "Imā ca pana catasso āgamaṭṭhakathāyo kurumāno ācariyabuddhaghoso mahāmahindattherenābhataṁ mūlaṭṭhakathāsaṅkhātaṁ",
  "anya-e0105n30:33_1": "mahāaṭṭhakathaṁyeva bhāsāparivattanavasena ceva punappunāgatavitthārakathāmaggassa saṁkhipanavasena ca akāsi.",
  "anya-e0105n30:33_2": "Vuttañhetaṁ ganthārambhe –",
  "anya-e0105n30:34_0": "‘‘Sīhaḷadīpaṁ pana ābha,tātha vasinā mahāmahindena;",
  "anya-e0105n30:35_0": "Ṭhapitā sīhaḷabhāsāya, dīpavāsīnamatthāya.",
  "anya-e0105n30:36_0": "Apanetvāna tatohaṁ, sīhaḷabhāsaṁ manoramaṁ bhāsaṁ;",
  "anya-e0105n30:37_0": "Tantinayānucchavikaṁ, āropento vigatadosaṁ…pe…",
  "anya-e0105n30:38_0": "Hitvā punappunāgata-matthaṁ atthaṁ pakāsayissāmī’’ti.",
  "anya-e0105n30:39_0": "Tathā nigamanepi –",
  "anya-e0105n30:40_0": "‘‘Sā hi mahāaṭṭhakathāya, sāramādāya niṭṭhitā esā’’ti dī. ni. aṭṭha. 3.nigamanakathā ca;",
  "anya-e0105n30:41_0": "‘‘Mūlaṭṭhakathāsāraṁ, ādāya mayā imaṁ karontenā’’ti dī. ni. aṭṭha. 3.nigamanakathā ca.",
  "anya-e0105n30:42_0": "Imāsaṁ sarīrabhūtapāṭhesu ca samantapāsādikāyaṁ viya ‘‘mahāpaccariyaṁ,",
  "anya-e0105n30:42_1": "kurundiya’’ntiādinā vinicchayasaṁvaṇṇanābhedappakāsanaṁ na dissati,",
  "anya-e0105n30:42_2": "tathā abhidhammaṭṭhakathāsupi.",
  "anya-e0105n30:42_3": "Tenetaṁ ñāyati ‘‘suttantābhidhammesu mahāaṭṭhakathāto aññā mahāpaccariādināmikā porāṇikā sīhaḷaṭṭhakathāyo ceva andhakaṭṭhakathā ca natthī’’ti.",
  "anya-e0105n30:42_4": "Yāva vasabharājakālā (609-653) pana pākaṭānaṁ sīhaḷikattherānaṁ vinicchayo ca vādā ca vatthūni ca etāsupi dissantiyevāti."
}