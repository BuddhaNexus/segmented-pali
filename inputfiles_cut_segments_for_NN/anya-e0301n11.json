{
  "anya-e0301n11:0_0": "Kammaṭṭhāna saṅgaha paramatthadīpanī",
  "anya-e0301n11:1_0": "170.",
  "anya-e0301n11:1_1": "Evaṁ aṭṭhahi paricchedehi sapaccayapabhedaṁ nāmarūpa vibhāgaṁ dassetvā idāni viditanāmarūpa vibhāgassa kammaṭṭhānavidhānaṁ dassento samathavipassanānantiādi māha.",
  "anya-e0301n11:1_2": "Ito paccaya saṅgahato paraṁ samathavipassanānaṁ bhāvanānaṁ duvidhaṁpi kammaṭṭhānaṁ yathākkamaṁ pavakkhāmīti yojanā.",
  "anya-e0301n11:1_3": "Tattha kilese aññepivā vitakkādayo oḷārikadhamme sametīti samatho.",
  "anya-e0301n11:1_4": "Tathā pavatto ekaggatāsaṅkhāto samādhi.",
  "anya-e0301n11:1_5": "Visesena passanti etāyāti vipassanā.",
  "anya-e0301n11:1_6": "Aniccānupassanādikā bhāvanāpaññā.",
  "anya-e0301n11:1_7": "Tāya hi yogino khandhesu lokiyamahājanena passitaṁ itthipurisādikaṁ niccasukhādikañca atikkamitvā visesena aniccādikameva passantīti. Bhāvetabbāti bhāvanā.",
  "anya-e0301n11:1_8": "Bhāventivā cittasantānaṁ etāhīti bhāvanā. Kiriyā kammaṁ. Tiṭṭhati etthāti ṭhānaṁ.",
  "anya-e0301n11:1_9": "Kammassa ṭhānanti kammaṭṭhānaṁ.",
  "anya-e0301n11:1_10": "Vīriyārabbhasaṅkhātassa yogakammassa pavattiṭṭhānanti attho.",
  "anya-e0301n11:1_11": "Kasiṇamaṇḍalādikaṁ kasiṇabhāvanādikañca.",
  "anya-e0301n11:1_12": "Ādimajjha pariyosānānañhi samudāyabhūkaṁ ekametaṁ pathavīkasiṇa bhāvanādikaṁ bhāvanākammaṁpi attano avayavabhūtassa yoga kammassa pavattiṭṭhānaṁ sambhavatīti.",
  "anya-e0301n11:2_0": "Vibhāvaniyaṁ pana",
  "anya-e0301n11:3_0": "Uttaruttara yogakammassa padaṭṭhānatāya kammaṭṭhānabhūtaṁ bhāvanāvidhiñcātipi vuttaṁ. Tampi yujjatiyeva.",
  "anya-e0301n11:4_0": "Yogakammamevavā sukhavisesānaṁ adhiṭṭhānaṭṭhenaṭhānanti kammaṭṭhānaṁ.",
  "anya-e0301n11:4_1": "Tatthāti tasmiṁ duvidhepi kammaṭṭhāne.",
  "anya-e0301n11:4_2": "Samathasaṅgaheti samatha kammaṭṭhānasaṅgahe.",
  "anya-e0301n11:4_3": "Dasakasiṇānīti dasakasiṇamaṇḍalāni kasiṇajjhānānica.",
  "anya-e0301n11:4_4": "Tadubhayānipi hi yogānuyogasaṅkhātassa samatha kammassa pavattiṭṭhānattā samathakammaṭṭhānānināma hontīti.",
  "anya-e0301n11:4_5": "Dasaasubhāti dasaasubhavatthūni asubhajjhānānica.",
  "anya-e0301n11:4_6": "Dasaanussati yoti buddhaguṇādīni dasaanussatiṭṭhānāni anussaraṇasati yoca.",
  "anya-e0301n11:4_7": "Sesānipi yathānurūpaṁ vattabbānīti. Caraṇaṁ cariyā. Samudācaraṇanti attho.",
  "anya-e0301n11:4_8": "Pavattibahulatāti vuttaṁ hoti. Rāgassa cariyā rāgacariyā. Rāgacaritāti pāṭho, so aṭṭhakathāyaṁ natthi, puggalaṭṭhāneeva so yuttoti. Esanayo sesesupi.",
  "anya-e0301n11:5_0": "[243] Yo pana vibhāvaniyaṁ",
  "anya-e0301n11:6_0": "Cariyānaṁ saṁsaggabhedo vutto. So idha nādhippeto.",
  "anya-e0301n11:7_0": "Nahi kammaṭṭhānānaṁnāma saṁsaggacaritassapi ekassa dve tīṇi dātabbāni hotīti.",
  "anya-e0301n11:7_1": "Teneva hi so bhedo aṭṭhakathāyaṁ nagarukatoti.",
  "anya-e0301n11:7_2": "Sabbāpi appanāya pubbabhāgapavattā kāmāvacara bhāvanā parikammabhāvanānāma.",
  "anya-e0301n11:7_3": "Sā pana appanāya āsanne dūreti duvidhā hoti. Tattha yā āsanne,",
  "anya-e0301n11:7_4": "sā appanaṁ upecca samīpe ṭhatvā pavattattā upacārabhāvanāti vuccati.",
  "anya-e0301n11:7_5": "Itarā pana parikamma bhāvanāevanāma.",
  "anya-e0301n11:7_6": "Iti parikammabhāvanāpi samānā pubbāparavisesa pākaṭabhāvatthaṁ aṭṭhakathāsu dvīhi nāmehi gahitāti vuttaṁ parikammabhāvanā.La.",
  "anya-e0301n11:7_7": "Tissobhāvanāti tāsaṁ pana viseso parato āgamissati.",
  "anya-e0301n11:7_8": "Parikammanimittanti parikammabhāvanāya ārammaṇabhūtaṁ kasiṇamaṇḍalādinimittaṁ.",
  "anya-e0301n11:7_9": "Tañca tassā ārammaṇa bhāvena ekaṁpi samānaṁ pubbāparavisesapākaṭabhāvatthaṁ parikammanimittaṁ uggahanimittanti dvidhā bhinditvā vuttaṁ. Tesaṁpi viseso āgamissati.",
  "anya-e0301n11:7_10": "Vidatthicaturaṅgulasaṅkhātena parittapamāṇenavā khala maṇḍalādisaṅkhātena mahantapamāṇenavā kataṁ akataṁvā pathavī maṇḍalatalameva asesapharitabbaṭṭhena kasiṇanti pathavīkasiṇaṁ.",
  "anya-e0301n11:7_11": "Sakalasaddapariyāyo hi kasiṇasaddo.",
  "anya-e0301n11:7_12": "Yathā kasiṇena jambudīpassāti.",
  "anya-e0301n11:7_13": "Tasmā yattake pathavītale nimittaṁ gaṇhāti,",
  "anya-e0301n11:7_14": "tattakaṁ cittena asesaṁ pharitvā eva gahetabbaṁ hoti.",
  "anya-e0301n11:7_15": "Na pana tassa ekadese ṭhatvāti,",
  "anya-e0301n11:7_16": "tena vuttaṁ pathavīmaṇḍalatalameva asesapharitabbaṭṭhena kasiṇanti pathavīkasiṇanti. Esanayo sesakasiṇesupīti. Etthaca,",
  "anya-e0301n11:7_17": "avibhūtavaṇṇāya pathaviyā eka talabhāvenasanniviṭṭhāsaṇṭhānapaññattiidhapathavīkasiṇaṁnāma .",
  "anya-e0301n11:7_18": "Tathā āpokasiṇaṁ tejokasiṇañca.",
  "anya-e0301n11:7_19": "Phuṭṭhaṭṭhāne cittena saṇṭhānaṁ katvā gahitā vāyuvaṭṭi vāyokasiṇaṁnāma.",
  "anya-e0301n11:7_20": "Nīlavaṇṇavisiṭṭhāekā saṇṭhānapaññatti nīlakasiṇaṁnāma.",
  "anya-e0301n11:7_21": "Tathā pītalohito dātakasiṇānipi.",
  "anya-e0301n11:7_22": "Candasūriyaaggobhāsavisiṭṭhā katthaci dissamānā saṇṭhānapaññatti ālokakasiṇaṁnāma.",
  "anya-e0301n11:7_23": "Tittichiddavāta pānachiddādīsu dissamānā ākāsavisiṭṭhā saṇṭhānapaññatti ākāsakasiṇaṁnāmāti.",
  "anya-e0301n11:7_24": "Ativiya dhumātaṁ sunabhāvaṁ gatanti uddhumātaṁ.",
  "anya-e0301n11:7_25": "Tadeva kucchitattā uddhumātakaṁ.",
  "anya-e0301n11:7_26": "Tathābhūtassa chavasarīrassetaṁ nāmaṁ.",
  "anya-e0301n11:7_27": "Tadeva pūtibhāvaṁ gatakāle purimavaṇṇaṁ vijahitvā puna nīlabhāvaṁ pattaṁ vinīlakaṁ.",
  "anya-e0301n11:7_28": "Tadeva puna paccitvā tato tato visandamānapubbayuttaṁ vipubbakaṁ.",
  "anya-e0301n11:7_29": "Yuddhabhūmiyādīsu satthena majjhe chinditvā thapitaṁ virūpachinnasarīraṁ vicchinnakaṁnāma.",
  "anya-e0301n11:7_30": "Soṇa siṅgālādīhi vividhākārena khāyitapadesayuttaṁ sarīraṁ vikkhāyitakaṁnāma.",
  "anya-e0301n11:7_31": "Soṇasiṅgālādīhi eva khaṇḍākhaṇḍikaṁ katvā apakaḍḍhitvā tato tato khittaaṅgapaccaṅgayuttaṁ sarīraṁ vittakkhikaṁ nāma.",
  "anya-e0301n11:7_32": "Aṅgapaccaṅgesu satthena hanitvā khaṇḍākhaṇḍikaṁ katvā tato tato khittaaṅgapaccaṅgayuttaṁ sarīraṁ hatavikkhittakaṁnāma.",
  "anya-e0301n11:7_33": "Paggharita lohitasarīraṁ lohitakaṁ nāma.",
  "anya-e0301n11:7_34": "Puḷuvaparipūraṁ sarīraṁ puḷuvakaṁ.",
  "anya-e0301n11:7_35": "Sakalo aṭṭhisaṅghāṭovā ekamekaṁvā aṭṭhi aṭṭhikaṁ nāma.",
  "anya-e0301n11:7_36": "Punappunaṁ nirantaraṁ saraṇaṁ anussati.",
  "anya-e0301n11:7_37": "Buddhaguṇassa anussati buddhānussati. Esa nayo sesāsupīti.",
  "anya-e0301n11:7_38": "Tattha arahatādiguṇo buddhaguṇonāma.",
  "anya-e0301n11:7_39": "Svakkhātatādiguṇo dhammaguṇonāma.",
  "anya-e0301n11:7_40": "Suppaṭipannatādiguṇo saṅghaguṇo nāma.",
  "anya-e0301n11:7_41": "Attano sīlassa akhaṇḍatādi guṇo sīlaguṇonāma.",
  "anya-e0301n11:7_42": "Attano dānassa vigatamalamaccheratādi guṇo cāgaguṇonāma.",
  "anya-e0301n11:7_43": "Attānaṁ devattaṁvā sakkattaṁvā brahmattaṁvā vahituṁ samatthā attano saddhādiguṇā devatāguṇānāma.",
  "anya-e0301n11:7_44": "Vatta paṭipattivasenavā dhutaṅgasamādānavasenavā jhānasamāpattivasenavā vipassanāvasenavā attano santāne ciraṁvikālaṁ vikkhambhitānaṁ kāmarāgādīnaṁ vūpasamo attanāadhigatanibbānañca upasamonāma.",
  "anya-e0301n11:7_45": "Ekabhavapariyāpannassa attano khandhasantānassa bhedo maraṇaṁ nāma.",
  "anya-e0301n11:7_46": "Kesakāyādīnaṁ nānākāyānaṁ samūhabhūto ayaṁ kāyo kāyonāma.",
  "anya-e0301n11:7_47": "Attani nirantaraṁ pavattamānā assāsa passāsā ānāpāṇaṁnāma. Mijjati siniyhatīti mettā. Yaṁ ārabbha uppajjati.",
  "anya-e0301n11:7_48": "Tassa hitasukhaṁ avippakiṇṇaṁ katvā saṅgaṇhatīti attho.",
  "anya-e0301n11:7_49": "Mittassavā esā mittesuvā bhavāti mettā.",
  "anya-e0301n11:7_50": "Atthato pana parasattānaṁ hitūpasaṁhāravasena pavatto adosoeva.",
  "anya-e0301n11:7_51": "Parasattānaṁ hitūpasaṁhāra hitamodana ahitāpanayanasaṅkhātaṁ byāpārattayaṁ pahāya tesaṁ kammasakatānubrūhanavasena upapattito yuttito pekkhatīti upekkhā.",
  "anya-e0301n11:7_52": "Tathā pavattā tatramajjhattatāeva.",
  "anya-e0301n11:7_53": "Appamāṇesusattesu bhavāti appamaññā.",
  "anya-e0301n11:7_54": "Na hi ettakesu eva sattesu etā pavattetabbā.",
  "anya-e0301n11:7_55": "Na tato aññesūti evaṁ etāsaṁ visayaparicchedonāma atthīti.",
  "anya-e0301n11:7_56": "Evaṁsantepi ādikammi kena ādito ekasmiṁ puggale attano bhāvanācittaṁ laddhāsevanaṁ laddhavisesañca katvā pacchā dvīsu tīsūtiādinā vaḍḍhitvā sīmasambhedoca odhisopharaṇa anodhisopharaṇa disāpharaṇāniva kattabbānīti.",
  "anya-e0301n11:7_57": "Yaṁ pana vibhaṅge mettāsahagatena cetasā ekaṁ disaṁ pharitvā viharatītiādinā paṭisambhidāmaggeca sabbesattā averā hontūtiādinā mettāvidhānaṁ nāma vuttaṁ.",
  "anya-e0301n11:7_58": "Taṁ mettājhāne vasībhāvappattānaṁ vasena vuttanti daṭṭhabbaṁ.",
  "anya-e0301n11:7_59": "Etā pana visesena dosapakkhikānaṁ kilesānaṁ ujupaṭipakkhabhūtā hontīti taṁsamaṅginoca niccaṁ sommahadayabhāvena brahmasadi sattā brahmānonāma. Tesaṁ vihāroti brahmavihāro.",
  "anya-e0301n11:7_60": "Seṭṭhānaṁvā seṭṭhabhūtovā vihāroti brahmavihāroti.",
  "anya-e0301n11:7_61": "Āhāreti asita pīta khāyita sāyita vasena catuppabhede ajjhohaṭāhāre.",
  "anya-e0301n11:7_62": "Paṭikūlasaññāti āhārahetu anubhavitabbānaṁ dukkhadhammānaṁ paccavekkhanavasena sarasapaṭikūlatā paccavekkhanavasena āsayanidhāna pakkāpakkaphalanissandapaccavekkhana vasena ca tattha nikanti pahānasaññā.",
  "anya-e0301n11:7_63": "Catudhātuvavatthānanti sarīragatānaṁ pathaviādīnaṁ catunnaṁ mahādhātūnaṁ salakkhaṇā divasena visuṁ visuṁ paricchinditvā samanupassanaṁ.",
  "anya-e0301n11:7_64": "Tañhi catasso dhātuyo vavatthapiyanti vinicchiyanti sallakkhiyanti etenāti catudhātuvavatthānanti vuccatīti.",
  "anya-e0301n11:7_65": "Asubhasaññā bhāvetabbā rāgassapahānāyāti vacanato dasaasubhā.La.",
  "anya-e0301n11:7_66": "Rāgacaritassa sappāyāti vuttaṁ.",
  "anya-e0301n11:7_67": "Tattha rāgena caratīti rāgacarito.",
  "anya-e0301n11:7_68": "So hi kāmaṁ kadāci dosena carati. Kadāci mohena.",
  "anya-e0301n11:7_69": "Kadāci saddhādīsupi aññatarena. Rāgo panassa ussanno.",
  "anya-e0301n11:7_70": "Tasmā ussannena rāgena so rāgacaritoti saṅkhyaṁ gacchatīti. Esanayo sesesupi.",
  "anya-e0301n11:7_71": "Mettā bhāvetabbā byāpādassa pahānāyāti vacanato mettādīnaṁ tiṇṇaṁ brahmavihārānaṁ yathākkamaṁ byāpādavihiṁsā aratīnaṁ nissaraṇatāvacanato suparisuddhānañca vaṇṇakasiṇānaṁ dosavatthuttābhāvato catassoappamaññāyo.La. Dosacaritassāti vuttaṁ.",
  "anya-e0301n11:7_72": "Etthaca ādikammikassevāyaṁ cariyavibhāgo.",
  "anya-e0301n11:7_73": "Upekkhāca ādikammikassa nasambhavati.",
  "anya-e0301n11:7_74": "Vakkhatihi upekkhāpañcamajjhānikāti.",
  "anya-e0301n11:7_75": "Tasmā yassa purimā tisso sappāyā.",
  "anya-e0301n11:7_76": "Tassa tadanugatikā upekkhāpi sappāyānāma hotīti katvā catasso appamaññāyoti vuttanti daṭṭhabbaṁ.",
  "anya-e0301n11:7_77": "Itarathā nissaraṇañhetaṁ rāgassa.",
  "anya-e0301n11:7_78": "Yadidaṁ upekkhā ceto vimuttīti vacanato upekkhā rāgacaritassāti vattabbaṁ siyāti.",
  "anya-e0301n11:7_79": "Nīlādīnica cattāri kasiṇānīti idañca manāpiyarūpāni nīlādīni sandhāya vuttaṁ.",
  "anya-e0301n11:7_80": "Amanāpiyāni pana tāni rāgacaritasseva sappāyānīti.",
  "anya-e0301n11:7_81": "Ānāpāṇasati bhāvetabbā vitakkupacchedāyāti vacanato ānāpāṇaṁvitakkacaritassāti vuttaṁ.",
  "anya-e0301n11:7_82": "Mohacarito pana pakatiyā pamādabahulo hoti vikkhittacittoca.",
  "anya-e0301n11:7_83": "Ānāpāṇañcanāma nirantaraṁ pavattamānaṁ tassa satiṁ uppādentaṁ viya pavattatīti taṁ mohacaritassasappāyanti vuttaṁ siyā.",
  "anya-e0301n11:8_0": "[244] Vibhāvaniyaṁ pana",
  "anya-e0301n11:9_0": "Buddhivisayabhāvena mohapaṭipakkhattāti kāraṇaṁ vuttaṁ. Taṁ yuttaṁ viya na dissati.",
  "anya-e0301n11:10_0": "Evañhi sati so buddhicaritena saha vattabbo siyāti.",
  "anya-e0301n11:10_1": "Kāmañca buddhaguṇādayopi ekantena buddhivisayāeva honti.",
  "anya-e0301n11:10_2": "Te pana visesato saddhaṁ upabrūhayantīti vuttaṁ buddhānussati ādayo.La. Saddhācaritassāti.",
  "anya-e0301n11:10_3": "Paramatthato sukhumatarāni maraṇādīni vipulabuddhīnaṁ eva visayānāma hontīti vuttaṁ maraṇa. La. Buddhicaritassāti.",
  "anya-e0301n11:10_4": "Sesānipanasabbānipīti cattāri bhūta kasiṇāni dve ālokākāsakasiṇāni cattāro āruppācāti dasavidhāni kammaṭṭhānāni.",
  "anya-e0301n11:10_5": "Tatthāpīti tesu dasasu sesa kammaṭṭhānesupi.",
  "anya-e0301n11:10_6": "Puthulaṁ khalamaṇḍalādipamāṇaṁ mohacaritassa sappāyaṁ.",
  "anya-e0301n11:10_7": "Sambādhasmiñhi okāse cittaṁ bhiyyo saṁmohaṁ āpajjatīti.",
  "anya-e0301n11:10_8": "Khuddakaṁ vidatthicaturaṅgulapamāṇaṁ vitakkacaritasseva sappāyaṁ.",
  "anya-e0301n11:10_9": "Mahantañhi vitakkasandhāvanassa paccayo hotīti.",
  "anya-e0301n11:10_10": "Tatthaca vitakkacaritassevāti ettha evasaddo khuddakantipade yujjati.",
  "anya-e0301n11:10_11": "Vitakkacaritassa khuddakameva sappāyaṁ. Na puthulanti.",
  "anya-e0301n11:10_12": "Sabbañcetaṁ ujuvipaccanikavasenaceva atisappāyatāyaca vuttaṁ.",
  "anya-e0301n11:10_13": "Rāgādīnaṁ pana avikkhambhikā saddhādīnañca anupakārikā kusalabhāvanānāma natthītipi aṭṭhakathāyaṁ vuttaṁ.",
  "anya-e0301n11:10_14": "Sabbatthāpīti sabbesupi cattālīsa kammaṭṭhānesu.",
  "anya-e0301n11:10_15": "Parikammabhāvanā labbhateva parikammena vinā ekassapi kammaṭṭhānassa asampajjanato.",
  "anya-e0301n11:10_16": "Dasasukammaṭṭhānesuupacārabhāvanāva sampajjati natthi appanā. Kasmā iti ce.",
  "anya-e0301n11:10_17": "Buddha dhamma saṅgha sīla cāga devatā upasama guṇānaṁ tāva gambhīratāya nānāppakāraguṇā nussaraṇādhimuttatāyagāti hi aṭṭhakathāyaṁ vuttaṁ.",
  "anya-e0301n11:10_18": "Tattha gambhīra tāyāti etena ekekassapi guṇapadassa gambhīrattā tabbisayo samādhi mahāsamudde sasako viya tattha appanaṁ patvā niccalabhāvena patiṭṭhātuṁ nasakkotīti dasseti.",
  "anya-e0301n11:10_19": "Nānāppakāra guṇānussaraṇādhimuttatāyavāti etena tesaṁ guṇānaṁ atappa niyasabhāvattā ettakeeva guṇapade ṭhatvā appanaṁ pāpessāmīti attano cittaṁ sandhāretuṁpi nasakkotīti dassetīti.",
  "anya-e0301n11:10_20": "Sesesu pana maraṇasaññāvavatthānesu maraṇaṁ tāva sabhāva dhammattā saṁvejanīyadhammattāca itarānica dve sabhāvadhammatāya gambhīrattā appanāya patiṭṭhā nahontīti.",
  "anya-e0301n11:10_21": "Yadievaṁ kasmā lokuttarajjhānāni atigambhīre nibbānasaṅkhāte sabhāvadhamme appanaṁ pāpuṇanti.",
  "anya-e0301n11:10_22": "Dutīyacatutthāruppajjhānānica pathamatatīyāruppa saṅkhāte sabhāvadhammeti. Vuccate,",
  "anya-e0301n11:10_23": "lokuttarajjhānāni tāva visuddhito sammasanañāṇatoca paṭṭhāya anukkamena uparuparipavattānaṁ visuddhibhāvanānaṁ balena atigambhīrepi nibbānasaṅkhāte sabhāvadhamme appanābhāvena patiṭṭhātuṁ sakkonti.",
  "anya-e0301n11:10_24": "Āruppajjhānānica appanāpattasseva pañcamajjhānasamādhissa udayamattāni hontīti ārammaṇasamatikkamanamattakaraṇena sabhāvadhammepi ārammaṇe appanābhāvena patiṭṭhātuṁ sakkontīti.",
  "anya-e0301n11:10_25": "Tatthāpīti tesu samatiṁsaappanākammaṭṭhānesupi.",
  "anya-e0301n11:10_26": "Pañcakajjhāne niyuttāni pañcakajjhāni kāni.",
  "anya-e0301n11:10_27": "Jhānapañcakassa ārammaṇabhāvayogyānīti vuttaṁhoti.",
  "anya-e0301n11:10_28": "Paṭikūlārammaṇānināma atianiṭṭhāni lūkhāni cittarabhijanane paridubbalāni hontīti na tāni attani cittaṁ rocetvā thapetuṁ sakkonti.",
  "anya-e0301n11:10_29": "Tasmā vitakkena vinā cittaṁ tattha ekaggaṁ hutvā na tiṭṭhati.",
  "anya-e0301n11:10_30": "Vitakkabaleneva tiṭṭhatīti vuttaṁ dasaasubhā.La. Pathamajjhānikāti.",
  "anya-e0301n11:10_31": "Yadievaṁ kathaṁ tesu somanassajjhānaṁ hotīti nīvaraṇasantāpaṁ pahānabalenaceva taṁ taṁ ānisaṁsadassana ñāṇabalenaca.",
  "anya-e0301n11:10_32": "Byādhidukkhapīḷitassa rogino vamanavirecanapavattiyaṁ viya bahuṁ dāni vettanaṁ labhissāmīti ānisaṁsadassāvino pupphacchaṭṭakassa gūtharāsidassane viya cāti daṭṭhabbaṁ.",
  "anya-e0301n11:10_33": "Mettādayo tayo brahmavihārā domanassasamuṭṭhitānaṁ byāpādavihiṁ sāaratīnaṁ nissaraṇabhūtā hontīti na te kadāci somanassena vinā appanaṁ pāpuṇantīti vuttaṁ mettādayo tayo catukkajjhānikāti.",
  "anya-e0301n11:10_34": "Upekkhā pana sattesu sabbaso udāsinapakkhe ṭhatvā bhāvitabbattā kadācipi upekkhāvedanāya vinā appanaṁ napāpuṇātīti vuttaṁ upekkhāpañcamajjhānikāti.",
  "anya-e0301n11:10_35": "Cattāropanaāruppāti kasiṇugghāṭimākāsādīni cattāri āruppārammaṇāni.",
  "anya-e0301n11:10_36": "Sabbatthāpīti sabbesupi cattālīsakammaṭṭhānesu.",
  "anya-e0301n11:10_37": "Yathārahanti taṁtaṁārammaṇānurūpaṁ.",
  "anya-e0301n11:10_38": "Ārammaṇena vinā parikammaṁnāma na sijjhati.",
  "anya-e0301n11:10_39": "Ārammaṇassa suṭṭhu daḷhavibhūtagahaṇasaṅkhātena uggahena vinā ārammaṇasampatti nāma natthi.",
  "anya-e0301n11:10_40": "Asatica ārammaṇasampattiyā upacārajjhānaṁpi tāva na sampajjati.",
  "anya-e0301n11:10_41": "Pageva appanājhānanti vuttaṁ parikammanimittaṁ.La. Labbhantevāti.",
  "anya-e0301n11:10_42": "Tattha sabbatthāpīti sabbesupi cattālīsakammaṭṭhānesu.",
  "anya-e0301n11:10_43": "Yathārahanti taṁtaṁkammaṭṭhānānurūpaṁ.",
  "anya-e0301n11:10_44": "Pariyāyenāti idaṁ pana kassaci ārammaṇassa cakkhunā passantasseva avibhūtatarattā vuttaṁ.",
  "anya-e0301n11:10_45": "Yattha pana pathamaṁ sabhāvadhammaṁ gaṇhitvā pacchā tādise tadākāre taṁsaṇṭhāne paññattārammaṇe upacārovā appanāvā pavattati.",
  "anya-e0301n11:10_46": "Tattheva paṭibhāganimittaṁnāma labbhatīti vuttaṁ paṭibhāga nimittaṁpanātiādi.",
  "anya-e0301n11:10_47": "Vuttamevatthaṁ daḷhaṁ karonto tatthahītiādimāha.",
  "anya-e0301n11:10_48": "Evaṁ samathakamme pathamaṁ uggahakosallaṁ dassetvā idāni ādito paṭṭhāya bhāvanāvidhānaṁ dassento kathantiādi māha.",
  "anya-e0301n11:10_49": "Nimittaṁ uggaṇhantassāti ārammaṇassa yathā saṇṭhitaṁ ākāraṁ citte uparupari vibhūtaṁ katvā gaṇhantassa samanupassantassa.",
  "anya-e0301n11:10_50": "Sācabhāvanāti uggahaṇākārena pavatta javanavīthiparaṁparasaṅkhātā sā cittabhāvanā parikammabhāvanā nāma.",
  "anya-e0301n11:10_51": "Punappunaṁ karaṇavasena vaḍḍhanākārasaṇṭhitattā.",
  "anya-e0301n11:10_52": "Samuggahitaṁ hotīti vatvā yathā suṭṭhu uggahitaṁ samuggahitaṁnāma hoti taṁ dassetuṁ cakkhunāpassantassevamanodvārassa āpātamāgatanti vuttaṁ.",
  "anya-e0301n11:10_53": "Tattha manodvārassaāpātamāgatanti cakkhūni nimmilitvāvā aññasmiṁ ṭhāne ṭhatvāvā āvajjantassa cakkhunā diṭṭhasadisaṁ manodvāre paccupaṭṭhitaṁ hoti. Uggahanimittaṁnāma.",
  "anya-e0301n11:10_54": "Suṭṭhu avinassamānaṁ katvā gahitattā. Sāca bhāvanā samādhiyati.",
  "anya-e0301n11:10_55": "Na tāva bhāvanantarabhāvaṁ pāpuṇātīti adhippāyo.",
  "anya-e0301n11:10_56": "Tathā samāhitassāti tena matthakapattena parikammasamādhinā samāhitassa etassa yogino.",
  "anya-e0301n11:10_57": "Tatoparanti uggahanimittuppatti to paraṁ.",
  "anya-e0301n11:10_58": "Bhāvanamanuyuñjantassa citte sannisinnanti sambandho.",
  "anya-e0301n11:10_59": "Tattha anuyuñjanthassāti nirantaraṁ padahantassa.",
  "anya-e0301n11:10_60": "Tappaṭibhāganti sabhāva dhammabhūtena tena uggahanimittena sadisaṁ.",
  "anya-e0301n11:10_61": "Vatthudhammavimuccitanti meghavalāhakantaratovā rāhumukhatovā nikkhantacandamaṇḍalaṁ viya sabhāvadhammabhūtā uggahanimittato vimuccitvā visuṁ upaṭṭhitaṁ.",
  "anya-e0301n11:10_62": "Tatoyeva paññattisaṅkhātaṁ nimittapaññattiiti kathitaṁ.",
  "anya-e0301n11:10_63": "Bhāvanā mayanti kevalaṁ bhāvanācittabalena pasiddhaṁ.",
  "anya-e0301n11:10_64": "Ālambaṇanti tadeva samuggahitaṁ nimittālambaṇaṁ cittesannisannaṁsamappitaṁhotīti manodvārikacittasantāne sannisinnaṁ niccalabhāvena saṇṭhitaṁ hutvā suṭṭhu appitaṁ pavesitaṁ hoti.",
  "anya-e0301n11:10_65": "Tanti nimittālambaṇaṁ pavuccatīti sambandho.",
  "anya-e0301n11:10_66": "Yasmā candamaṇḍalādikassa viya tassa nimittālambaṇassa parisuddhapariyodātabhāvena upaṭṭhitatānāma kilesamalavikkhambhanena parisuddhapariyodātabhāvaṁ patvā obhāsajātassa cittassa vaseneva hoti. Na tassa ālambaṇassa vasena.",
  "anya-e0301n11:10_67": "Nahi paññatti dhamme tādiso guṇonāma upalabbhatīti.",
  "anya-e0301n11:10_68": "Tasmā paṭibhāga nimitte samuppanne nīvaraṇasaṅkhātānaṁ paṭibandhakadhammānaṁ vikkhambhitatā siddhā hotīti vuttaṁ tatopaṭṭhāyātiādi.",
  "anya-e0301n11:10_69": "Paṭibandhanti nīvārenti nissaraṇapakkhikaṁ cittaṁ pātentīti paṭibandhā. Nīvaraṇa dhammā.",
  "anya-e0301n11:10_70": "Visesena pahīnā paṭibandhā etāyāti paṭibandhavippahīnā.",
  "anya-e0301n11:10_71": "Samāsevantassāti suṭṭhu āsevantassa.",
  "anya-e0301n11:10_72": "Sattavidhaṁ nimitta rakkhaṇavidhānaṁ sampādetvā cakkavattigabbhaṁ viya suṭṭhu rakkhitvā punappunaṁ bhāvanāvasena sevantassāti attho.",
  "anya-e0301n11:11_0": "Āvāso gocaro bhassaṁ, puggalo bhojanaṁ utu;",
  "anya-e0301n11:12_0": "Iriyāpathoti satte te, asappāye vivajjaye.",
  "anya-e0301n11:13_0": "Sappāye satta sevetha, evañhi paṭipajjato;",
  "anya-e0301n11:14_0": "Nacireneva kālena,",
  "anya-e0301n11:14_1": "hoti kassaci appanāti hi vuttaṁ.",
  "anya-e0301n11:15_0": "Rūpāvacarapathamajjhānaṁappetīti kāmataṇhāya visayabhāvaṁ atikkamitvā sātisayaṁ saṇhasukhumabhāvappattaṁ upacārajjhānato sataguṇenavā sahassaguṇenavā thiratarajjhānaṅgayuttaṁ rūpāvacara saṅkhātaṁ pathamajjhānaṁ tasmiṁ nimitte anupavisitvā viya vattatīti attho.",
  "anya-e0301n11:15_1": "Tameva pathamajjhānaṁ vasībhūtaṁ katvāti sambandho.",
  "anya-e0301n11:15_2": "Pañcasu vasītāsu pana pathamajjhānato vuṭṭhāya pathamaṁ vitakkaṁ āvajjati. Tato vicāraṁ. Tato pītiṁ. Tato sukhaṁ. Tato samādhiṁ. Tato puna vitakkaṁ.",
  "anya-e0301n11:15_3": "Tato vicāranti evaṁ punappunaṁ jhānaṅgāni āvajjantassa yadā taṁtaṁjhānaṅgālambaṇā cittavārā antarantarā katipayabhavaṅgehi antaritā hutvā nirantarabhūtā viya pavattanti.",
  "anya-e0301n11:15_4": "Tadā āvajjana paccavekkhana vasitāyo vasībhūtānāma honti.",
  "anya-e0301n11:15_5": "Etā pana sabbaññubuddhānaṁ matthakappattā honti.",
  "anya-e0301n11:15_6": "Tesañhi yamakapāṭi hāriyādikālesu lahukapavattiṁ icchantānaṁ taṁtaṁjhānaṅgā rammaṇācittavārāpi catupañcajavanikāeva pavattanti.",
  "anya-e0301n11:15_7": "Antarabhavaṅgānipi pacchimavārassa upacāra bhūtāni bhavaṅga calana saṅkhātāni dveeva pavattanti.",
  "anya-e0301n11:15_8": "Yattha aparaṁ jhānaṅgaṁ āpāta māgacchati.",
  "anya-e0301n11:15_9": "Nahi ārammaṇe āpātaṁ anāgate bhavaṅgaṁ calati.",
  "anya-e0301n11:15_10": "Naca vinā bhavaṅgacalanena āvajjanuppattināma atthīti.",
  "anya-e0301n11:15_11": "Thapetvā sabbaññubuddhe aññesaṁ vasibhāvapattānaṁpi antarantarā bhavaṅgacāre gaṇanānāma natthīti paṭisambhidāmaggaṭṭhakathāyaṁ vuttaṁ.",
  "anya-e0301n11:15_12": "Visuddhimagge pana ayaṁ pana matthakappattāvasī bhagavato yamakapāṭihāriyakāle labbhati.",
  "anya-e0301n11:15_13": "Aññesaṁvā evarūpe kāleti vuttaṁ.",
  "anya-e0301n11:15_14": "Jhānassa sīghataraṁ samāpajjanasamatthatā samāpajjanavasīnāma.",
  "anya-e0301n11:15_15": "Teneva hi pāḷiyaṁ samāpajjane dandhāyitattaṁ natthīti vuttaṁ. Esanayo sesāsupīti.",
  "anya-e0301n11:15_16": "Tathā samāpajjitaṁ jhānaṁ accharāmattādivasena atiparittakaṁpi khaṇaṁ thapetuṁ samatthatā adhiṭṭhānavasīnāma.",
  "anya-e0301n11:15_17": "Samāpajjitajjhānato sīghataraṁ vuṭṭhātuṁ samatthatā vuṭṭhānavasīnāma.",
  "anya-e0301n11:15_18": "Paccavekkhanavasī pana āvajjanavasiyā siddhāya siddhāeva hotīti.",
  "anya-e0301n11:16_0": "Vibhāvaniyaṁ pana",
  "anya-e0301n11:17_0": "Yattakaṁ kālaṁ icchati.",
  "anya-e0301n11:17_1": "Tattakaṁ cirataraṁ jhānaṁ thapetuṁ samatthatā adhiṭṭhānavasitānāmātipi vuttaṁ.",
  "anya-e0301n11:17_2": "Tathā paricchinna kālato anto avuṭṭhahitvā yathāparicchinnakālavaseneva vuṭṭhānasamatthatā vuṭṭhānavasitānāmāti. Taṁpi yujjatiyeva.",
  "anya-e0301n11:18_0": "Pāḷiyañhi pathamajjhānaṁ yatthicchakaṁ yadicchakaṁ yāvaticchakaṁ adhiṭṭhāti.",
  "anya-e0301n11:18_1": "Adhiṭṭhānāya dandhāyitattaṁ natthītiādinā sīghataraṁvā hotu. Cirataraṁvā.",
  "anya-e0301n11:18_2": "Yattakaṁ kālaṁ jhānaṁ thapetuṁvā yattake kāle tato uṭṭhātuṁvā icchati.",
  "anya-e0301n11:18_3": "Tattakaṁ kālaṁ anūnaṁvā anadhikaṁvā katvā adhiṭṭhātuṁvā vuṭṭhātuṁvā samatthatāpi dassitāyeva hotīti.",
  "anya-e0301n11:18_4": "Evañcasati vuṭṭhānavasitāpi adhiṭṭhānavasitāya siddhāya siddhāevāti tāsaṁ dvinnaṁ visesakappanāpi nippayojanā hotīti daṭṭhabbā. Vasanaṁ vasī. Samatthatāti attho. Issara bhāvoti vuttaṁ hoti. Vasīeva vasitā. Yathā devoeva devatāti. Katvā padahatoti sambandho.",
  "anya-e0301n11:18_5": "Vitakkādikaṁ oḷārikaṅgaṁ pahānāyāti ettha pathamajjhānaṁ tāva vasībhūtaṁ katvā ṭhitassa vitakko oḷārikato upaṭṭhāti.",
  "anya-e0301n11:18_6": "Tadā ahovatame avitakkaṁ jhānaṁ assāti evamassa ajjhāsayo saṇṭhāti.",
  "anya-e0301n11:18_7": "Tadā avitakkaṁ jhānaṁ samāpajjissāmīti puna tasmiṁ paṭibhāganimitte parikammaṁ karontassa sā bhāvanā vitakkavirāgabhāvanānāma hoti.",
  "anya-e0301n11:18_8": "Sāpi yāva vitakke nikanti na pariyādiyati, tāva parikammabhāvanānāma.",
  "anya-e0301n11:18_9": "Pariyādinnāya pana vitakkanikantiyā upacāra bhāvanānāma hoti. Esanayo sesajjhānupacāresupi.",
  "anya-e0301n11:18_10": "Evaṁ taṁtaṁjhānaṅgavirāgabhāvanābalena vitakkādikassa oḷārikassa tassa tassa jhānaṅgassa pajahanatthāya.",
  "anya-e0301n11:18_11": "Vicārādisukhumaṅguppattiyāti vicārādīnaṁ sukhumānaṁ catunnaṁ tiṇṇaṁ dvinnaṁ puna dvinnaṁvā jhānaṅgānaṁ tena tena vitakkādinā oḷārikena aṅgena vinā puna uppattiyā. Pāhatoti padahantassa.",
  "anya-e0301n11:18_12": "Padhānanāmakaṁ ātāpavīriyaṁ karontassāti attho.",
  "anya-e0301n11:18_13": "Dutīyajjhānādayoti dutīyajjhānādīni sesarūpāvacarajjhānāni.",
  "anya-e0301n11:18_14": "Yathārahanti idaṁ dvāvīsakammaṭṭhānesu dutīyajjhānādīnaṁ anurūpāni kasiṇaānāpāṇāni sandhāya vuttaṁ.",
  "anya-e0301n11:18_15": "Avasesesu pana aṭṭhārasakammaṭṭhānesu yasmā arūpajjhānāni nāma ārammaṇātikkamanavaseneva pavattanti.",
  "anya-e0301n11:18_16": "Tadatikkamanatthañca kasiṇugghāṭanaṁnāma hoti.",
  "anya-e0301n11:18_17": "Tasmā yesu tadugghāṭanaṁ sambhavati.",
  "anya-e0301n11:18_18": "Tāniyeva kasiṇāni dassetuṁ ākāsavajjitakasiṇesūti vuttaṁ.",
  "anya-e0301n11:18_19": "Ākāsakasiṇañhi ugghāṭīyamānaṁpi ākāsa meva hotīti natthi tattha tadatikkamanasambhavoti.",
  "anya-e0301n11:18_20": "Ugghāṭetvāti yathādiṭṭhe kasiṇanimitte kasiṇanimittasaññaṁ akatvā tattha ākāsaṁ anantaṁ ākāsaṁ anantanti ākāsasaññaṁ pavattentassa citte taṁkasiṇanimittaṁ antaradhāyati.",
  "anya-e0301n11:18_21": "Tappamāṇaṁ ākāsameva upaṭṭhāti.",
  "anya-e0301n11:18_22": "Evaṁ kasiṇasaññāvidhamanena ākāsasaññāpavattanenaca yaṁkiñci kasiṇaṁ ugghāṭetvā viyojetvāti attho.",
  "anya-e0301n11:18_23": "Laddhaṁ ākāsaṁ ārabbhāti pāṭṭhasesena sambandho.",
  "anya-e0301n11:18_24": "Esanayo pathamā ruppaviññāṇantiādīsupi.",
  "anya-e0301n11:18_25": "Anantavasenāti anantaṁ ākāsanti evaṁ pavattamanasikāravasena.",
  "anya-e0301n11:18_26": "Santametaṁ paṇītametanti parikammaṁ karontassāti ettha tathā sambhāvetvā parikammaṁ karontassapi ārammaṇassa samatikkantattā upari jhānaṁ hotiyevāti vuttaṁ catutthāruppamappetīti.",
  "anya-e0301n11:18_27": "Parikammaṁkatvāti so bhagavā itipi arahantiādinā samanussaraṇaparikammaṁ katvā.",
  "anya-e0301n11:18_28": "Tasminti tasmiṁ buddhaguṇādike ālambaṇe.",
  "anya-e0301n11:18_29": "Bhūmatthe cetaṁ bhummavacanaṁ.",
  "anya-e0301n11:18_30": "Nimitteti tassa ārammaṇassa ākārasaṅkhāte nimitte.",
  "anya-e0301n11:18_31": "Bhāvalakkhaṇe cetaṁ bhummavacanaṁ.",
  "anya-e0301n11:18_32": "Sādhukamuggahiteti ārammaṇassa vibhūtatara vasenavā cittassa tasmiṁ ninnapoṇapabbhāravasenavā suṭṭhu uggahite.",
  "anya-e0301n11:18_33": "Upacāroca sampajjati ariyasāvakānaṁ diṭṭhasaccānanti adhippāyo.",
  "anya-e0301n11:18_34": "Itaresaṁpi vā maraṇasaññāvavatthānesūti.",
  "anya-e0301n11:18_35": "Etthaca nīvaraṇavikkhambhanena jhānaṅgapātubhāvenacaupacārasampadā veditabbā.",
  "anya-e0301n11:18_36": "Evaṁ cattālīsakammaṭṭhānesuyathārahaṁsamathajjhānānaṁ pavattiṁ dassetvāidānitesusamathajjhānesukasiṇajjhānānaṁ nisandabhūtaṁabhiññā pavattiṁ dassetuṁ abhiññāvasenapavattamānantiādi vuttaṁ. Tattha yo katādhikāro hoti.",
  "anya-e0301n11:18_37": "Āsannabhave samathajjhānesu katābhiyogovā hoti,",
  "anya-e0301n11:18_38": "pūritabodhisambhāro mahāpurisa jātikovā.",
  "anya-e0301n11:18_39": "Tassa aṭṭhavidhesu navavidhesuvā samathajjhānesusijjha mānesu abhiññāpi sijjhatiyeva.",
  "anya-e0301n11:18_40": "Rūpajjhānamattesupi sijjhantesu sijjhati yevātipi vadanti.",
  "anya-e0301n11:18_41": "Teneva hi aṭṭhasāliniyaṁ visuddhimaggeca āruppajjhānānaṁpaccayabhāvaṁanupagatassapiākāsakasiṇajjhānassa abhiññāpādakatāsambhavo vuttoti.",
  "anya-e0301n11:18_42": "Dīghanikāyaṭṭhakathāyaṁ pana nahi aṭṭhasu samāpattīsu cuddasahākārehi ciṇṇavasībhāvaṁ vinā upari abhiññādhigamo hotīti vuttaṁ.",
  "anya-e0301n11:18_43": "Taṁ pana thapetvā purisa visese avasesānaṁ bahūnaṁ ādikammikakulaputtānaṁ sādhāraṇavasena vuttanti yuttaṁ.",
  "anya-e0301n11:18_44": "Teneva hi visuddhimagge imehi pana cuddasahi ākārehi cittaṁ aparidametvā pubbe abhāvitabhāvano ādikammiko yogāvacaro iddhivikubbanaṁ sampādessatīti netaṁ ṭhānaṁ vijjatīti vuttaṁ.",
  "anya-e0301n11:18_45": "Tasmā tādisānaṁ aṭṭhasu samāpattīsu ciṇṇavasībhāvānaṁ abhiññākamme ādikammikakulaputtānaṁ kasiṇā nulomato kasiṇapaṭilomatotiādinā nayena vuttehi cuddasahi ākārehi attano rūpapañcamajjhānacittaṁ paridametvā tikkhaṁ sūraṁ abhinīhārakkhamaṁ katvā idāni iddhivikubbanaṁ karissā mīti ārabhantānaṁ abhiññāvasena pavattamānaṁ pana rūpāvacarapañca majjhānaṁ rūpādīsu chasu ālambaṇesu yathārahaṁ appetīti yojanā veditabbā.",
  "anya-e0301n11:18_46": "Abhiññāpādakapañcamajjhānā vuṭṭhahitvāti abhiññāya pādakatthāya yaṁabhiññājātikaṁ rūpāvacarapañcamajjhānaṁ sabbapathamaṁ samāpajjiyati.",
  "anya-e0301n11:18_47": "Tato bhavaṅgapavattivasena vuṭṭhahitvā.",
  "anya-e0301n11:18_48": "Adhiṭṭhātabbanti adhiṭṭheyyaṁ.",
  "anya-e0301n11:18_49": "Savatthukaṁ satarūpasahassarūpādikaṁ nimmitarūpaṁ.",
  "anya-e0301n11:18_50": "Taṁ adhiṭṭheyyaṁ ādi yassa avatthukassa āvibhāvatirobhāvādikassa kammassāti adhiṭṭheyyādikaṁ.",
  "anya-e0301n11:18_51": "Āvajjitvā parikammaṁkarontassāti ettha iddhividhe tāva yaṁyaṁsatādikaṁ nimmitarūpaṁvā āvibhāvādikaṁ nimmitakammaṁvā nipphādetuṁ icchati.",
  "anya-e0301n11:18_52": "Taṁ taṁ avajjitvā sallakkhetvā sataṁ homi sahassaṁ homītivā sataṁ hotu sahassaṁ hotūtivā idañcidañca hotu evañcevañca hotūtivā parikammaṁ karontassa.",
  "anya-e0301n11:18_53": "Dibbasotādīsu pana yaṁ yaṁ ārammaṇaṁ sotuṁvā passituṁvā jānituṁvā anussarituṁvā icchati.",
  "anya-e0301n11:18_54": "Taṁ taṁ sallakkhetvā asukassa asukānaṁvā saddaṁ suṇomītiādinā parikammaṁ karontassa.",
  "anya-e0301n11:18_55": "Aṭṭhakathāyaṁ pana parikammaṁ katvā puna pādakajjhānasamāpajjanaṁ āgatameva.",
  "anya-e0301n11:18_56": "Yathāha abhiññāpādakajjhānaṁ samāpajjitvā vuṭṭhāya sace sataṁ icchati.",
  "anya-e0301n11:18_57": "Sataṁ homīti parikammaṁ katvā puna abhiññāpādakaṁ jhānaṁ samāpajjitvā vuṭṭhāya adhiṭṭhāti.",
  "anya-e0301n11:18_58": "Adhiṭṭhānacittena saheva sataṁ hotīti.",
  "anya-e0301n11:18_59": "Tatthaca ādito pādakajjhānasamāpajjanaṁ parikamma cittassa samādānatthāya hoti.",
  "anya-e0301n11:18_60": "Pacchimaṁ pana abhiññāya anu balappadānatthāyāti.",
  "anya-e0301n11:18_61": "Tathā hi pādakajjhānabalena suṭṭhu samāhitaṁ parikammacittaṁnāma attano visaye abhiññācittagatikaṁ hoti.",
  "anya-e0301n11:18_62": "Pubbenivāsānussaraṇakāle teneva cittena tasmiṁ bhave atītaṁ dhammajātaṁ yāva paṭisandhiyā jānāti.",
  "anya-e0301n11:18_63": "Teneva hi aṭṭhakathāyaṁ taṁsampayuttaṁ ñāṇaṁ parikammasamādhiñāṇanti vuttaṁ. Atītaṁsañāṇantipi vuccatīti.",
  "anya-e0301n11:18_64": "Sesābhiññāsupi tassa ñāṇassa visayaviseso yathārahaṁ vattabboti.",
  "anya-e0301n11:18_65": "Therena pana pacchimaṁ pādakajjhānasamāpajjanaṁnāma na sabbesaṁ hoti.",
  "anya-e0301n11:18_66": "Na hi abhiññāsu vasībhāvapattānaṁ puna pādakajjhānena kiccaṁ atthīti katvā taṁ idha nagahitanti daṭṭhabbaṁ.",
  "anya-e0301n11:18_67": "Rūpādīsuālambaṇesuyathārahamappetīti ettha iddhividhañāṇaṁ tāva tekālikabhūtesu chasu ārammaṇesu pavattati.",
  "anya-e0301n11:18_68": "Tañhi rūpādīsu chasu ārammaṇadhammesu yaṁ yaṁ nipphādeti.",
  "anya-e0301n11:18_69": "Taṁ taṁ ārammaṇaṁ katvā pavattati.",
  "anya-e0301n11:18_70": "Pādakajjhānacittaṁ pana kāyagatikaṁ adhiṭṭhahitvā dissamānenakāyena ākāsegamanakāle atītaṁ pādakajjhānacittaṁ ārabbha pavattati.",
  "anya-e0301n11:18_71": "Kāyaṁ cittagatikaṁ adhiṭṭhahitvā adissamānena kāyena gamanakāle paccuppannaṁ rūpakāyaṁ ārabbha pavattati.",
  "anya-e0301n11:18_72": "Tathāpavattamānassa pana tassa ñāṇassa kiñcirūpaṁ ārammaṇa mattaṁ hoti. Kiñci ārammaṇapurejātaṁ.",
  "anya-e0301n11:18_73": "Kiñci vatthārammaṇa purejātaṁ hotīti daṭṭhabbaṁ.",
  "anya-e0301n11:18_74": "Anāgate idaṁnāma hotūti adhiṭṭhāna kāle anāgataṁ taṁtaṁrūpadhammaṁ ārabbha pavattatīti.",
  "anya-e0301n11:18_75": "Paccuppanno saddo dibbasotassa ārammaṇaṁ hoti.",
  "anya-e0301n11:18_76": "Atīte sattadivasāni anāgate sattadivasānīti etthantare kāle atītā nāgatapaccuppannabhūtaṁ parassacittaṁ cattārovā khandhā cetopariya ñāṇassa.",
  "anya-e0301n11:18_77": "Cittañhi jānanto taṁ sampayuttadhammaṁpi icchanto jānissatiyeva.",
  "anya-e0301n11:18_78": "Evañca katvā paṭṭhāne kusalā khandhā ceto pariyañāṇassa yathākammupagañāṇassa ārammaṇapaccayena paccayoti ñāṇadvayaṁ ekato katvā vuttaṁ.",
  "anya-e0301n11:18_79": "Etthaca aṭṭhakathāyaṁ tāva paracittassa paccuppannālambaṇatānāma santativasenavā addhā vasenavā yojitā.",
  "anya-e0301n11:18_80": "Yadi hi khaṇikavasena yojeyya.",
  "anya-e0301n11:18_81": "Āvajjane paccuppannaṁ yaṁkiñci ekaṁ cittaṁ āvajjetvā niruddhe javanānipi tadeva āvajjanena saddhiṁ niruddhaṁ atītaṁ gaṇhantīti tāni kālato āvajjanena saha bhinnālambaṇāni nāma honti.",
  "anya-e0301n11:18_82": "Naca aniṭṭhe maggaphalavīthito aññasmiṁ ṭhāne kālamattenāpi tesaṁ tena saha bhinnālambaṇatā aṭṭhakathācariyehi anu matāti.",
  "anya-e0301n11:18_83": "Tasmā īdisesu ṭhānesu paccuppannaṁnāma santativasena addhāvasenaca gahetuṁ yuttanti.",
  "anya-e0301n11:18_84": "Mūlaṭīkāyaṁ pana khaṇikapaccuppanna vaseneva yojitaṁ.",
  "anya-e0301n11:18_85": "Nahi abhidhamme atītārammaṇattikaṁ santati addhānavaseneva vuttanti sakkā vattuṁ.",
  "anya-e0301n11:18_86": "Itarathā paccuppanno dhammo paccuppannassa dhammassa anantarapaccayena paccayo āsevanapaccayena paccayoti vattabbo siyā. Na tu vutto.",
  "anya-e0301n11:18_87": "Atīto dhammo paccuppannassa dhammassa anantarapaccayena paccayo āsevanapaccayena paccayoticceva pana vutto,",
  "anya-e0301n11:18_88": "tasmā āvajjanādīni sabbāni cittāni paccekaṁ attanā khaṇavasena sahuppannāni parassa cittānigaṇhantīti yuttaṁ,",
  "anya-e0301n11:18_89": "naca tāni dhammato bhinnā lambaṇānināma honti. Gahaṇā kārassa abhinnattā.",
  "anya-e0301n11:18_90": "Āvajjanaṁpi hi cittanteva āvajjati.",
  "anya-e0301n11:18_91": "Javanānica cittaṁ cittanteva javanti.",
  "anya-e0301n11:18_92": "Tānica sabbāni cittānieva hontīti.",
  "anya-e0301n11:18_93": "Atītānantara cutito pana paṭṭhāya atītā khandhā khandhupani bandhā nāma gottakasiṇa nimittādikā paññattiyo nibbānañca pubbenivāsañāṇassa ārammaṇaṁ hoti.",
  "anya-e0301n11:18_94": "Paccuppannaṁ rūpārammaṇaṁ dibbacakkhussāti evaṁ rūpādīsu chasu ālambaṇesu yathāraha mappetīti.",
  "anya-e0301n11:18_95": "Idāni abhiññāvasena pavakkhassa tassa pañcamajjhānassa kiccabhedena pabhedaṁ dassetuṁ iddhividhantiādigātha māha. Tattha yaṁ yaṁ adhiṭṭhāti. Yathā yathāca adhiṭṭhāti.",
  "anya-e0301n11:18_96": "Tassa tassa tathā tathāvā ijjhana saṅkhāto vidho koṭṭhāso pakārovā etassāti iddhividhaṁ.",
  "anya-e0301n11:18_97": "Taṁ pana tividhaṁ adhiṭṭhā niddhi vikubbaniddhi manomayiddhi vasena.",
  "anya-e0301n11:18_98": "Tattha attano pakativaṇṇaṁ avijahitvā tasseva sata sahassādi bahubhāva karaṇa vasenavā ākāsagamanādivasena vā bahiddhā nānāvaṇṇa pāṭihāriya dassana vasenavā pavattitā iddhi adhiṭṭhāniddhināma.",
  "anya-e0301n11:18_99": "Pakativaṇṇaṁ pana vijahitvā attānameva kumāravaṇṇanāgavaṇṇādikaṁ katvā dassanavasena pavattitā iddhi vikubbaniddhināma.",
  "anya-e0301n11:18_100": "Attano sarīrabbhantare aññaṁ sabbaso attanā sadisaṁ sarīraṁ nimminitvā nīharitvā dassanavasena pavattitā iddhi manomayiddhināma. Dive bhavaṁ dibbaṁ. Devaloke jātanti attho.",
  "anya-e0301n11:18_101": "Dibbañca taṁ sotañcāti dibbasotaṁ.",
  "anya-e0301n11:18_102": "Devānaṁ uḷārakammanibbattā dūrepi paṭicchannepi ārammaṇasampaṭicchanasamatthaṁ pasādasotaṁ.",
  "anya-e0301n11:18_103": "Dibbasotasadisattā pana idaṁ abhiññāñāṇaṁpi dibbasotanti vuccati.",
  "anya-e0301n11:18_104": "Kasiṇajjhāna saṅkhātenavā dibbavihārena paṭiladdhattā sayañca tasmiṁ dibbavihāre pariyāpannattā dibbañca taṁ sotañcāti dibbasotaṁ.",
  "anya-e0301n11:18_105": "Parassa cittaṁ vijānanti etenāti paracittavijānanaṁ.",
  "anya-e0301n11:18_106": "Tadeva cetopariyāyanti paricchijja jānanti etenāti katvā cetopariyañāṇantipi vuccati.",
  "anya-e0301n11:18_107": "Pubbe nivāso vuccati atītabhavesu attano chasu dvāresu āpātaṁ āgatā suṭṭhu viditā dhammā.",
  "anya-e0301n11:18_108": "Pubbe atītajātīsu gocara nivāsavasena nivasiṁsu attano chadvārikāni cittāni etthāti katvā.",
  "anya-e0301n11:18_109": "Sabbaññubuddhānaṁ pana paresaṁ chadvāragahitāpi dhammā pubbe nivāso hotiyeva,",
  "anya-e0301n11:18_110": "pubbe nivāsassa anussaraṇaṁ pubbenivāsānussati.",
  "anya-e0301n11:18_111": "Idha pana taṁ sampayuttañāṇaṁ adhippetaṁ.",
  "anya-e0301n11:18_112": "Pubbe vuttanayena dibbañca taṁ cakkhucāti dibbacakkhu.",
  "anya-e0301n11:18_113": "Taṁ sadisattā idaṁ abhiññāñāṇaṁpi dibbacakkhūti vuccati.",
  "anya-e0301n11:18_114": "Dibbavihāra vasena paṭiladdhattā sayañca dibbavihārasannissitattā dibbañca taṁ cakkhucāti dibbacakkhu.",
  "anya-e0301n11:18_115": "Yathākammupagañāṇaṁ anāgataṁsañāṇanti imāni dve ñāṇāni imasseva paribhaṇḍañāṇānināma.",
  "anya-e0301n11:18_116": "Nahi tesaṁ paṭilābhatthāya visuṁ cittaparidamanaparikammaṁnāma atthi.",
  "anya-e0301n11:18_117": "Dibbacakkhuñāṇe paṭiladdhe tesaṁpi paṭiladdhattāti.",
  "anya-e0301n11:18_118": "Tattha dibbacakkhunā nirayesu dukkhaṁ devesuvā sukhaṁ anubhavante satte disvā tesaṁ atītaṁ kammaṁ jānissāmīti parikammaṁ karontassa taṁ kammārammaṇaṁ yathākammupagañāṇaṁ pavattati.",
  "anya-e0301n11:18_119": "Tato cavitvā kattha bhavissantīti tesaṁ anāgate pavattiṁ passissāmīti parikammaṁ karontassa tesaṁ anāgatakhandhārammaṇaṁ anāgataṁsañāṇaṁ pavattati.",
  "anya-e0301n11:18_120": "Pubbe nivāsānussati ñāṇaṁ viyaca sabbaṁpi anāgatadhammajātaṁ etassa ārammaṇaṁ hotiyeva.",
  "anya-e0301n11:18_121": "Etañhi attano visaye sabbaññutañāṇagatikanti aṭṭhakathāyaṁ vuttaṁ.",
  "anya-e0301n11:19_0": "Vibhāvaniyaṁ pana",
  "anya-e0301n11:20_0": "Anāgate sattadivasato paṭṭhāya cittacetasikadhammā dutīyadivasato paṭṭhāya yaṁkiñci ārammaṇaṁ etassa visayoti adhippetaṁ. Tampi yuttaṁviya dissati.",
  "anya-e0301n11:21_0": "Nahi bhavantarepi anāvatadhamme jānituṁ samatthaṁ etaṁ imasmiṁ bhave anāgatadhamme najānātīti sakkā bhavituṁ. Yathā cetaṁ,",
  "anya-e0301n11:21_1": "tathā pubbenivāsañāṇaṁpi imasmiṁ bhave parasantānagate atītadhammeti.",
  "anya-e0301n11:21_2": "Pāḷiyaṁ pana aṭṭhakathāsuca bhavantaragatadhammehi eva ñāṇadvayaṁ yojitaṁ.",
  "anya-e0301n11:21_3": "Taṁ pana asādhāraṇakālavasena ānubhāvavisesapākaṭatthaṁ yojitanti yuttaṁ siyāti.",
  "anya-e0301n11:21_4": "Gocarabhedoti dasakasiṇādīsu gocaresu samathajjhānānaṁ pavattibhedo.",
  "anya-e0301n11:22_0": "Samathakammaṭṭhānanayo.",
  "anya-e0301n11:23_0": "171.",
  "anya-e0301n11:23_1": "Sabbalokiyamahājanehi yathādiṭṭhaṁ puggalasattaitthi purisādikaṁ nicca dhuva sukha atta nimittañca atikkamitvā visesena passanti etāyāti vipassanā. Kiriyā kammaṁ. Bhāvanāpayogo.",
  "anya-e0301n11:23_2": "Vipassanāya kammaṁ vipassanākammaṁ.",
  "anya-e0301n11:23_3": "Vipassanā eva vā kammanti vipassanā kammaṁ.",
  "anya-e0301n11:23_4": "Vipassanākammassa ṭhānaṁ adhiṭṭhānaṁ bhumīti vipassanākammaṭṭhānaṁ. Khandhādidhammajātaṁ.",
  "anya-e0301n11:23_5": "Vipassanā kammameva vā uttaruttarassa bhāvanā visesassa ānisaṁsavisesassavā ṭhānaṁ āsannakāraṇanti vipassanākammaṭṭhānaṁ.",
  "anya-e0301n11:23_6": "Tasmiṁ vipassanākammaṭṭhāne sattavidhena visuddhi saṅgaho tīṇi lakkhaṇānītiādinā sambandho.",
  "anya-e0301n11:23_7": "Niccasīlameva sayañca dussilyamalato visuddhattā kāyaṁ vācañca tato visodhanato visuddhīti sīlavisuddhi.",
  "anya-e0301n11:23_8": "Subhāvita cittasantānameva sayañca nīvaraṇamalato visuddhattā taṁsamaṅgipuggalañca tato visodhanato visuddhīti cittavisuddhi.",
  "anya-e0301n11:23_9": "Cittasīsena cettha samādhi adhippeto.",
  "anya-e0301n11:23_10": "Dhammavavatthānañāṇasaṅkhātā diṭṭhieva taṁ samaṅgipuggalaṁ sakkāyadiṭṭhimalato visodhanato visuddhīti diṭṭhivisuddhi.",
  "anya-e0301n11:23_11": "Soḷasavidhaṁ aṭṭhavidhaṁ kaṅkhaṁ vitaranti atikkamanti etāyāti kaṅkhāvitaraṇā. Paccayapariggahañāṇaṁ.",
  "anya-e0301n11:23_12": "Sā eva taṁsamaṅgipuggalaṁ ahetu diṭṭhi visamahetudiṭṭhīhi saddhiṁ yathāvuttāhi duvidhāhi kaṅkhāhi visodhanato visuddhīti kaṅkhāvitaraṇavisuddhi. Maggoca amaggoca maggāmaggā.",
  "anya-e0301n11:23_13": "Tattha ñāṇadassanavisuddhādhigamanassa upāyabhūto manasikāravidhivā ariyamaggovā maggonāma.",
  "anya-e0301n11:23_14": "Tassa anupāyabhūto manasikārovā adhimānavatthūnivā amaggonāma.",
  "anya-e0301n11:23_15": "Maggassa maggato amaggassaca amaggato jānanaṁ dassanañca maggāmaggañāṇadassanaṁ.",
  "anya-e0301n11:23_16": "Tameva taṁsamaṅgīpuggalaṁ amagge maggasaññāya visodhanato visuddhīti maggāmaggañāṇadassanavisuddhi nāma.",
  "anya-e0301n11:23_17": "Upari visesaṁ paṭipajjanti etāyāti paṭipadā.",
  "anya-e0301n11:23_18": "Vipassanāparaṁparasaṅkhāto pubbabhāgamaggo.",
  "anya-e0301n11:23_19": "Paṭipadābhūtaṁ ñāṇadassananti paṭipadāñāṇadassanaṁ.",
  "anya-e0301n11:23_20": "Tameva niccasaññādito visuddhattā visuddhīti paṭipadāñāṇadassanavisuddhināma,",
  "anya-e0301n11:23_21": "ariyamaggañāṇasaṅkhāta ñāṇadassanameva sammohamalato visuddhattā visuddhīti ñāṇadassanavisuddhināma.",
  "anya-e0301n11:23_22": "Etthaca sutamayādivasena siddhaṁ anumāna ñāṇaṁpi ñāṇamevāti taṁ paṭikkhipitvā atthapaccakkhañāṇameva gahetuṁ sabbattha dassanagahaṇaṁ katanti veditabbaṁ.",
  "anya-e0301n11:23_23": "Lakkhīyanti sallakkhīyanti ime aniccāevāti ekantena vinicchīyanti dhammā etenāti lakkhaṇaṁ aniccatā eva lakkhaṇanti aniccalakkhaṇaṁ. Pubbapade bhāvapaccayalopo. Aññohi anicco, aññā aniccatāti.",
  "anya-e0301n11:23_24": "Tattha yathāgamanakriyāyogena puriso gatoti vuccati. Na pana gamana kriyā puriso. Naca puriso gamanakriyā. Aññā hi kriyā, añño puriso.",
  "anya-e0301n11:23_25": "Tathā aniccatāyogena sabbo saṅkhatadhammo aniccoti vuccati. Na pana aniccatā so dhammo, naca so dhammo aniccatā. Aññā hi aniccatā, añño so dhammoti. Katamā pana sā aniccatāti. Vipariṇāmā kāro.",
  "anya-e0301n11:23_26": "Jīraṇākāro bhijjanākāroti vuttaṁ hoti.",
  "anya-e0301n11:23_27": "Taṁ pana ākāraṁ disvā tadākāravante dhamme ñāṇaṁ pavattati ayaṁ dhammo aniccoti.",
  "anya-e0301n11:23_28": "Tasmā sā aniccatāyeva idha lakkhaṇantipi vuccatīti. Esanayo sesesupi dvīsu.",
  "anya-e0301n11:23_29": "Tattha pana abhiṇhasaṁpaṭipīḷanākāro dukkhatānāma.",
  "anya-e0301n11:23_30": "Avasavattanākāro anattatānāmāti.",
  "anya-e0301n11:23_31": "Yathāvuttāya pana aniccatāya saha aniccassa dhammassa aniccena vā dhammena saha aniccatāya anuanupassanā aniccānupassanā. Esa nayo sesāsupi dvīsu.",
  "anya-e0301n11:23_32": "Yāva sarīre dhammānaṁ tividhalakkhaṇayuttatā attano ñāṇena paññāyati.",
  "anya-e0301n11:23_33": "Tāva tesu tividhalakkhaṇavibhāvanavasena punappunaṁ masanaṁ āmasanaṁ sammasanaṁ.",
  "anya-e0301n11:23_34": "Sammasanākārena pavattaṁ ñāṇaṁ sammasanañāṇaṁ.",
  "anya-e0301n11:23_35": "Udayo vuccati taṁtaṁ khaṇānurūpaṁ taṁtaṁ paccayānurūpañca navanavānaṁ dhammānaṁ pātu bhāvo ceva uparupari vaḍḍhanañca.",
  "anya-e0301n11:23_36": "Vayo vuccati yattha yattha laddhapaccayā navanavā dhammā pātubhavanti ceva vaḍḍhantica.",
  "anya-e0301n11:23_37": "Tattha tattha aladdhapaccayānaṁ purāṇadhammānaṁ antaradhānaṁ.",
  "anya-e0301n11:23_38": "Samūha santativasena pana udayapakkhassavā vayapakkhassavā samanupassanañāṇaṁ udayabbayañāṇaṁ.",
  "anya-e0301n11:23_39": "Tesu pana dvīsu pakkhesu udayakoṭṭhāsonāma uparupari pākaṭo hutvā āgacchati. Vayakoṭṭhāso pana apākaṭo.",
  "anya-e0301n11:23_40": "So eva ca aniccatāya paramā koṭīti tasseva suṭṭhutaraṁ samanupassanañāṇaṁ bhaṅgañāṇaṁ.",
  "anya-e0301n11:23_41": "Bhaṅge diṭṭhe evaṁ bhijjanasabhāvānaṁ dhammānaṁ anekasahassasoka dukkhavatthubhāvena tathā tathā bhāyitabbapakārasamanupassanañāṇaṁ bhayañāṇaṁ nāma.",
  "anya-e0301n11:23_42": "Loke pana kiñci bhayavatthuṁ passantāpi āsanne aññasmiṁ paṭisaraṇe sati na bhāyanti. Asati eva bhāyanti.",
  "anya-e0301n11:23_43": "Evaṁ bhāyitabbānaṁ tesaṁ sabbaso aññapaṭisaraṇābhāvadassanaṁ ādīnavañāṇaṁ nāma.",
  "anya-e0301n11:23_44": "Kutoci paṭisaraṇābhāvena tehi ukkaṇṭhatākāra sahitaṁ vipassanāñāṇaṁ nibbidāñāṇaṁnāma.",
  "anya-e0301n11:23_45": "Nibbindīyamānehi tehi attānaṁ vimuccituṁ ajjhāsayasahitaṁ vipassanāñāṇaṁ muccitukamyatāñāṇaṁ nāma.",
  "anya-e0301n11:23_46": "Suṭṭhu muccituṁ icchantassa sīghaṁ muccanatthaṁ tesaṁ dhammānaṁ cattālīsāya ākārehi anekādīnavarāsi bhāva paṭisaṅkhānavasena suṭṭhuvipphārataraṁ pavattamānaṁ vipassanā ñāṇaṁ paṭisaṅkhāñāṇaṁ nāma.",
  "anya-e0301n11:23_47": "Tesaṁ pana anekādīnavarāsibhāve suṭṭhu diṭṭhe saṅkhāresu nikantiyā pariyādinnāya idāni muccanupāyo laddhoti adhimattabyāpāraṁ akatvā samena vāyāmena saṅkhāre pariggaṇhantassa saṅkhārapariggahe majjhattākārasahitaṁ saṅkhāresuvā bhayañca nandiñca pahāya udāsinabhāvasahitaṁ vipassanāñāṇaṁ saṅkhārupekkhāñāṇaṁnāma.",
  "anya-e0301n11:23_48": "Upari maggappavattiṁ vahituṁ samatthabhāvena magguppattiyā anulomehi thāmabalehi sampannaṁ vipassanāñāṇaṁ anulomañāṇaṁ nāma.",
  "anya-e0301n11:23_49": "Heṭṭhimānaṁvā ñāṇānaṁtaṁ anulomaṁ hoti lakkhaṇattayassa suṭṭhutaraṁ vibhāvanato.",
  "anya-e0301n11:23_50": "Uparimaggassavā anulomaṁ hoti tassa parikammabhāvato,",
  "anya-e0301n11:23_51": "padaṭṭhānattācātipi anulomañāṇaṁ nāmāti.",
  "anya-e0301n11:23_52": "Atta jīvasuññatādassana balena khandhesu kilesabandhanato vimuccamāno maggo suññatāvimokkho nāma.",
  "anya-e0301n11:23_53": "Saṅkhārānaṁ yāni nimittāni kilesānaṁ avassayo hoti.",
  "anya-e0301n11:23_54": "Tāni vidhamitvā sabbaso dhammānaṁ anātha bhāva dassana balena vimuccamāno maggo animittovimokkho nāma.",
  "anya-e0301n11:23_55": "Saṅkhāresu sabbaso assāsābhāva dassanabalena vimuccamāno maggo appaṇihitovimokkhonāma.",
  "anya-e0301n11:23_56": "Suññatānupassanāti anattānupassanā.",
  "anya-e0301n11:23_57": "Sā hi dhammānaṁ samūhaghana santatighana kiccaghana ārammaṇaghanesu taṁtaṁghana vinibbhujjana vasena pavattattā attā iti gahetabbassa kassaci sārassa abhāvānupassanato suññatānupassanāti vuccati.",
  "anya-e0301n11:23_58": "Animittā nupassanāti aniccānupassanā.",
  "anya-e0301n11:23_59": "Sāpi hi santati vicchedana vasena pavattattā ahanti gahitassa nimittassa vidhamanato animittānupassanāti vuccati.",
  "anya-e0301n11:23_60": "Apaṇihitānupassanāti dukkhā nupassanā.",
  "anya-e0301n11:23_61": "Sāpi hi mahāādīnavarāsi bhāva vibhāvanavasena pavattattā idaṁ mama etaṁ mamāti gahetabbassa kassaci paṇihita guṇassa abhāvānupassanato appaṇihitānupassanāti vuccatīti.",
  "anya-e0301n11:23_62": "Pātimokkhasaṁvarasīlanti vinayapaññattisīlaṁ.",
  "anya-e0301n11:23_63": "Tañhi sabbalo kiyasīlānaṁ jeṭṭhakattā patica hoti.",
  "anya-e0301n11:23_64": "Catubhūmakakusalānaṁ ādipabhavabhūtattā mukhañca.",
  "anya-e0301n11:23_65": "Iti patimukhaṭṭhena pātimokkhanti vuccati.",
  "anya-e0301n11:23_66": "Tamevaca dussilyamaggassa saṁvaraṇato pidahanato saṁvaroti vuccatīti.",
  "anya-e0301n11:23_67": "Yesaṁ dhammānaṁ uppattiyā cakkhādīni indriyāni viphanditāni honti. Lolāni honti.",
  "anya-e0301n11:23_68": "Tadanubandhāca akusaladhammā uppajjanti.",
  "anya-e0301n11:23_69": "Tesaṁ uppatti maggassa saṁvaraṇavasena pavattamānā sati indriya saṁvaronāma.",
  "anya-e0301n11:23_70": "So eva sīlanti indriyasaṁvarasīlaṁ.",
  "anya-e0301n11:23_71": "Ājīvanti jīvitaṁ kappenti etenāti ājīvo. Paccayapariyesanavāyāmo.",
  "anya-e0301n11:23_72": "Soyeva buddhapaṭikuṭṭhehi pupphadānādīhi micchāpayogehi tividhakuhanavatthuhica parisuddhattā ājīvapārisuddhināma. Sā eva sīlanti samāso.",
  "anya-e0301n11:23_73": "Tathārūpena parisuddhena bhikkhācārādinā payogena paṭiladdhānaṁ paccayānaṁ paṭiggahaṇa paribhuñjanakālesu sammohassa gedhassa madassa pamādassaca pahānatthaṁ taṁtaṁpayojanamariyādaṁvā paṭikūlalakkhaṇaṁvā dhātumattalakkhaṇaṁvā pariggahaṇa paccavekkhanavasena pavattaṁ paccayasevane paṭisaṅkhāñāṇaṁ paccaya sannissitasīlaṁnāma. Parisujjhatīti parisuddhi. Parisuddhieva pārisuddhi. Sā eva sīlanti samāso.",
  "anya-e0301n11:23_74": "Cattāri pārisuddhisīlānīti catupāri suddhisīlaṁ.",
  "anya-e0301n11:23_75": "Cittavisuddhīti ettha cittasaddena samādhi niddiṭṭhoti vuttaṁ duvidhopisamādhi cittavisuddhināmāti.",
  "anya-e0301n11:23_76": "Lakkhaṇarasapaccupaṭṭhānapadaṭṭhāna vasenāti ettha dhammānaṁ paccattasabhāvo lakkhaṇaṁnāma. Aggissa uṇhattaṁ viya.",
  "anya-e0301n11:23_77": "Tena sabhāvena sādhetabbaṁ kiccaṁvā sādhanapaccayā paṭiladdhaguṇasaṅkhātā sampattivā rasonāma.",
  "anya-e0301n11:23_78": "Aggissa parivācana jotanāni viya.",
  "anya-e0301n11:23_79": "Sā eva sampattivā kāriyasaṅkhātaṁ phalaṁvā paccupaṭṭhānaṁnāma. Aggissa dhūmo viya.",
  "anya-e0301n11:23_80": "Attano uppattiyā asādhāraṇapaccayasaṅkhātaṁ āsannakāraṇaṁ padaṭṭhānaṁnāma.",
  "anya-e0301n11:23_81": "Tesaṁ vasena nāmassaca rūpassaca pariggaho ñāṇena paricchinditvā gahaṇaṁ nāmarūpavavatthānaṁ diṭṭhivisuddhināma.",
  "anya-e0301n11:23_82": "Etthaca pariggaho duvidho saṅkhepa pariggaho vitthārapariggahoti.",
  "anya-e0301n11:23_83": "Tattha ajjhattadhamme dvidhā katvā idaṁ nāmameva, na rūpaṁ. Idaṁ rūpameva, na nāmaṁ. Aññaṁ nāmaṁ aññaṁ rūpaṁ.",
  "anya-e0301n11:23_84": "Tadubhayatoca añño attāvā jīvovā sattovā puggalovā manussovā devovā brahmāvā natthīti evaṁ paccakkhato sudiṭṭhaṁ katvā pariggaṇhanaṁ saṅkhepapariggahonāma.",
  "anya-e0301n11:23_85": "Ñāṇuttarikohi puggalo ettakamattenapi sakkāyadiṭṭhiṁ vikkhambhetuṁ sakkoti saddhiṁ saññā cittavipallāsehīti. Tayo hi vipallāsā.",
  "anya-e0301n11:23_86": "Yathāha-anattani attāti saññāvipallāso cittavipallāso diṭṭhivipallāsoti.",
  "anya-e0301n11:23_87": "Tattha satthusāsanadhamme suṭṭhu patiṭṭhitena saddhāmattenapi diṭṭhi vipallāso vikkhambhito hoti.",
  "anya-e0301n11:23_88": "Itare pana nāmarūpapariggahe kateyeva vikkhambhitā honti.",
  "anya-e0301n11:23_89": "Yāvaca ete dve avikkhambhitā honti.",
  "anya-e0301n11:23_90": "Tāva nāmarūpapariggahoca aparisuddhoyeva hoti.",
  "anya-e0301n11:23_91": "Taṁmūlikāca kilesadhammā avikkhambhitā eva hontīti apica.",
  "anya-e0301n11:23_92": "Catunnaṁ āhārānaṁ vasena catudhā,",
  "anya-e0301n11:23_93": "pañcannaṁ khandhānaṁ vasena pañcadhā,",
  "anya-e0301n11:23_94": "channaṁ dhātūnaṁ vasena chadhātiādinā nayena nāmarūpaṁ pariggahe tabbameva.",
  "anya-e0301n11:23_95": "Tattha cha dhātuyonāma pathavidhātu āpodhātu tejodhātu vāyodhātu ākāsadhātu viññāṇadhātuyo.",
  "anya-e0301n11:23_96": "Pakkusāti kulaputto hi imā cha dhātuyo pariggaṇhitvā anāgāmiphalaṁ patvā capitvā suddhāvāsesu nibbattoti.",
  "anya-e0301n11:23_97": "Yattake vā pana dhamme pariggaṇhanto attā meti pavattamāne saññācittadiṭṭhi vipallāse vikkhambhetuṁ sakkoti.",
  "anya-e0301n11:23_98": "Tattakāpi pariggahetabbā yevāti.",
  "anya-e0301n11:23_99": "Imasmiṁ pana saṅgahapakaraṇe yo yo cittacetasika vibhāgo rūpavibhāgoca heṭṭhā vutto.",
  "anya-e0301n11:23_100": "Tassa sabbassa vasena nāmarūpassa pariggaṇhanaṁ vitthārapariggahonāma.",
  "anya-e0301n11:23_101": "Ayaṁpana ādikammikānaṁ avisayo.",
  "anya-e0301n11:23_102": "Paṭividdhacatusaccānaṁ pana ābhidhammikattherānaṁ eva visayoti veditabbo.",
  "anya-e0301n11:23_103": "Nāmarūpaṁ pariggaṇhantassa pana nāmarūpa mattato uddhaṁ aññassa kassaci abhāvadassanatoca sarīrabbhantare jīvasaññito attā atthi. So karoti, so paṭisaṁvedeti, saṁsarati,",
  "anya-e0301n11:23_104": "sandhāvatīti evaṁ pavattā diṭṭhi pahīyati.",
  "anya-e0301n11:23_105": "Suddhe nāme evavārūpe evavā puggalasattakriyasaññitānaṁ īhābyāpārānaṁ sabbaso abhāvadassanato tadubhayasaṁyogeeva tesaṁ labbhamānatā dassanatoca tadubhayaṁvā ekamekaṁvā uddissa attāti pavattā diṭṭhi pahīyati.",
  "anya-e0301n11:23_106": "Attā jīvo satto puggalo manusso devo brahmāti evamādīsu vohāresuca vohāra matte aṭṭhatvā attānāma ekantato atthi jīvonāma ekantato atthītiādinā tadatthābhinivesavasena atidhāvanañca pahīyatīti daṭṭhabbaṁ.",
  "anya-e0301n11:23_107": "Tadatthābhinivesotica attānāma atthi jīvonāma atthītiādinā daḷhataraṁ abhiniveso.",
  "anya-e0301n11:23_108": "Atidhāvananti nāmarūpaṁ attātiādinā gahaṇaṁ.",
  "anya-e0301n11:23_109": "Paccayapariggahoti etthapi duvidho paccayapariggaho saṅkhepato vitthārato cāti.",
  "anya-e0301n11:23_110": "Tattha vatthārammaṇavasena nāmassa cittotukāhāravasena rūpassa avijjātaṇhupādānakammavasena tadubhayassaca paccayaṁ pariggaṇhanto saṅkhepato pariggaṇhātināma.",
  "anya-e0301n11:23_111": "Heṭṭhā paccayasaṅgahe vibhattehi paṭiccasamuppādanaya paṭṭhānanayehi pariggaṇhanto vitthārato pariggaṇhātināma.",
  "anya-e0301n11:23_112": "Etthapi paṭṭhānanayena pariggaho ādikammikānaṁ avisayoeva.",
  "anya-e0301n11:23_113": "Paccayaṁ pariggaṇhantassapana yathāvavatthitassa sabbassa nāmarūpassa sabbaso paccayāyattavuttikatādassanato ahetukadiṭṭhi pahīyati.",
  "anya-e0301n11:23_114": "Attano anurūpapaccayasāmaggiyā vinā aññathā pavattiyā adassanato issaranimmāna kālanimmānādikā visamahetudiṭṭhica pahīyati.",
  "anya-e0301n11:23_115": "Hetusambhārapaccayehi kammappavattiyā vipākappavattiyāca aññassa kammakārakassavā vipāka vedakassavā kattuno abhāvadassanato kāraka vedaka diṭṭhi pahīyati.",
  "anya-e0301n11:23_116": "Anamataggeca saṁsāre tīsu addhāsu hetuphala paraṁparāvasena kevalassa nāmarūpamattasseva pavattidassanato ahosiṁ nukho ahamatītamaddhānanti evamādikāya puggalasatta visayāya soḷasavidhāya kaṅkhāyaca atikkamo hoti.",
  "anya-e0301n11:23_117": "Sabhāvadhammapavattiyāca suṭṭhu diṭṭhāya desanādhammassa sudhammatā dassanato buddhasubuddhatañca disvā satthari kaṅkhati dhamme kaṅkhatītiādinayapavattā aṭṭhavidhāpi kaṅkhā pahīyatīti.",
  "anya-e0301n11:23_118": "Lokuttaradhammānaṁ saṅkhatānaṁpi sataṁ asammasanupagattā tebhūmakasaṅkhāresūti vuttaṁ.",
  "anya-e0301n11:23_119": "Anusayasamūhanatthañca sammasananti katvā yattha kāmarāgādayo anusayā anusenti.",
  "anya-e0301n11:23_120": "Teyeva dhammā sammasanārahā hontīti vuttaṁ tebhūmakasaṅkhāresūti.",
  "anya-e0301n11:23_121": "Imassa ca padassa lakkhaṇattayaṁ sammasantassāti iminā sambandho.",
  "anya-e0301n11:23_122": "Atītādibhedabhinnesūti atītānāgatapaccuppannajjhattabahiddhādīhi ekādasahi bhedehi bhinnesu.",
  "anya-e0301n11:23_123": "Khandhādinayaṁārabbhāti paṭisambhidāmagge vibhattaṁ khandhapañcakaṁ dvārachakkaṁ ārammaṇachakkaṁ viññāṇachakkaṁ phassachakkaṁ vedanāchakkaṁ saññāchakkanti evamādikaṁ sammasanabhūmivibhāganayaṁ ārabbha anugantvā taṁnayānusārenāti attho.",
  "anya-e0301n11:23_124": "Tattha pana tevīsatiyā dhammakoṭṭhāsesu yassa yo koṭṭhāso pākaṭo hoti.",
  "anya-e0301n11:23_125": "Tena taṁ gahetvā sammasanaṁ ārabhitabbaṁ.",
  "anya-e0301n11:23_126": "Sakkontena pana sabbampi gahetvā ārabhitabbameva.",
  "anya-e0301n11:23_127": "Kalāpavasenasaṁkhipitvāti khandhapañcakena ye rūpaṁ tāva atītānāgatapaccuppannādibhedabhinnaṁpi samānaṁ sabbaṁ ekarūpapiṇḍabhāvena saṁkhipitvā esa nayo vedanā dīsupīti. Tatrāyaṁ nayo.",
  "anya-e0301n11:23_128": "Yaṁkiñci rūpaṁ atītānāgatapaccuppannaṁ ajjhattaṁvā bahiddhāvā oḷāritaṁvā sukhumaṁvā hīnaṁvā paṇītaṁvā yaṁ dūre santikevā.",
  "anya-e0301n11:23_129": "Sabbaṁ rūpaṁ aniccaṁ khayaṭṭhena dukkhaṁ bhayaṭṭhena anattā asārakaṭṭhena. Yākāci vedanā.La. Yākāci saññā.La. Yekeci saṅkhārā.La. Yaṁkiñci viññāṇaṁ.La.",
  "anya-e0301n11:23_130": "Sabbaṁ viññāṇaṁ aniccaṁ khayaṭṭhena.",
  "anya-e0301n11:23_131": "Dukkhaṁ bhayaṭṭhena anattā asārakaṭṭhenāti. Etthaca sabbaṁ rūpaṁ.La.",
  "anya-e0301n11:23_132": "Sabbaṁ viññāṇanti gahaṇameva kalāpavasena saṅkhipananti daṭṭhabbaṁ.",
  "anya-e0301n11:23_133": "Aniccaṁkhayaṭṭhenāti ettha rūpaṁ aniccaṁ khayaṭṭhena. Vedanā aniccā. Saññā aniccā. Saṅkhārā aniccā.",
  "anya-e0301n11:23_134": "Viññāṇaṁ aniccaṁ khayaṭṭhenātiādinā nayena sammasitabbadhammapariggahena saheva sammasanaṁ kātabbaṁ.",
  "anya-e0301n11:23_135": "Itarathā sammasanaṁ na ruhati.",
  "anya-e0301n11:23_136": "Tadatthassa pana pākaṭattā idha aniccaṁ khayaṭṭhenātiādinā sammasanapadameva therena gahitanti daṭṭhabbaṁ.",
  "anya-e0301n11:23_137": "Tattha rūpaṁ aniccaṁ khayaṭṭhenāti taṁtaṁrūpaṁ ñāṇena daḷhaṁ gahetvā ayaṁ pathavidhātu aniccā khayaṭṭhena.",
  "anya-e0301n11:23_138": "Ayaṁ āpodhātu aniccā khayaṭṭhenātiādinā sammasanaṁ kātabbaṁ.",
  "anya-e0301n11:23_139": "Tattha imasmiṁ kāye sabbaṁ thaddhakriyāmattaṁ pathavīnāma.",
  "anya-e0301n11:23_140": "Sāca kriyā sītuṇhaparivattiyāvā parivattati.",
  "anya-e0301n11:23_141": "Nānāhāraparivattiyā vā nānācittaparivattiyāvā nāniriyāpathaparivattiyāvā nānā kāyikakriyā parivattiyāvā parivattati.",
  "anya-e0301n11:23_142": "Nānāsantati saṅkanti hotīti attho.",
  "anya-e0301n11:23_143": "Tattha navanavāsu kriyāsantatīsu pātubhontīsu pubbapubbakriyāsantatiyo nassanti.",
  "anya-e0301n11:23_144": "Yasmāca santati nāma dhammato visuṁ natthi,",
  "anya-e0301n11:23_145": "tasmā navanavasantatīnaṁ pātubhāvonāma navanavakriyānaṁ uppattieva.",
  "anya-e0301n11:23_146": "Pubbapubbasantatīnaṁ nassanaṁnāma pubbapubba kriyānaṁ bhijjanamevāti.",
  "anya-e0301n11:23_147": "Evaṁ attano kāye nānāthaddhakriyānaṁ parivattiṁ passanto pathavidhātuyā khayavayaṁ passati.",
  "anya-e0301n11:23_148": "Tañca passanto taṁsahajātānaṁ rūpānaṁ khayavayaṁ passatiyeva.",
  "anya-e0301n11:23_149": "Āpo nāma ābandhanakriyāmattaṁ.",
  "anya-e0301n11:23_150": "Tejonāma sītakriyāmattaṁ uṇha kriyāmattañca.",
  "anya-e0301n11:23_151": "Vāyonāma vitthambhanakriyāmattaṁ.",
  "anya-e0301n11:23_152": "Imāca kriyā khaṇe khaṇe parivattantiyeva. Imāsañca,",
  "anya-e0301n11:23_153": "visuṁ visuṁ santatiparivattiṁ passanto āpādīnaṁ taṁsahajātarūpānañca khayavayaṁ passati.",
  "anya-e0301n11:23_154": "Santatiparivattiṁ pana bahiddhā cakkhunā disvā jānāti,",
  "anya-e0301n11:23_155": "sarīrabbhantare pana kāyasaṁphassena jānāti.",
  "anya-e0301n11:23_156": "Santatisarīrabhūtānaṁ pana dhātūnaṁ khayavayaṁ ñāṇenaeva passati.",
  "anya-e0301n11:23_157": "Tasmā attano sarīrabbhantare taṁtaṁsantati parivattiṁ ñatvāvā tathā tathā kappetvā vā rūpadhātūnaṁ aniccattaṁ ñāṇena sudiṭṭhaṁ katvā punappunaṁ sammasitabbaṁ.",
  "anya-e0301n11:23_158": "Sesakhandhesupi taṁtaṁsantatinānāttaṁ ñatvā vedanādīnaṁ khayavayaṁ sudiṭṭhaṁ katvā sammasanaṁ kātabbanti.",
  "anya-e0301n11:23_159": "Bhayaṭṭhenāti bhāyitabbaṭṭhena. Yañhi aniccaṁ hoti.",
  "anya-e0301n11:23_160": "Khaṇamattepi vipariṇāmadhammaṁ. Taṁ ekantena bhāyitabbameva. Kasmā,",
  "anya-e0301n11:23_161": "tañhi yo abhāyitvā vissāsaṁ karoti.",
  "anya-e0301n11:23_162": "Etaṁ meti attano aṅgaṁ katvā pariharati.",
  "anya-e0301n11:23_163": "Taṁ apariyantehi anekasahassehi abhisaṅkharaṇadukkhehivā vipariṇāmadukkhehivā abhiṇhaṁ pīḷeti. Bādhati.",
  "anya-e0301n11:23_164": "Iti nānādukkhadhammehi abhiṇhaṁ sampaṭipīḷanasabhāvattā ekantena bhāyitabbaṭṭhena dukkhaṁnāmāti. Attapaṭipakkhattā anattā.",
  "anya-e0301n11:23_165": "Yo hi ito uddhaṁ mayhaṁ abbhantarimataronāma natthīti evaṁ paramajjhattabhāvena pariggahito hoti. So attāti vuccati.",
  "anya-e0301n11:23_166": "Katamo pana tathāpariggahi tabboti.",
  "anya-e0301n11:23_167": "Yo attano vase sabbaso vattati.",
  "anya-e0301n11:23_168": "Yathā vuttehi abhisaṅkharaṇakiccehi vinā kevalaṁ attano chandenavā vasenavā ajjhāsayenavā āṇāvidhānenavā niccaṁ avirajjhamāno pavattati. So tathā pariggahetabboti.",
  "anya-e0301n11:23_169": "Tathārūpo eva hi dhammo niccaṁ sukhakāmānaṁ dukkhapaṭikūlānaṁ sattānaṁ attakiccaṁ karoti nāmāti.",
  "anya-e0301n11:23_170": "Yo pana niccaṁ sukhakāmānaṁ tesaṁ yathāpavattaṁ sukhaṁ viddhaṁseti vikireti.",
  "anya-e0301n11:23_171": "Dukkhapaṭikūlānaṁ tesaṁ abhisaṅkharaṇādi mūlakaṁ nānādukkhaṁ janeti vaḍḍheti. So attapaṭipakkhoeva hoti. Idañca rūpaṁ edisameva hoti.",
  "anya-e0301n11:23_172": "Iti attakiccassa akaraṇato attapaṭipakkhakiccassa karaṇatoca rūpaṁ anattānāmāti.",
  "anya-e0301n11:23_173": "Kasmā panetaṁ attano vase navattati attakiccaṁ na karoti attapaṭipakkhakiccaṁ karotīti āha asārakaṭṭhenāti.",
  "anya-e0301n11:23_174": "Tattha sāronāma paccayasāmaggiyā vinā kevalaṁ ajjhāsayamattena uppajjituṁvā uppajjitvāca paccayupatthambhena vinā yadicchakaṁ patiṭṭhātuṁ vā samatthabhāvasaṅkhāto thāmabalaviseso vuccati.",
  "anya-e0301n11:23_175": "Rūpaṁ pana sayaṁpi evarūpo sāronāma na hoti.",
  "anya-e0301n11:23_176": "Naca evarūpena sārena yuttanti.",
  "anya-e0301n11:23_177": "Nahi tassa paccayasāmaggiyā vinā uppajjituṁvā uppajjitvāpi paccayupatthambhena vinā khaṇamattaṁpi patiṭṭhātuṁvā thāmovā balaṁvā atthi.",
  "anya-e0301n11:23_178": "Yañca attano thāmena balena vinā kevalaṁ paccayasāmaggi baleneva uppajjati.",
  "anya-e0301n11:23_179": "Paccayupatthambheneva patiṭṭhāti.",
  "anya-e0301n11:23_180": "Taṁ aneka sahassāni paccayābhisaṅkharaṇadukkhāni janetvā ekantena niccaṁ attapaṭipakkhakiccaṁ karoti, pīḷeti, bādhatiyevāti.",
  "anya-e0301n11:23_181": "Esanayo vedanā aniccā khayaṭṭhenātiādīsu.",
  "anya-e0301n11:23_182": "Iti lakkhaṇattayaṁ samma santassāti sambandho.",
  "anya-e0301n11:23_183": "Addhānavasenāti ekekabhavaparicchinnassa pavattakālassa vasena.",
  "anya-e0301n11:23_184": "Nahi bhavantare uppannaṁ khandhapañcakaṁ aññaṁ bhavantaraṁ gacchati.",
  "anya-e0301n11:23_185": "Tasmiṁ tasmiṁ bhaveeva asesaṁ nirujjhatīti. Apica,",
  "anya-e0301n11:23_186": "ekasmiṁ bhavepi tiṇṇaṁ vayānaṁ mandādīnaṁ dasannaṁ dasakānaṁ saṁvaccharautu māsa pakkhatithi ahoratti yāma pahārādīnañca vasena addhānabhedo yojetabbo.",
  "anya-e0301n11:23_187": "Santativasenāti sabhāgekasantānavasena pavattamānāya rūpasantatiyāvā arūpa santatiyāvā vasena.",
  "anya-e0301n11:23_188": "Khaṇavasenāti rūpārūpadhammānaṁ āyu parimāṇasaṅkhātassa khaṇassa vasena.",
  "anya-e0301n11:23_189": "Etthaca khaṇavasena sammasanaṁnāma sabbaññubuddhānaṁ eva visayo siyā, na sāvakānaṁ.",
  "anya-e0301n11:23_190": "Nahi te evaṁ parittake khaṇe uppādaṁvā nirodhaṁvā sampāpuṇituṁ sakkontīti.",
  "anya-e0301n11:23_191": "Tasmā addhāsantativasena sammasanameva idhā dhippetanti daṭṭhabbaṁ.",
  "anya-e0301n11:23_192": "Lakkhaṇattayaṁsammasantassāti tesu tebhūmaka saṅkhāresu dhammesu tilakkhaṇāni āropetvā te dhamme punappunaṁ āmasantassa parimajjantassa.",
  "anya-e0301n11:23_193": "Tesaṁ dhammānaṁ anicca jātikataṁvā dukkhajātikataṁvā anattajātikataṁvā ñāṇe suṭṭhu pākaṭaṁ karontassāti attho.",
  "anya-e0301n11:23_194": "Visesato pana imasmiṁ ñāṇe aniccalakkhaṇadassanameva padhānaṁ.",
  "anya-e0301n11:23_195": "Tasmiṁ diṭṭheyeva itarāni kamena diṭṭhāni honti. Adiṭṭheca adiṭṭhānīti.",
  "anya-e0301n11:23_196": "Tasmā ādito aniccalakkhaṇasseva suṭṭhu pākaṭabhāvo adhippetoti.",
  "anya-e0301n11:23_197": "Tesvevāti tebhūmakasaṅkhāresu eva.",
  "anya-e0301n11:23_198": "Paccayavasenāti rūpakkhandhe tāva avijjātaṇhupādānakammāhārasaṅkhātānaṁ paccayānaṁ vasena.",
  "anya-e0301n11:23_199": "Vedanāsaññāsaṅkhāresu pana āhāraṭṭhāne phasso vattabbo. Viññāṇeca nāmarūpaṁ. Tatrāyaṁ nayo.",
  "anya-e0301n11:23_200": "Atītānantarabhave avijjātaṇhupādāna kammesu appahīnavasena samuditesu imasmiṁ bhave paṭisandhito paṭṭhāya rūpasantatiyo vedanāsaññāsaṅkhāra viññāṇasantatiyoca samudenti.",
  "anya-e0301n11:23_201": "Yāva maraṇakālā khaṇe khaṇe nānākalāpavasena udenti pasavanti.",
  "anya-e0301n11:23_202": "Tesu pana tasmiṁ bhave eva pahīnavasena niruddhesu tā rūpārūpasantatiyo nirujjhanti.",
  "anya-e0301n11:23_203": "Bhavantare puna anuppādasaṅkhātaṁ nirodhaṁ pāpuṇanti.",
  "anya-e0301n11:23_204": "Ettha pana yathā udake sati macchānāma honti, asati na honti.",
  "anya-e0301n11:23_205": "Evaṁ kammajesu nāmarūpesu sati itarāni nāmarūpāni honti.",
  "anya-e0301n11:23_206": "Asati na hontīti itarāni sabbāni kammajesu saṅgahetvā kammavasena udayabbayavidhānaṁ gahitanti daṭṭhabbaṁ.",
  "anya-e0301n11:23_207": "Evaṁ avijjātaṇhupādānakammapaccayānaṁ vasena pañcakkhandhassa udayabbayapavatti hotīti.",
  "anya-e0301n11:23_208": "Kammavasena pana imasmiṁ bhave samudentānipi paṭisandhito paṭṭhāya khaṇe khaṇe kabaḷīkārāhārūpatthambhanaṁ laddhā eva yathā pavattarūpasantatiyo anubandha mānā navanavā rūpasantatiyo samudenti. Aladdhā pana nirujjhanti.",
  "anya-e0301n11:23_209": "Taṁ santatiyaṁ puna anuppādasaṅkhātaṁ ekabhavanirodhaṁ pāpuṇanti,",
  "anya-e0301n11:23_210": "yathā pavattasantatiyo vā chijjanti bhijjanti antaradhāyantīti.",
  "anya-e0301n11:24_0": "Vedanāsaññāsaṅkhārā pana bahiddhā ārammaṇesu āpātāgatesu ārammaṇasamphassaṁ laddhāeva chadvārikā kusalākusalavipāka kriyabhūtā samudenti.",
  "anya-e0301n11:24_1": "Navanavā santatiyo pātubhavanti. Aladdhā pana nirujjhanti. Santatiṁ na ghaṭenti.",
  "anya-e0301n11:24_2": "Viññāṇaṁca sahajāta nāmeca vatthurūpeca pavattamāneeva pavattati. Nivattamāne nivattatīti.",
  "anya-e0301n11:24_3": "Khaṇavasenāti vuttappakāre paccaye anapekkhitvā kevalaṁ nāmarūpānaṁ pavattikkhaṇavasena.",
  "anya-e0301n11:24_4": "Khaṇasaddena cettha sammasanañāṇe vuttarūpasantati nāmasantatiyopi gahetabbā.",
  "anya-e0301n11:24_5": "Nahi sāvakānaṁ ñāṇaṁ khaṇavasena nāmarūpānaṁ udayaṁvā vayaṁ vā sampāpuṇituṁ sakkotīti.",
  "anya-e0301n11:24_6": "Yathā pana rattandhakāre anto leṇe mahanto tamokhandho jāyati.",
  "anya-e0301n11:24_7": "Dīpaṁ jālentassa pana dīpobhāso ekakkhaṇe eva sakalaṁ antoleṇaṁ pharamāno udeti. Tamokhandho veti. Ālokassa udayo hoti. Tamokhandhassa vayo.",
  "anya-e0301n11:24_8": "Puna dīpe nibbāpīyamāne tamokhandhassa udayo hoti. Ālokassa vayo.",
  "anya-e0301n11:24_9": "Eva mevaṁ sarīre nānāutuvasenavā nānāhāravasenavā nānācitta vasenavā nāniriyāpathavasenavā nānāpayogavasenavā udayapakkhānaṁ vayapakkhānañca nānāsantatīnaṁ udayañca udayato vayañca vayato sudiṭṭhaṁ katvā samanupassantassāti attho.",
  "anya-e0301n11:24_10": "Evaṁ samanupassantassa pana āraddhavipassakabhāvaṁ pattassa udayabbaya ñāṇe tikkhe sūre vahante dasavidhā vipassanupakkilesasaṅkhātā pāripanthakadhammā uppajjanti.",
  "anya-e0301n11:24_11": "Te dassetuṁ obhāsotiādigātha māha.",
  "anya-e0301n11:24_12": "Tattha obhāsoti vipassanā cittasamuṭṭhito sarīrobhāso.",
  "anya-e0301n11:24_13": "Pītīti vipassanācittasampayuttā pañcavidhā pīti. Passaddhīti duvidhāpassaddhi. Adhimokkhoti saddhādhimokkho. Paggahoti vīriyaṁ. Sukhanti somanassaṁ. Ñāṇanti vipassanā ñāṇaṁ. Upaṭṭhānanti sati.",
  "anya-e0301n11:24_14": "Upekkhāti tatramajjhattupekkhā ceva āvajjanupekkhā ca.",
  "anya-e0301n11:24_15": "Nikantīti obhāsādīhi saha vipassanāya ālayaṁ kurumānā sukhumā taṇhā.",
  "anya-e0301n11:24_16": "Ayameva pana ekantato vipassanupakkileso hoti.",
  "anya-e0301n11:24_17": "Obhāsādayo pana tassā vatthubhūtattā upakkilesāti vuttā.",
  "anya-e0301n11:24_18": "Tesu hi uppajjamānesu na vata me ito pubbe evarūpo obhāso uppannapubbo. Evarūpā pīti.La.",
  "anya-e0301n11:24_19": "Upekkhā uppannapubbā addhā maggaṁ pattosmi.",
  "anya-e0301n11:24_20": "Phalaṁ pattosmīti evaṁ assādasahitā amagge maggasaññā aphale phalasaññā uppajjati.",
  "anya-e0301n11:24_21": "Tadā koci abyatto yogāvacaro kammaṭṭhānaṁ vissajjetvā adhimānavasena vikkhipanto vicaratīti.",
  "anya-e0301n11:24_22": "Byatto pana tāvadeva sabhiṁ paṭilabhitvā idāni mama etesu obhāsādīsu etaṁ mama eso ha masmi eso me attāti cittassa nikāmanākāro paññāyati.",
  "anya-e0301n11:24_23": "Naca lokuttaradhammonāma īdisassa nikāmanassa vatthu.",
  "anya-e0301n11:24_24": "Addhā mama saṁkilesadhammo uppanno.",
  "anya-e0301n11:24_25": "So vaḍḍhamāno maṁ niyyānamukhato pātetvā vaṭṭamukhe yojessati.",
  "anya-e0301n11:24_26": "Handa tesveva lakkhaṇattayaṁ āropetvā nikantiṁ sodhetvā yathāpavattaṁ vipassanāvīthiṁ paṭipādessāmīti te obhāsādayo eva tāva pariggaṇhāti.",
  "anya-e0301n11:24_27": "Ayaṁ me obhāso anicco khayaṭṭhena dukkho bhayaṭṭhena anattā asārakaṭṭhenātiādinā sammasatīti attho.",
  "anya-e0301n11:24_28": "Evaṁ te obhāsādike vipassanāya upakkilesabhūte paripantha dhamme pariggaṇhitvā tappariggahavasena tesu nikantiṁ pariyādi yitvā ṭhitassa uppannaṁ maggāmaggalakkhaṇavavatthānañāṇaṁ maggāmaggañāṇa dassanavisuddhināma.",
  "anya-e0301n11:24_29": "Amaggesu obhāsādīsu maggasaññāmalato yathā vuttanikantimalatoca visuddhattā.",
  "anya-e0301n11:24_30": "Tañhi ñāṇaṁ tesu nikantiyāpi vikkhambhitāya eva obhāsādipaṭibandhato suṭṭhu parisuddhaṁnāma hotīti.",
  "anya-e0301n11:25_0": "[245] Vibhāvaniyaṁ pana",
  "anya-e0301n11:26_0": "Aniccādivasena obhāsādi paṭibandhapariggahaṁ visuṁ avatvā maggāmaggajānanamatteneva maggāmaggañāṇadassanavisuddhināma vuttā. Sā aṭṭhakathāya na sameti.",
  "anya-e0301n11:27_0": "Tathā paripanthavimuttassāti tathā pariggahetvā tato vipassanupakkilesaparipanthato vimuttassa yāvānulomāti yāvaanulomañāṇā.",
  "anya-e0301n11:27_1": "Tilakkhaṇaṁ āropetvāti sambandho.",
  "anya-e0301n11:27_2": "Vipassanāparipākaṁāgammāti saṅkhārupekkhābhāvaṁ patvā tividha vimokkhamukhabhāvappattiyāceva sattaariyapuggalavibhāgassa paccaya bhāvappattiyāca vipassanāñāṇassa paripākaṁ āgamma paṭicca.",
  "anya-e0301n11:27_3": "Idāni appanā uppajjissatīti vattabbakkhaṇeti sambandho.",
  "anya-e0301n11:27_4": "Appanā tica sotāpattimaggaappanā.",
  "anya-e0301n11:27_5": "Dvetīṇivipassanācittānīti tikkhapaññassa dve vipassanācittāni.",
  "anya-e0301n11:27_6": "Mandapaññassa tīṇi vipassanācittāni.",
  "anya-e0301n11:27_7": "Yaṁkiñcīti tīsu lakkhaṇesu aññataraṁ yaṁkiñci.",
  "anya-e0301n11:27_8": "Yāsikhāpattāsānulomāsaṅkhārupekkhāti matthakapattā anulomañāṇasahitā yā saṅkhārupekkhā atthi.",
  "anya-e0301n11:27_9": "Sā vuṭṭhānagāminivipassanātica vuccatīti yojanā.",
  "anya-e0301n11:27_10": "Saṅkhārupekkhāñāṇaṁ anulomañāṇanti imāni dve ñāṇāni vuṭṭhānagāmini vipassanānāmāti vuccantīti vuttaṁ hoti.",
  "anya-e0301n11:27_11": "Idaṁ pana paripākagatavipassanā dassanavacanaṁ.",
  "anya-e0301n11:27_12": "Etthaca vuṭṭhānanti maggo vuccati.",
  "anya-e0301n11:27_13": "So hi vipassanāñāṇassa ārammaṇabhūta saṅkhāranimittatovā sayaṁ saṁyojanavatthubhāvatovā vuṭṭhāti.",
  "anya-e0301n11:27_14": "Taṁ samaṅgipuggalaṁvā puthujjanabhāvato samudayapahānavasena vaṭṭa pavattatoca vuṭṭhāpeti. Tasmā vuṭṭhānanti vuccati.",
  "anya-e0301n11:27_15": "Avassaṁ vuṭṭhānaṁ gacchanti etāyāti vuṭṭhānagāminīti evaṁ dvinnaṁ ñāṇānaṁ vuṭṭhāna gāminibhāvo veditabbo.",
  "anya-e0301n11:27_16": "Tatoparanti dvinnaṁvā tiṇṇaṁvā vipassanā cittānaṁ pavattiyā paraṁ nibbānaṁ ālambitvāti maggassa āvajjanaṭṭhāniyaṁ hutvā tassa purecarabhāvena nibbānameva ārammaṇaṁ katvā.",
  "anya-e0301n11:27_17": "Tato yevaca taṁ vipassanānāmaṁ nalabhatīti.",
  "anya-e0301n11:27_18": "Puthujjana gottamabhibhavantanti etena gottaṁ bhavati abhibhavatīti gotrabhu.",
  "anya-e0301n11:27_19": "Gottanti cettha paripuṇṇakilesa samāyogena anariyabhāvasaṅkhātā puthujjanajāti vuccatīti imamatthaṁ dasseti.",
  "anya-e0301n11:27_20": "Ariyagottamabhisambhontañcāti etena gottaṁ bhavati pāpuṇātīti gotrabhu.",
  "anya-e0301n11:27_21": "Gottantica taṁtaṁ kilesa visuddhabhāva saṅkhātā ariyajāti vuccatīti imamatthaṁ dasseti.",
  "anya-e0301n11:27_22": "Maggo appanā vīthiṁ otaratīti sambandho.",
  "anya-e0301n11:27_23": "Dukkhasaccaṁparijānantoti tebhūmaka dhammānaṁ ekantadukkhabhāvaṁ paricchijja jānanto.",
  "anya-e0301n11:27_24": "Parijānanañcettha tesaṁ dukkhabhāva paṭicchādakassa sammohassa pahānameva daṭṭhabbaṁ.",
  "anya-e0301n11:27_25": "Samudaya saccaṁpajahantoti attano cittasantāne anusayabhāvena pavattamānaṁ taṇhāsaṅkhātaṁ samudayasaccaṁ ekadesenavā anavasesenavā apacchāvattikaṁ katvā pajahanto.",
  "anya-e0301n11:27_26": "Nirodhasaccaṁsacchikarontoti cakkhumā viya nabhamajjhe virocamānaṁ candamaṇḍalaṁ attano santāne ekadesassavā sakalassavā kilesa vaṭṭassavā āyatiṁ bhāvino vipākavaṭṭassaṁvā attano santāne puna anuppādadhammabhāpattivasena nirodhasaṅkhātaṁ nibbānaṁ paccakkhaṁ karonto.",
  "anya-e0301n11:27_27": "Maggasaccaṁbhāvanāvasenāti ito pubbe anamatagge saṁsāre anuppannapubbassa aṭṭhaṅgikassa maggasaccassa uppādanasaṅkhātāya bhāvanāya vasena.",
  "anya-e0301n11:27_28": "Maggacetanāya pana ānantarikaphalattā taṅkhaṇe apanītaggike padese puna udakaṁ āsiñcitvā nibbāpento viya maggānukūlapavattivasena dukkhaparijānanādīni cattāri kiccāni anukubbantāni tatoparaṁ dvevā tīṇivā phalacittāni pavattanti.",
  "anya-e0301n11:27_29": "Tatoparaṁ bhavaṅgapāto hotīti dassetuṁ tatoparantiādimāha.",
  "anya-e0301n11:27_30": "Yathā pana pasādacakkhunāvā dibbacakkhunāvā kiñcirūpaṁ passantassa tāni cakkhūni taṁ rūpaṁ paccakkhaṁ katvā pacchā tassa puggalassapi paccakkhato pātubhūtaṁ katvā nirujjhanti.",
  "anya-e0301n11:27_31": "Na tāva tesaṁ uppattikkhaṇe taṁ rūpaṁ tassa ahaṁ idaṁnāma passāmīti pākaṭaṁ hoti.",
  "anya-e0301n11:27_32": "Pacchā pana paccavekkhana vāresu pavattamānesueva taṁrūpaṁ tadanubandhāca nānākārā tassa pātubhūtā honti.",
  "anya-e0301n11:27_33": "Evamevaṁ idhapi paccavekkhanavāresu pavattamānesueva nibbānañca tadanubandhāni maggaphalādīnica pātubhavantīti vuttaṁ punabhavaṅgaṁ.La. Pavattantīti.",
  "anya-e0301n11:27_34": "Idāni paccavekkhanañāṇassa bhūmiṁ dassetuṁ maggaṁphalañcanibbānantiādigātha māha.",
  "anya-e0301n11:27_35": "Tattha paṇḍitoti ariyāya paññāya samannāgato phalaṭṭho. Hīneti pahīne.",
  "anya-e0301n11:27_36": "Seseti apahīne uparimaggavajjhe.",
  "anya-e0301n11:27_37": "Imāni pana dve pahīnāvasiṭṭhakilesapaccavekkhanāni kesañci jīvitasamasīsipuggalānaṁ kilesa vibhāgesu akovidānañca nalabbhantīti vuttaṁ paccavekkhativānavāti.",
  "anya-e0301n11:27_38": "Etthaca visuddhimagge tāva sabbapathamaṁ maggapaccavekkhanaṁ vuttaṁ. Tato phalapaccavekkhanaṁ.",
  "anya-e0301n11:27_39": "Tato pahīnakilesapaccavekkhanaṁ.",
  "anya-e0301n11:27_40": "Tato avasiṭṭhakilesapaccavekkhanaṁ.",
  "anya-e0301n11:27_41": "Avasāne nibbānapaccavekkhanaṁ vuttaṁ.",
  "anya-e0301n11:27_42": "Paṭisambhidāmaggaṭṭhakathāyaṁ pana sabbapathamaṁ kilesapaccavekkhanaṁ adhippetaṁ.",
  "anya-e0301n11:27_43": "Vuttañhi tattha paccavekkhanesu pathamaṁ kilesapaccavekkhanaṁ hoti.",
  "anya-e0301n11:27_44": "Tato maggaphalanibbānapaccavekkhanānīti.",
  "anya-e0301n11:27_45": "Taṁ pana pāḷiyaṁ paccavekkhana ñāṇassa niddesato pubbe pathamaṁ chinnamanupassane paññāvimutti ñāṇanti evaṁ visuṁ vimuttiñāṇassa āgatattā vuttaṁ.",
  "anya-e0301n11:27_46": "Tattha chinnanti tena tena maggena samucchinnaṁ kilesajātanti attho.",
  "anya-e0301n11:27_47": "Pāḷi anu sārena vuccamāne pana pathamaṁ pahīnaṁ kilesānaṁ paccavekkhanaṁ.",
  "anya-e0301n11:27_48": "Tato paccekaṁ maggaṅgabojjhaṅgādīnaṁ paccavekkhanaṁ.",
  "anya-e0301n11:27_49": "Tato tesaṁ ārammaṇabhūtassa nibbānassa paccavekkhanaṁ.",
  "anya-e0301n11:27_50": "Tato phaladhammānaṁ paccavekkhanaṁ.",
  "anya-e0301n11:27_51": "Tato tesaṁ ārammaṇabhūtassa nibbānassa paccavekkhananti vattabbaṁ hoti.",
  "anya-e0301n11:27_52": "Pāḷiyañhi paccavekkhanañāṇaniddese nibbānaṁ maggavārepi phalavārepi dvikkhattuṁ āgatanti.",
  "anya-e0301n11:27_53": "Iti nibbānapaccavekkhanaṁ nāma itaresaṁ paccavekkhanānaṁ ādimhivā majjhe antarantarāvā avasānevā yatthakatthaci pavattatīti siddhaṁ hoti.",
  "anya-e0301n11:27_54": "Tathā kilesapaccavekkhanaṁpi maggaphalapaccavekkhanānaṁ ādimhivā pacchāvāti.",
  "anya-e0301n11:27_55": "Evañhi sati maggaṁ phalañca nibbānanti ayaṁ gāthāpi aviruddhā hotīti.",
  "anya-e0301n11:27_56": "Evañca katvā adhimānaniddesaṭṭhakathāsu so hi maggaphalanibbāna pahīna kilesā vasiṭṭhakilesa paccavekkhanena sañjātasomanasso ariyaguṇapaṭivedhe nikkaṅkhoti vuttaṁ.",
  "anya-e0301n11:27_57": "Etthaca sotāpannassa pañca paccavekkhanāni honti. Tathā sakadāgāmissa pañca. Anāgāmissa pañca.",
  "anya-e0301n11:27_58": "Arahato pana avasiṭṭhakilesonāma natthīti cattārīti ekūnavīsati paccavekkhanāni hontīti.",
  "anya-e0301n11:27_59": "Idañca paripuṇṇa vasena labbhamānaṁ sandhāya vuttaṁ. Aparipuṇṇaṁpi pana hotiyeva.",
  "anya-e0301n11:27_60": "Tathā hi cūḷadukkhakkhandhasuttaaṭṭhakathāyaṁ sā pana na sabbesaṁ paripuṇṇā hoti.",
  "anya-e0301n11:27_61": "Eko hi pahīnakilesameva paccavekkhati. Eko avasiṭṭhakilesameva. Eko maggameva. Eko phalameva. Ekonibbānameva.",
  "anya-e0301n11:27_62": "Imāsu pana pañcasupaccavekkhanāsu ekaṁvādvevā no laddhuṁ navaṭṭatīti vuttaṁ.",
  "anya-e0301n11:27_63": "Evaṁ chabbisuddhikamena bhāvetabbo catubbidho maggo ñāṇadassanavisuddhināma vuccatīti sambandho.",
  "anya-e0301n11:27_64": "Maggasaddena cettha catubbidhaṁ maggañāṇaṁ tadanukūlapavattivasena phalañāṇañca gahitanti daṭṭhabbaṁ. Etthāti vipassanākammaṭṭhāne.",
  "anya-e0301n11:27_65": "Tatthāti tesu anupassanā maggaphalesu. Abhinivisanaṁ abhiniveso.",
  "anya-e0301n11:27_66": "Heṭṭhā silāpathaviyaṁ nikhātasinerupādassa viya ajjhattakhandhesu daḷhaṁ gahetvā pavattīti attho.",
  "anya-e0301n11:27_67": "Attā iti abhiniveso attābhiniveso. Taṁ attābhinivesaṁ.",
  "anya-e0301n11:27_68": "Muñcantīti ajjhattadhammānaṁ kevalaṁ paccayāyatta vuttitāya khaṇabhaṅgassaca adiṭṭhattā so abhiniveso pavattati.",
  "anya-e0301n11:27_69": "Tasmā taṁ dvayaṁ sudiṭṭhaṁ katvā rūpaṁ anattā vedanā anattātiādinā punappunaṁ samanupassanāvasena taṁ abhinivesaṁ vimocayamānāti attho. Vimokkhamukhaṁ hoti,",
  "anya-e0301n11:27_70": "suññatavimokkha saṅkhātassa maggassa phalassaca pavesanadvārabhūtattā,",
  "anya-e0301n11:27_71": "vipallāsa nimittanti viparītavasena āsanaṁ upagamanaṁ pavattanaṁvā vipallāso.",
  "anya-e0301n11:27_72": "Anicce niccanti upagamanaṁ pavattanaṁvāti attho.",
  "anya-e0301n11:27_73": "So eva kile suppattiyā āsannakāraṇattā nimittanti vipallāsanimittaṁ.",
  "anya-e0301n11:27_74": "Muñcantīti ajjhattadhammānaṁ khaṇabhaṅgassa adiṭṭhattā taṁnimittaṁ hotīti tesaṁ khaṇabhaṅgaṁ sudiṭṭhaṁ katvā rūpaṁ aniccaṁ vedanā aniccātiādinā punappunaṁ samanupassanāvasena taṁnimittaṁ vimocayamānāti attho.",
  "anya-e0301n11:27_75": "Taṇhāpaṇidhinti taṇhāeva abhisaṅgavasena ārammaṇe cittassa paṇidahanato daḷhaṁ thapanato paṇidhīti taṇhāpaṇidhi. Taṁtaṇhā paṇidhiṁ.",
  "anya-e0301n11:27_76": "Muñcantīti ajjhattadhammānaṁ mahāādīnavarāsibhāvassa adiṭṭhattā sopaṇidhi hotīti tesaṁ mahāādīnavarāsibhāvaṁ sudiṭṭhaṁ katvā rūpaṁdukkhaṁ vedanādukkhātiādinā punappunaṁ samanupassanāvasena taṁpaṇidhiṁ vimocayamānāti attho.",
  "anya-e0301n11:27_77": "Tasmāti yasmā etā vimokkhamukhabhūtā tisso anupassanā evaṁ visesa nāmikā honti. Tasmā.",
  "anya-e0301n11:27_78": "Yasmā saṅkhāresu suññatadassanavasena atthasiddhināma kevalaṁ attākinivesabhūtassa diṭṭhigāhassa paṭipakkhabhūtassa ñāṇasseva ānubhāvo hoti,",
  "anya-e0301n11:27_79": "tasmā tathā samanupassitvā vimuñcantassa vipassanāpi maggopi sahajātañāṇa kiccena nāmaṁ labhatīti vuttaṁ yadivuṭṭhāna.La.",
  "anya-e0301n11:27_80": "Suññatovimokkho nāmahotimaggoti.",
  "anya-e0301n11:27_81": "Aniccadassanavasena atthasiddhināma nimittāti nivesabhūtassa mānagāhassa paṭipakkhabhūtāya saddhāyapi ānubhāvo.",
  "anya-e0301n11:27_82": "Tasmā tathā samanupassitvā vimuccantassa vipassanāpi maggopi sahajātasaddhā kiccena nāmaṁ labhatīti vuttaṁ yadianiccato.La. Animitto vimokkhonāmāti.",
  "anya-e0301n11:27_83": "Dukkhadassanavasena atthasiddhināma paṇidhisaṅkhāta taṇhāgāhapaṭipakkhabhūtassa samādhissapi ānubhāvo.",
  "anya-e0301n11:27_84": "Tasmā tathā samanupassitvā vimuccantassa vipassanāpi maggopi sahajātasamādhikiccena nāmaṁ labhatīti vuttaṁ. Yadi dukkhato. La. Appaṇihito vimokkhonāmāti.",
  "anya-e0301n11:27_85": "Vuttañhetaṁ paṭisambhidāmagge aniccato manasikaroto saddhindriyaṁ adhimattaṁ hoti.",
  "anya-e0301n11:27_86": "Dukkhato manasikaroto samādhindriyaṁ adhimattaṁ hoti.",
  "anya-e0301n11:27_87": "Anattato manasikaroto paññindriyaṁ adhimattaṁ hotīti.",
  "anya-e0301n11:27_88": "Magge pana tiṇṇaṁ dhammānaṁ kiccavisesonāma vipassanāgamanavaseneva siddhoti vuttaṁ maggo. La. Nāmāni labhatīti.",
  "anya-e0301n11:27_89": "Tattha suññatavimokkhena vimutto ariyasāvako sotāpattimaggakkhaṇe dhammānusārīnāma hoti.",
  "anya-e0301n11:27_90": "Majjhe chasu maggaphalakkhaṇesu diṭṭhippatto nāma.",
  "anya-e0301n11:27_91": "Arahattaphalakkhaṇe paññāvimuttonāma.",
  "anya-e0301n11:27_92": "Animittavimokkhena vimutto sotāpattimaggakkhaṇe saddhānusārīnāma.",
  "anya-e0301n11:27_93": "Upari sattasu ṭhānesu saddhāvimuttonāma.",
  "anya-e0301n11:27_94": "Apaṇihitavimokkhena vimutto pana aṭṭhasupi ṭhānesu kāyasakkhināma.",
  "anya-e0301n11:27_95": "Soyeva arūpajjhānaṁ pādakaṁ katvā vimutto arahattaphale ṭhito ubhatobhāgavimutto nāmāti ettāvatā yaṁ heṭṭhā vuttaṁ vipassanāparipākamāgammāti saṅkhārupekkhābhāvaṁ patvā tividhavimokkhamukhabhāvappattiyāceva sattaariyapuggalavibhāgassa paccayabhāvappattiyāca vipassanāñāṇassa paripākaṁ āgamma paṭiccāti.",
  "anya-e0301n11:27_96": "Taṁ sarūpato niddiṭṭhaṁ hotīti.",
  "anya-e0301n11:27_97": "Maggavīthiyaṁ phalañca maggāgamana vasena tathā tīṇi nāmāni labhatīti yojanā.",
  "anya-e0301n11:27_98": "Yathāvuttanayena vipassantānanti yadi anattato vipassatītiādinā vuttappakāranayena vipassantānaṁ catunnaṁ phalaṭṭhānaṁ puggalānaṁ.",
  "anya-e0301n11:27_99": "Yathāsakaṁphalanti sotāpannassa sotāpattiphalaṁ.",
  "anya-e0301n11:27_100": "Sakadāgāmissa sakadāgāmiphalantiādinā nayena attano attano santakabhūtaṁ yaṁ yaṁ phalaṁ vipassanāgamana vaseneva suññatādivimokkhotica vuccati.",
  "anya-e0301n11:27_101": "Namaggāgamanavasenāti adhippāyo.",
  "anya-e0301n11:27_102": "Etthaca vipassanāgamana vasena maggassa animitta nāmalābhonāma suttantikapariyāyena vutto.",
  "anya-e0301n11:27_103": "Abhidhamme pana animitto nāmamaggo naāgato.",
  "anya-e0301n11:27_104": "Nahi so nippariyāyato animittonāma hoti.",
  "anya-e0301n11:27_105": "Hīnapaṇītādivasena vibhāgārahassa saṅkhāranimittassa sabbhāvato.",
  "anya-e0301n11:27_106": "Teneva hissa dukkhapaṭipadā dandhā bhiññādivasenavā pāramidhammānaṁ parittamahantādivasenavā hīna paṇīta paṇītatara paṇītatama vibhāgo sandissatīti.",
  "anya-e0301n11:27_107": "Aṭṭhakathāyaṁ pana aniccānupassanā saṅkhāresu niccanimittaṁ vidhamanavasena pavattattā animittānupassanānāma samānāpi sayaṁ saṅkhāranimitte pariyāpannattā ekantena attanonāmaṁ maggassa dātuṁ nasakkoti.",
  "anya-e0301n11:27_108": "Tasmā maggo abhidhamma pariyāyena animittanāmaṁ nalabhatīti vuttaṁ.",
  "anya-e0301n11:27_109": "Suttantikapariyāyena pana yathā pathavikasiṇārammaṇaṁ jhānaṁ pathavikasiṇanti vuccati.",
  "anya-e0301n11:27_110": "Evaṁ suññatādināmaṁ nibbānaṁ ārammaṇaṁ katvā pavattāni maggaphalānipi ārammaṇavasenapi suññatādināmaṁ labhanti.",
  "anya-e0301n11:27_111": "Ārammaṇakaraṇavasena pana sampayogavasenavā palibodhakarāca nimittakarāca paṇidhikarāca rāgādayo kilesadhammā tesu natthi.",
  "anya-e0301n11:27_112": "Tasmā tāni aññaṁ āgamanaṁvā ārammaṇaṁvā anapekkhitvā attano sabhāvenapi suññatādināmaṁ labhantīti dassetuṁ ārammaṇavasenātiādi vuttaṁ.",
  "anya-e0301n11:27_113": "Tattha sarasavasenāti attano sabhāvena.",
  "anya-e0301n11:27_114": "Nāmattayanti suññatādi nāmattikaṁ.",
  "anya-e0301n11:27_115": "Sabbatthāti sabbāsu maggavīthi phalasamāpattivīthīsu.",
  "anya-e0301n11:27_116": "Sabbesaṁpīti sabbesaṁpi maggaphalānaṁ. Samamevāti samānameva. Sadisameva.",
  "anya-e0301n11:27_117": "Etthapanāti etesu pana yathāvuttesu maggaphalesu.",
  "anya-e0301n11:27_118": "Yasmā sabbādiṭṭhiyoca soḷasavidhā vicikicchāca attadiṭṭhimūlikā eva honti.",
  "anya-e0301n11:27_119": "Attadiṭṭhiyā niruddhāya nirujjhanti sabbānica apāyagāmi kammānināma attadiṭṭhiyā satiyāeva vipaccanti. Asatiyā na vipaccanti.",
  "anya-e0301n11:27_120": "Diṭṭhasaccānañca sā diṭṭhi sabbaso pahīnā hoti. Tasmā sotāpattimaggaṁ.La. Pahīnāpāya gamanoti vuttaṁ.",
  "anya-e0301n11:27_121": "Apāyaṁ gacchanti etehīti apāyagamanāni.",
  "anya-e0301n11:27_122": "Diṭṭhivicikicchāvippayuttā akusaladhammāceva pubbekataduccaritakammānica.",
  "anya-e0301n11:27_123": "Pahīnāni apāyagamanāni etassāti pahīnāpāyagamano.",
  "anya-e0301n11:27_124": "Paṭividdhacatusaccānaṁ pahīnaattadiṭṭhīnaṁ bodhipakkhiyadhammā ekantena uparūpari vaḍḍhanapakkhe ṭhitā honti.",
  "anya-e0301n11:27_125": "Kilesadhammā pana hāyanapakkhe.",
  "anya-e0301n11:27_126": "Tasmā te anukkamena parihāyitvā gacchantā uparima koṭiyā sattahi bhavehi sabbaso parikkhayaṁ gacchantīti vuttaṁ sattakkhattuparamosotāpannonāma hotīti,",
  "anya-e0301n11:27_127": "tattha sattakkhattusaddena sattapaṭisandhigahaṇavārā vuccanti. Paramoti ukkaṁsaparicchedo.",
  "anya-e0301n11:27_128": "Iti sattakkhattuṁ paramo etassāti. Sattakkhattuparamo.",
  "anya-e0301n11:27_129": "So pana devesu sattakkhattu paramo,",
  "anya-e0301n11:27_130": "manussesu sattakkhattu paramo,",
  "anya-e0301n11:27_131": "ubhayattha sattakkhattu paramoti tividho hoti. Yathāha –",
  "anya-e0301n11:28_0": "Katamoca puggalo sattakkhattuparamo idhekacco puggalo tiṇṇaṁ saṁyojanānaṁ parikkhayā sotāpanno hoti, avinipātadhammo niyato, sambodhiparāyano,",
  "anya-e0301n11:28_1": "so sattakkhattuṁ deveca manusseca sandhāvitvā saṁsaritvā dukkhassantaṁ karoti.",
  "anya-e0301n11:28_2": "Ayaṁ vuccati puggalo sattakkhattu paramoti.",
  "anya-e0301n11:29_0": "Ettha hi ca saddo aniyamattho.",
  "anya-e0301n11:29_1": "Etena yoca deveeva sattakkhattuṁ saṁsarati.",
  "anya-e0301n11:29_2": "Yoca manusseeva sattakkhattuṁ saṁsarati.",
  "anya-e0301n11:29_3": "Yoca deveca manusseca missakabhava vasena sattakkhattuṁ saṁsarati.",
  "anya-e0301n11:29_4": "Tividho peso sattakkhattu paramonāmāti dasseti.",
  "anya-e0301n11:29_5": "Aṭṭhakathāyaṁ pana missakabhava vasenassa attho vutto.",
  "anya-e0301n11:29_6": "Etthaca yasmā mahaggatajjhānassaca uparimagga vipassanā yaca ānubhāvaṁ anapekkhitvā kevalaṁ imassa maggassa ānubhāvagatiyā eva sattakkhattuparamonāma vutto.",
  "anya-e0301n11:29_7": "Soca pāḷiyaṁ katamesaṁ pañcannaṁ idha niṭṭhā.",
  "anya-e0301n11:29_8": "Sattakkhattuparamassa kolaṁ kolassa ekabījissa sakadāgāmissa yoca diṭṭhevadhamme arahāti vuttattā kāmabhaveeva jhānarahito sukkhavipassakovā parihīnajjhānovā daṭṭhabbo.",
  "anya-e0301n11:29_9": "Tenevaca paṭisambhidāmaggaṭṭha kathāyaṁ tayopi ime sotāpannā kāmabhavavasena vuttā.",
  "anya-e0301n11:29_10": "Rūpārūpabhave pana bahukāpi paṭisandhiyo gaṇhantīti vuttaṁ.",
  "anya-e0301n11:29_11": "Aṅguttaraṭṭhakathāyañca aṭṭhamaṁ bhavanti kāmabhave aṭṭhamaṁ paṭisandhinti vuttaṁ.",
  "anya-e0301n11:29_12": "Tasmā ye kāmabhaveyeva sattavārato oraṁvā diṭṭhadhamme yevavā uparimaggaṁ gaṇhanti.",
  "anya-e0301n11:29_13": "Tesaṁ tathārūpo pavattiviseso upari maggavipassanābalena siddhoti veditabbo.",
  "anya-e0301n11:29_14": "Tathā hi aṭṭhakathāsu upari tiṇṇaṁ maggānaṁ vipassanā niyāmetīti vuttaṁ.",
  "anya-e0301n11:29_15": "Ye pana diṭṭhadhammevā sakkaanāthapiṇḍikavisākhādayo viya sattasu bhavesu yatthakatthaci bhavevā jhānaṁ uppādetvā brahmalokaṁ gacchanti.",
  "anya-e0301n11:29_16": "Yeca brahmalokeyeva sotāpattimaggaṁ labhitvā tattheva parinibbāyanti.",
  "anya-e0301n11:29_17": "Tesaṁ tathārūpo pavatti viseso mahaggatajjhānabalena siddhoti.",
  "anya-e0301n11:29_18": "Yasmāca pāḷiyaṁ sattakkhattuṁ devecāti etena kāmabhave satta opapātika paṭisandhiyo dasseti.",
  "anya-e0301n11:29_19": "Sattakkhattuṁ manussecāti etena satta gabbhaseyyakapaṭisandhiyo dassetīti ubhayena cuddasa paṭisandhiyo dassitā honti.",
  "anya-e0301n11:29_20": "Tasmā tena pariyāyena labbhamāne cuddasabhave sandhāya sakkapañhasutte –",
  "anya-e0301n11:30_0": "Ito satta tato satta, saṁsarāni catuddasāti vuttaṁ.",
  "anya-e0301n11:30_1": "Tathā aṅguttareca tikanipāte sace udāyi ānando avitarāgo kālaṁ kareyya,",
  "anya-e0301n11:30_2": "tena cittapasādena sattakkhattuṁ devesu devarajjaṁ kareyya.",
  "anya-e0301n11:30_3": "Sattakkhattuṁ imasmiṁyeva jambudīpe mahārajjaṁ kareyya.",
  "anya-e0301n11:30_4": "Apica udāyi ānando diṭṭhevadhamme parinibbā yissatīti vuttaṁ.",
  "anya-e0301n11:30_5": "Keci pana imehi suttapadehi sattakkhattu paramassa sotāpannassa kāmabhave cuddasa paṭisandhiyo icchanti.",
  "anya-e0301n11:30_6": "Mahāvaggasaṁyuttaṭīkāyañca keci pana kāmabhave sattakkhattuṁeva uppajjati, na tato uddhanti vadanti. Taṁ vīmaṁsitabbanti vuttaṁ.",
  "anya-e0301n11:30_7": "Vibhaṅge pana tattha tattha aṭṭhānasuttesuca aṭṭhānametaṁ anavakāso yaṁ diṭṭhisampanno puggalo aṭṭhamaṁ bhavaṁ nibbatteyya, netaṁ ṭhānaṁ vijjatītica,",
  "anya-e0301n11:30_8": "aṅguttare chakkanipāte abhabbo diṭṭhasampanno puggalo aṭṭhamaṁ bhavaṁ nibbattetunti ca,",
  "anya-e0301n11:30_9": "mahāniddese ajitapañhe sohāpattimaggañāṇena abhisaṅkhāraviññāṇassa,",
  "anya-e0301n11:30_10": "nirodhena sattabhave thapetvā anama taggesaṁsāre ye uppajjeyyuṁ nāmañca rūpañca, etthete nirujjhanti. Vūpasamanti. Atthaṁ gacchanti. Paṭipassambhantītica,",
  "anya-e0301n11:30_11": "evaṁ daḷhaṁ katvā vuttattā yathāvuttanayeneva tesaṁ suttapadānaṁ attho veditabboti.",
  "anya-e0301n11:30_12": "Rāgadosamohānanti kāmarāgassa dosassa tadekaṭṭhamohassaca.",
  "anya-e0301n11:30_13": "Tanukarattāti yathā sotāpannasantāne uppajjantā dhammikesu kāmavatthūsu balavantā hutvā uppajjanti.",
  "anya-e0301n11:30_14": "Yato tesaṁ methunavatthusamāyogopi pavattati,",
  "anya-e0301n11:30_15": "tathā uppajjituṁ asamatthe katvā saṁlikhanavasena tanukaraṇato.",
  "anya-e0301n11:30_16": "Adhiccuppattivasenaca pariyuṭṭhānamandatāvasenaca tanukabhāvaṁ sādhanatoti attho.",
  "anya-e0301n11:30_17": "Tattha adhiccuppattivasenāti kadāci cirena uppattivasena.",
  "anya-e0301n11:30_18": "Pariyuṭṭhānamandatāyāti cirena uppajjantānaṁpi mandataraṁ pariyuṭṭhānavasena.",
  "anya-e0301n11:30_19": "Mahāsivattherena pana tesaṁpi methunavatthu samāyogo icchito.",
  "anya-e0301n11:30_20": "So mahāṭṭhakathāyaṁ paṭikkhitto.",
  "anya-e0301n11:30_21": "Yañca chakkanipāte migāsālavatthumhi abrahmacārinopi isidattassa brāhmaṇassa sakadāgāmittaṁ bhagavatā byākataṁ,",
  "anya-e0301n11:30_22": "taṁpi tassa āsannamaraṇakāle adhigamavasena byākatanti veditabbaṁ.",
  "anya-e0301n11:30_23": "Sakiṁdeva imaṁ lokaṁ āgantvā āgamanato sakadāgāmīnāma hotīti yojanā. Yamettha vattabbaṁ,",
  "anya-e0301n11:30_24": "taṁ heṭṭhā pathamaparicchede vuttameva.",
  "anya-e0301n11:30_25": "Arahattaṁbhāvetvāti arahattamaggaṁ bhāvetvākhīṇā cattāro āsavā yassāti khīṇāsavo.",
  "anya-e0301n11:30_26": "Dakkhiṇā vuccati kammañca kammaphalañca saddahitvā āyatiṁ phalapaṭilābhatthāya dinnadānaṁ.",
  "anya-e0301n11:30_27": "Dakkhanti vaḍḍhanti sattā etāyāti katvā.",
  "anya-e0301n11:30_28": "Tāya pana dakkhiṇāya vipattikarānaṁ kilesānaṁ sabbaso abhāvato sampattikarānañca sīlakkhandhādiguṇānaṁ sabbaso paripuṇṇattā dakkhiṇeyyesu aggo jeṭṭhako hutvā taṁdakkhiṇaṁ paṭiggahituṁ arahatīti aggadakkhiṇeyyo.",
  "anya-e0301n11:30_29": "Puggalabhedoti catunnaṁ phalaṭṭhapuggalānaṁ saṅkhepabhedo.",
  "anya-e0301n11:30_30": "Vitthārabhedo pana evaṁ veditabbo,",
  "anya-e0301n11:30_31": "aṭṭhakathāsu tāva catuvīsati sotāpannā, dvādasa sakadāgāmino, aṭṭhacattālīsa anāgāmino,",
  "anya-e0301n11:30_32": "dvādasa arahantoti phalaṭṭhānaṁ channavutibhedo vutto.",
  "anya-e0301n11:30_33": "Tattha saddhādhimutto paññādhimuttoti dve sotāpannā honti.",
  "anya-e0301n11:30_34": "Te ekabījī kolaṁkolo sattakkhattuparamocāti tīhi guṇitā cha.",
  "anya-e0301n11:30_35": "Puna catūhi paṭipadāhi guṇitā catuvīsati honti.",
  "anya-e0301n11:30_36": "Tividha vimokkhacatupaṭipadānaṁ pana bhedena dvādasa sakadāgāmino dvādasa arahantoca honti.",
  "anya-e0301n11:30_37": "Anāgāmino pana avihesu tāva tayo antarāparinibbāyino, eko upahacca parinibbāyī,",
  "anya-e0301n11:30_38": "eko uddhaṁ soto akaniṭṭhagāmīti pañca.",
  "anya-e0301n11:30_39": "Teyeva sasaṅkhāraparinibbāyī asaṅkhāraparinibbāyīcāti dvīhi guṇitā dasa.",
  "anya-e0301n11:30_40": "Tathā atappasu dassasudassīsu ticattālīsa honti.",
  "anya-e0301n11:30_41": "Akaniṭṭhe pana uddhaṁsoto akaniṭṭhagāmīnāma natthīti cattāro sasaṅkhāraparinibbāyino cattāro asaṅkhāraparinibbāyinoti aṭṭhāti. Sabbe aṭṭhacattālīsa hontīti.",
  "anya-e0301n11:30_42": "Suttanipātaṭṭhakathāyaṁ pana dvādasa sotāpannā, dvādasa sakadāgāmino, catuvīsati anāgāmino, dve arahanto,",
  "anya-e0301n11:30_43": "cattāro maggaṭṭhāti catupaññāsa honti.",
  "anya-e0301n11:30_44": "Teyeva saddhādhura paññādhura vasena dvīhi guṇitā aṭṭhasataṁ puggalā hontīti āgato. Etthāti etasmiṁ puggalabhede.",
  "anya-e0301n11:30_45": "Sabbesaṁpīti catunnaṁ phalaṭṭhānaṁpi sādhāraṇāva.",
  "anya-e0301n11:30_46": "Na nirodhasamāpatti viya ekaccānaṁeva sādhāraṇāti adhippāyo.",
  "anya-e0301n11:30_47": "Ativiya mamāyitassa abhinindi tassa ajjhositassa attano cittasantānassa apavattikaraṇaṁ nāma bahalarāgavimuttānaṁeva sijjhatīti vuttaṁ,",
  "anya-e0301n11:30_48": "anāgāmīnañceva arahantānañcalabbhatīti.",
  "anya-e0301n11:30_49": "Tesaṁpi aṭṭhasamāpattilābhīnaṁ kāmarūpabhavagatānaññeva idha gahaṇaṁ daṭṭhabbaṁ. Kasmā,",
  "anya-e0301n11:30_50": "ādito paṭṭhāya anupubbanirodhabaleneva gantabbattā. Tenāha tatthātiādi. Tatrāyaṁ vidhi,",
  "anya-e0301n11:30_51": "pathamajjhānaṁ samāpajjitvā vuṭṭhāya tattha gate saṅkhāre aniccato dukkhato anattato vipassati.",
  "anya-e0301n11:30_52": "Tato dutīyajjhānaṁ samāpajjitvā vuṭṭhāya tatthagate saṅkhāre tatheva vipassati. Tato tatīyaṁ jhānaṁ. Tato catutthaṁ jhānaṁ. Tato pañcamaṁ jhānaṁ. Tato ākāsānañcāyatanaṁ.",
  "anya-e0301n11:30_53": "Tato viññāṇañcā yatanaṁ samāpajjitvā vuṭṭhāya tatthagate saṅkhāre tatheva vipassati.",
  "anya-e0301n11:30_54": "Tato ākiñcaññāyatanaṁ samāpajjitvā vuṭṭhāya nānābaddhaavikopanaṁ saṅghapatimānanaṁ satthupakkosanaṁ addhāna paricchedoti imaṁ catubbidhaṁ pubbakiccaṁ karoti.",
  "anya-e0301n11:30_55": "Tato nevasaññā nāsaññāyatanaṁ samāpajjati.",
  "anya-e0301n11:30_56": "Ekaṁvā dvevā cittavāre atikkamitvā acittako hoti nirodhaṁ phusatīti.",
  "anya-e0301n11:30_57": "Tatthatatthevāti tato tato jhānato tasmiṁ tasmiṁ vuṭṭhitakāleeva.",
  "anya-e0301n11:30_58": "Vipassantoti nirodhassa samatha vipassanā yuganandhabaleneva pattabbattā vipassanābalenapi cittasantānassa saṇhasukhumabhāvā pādanatthaṁ idaṁ pathamajjhānaṁ aniccantiādinā nayena vipassanto.",
  "anya-e0301n11:30_59": "Yāvaākiñcaññāyatanaṁgantvāti yāva ākiñcaññāyatanajjhānaṁ,",
  "anya-e0301n11:30_60": "tāva samāpajjanavuṭṭhānavipassanāvasena gantvā.",
  "anya-e0301n11:30_61": "Āvajjanādhiṭṭhāna paccavekkhanānipettha icchitabbāniyeva.",
  "anya-e0301n11:30_62": "Teneva hi paṭisambhidāmagge pañcavidhā vasiyo nirodhaparikammesu vuttāti.",
  "anya-e0301n11:30_63": "Tatoparanti ākiñcaññāyatanajjhānagate saṅkhārevipassanānantaraṁ,",
  "anya-e0301n11:30_64": "adhiṭṭhātabbanti adhiṭṭheyyaṁ.",
  "anya-e0301n11:30_65": "Attano sarīrābandhe parikkhāre thapetvā nānābandhāni civarādīni parikkhārāni aggiādinā parissayena māvinassantūtivā,",
  "anya-e0301n11:30_66": "ekasīmāyaṁ saṅghakamme karīyamāne saṅgho maṁ pabhimānessati, tadā vuṭṭhahāmītivā,",
  "anya-e0301n11:30_67": "satthā maṁ kenacikāraṇena pakkosā pessati,",
  "anya-e0301n11:30_68": "tadā vuṭṭhahāmītivā adhiṭṭhānakiccaṁ.",
  "anya-e0301n11:30_69": "Ādisaddena nirodhabbhantareeva maraṇaṁ nukho me bhavissatīti evaṁ pavatto addhāna paricchedo gahito. Dvinnaṁ.La.",
  "anya-e0301n11:30_70": "Vocchijjaticittasantati tadatthāya ādito paṭṭhāya tathārūpassa payogavisesassa suṭṭhu katattā. Tatoti tasmiṁ kāle.",
  "anya-e0301n11:30_71": "Anāgāmino anāgāmi phalacittaṁ nirāvajjanaṁpi nipparikammaṁpīti adhippāyo.",
  "anya-e0301n11:30_72": "Tathāhi ādito paṭṭhāya punappunaṁ pavattitaṁ vipassanāparikammameva tassa parikammaṭṭhāne tiṭṭhati.",
  "anya-e0301n11:30_73": "Na visuṁ āsannaparikammaṁ nāma atthīti.",
  "anya-e0301n11:30_74": "Paccavekkhananti phalapaccavekkhanaṁ.",
  "anya-e0301n11:30_75": "Evaṁ duvidhaṁ kammaṭṭhānanayaṁ niddisitvā idāni yadatthaṁ so niddisīyati,",
  "anya-e0301n11:30_76": "tadatthe sotujane niyojento bhāve tabbanti gāthamāha.",
  "anya-e0301n11:30_77": "Tattha paṭipajjitabbāti paṭipatti.",
  "anya-e0301n11:30_78": "Paṭipajjantivā etāya uparupari visesanti paṭipatti. Sīlādidhammo.",
  "anya-e0301n11:30_79": "Rasīyati nirāmisasukhānubhavanavasena anubhavīyatīti raso.",
  "anya-e0301n11:30_80": "Jhānamagga phalabhūto adhigamadhammo. Arahatta phalamevavā.",
  "anya-e0301n11:30_81": "Tadubhayaṁ paṭicca uppannapītisomanassamevavā.",
  "anya-e0301n11:30_82": "Paṭipattiyā raso paṭipatti raso.",
  "anya-e0301n11:30_83": "Soeva assāditabbaṭṭhena assādo cāti paṭipatti rasassādo.",
  "anya-e0301n11:30_84": "Sāsane paṭipattirasassādaṁ patthayantena bhikkhunā iccevaṁ mayā niddiṭṭhaṁ uttamaṁ bhāvanādvayaṁ bhāvetabbanti sambandho.",
  "anya-e0301n11:31_0": "Iti paramatthadīpaniyānāma abhidhammatthasaṅgahassa",
  "anya-e0301n11:32_0": "Catutthavaṇṇanāya kammaṭṭhānasaṅgahassa",
  "anya-e0301n11:33_0": "Paramatthadipanā niṭṭhitā."
}