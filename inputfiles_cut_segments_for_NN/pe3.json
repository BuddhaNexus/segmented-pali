{
  "pe3:0.1_0": "Peṭakopadesa",
  "pe3:0.2_0": "3. Suttādhiṭṭhānatatiyabhūmi",
  "pe3:1.1_0": "Tattha katamaṁ suttādhiṭṭhānaṁ?",
  "pe3:2.1_0": "Lobhādhiṭṭhānaṁ dosādhiṭṭhānaṁ mohādhiṭṭhānaṁ alobhādhiṭṭhānaṁ adosādhiṭṭhānaṁ amohādhiṭṭhānaṁ kāyakammādhiṭṭhānaṁ vācākammādhiṭṭhānaṁ manokammādhiṭṭhānaṁ saddhindriyādhiṭṭhānaṁ vīriyindriyādhiṭṭhānaṁ satindriyādhiṭṭhānaṁ samādhindriyādhiṭṭhānaṁ paññindriyādhiṭṭhānaṁ.",
  "pe3:3.1_0": "Tattha katamaṁ lobhādhiṭṭhānaṁ?",
  "pe3:4.1_0": "“Vitakkamathitassa jantuno,",
  "pe3:4.2_0": "Tibbarāgassa subhānupassino;",
  "pe3:4.3_0": "Bhiyyo taṇhā pavaḍḍhati,",
  "pe3:4.4_0": "Esa kho gāḷhaṁ karoti bandhanaṁ”.",
  "pe3:5.1_0": "Vitakkamathitassāti kāmarāgo.",
  "pe3:5.2_0": "Subhānupassinoti kāmarāgavatthu.",
  "pe3:5.3_0": "Bhiyyo taṇhā pavaḍḍhatīti kāmataṇhā.",
  "pe3:5.4_0": "Esa gāḷhaṁ karoti bandhananti rāgaṁ,",
  "pe3:5.4_1": "iti yo yo dhammo mūlanikkhitto,",
  "pe3:5.4_2": "so yevettha dhammo uggāvahitabbo.",
  "pe3:5.5_0": "Na bhagavā ekaṁ dhammaṁ ārabbha aññaṁ dhammaṁ deseti.",
  "pe3:5.6_0": "Yassa vitakketi kāmavitakko tameva vitakkaṁ kāmavitakkena niddisīyati.",
  "pe3:5.7_0": "Tibbarāgassāti tasseva vitakkassa vatthuṁ niddisati.",
  "pe3:5.8_0": "Subhānupassino bhiyyo taṇhā pavaḍḍhatīti tameva rāgaṁ kāmataṇhāti niddisati.",
  "pe3:5.9_0": "Esa gāḷhaṁ karoti bandhananti tameva taṇhāsaṁyojanaṁ niddisati.",
  "pe3:5.10_0": "Evaṁ gāthāsu anuminitabbaṁ.",
  "pe3:5.11_0": "Evaṁ saveyyākaraṇesu.",
  "pe3:6.1_0": "Tattha bhagavā ekaṁ dhammaṁ tividhaṁ niddisati, nissandato hetuto phalato.",
  "pe3:7.1_0": "“Dadaṁ piyo hoti bhajanti naṁ bahū,",
  "pe3:7.2_0": "Kittiñca pappoti yaso ca vaḍḍhati;",
  "pe3:7.3_0": "Amaṅkubhūto parisaṁ vigāhati,",
  "pe3:7.4_0": "Visārado hoti naro amaccharī”.",
  "pe3:8.1_0": "Dadanti yaṁ yaṁ dānaṁ, idaṁ dānamayikaṁ puññakriyaṁ.",
  "pe3:8.2_0": "Tattha hetu.",
  "pe3:8.3_0": "Yañcetaṁ.",
  "pe3:8.4_0": "Bhajanti naṁ bahū,",
  "pe3:8.4_1": "kittinti yo ca kalyāṇo kittisaddo loke abbhuggacchati,",
  "pe3:8.4_2": "yaṁ bahukassa janassa piyo bhavati manāpo ca.",
  "pe3:8.5_0": "Yañca avippaṭisārī kālaṁ karoti ayaṁ nissando.",
  "pe3:8.6_0": "Yaṁ kāyassa bhedā devesu upapajjatīti idaṁ phalaṁ.",
  "pe3:8.7_0": "Idaṁ lobhādhiṭṭhānaṁ.",
  "pe3:9.1_0": "Tattha katamaṁ dosādhiṭṭhānaṁ?",
  "pe3:10.1_0": "“Yo pāṇamatipāteti,",
  "pe3:10.2_0": "musāvādañca bhāsati;",
  "pe3:10.3_0": "Loke adinnaṁ ādiyati,",
  "pe3:10.4_0": "paradārañca gacchati;",
  "pe3:10.5_0": "Surāmerayapānañca,",
  "pe3:10.6_0": "yo naro anuyuñjati.",
  "pe3:11.1_0": "Appahāya pañca verāni,",
  "pe3:11.2_0": "dussīlo iti vuccati;",
  "pe3:11.3_0": "Kāyassa bhedā duppañño,",
  "pe3:11.4_0": "nirayaṁ sopapajjati”.",
  "pe3:12.1_0": "Yo pāṇamatipātetīti duṭṭho pāṇamatipāteti.",
  "pe3:12.2_0": "Musāvādañca bhāsatīti dosopaghātāya musāvādañca bhāsati.",
  "pe3:12.3_0": "Surāmerayapānañca,",
  "pe3:12.3_1": "yo naro anuyuñjatīti doso nidānaṁ.",
  "pe3:12.4_0": "Yo ca surāmerayapānaṁ anuyuñjati yathāparadāravihārī amittā janayanti.",
  "pe3:13.1_0": "Pañca verāni appahāyāti pañcannaṁ bhikkhāpadānaṁ samatikkamanaṁ sabbesaṁ dosajānaṁ sā paṇṇatti,",
  "pe3:13.1_1": "teneva dosajanitena kammena dussīlo iti vuccati sopi dhammo hetunā niddisitabbo, nissandena phalena ca.",
  "pe3:14.1_0": "Tīṇi bālassa bālalakkhaṇāni—",
  "pe3:14.2_0": "dubbhāsitabhāsī ca hoti,",
  "pe3:14.2_1": "duccintitacintī ca dukkaṭakammakārī ca.",
  "pe3:14.3_0": "Tattha yaṁ kāyena ca vācāya ca parakkamati, idamassa dukkaṭakammakārī.",
  "pe3:14.4_0": "Tāyaṁ yathā ca musāvādaṁ bhāsati yathā pubbaniddiṭṭhaṁ, idamassa dubbhāsitā.",
  "pe3:14.5_0": "Yañca saṅkappeti manoduccaritaṁ byāpādaṁ, idamassa duccintitacintitā.",
  "pe3:14.6_0": "Yaṁ so imehi tīhi bālalakkhaṇehi samannāgato tīṇi tajjāni dukkhāni domanassāni anubhavati,",
  "pe3:14.6_1": "so ca hoti sabhaggato vā parisaggato vā tajjaṁ kathaṁ kathanti.",
  "pe3:14.7_0": "Yadā bhavati so ca pāṇātipātādidasaakusalakammapatho,",
  "pe3:14.7_1": "so tatonidānaṁ dukkhaṁ domanassaṁ paṭisaṁvedetīti.",
  "pe3:14.8_0": "Puna caparaṁ yadā passati coraṁ rājāparādhikaṁ raññā gahitaṁ jīvitā voropetaṁ,",
  "pe3:14.8_1": "tassevaṁ bhavati sace mamampi rājā jāneyya mamampi rājā gāhāpetvā jīvitā voropeyyāti,",
  "pe3:14.8_2": "so tatonidānaṁ dukkhaṁ domanassaṁ paṭisaṁvedeti.",
  "pe3:14.9_0": "Puna caparaṁ bālo yadā bhavati āsanā samārūḷho yāva yā me gati bhavissati ito pecca paraṁ maraṇāti so tatonidānaṁ dukkhaṁ domanassaṁ paṭisaṁvedeti iti bālalakkhaṇaṁ hetu.",
  "pe3:14.10_0": "Tīṇi tajjāni dukkhāni nissando.",
  "pe3:14.11_0": "Kāyassa bhedā nirayesu upapajjati, idaṁ phalaṁ.",
  "pe3:14.12_0": "Idaṁ dosādhiṭṭhānaṁ.",
  "pe3:15.1_0": "Tattha katamaṁ mohādhiṭṭhānaṁ?",
  "pe3:16.1_0": "“Satañceva sahassānaṁ,",
  "pe3:16.2_0": "kappānaṁ saṁsarissati;",
  "pe3:16.3_0": "Atha vāpi tato bhiyyo,",
  "pe3:16.4_0": "gabbhā gabbhaṁ gamissatha.",
  "pe3:17.1_0": "Anupādāya buddhavacanaṁ,",
  "pe3:17.2_0": "Saṅkhāre attato upādāya;",
  "pe3:17.3_0": "Dukkhassantaṁ karissanti,",
  "pe3:17.4_0": "Ṭhānametaṁ na vijjati”.",
  "pe3:18.1_0": "Yo yaṁ anamataggasaṁsāraṁ samāpanno jāyate ca mīyate ca, ayaṁ avijjāhetukā.",
  "pe3:18.2_0": "Yānipi ca saṅkhārānaṁ payojanāni, tānipi avijjāpaccayāni,",
  "pe3:18.2_1": "yaṁ adassanaṁ buddhavacanassa,",
  "pe3:18.2_2": "ayaṁ avijjāsutteyeva niddiṭṭhaṁ.",
  "pe3:18.3_0": "Yo ca saṅkhāre attato harati pañcakkhandhe pañca diṭṭhiyo upagacchati.",
  "pe3:18.4_0": "“Etaṁ mama, esohamasmi,",
  "pe3:18.4_1": "eso me attā”ti idaṁ suttaṁ avijjāya nikkhittaṁ, avijjāya nikkhipitaṁ.",
  "pe3:18.5_0": "Evaṁ satthā sutte nayena dhammena niddisati.",
  "pe3:18.6_0": "Asādhāraṇena taṁyeva tattha niddisitabbaṁ.",
  "pe3:18.7_0": "Na aññaṁ.",
  "pe3:19.1_0": "Ye hi keci, bhikkhave,",
  "pe3:19.1_1": "samaṇā vā brāhmaṇā vā “idaṁ dukkhan”ti nappajānanti cattāri saccāni vitthārena, yaṁ tattha appajānanā, idaṁ dukkhaṁ, ayaṁ hetu.",
  "pe3:19.2_0": "Appajānanto vividhe saṅkhāre abhisaṅkharoti, ayaṁ nissando.",
  "pe3:19.3_0": "Yañca diṭṭhigatāni parāmasati “idameva saccaṁ moghamaññan”ti ayaṁ nissando.",
  "pe3:19.4_0": "Yaṁ punabbhavaṁ nibbatteti, idaṁ phalaṁ.",
  "pe3:19.5_0": "Ayampi dhammo saniddiṭṭho hetuto ca phalato ca nissandato ca.",
  "pe3:20.1_0": "Ettha pana keci dhammā sādhāraṇā bhavanti.",
  "pe3:20.2_0": "Hetu khalu āditoyeva sutte nikkhipissanti.",
  "pe3:20.3_0": "Yathā kiṁ bhave cattārimāni, bhikkhave, agatigamanāni.",
  "pe3:20.4_0": "Tattha yañca chandāgatiṁ gacchati yañca bhayāgatiṁ gacchati, ayaṁ lobho akusalamūlaṁ.",
  "pe3:20.5_0": "Yaṁ dosā, ayaṁ dosoyeva.",
  "pe3:20.6_0": "Yaṁ mohā, ayaṁ mohoyeva.",
  "pe3:20.7_0": "Evaṁ imāni tīṇi akusalamūlāni āditoyeva upaparikkhitabbāni.",
  "pe3:20.8_0": "Yattha ekaṁ niddisitabbaṁ, tattha ekaṁ niddisīyati.",
  "pe3:20.9_0": "Tathā dve yathā tīṇi,",
  "pe3:20.9_1": "na hi ādīhi anikkhitte hetu vā nissando vā phalaṁ vā niddisitabbaṁ.",
  "pe3:21.1_0": "Ayañcettha gāthā—",
  "pe3:22.1_0": "“Chandā dosā bhayā mohā,",
  "pe3:22.2_0": "yo dhammaṁ ativattati;",
  "pe3:22.3_0": "Nihīyati tassa yaso,",
  "pe3:22.4_0": "kāḷapakkheva candimā”.",
  "pe3:23.1_0": "Kattha chandā ca ayaṁ lobho yathā niddiṭṭhaṁ pubbe.",
  "pe3:23.2_0": "Idaṁ mohādhiṭṭhānaṁ.",
  "pe3:24.1_0": "Tattha katamaṁ alobhādhiṭṭhānaṁ?",
  "pe3:25.1_0": "“Asubhānupassiṁ viharantaṁ,",
  "pe3:25.2_0": "Indriyesu susaṁvutaṁ;",
  "pe3:25.3_0": "Bhojanamhi ca mattaññuṁ,",
  "pe3:25.4_0": "Saddhaṁ āraddhavīriyaṁ;",
  "pe3:25.5_0": "Taṁ ve nappasahati māro,",
  "pe3:25.6_0": "Vāto selaṁva pabbatan”ti.",
  "pe3:26.1_0": "Tattha yā asubhāya upaparikkhā,",
  "pe3:26.1_1": "ayaṁ kāmesu ādīnavadassanena pariccāgo.",
  "pe3:26.2_0": "Indriyesu susaṁvuto tasseva alobhassa pāripūriyaṁ mama āyatanasocitaṁ anupādāya.",
  "pe3:26.3_0": "Bhojanamhi ca mattaññunti rasataṇhāpahānaṁ.",
  "pe3:26.4_0": "Iti ayaṁ alobho asubhānupassitāya vatthuto dhārayati, so alobho hetu.",
  "pe3:26.5_0": "Indriyesu guttadvāratāya gocarato dhārayati,",
  "pe3:26.5_1": "bhojanemattaññutāya parato dhārayati, ayaṁ nissando.",
  "pe3:26.6_0": "Taṁ ve nappasahati māro, vāto selaṁ va pabbatanti, idaṁ phalaṁ.",
  "pe3:26.7_0": "Iti yoyeva dhammo ādimhi nikkhitto,",
  "pe3:26.7_1": "soyeva majjhe ceva avasāne ca.",
  "pe3:27.1_0": "Nāhaṁ, bhikkhave,",
  "pe3:27.1_1": "aññaṁ ekadhammampi samanupassāmi asamuppannassa kāmacchandassa anuppādāya uppannassa vā pahānāya, yathayidaṁ asubhanimittaṁ.",
  "pe3:27.2_0": "Tattha asubhanimittaṁ manasikarontassa anuppanno ceva kāmacchando na uppajjati,",
  "pe3:27.2_1": "uppanno ca kāmacchando pahīyati.",
  "pe3:27.3_0": "Idaṁ alobhassa vatthu.",
  "pe3:27.4_0": "Yaṁ puna anuppanno kāmarāgo pariyādiyati rūparāgaṁ arūparāgaṁ, iti phalaṁ.",
  "pe3:27.5_0": "Iti ayampi ca dhammo niddiṭṭho hetuto ca nissandato ca phalato ca.",
  "pe3:27.6_0": "Idaṁ alobhādhiṭṭhānaṁ.",
  "pe3:28.1_0": "Tattha katamaṁ adosādhiṭṭhānaṁ?",
  "pe3:29.1_0": "“Ekampi ce pāṇamaduṭṭhacitto,",
  "pe3:29.2_0": "Mettāyati kusalo tena hoti;",
  "pe3:29.3_0": "Sabbe ca pāṇe manasānukampaṁ,",
  "pe3:29.4_0": "Pahūtamariyo pakaroti puññaṁ”.",
  "pe3:30.1_0": "Ekampi ce pāṇamaduṭṭhacitto mettāyatīti ayaṁ adoso.",
  "pe3:30.2_0": "Nigghātena assādo,",
  "pe3:30.2_1": "kusalo tena hotīti tena kusalena dhammena saṁyutto dhammapaññattiṁ gacchati.",
  "pe3:30.3_0": "Kusaloti yathā paññāya pañño paṇḍiccena paṇḍito.",
  "pe3:30.4_0": "Pahūtamariyo pakaroti puññanti tassāyeva vipāko ayaṁ lokiyassa, na hi lokuttarassa.",
  "pe3:30.5_0": "Tattha yā mettāyanā, ayaṁ hetu.",
  "pe3:30.6_0": "Yaṁ kusalo bhavati ayaṁ nissando.",
  "pe3:30.7_0": "Yāva abyāpajjo bhūmiyaṁ bahupuññaṁ pasavati, idaṁ phalaṁ.",
  "pe3:30.8_0": "Iti adoso niddiṭṭho hetuto ca nissandato ca phalato ca.",
  "pe3:31.1_0": "Ekādasānisaṁsā mettāya cetovimuttiyā.",
  "pe3:31.2_0": "Tattha yā mettācetovimutti,",
  "pe3:31.2_1": "ayaṁ ariyadhammesu rāgavirāgā cetovimutti, lokikāya bhūmikā hetu,",
  "pe3:31.2_2": "yaṁ sukhaṁ āyatiṁ manāpo hoti manussānaṁ, ime ekādasa dhammā nissando.",
  "pe3:31.3_0": "Yañca akatāvī brahmakāye upapajjati.",
  "pe3:31.4_0": "Idaṁ phalaṁ.",
  "pe3:31.5_0": "Idaṁ adosādhiṭṭhānaṁ.",
  "pe3:32.1_0": "Tattha katamaṁ amohādhiṭṭhānaṁ?",
  "pe3:33.1_0": "“Paññā hi seṭṭhā lokasmiṁ,",
  "pe3:33.2_0": "yāyaṁ nibbedhagāminī;",
  "pe3:33.3_0": "Yāya sammā pajānāti,",
  "pe3:33.4_0": "jātimaraṇasaṅkhayaṁ”.",
  "pe3:34.1_0": "Paññā hi seṭṭhāti vatthuṁ.",
  "pe3:34.2_0": "Nibbedhagāminīti nibbānagāminiyaṁ yathābhūtaṁ paṭivijjhati.",
  "pe3:34.3_0": "Sammā pajānāti, jātimaraṇasaṅkhayanti amoho.",
  "pe3:34.4_0": "Paññāti hetu.",
  "pe3:34.5_0": "Yaṁ pajānāti ayaṁ nissando.",
  "pe3:34.6_0": "Yo jātimaraṇasaṅkhayo, idaṁ phalaṁ.",
  "pe3:34.7_0": "Iti amoho niddiṭṭho hetunā ca nissandena ca phalena ca.",
  "pe3:35.1_0": "Tīṇimāni, bhikkhave,",
  "pe3:35.1_1": "indriyāni anaññātaññassāmītindriyaṁ aññindriyaṁ aññātāvindriyaṁ.",
  "pe3:35.2_0": "Tattha katamaṁ anaññātaññassāmītindriyaṁ?",
  "pe3:35.3_0": "Idha, bhikkhave,",
  "pe3:35.3_1": "bhikkhu anabhisametassa dukkhassa ariyasaccassa abhisamayāya chandaṁ janeti vāyamati, vīriyaṁ ārabhati, cittaṁ paggaṇhāti padahati.",
  "pe3:35.4_0": "Evaṁ catunnaṁ ariyasaccānaṁ kātabbaṁ.",
  "pe3:35.5_0": "Tattha katamaṁ aññindriyaṁ?",
  "pe3:35.6_0": "Idha, bhikkhave,",
  "pe3:35.6_1": "bhikkhu “idaṁ dukkhaṁ ariyasaccan”ti yathābhūtaṁ pajānāti, yā ca maggo, idaṁ aññindriyaṁ.",
  "pe3:35.7_0": "Āsavakkhayā anāsavo hoti, idaṁ vuccati aññātāvindriyaṁ.",
  "pe3:35.8_0": "Tathāyaṁ paññā, ayaṁ hetu.",
  "pe3:35.9_0": "Yaṁ chandaṁ janeti vāyamati, yā pajānāti, ayaṁ nissando.",
  "pe3:35.10_0": "Yena sabbaso āsavānaṁ khayā hetu, yaṁ khaye ñāṇamuppajjati, anuppāde ñāṇañca, ayaṁ nissando.",
  "pe3:35.11_0": "Yaṁ arahattaṁ, idaṁ phalaṁ.",
  "pe3:35.12_0": "Tattha khīṇā me jāti, vusitaṁ brahmacariyaṁ, kataṁ karaṇīyanti, idaṁ khaye ñāṇaṁ.",
  "pe3:35.13_0": "Nāparaṁ itthattāyāti pajānāmīti idaṁ anuppāde ñāṇaṁ.",
  "pe3:35.14_0": "Iti imāni indriyāni amoho niddiṭṭho hetunā ca nissandena ca phalena ca.",
  "pe3:35.15_0": "Imāni asādhāraṇāni niddiṭṭhāni.",
  "pe3:36.1_0": "Tattha katamāni kusalamūlāni sādhāraṇāni?",
  "pe3:36.2_0": "Kusalañca vo, bhikkhave, desessāmi kusalamūlañceva.",
  "pe3:36.3_0": "Tattha katamaṁ kusalamūlaṁ?",
  "pe3:36.4_0": "Alobho adoso amoho.",
  "pe3:36.5_0": "Tattha katamaṁ kusalaṁ?",
  "pe3:36.6_0": "Aṭṭha sammattāni sammādiṭṭhi yāva sammāsamādhi.",
  "pe3:36.7_0": "Tattha yāni kusalamūlāni, ayaṁ hetu.",
  "pe3:36.8_0": "Yañca alobho tīṇi kammāni samuṭṭhāpeti saṅkappaṁ vāyāmaṁ samādhiñca, ayaṁ alobhassa nissando.",
  "pe3:36.9_0": "Tattha yo adoso, ayaṁ hetu.",
  "pe3:36.10_0": "Yaṁ tayo dhamme paṭṭhapeti sammāvācaṁ sammākammantaṁ sammāājīvañca, ayaṁ nissando.",
  "pe3:36.11_0": "Tattha yo amoho hetu,",
  "pe3:36.11_1": "yaṁ dve dhamme upaṭṭhapeti aviparītadassanampi ca anabhilāpanaṁ, ayaṁ nissando.",
  "pe3:36.12_0": "Imassa brahmacariyassa yaṁ phalaṁ,",
  "pe3:36.12_1": "tā dve vimuttiyo rāgavirāgā cetovimutti avijjā virāgā ca paññāvimutti, idaṁ phalaṁ.",
  "pe3:36.13_0": "Iti imāni tīṇi kusalamūlāni niddiṭṭhāni hetuto ca nissandato ca phalato ca.",
  "pe3:36.14_0": "Evaṁ sādhāraṇāni kusalāni paṭivijjhitabbāni.",
  "pe3:37.1_0": "Yattha duve yattha tīṇi.",
  "pe3:37.2_0": "Ayañcettha gāthā.",
  "pe3:38.1_0": "“Tulamatulañca sambhavaṁ,",
  "pe3:38.2_0": "Bhavasaṅkhāramavassaji muni;",
  "pe3:38.3_0": "Ajjhattarato samāhito,",
  "pe3:38.4_0": "Abhindi kavacamivattasambhavan”ti.",
  "pe3:39.1_0": "Tulamatulañca sambhavanti tulasaṅkhataṁ atulasaṅkhataṁ.",
  "pe3:39.2_0": "Tattha ye saṅkhatā tulaṁ,",
  "pe3:39.2_1": "te dve dhammā assādo ca ādīnavo ca tulitā bhavanti.",
  "pe3:39.3_0": "Ettako kāmesu assādo.",
  "pe3:39.4_0": "Ettako ādīnavo imassa,",
  "pe3:39.4_1": "idaṁ nissaraṇanti iti nibbānaṁ pajānāti.",
  "pe3:39.5_0": "Dvīhi kāraṇehi atulaṁ na ca sakkā tulayituṁ.",
  "pe3:39.6_0": "Ettakaṁ etaṁ netaṁ paramatthīti tena atulaṁ.",
  "pe3:39.7_0": "Atha pāpuṇā ratanaṁ karitvā acchariyabhāvena atulaṁ.",
  "pe3:39.8_0": "Tattha kusalassa ca abhisambhavā jānanā passanā, ayaṁ amoho.",
  "pe3:39.9_0": "Yaṁ tattha ñātā osiraṇā bhavasaṅkhārānaṁ, ayaṁ alobho.",
  "pe3:39.10_0": "Yaṁ ajjhattarato samāhitoti vikkhepapaṭisaṁharaṇā, ayaṁ adoso.",
  "pe3:39.11_0": "Iti imāni tīṇi kusalamūlāni.",
  "pe3:39.12_0": "Tulamatulasambhavanti ayaṁ amoho.",
  "pe3:39.13_0": "Yo bhavasaṅkhārānaṁ samosaraṇaṁ lobho sammāsamādhīnaṁ assādo, ayaṁ hetu.",
  "pe3:39.14_0": "Yaṁ ajjhattarato avijjaṇḍakosaṁ sambhedo, ayaṁ nissando.",
  "pe3:39.15_0": "Sā pavatti imāni tīṇi niddiṭṭhāni kusalamūlāni hetuto ca nissandato ca phalato ca.",
  "pe3:40.1_0": "Ettāvatā esā pavatti ca nivatti ca akusalamūlehi pavattati,",
  "pe3:40.1_1": "kusalamūlehi nivattatīti imehi ca tīhi sabbaṁ akusalamūlaṁ samosaraṇaṁ gacchati.",
  "pe3:40.2_0": "So dhamme vā vacanato niddiṭṭho taṇhāti vā kodhoti vā asampajaññanti vā anusayoti vā makkhoti vā paḷāsoti vā assatīti vā issāti vā macchariyanti vā aññāṇanti vā,",
  "pe3:40.2_1": "tehi ye ca vatthūhi niddisitabbaṁ.",
  "pe3:40.3_0": "Yassimāni dve vacanāni dhammapadāni niddiṭṭhāni na so atthi kilesā,",
  "pe3:40.3_1": "yo imesu navasu padesu samodhānaṁ samosaraṇaṁ gacchati.",
  "pe3:40.4_0": "Ayaṁ kileso, na ca lobho, na ca doso, na ca moho.",
  "pe3:41.1_0": "Yathā akusalamūlāni,",
  "pe3:41.1_1": "evaṁ kusalāni paṭikkhepena niddisitabbāni.",
  "pe3:41.2_0": "Idaṁ amohādhiṭṭhānaṁ.",
  "pe3:42.1_0": "Tattha katamaṁ kāyakammādhiṭṭhānaṁ?",
  "pe3:43.1_0": "“Kāyena kusalaṁ kare,",
  "pe3:43.2_0": "assa kāyena saṁvuto;",
  "pe3:43.3_0": "Kāyaduccaritaṁ hitvā,",
  "pe3:43.4_0": "kāyena sucaritaṁ care”.",
  "pe3:44.1_0": "Tīṇimāni, bhikkhave, sucaritāni.",
  "pe3:44.2_0": "Pāṇātipātā veramaṇī, adinnādānā veramaṇī, kāmesumicchācārā veramaṇī, idaṁ kāyakammādhiṭṭhānaṁ.",
  "pe3:45.1_0": "Tattha katamaṁ vācākammādhiṭṭhānaṁ?",
  "pe3:46.1_0": "“Subhāsitaṁ uttamamāhu santo,",
  "pe3:46.2_0": "Dhammaṁ bhaṇe nādhammaṁ taṁ dutiyaṁ;",
  "pe3:46.3_0": "Piyaṁ bhaṇe nāppiyaṁ taṁ tatiyaṁ,",
  "pe3:46.4_0": "Saccaṁ bhaṇe nālikaṁ taṁ catutthaṁ”.",
  "pe3:47.1_0": "Cattārimāni ca vacīsucaritāni idaṁ vācākammādhiṭṭhānaṁ.",
  "pe3:48.1_0": "Tattha katamaṁ manokammādhiṭṭhānaṁ?",
  "pe3:49.1_0": "“Manena kusalaṁ kammaṁ,",
  "pe3:49.2_0": "manasā saṁvuto bhave;",
  "pe3:49.3_0": "Manoduccaritaṁ hitvā,",
  "pe3:49.4_0": "manasā sucaritaṁ care”.",
  "pe3:50.1_0": "Tīṇimāni manosucaritāni, anabhijjhā, abyāpādo, sammādiṭṭhi, idaṁ manokammādhiṭṭhānaṁ.",
  "pe3:50.2_0": "Imāni asādhāraṇāni suttāni.",
  "pe3:51.1_0": "Tattha katamāni sādhāraṇāni suttāni?",
  "pe3:52.1_0": "“Vācānurakkhī manasā susaṁvuto,",
  "pe3:52.2_0": "Kāyena ca nākusalaṁ kayirā;",
  "pe3:52.3_0": "Ete tayo kammapathe visodhaye,",
  "pe3:52.4_0": "Ārādhaye maggamisippaveditaṁ”.",
  "pe3:53.1_0": "Tisso imā, bhikkhave, pārisuddhiyo—",
  "pe3:53.2_0": "kāyakammapārisuddhi, vācākammapārisuddhi, manokammapārisuddhi.",
  "pe3:54.1_0": "Tattha katamā kāyakammapārisuddhi?",
  "pe3:54.2_0": "Pāṇātipātā veramaṇī, adinnādānā veramaṇī, kāmesumicchācārā veramaṇī.",
  "pe3:54.3_0": "Tattha katamā vacīkammapārisuddhi?",
  "pe3:54.4_0": "Musāvādā veramaṇī …pe…",
  "pe3:54.5_0": "samphappalāpā veramaṇī.",
  "pe3:54.6_0": "Tattha katamā manokammapārisuddhi?",
  "pe3:54.7_0": "Anabhijjhā abyāpādo sammādiṭṭhi.",
  "pe3:54.8_0": "Idaṁ sādhāraṇasuttaṁ.",
  "pe3:55.1_0": "Iti sādhāraṇāni ca suttāni asādhāraṇāni ca suttāni paṭivijjhitabbāni.",
  "pe3:55.2_0": "Paṭivijjhitvā vācāya kāyena ca suttassa attho niddisitabbo.",
  "pe3:56.1_0": "Tattha katamaṁ saddhindriyādhiṭṭhānaṁ?",
  "pe3:57.1_0": "“Yassa saddhā tathāgate,",
  "pe3:57.2_0": "acalā suppatiṭṭhitā;",
  "pe3:57.3_0": "Sīlañca yassa kalyāṇaṁ,",
  "pe3:57.4_0": "ariyakantaṁ pasaṁsitaṁ.",
  "pe3:58.1_0": "Saṅghe pasādo yassatthi,",
  "pe3:58.2_0": "ujubhūtañca dassanaṁ;",
  "pe3:58.3_0": "Adaliddoti taṁ āhu,",
  "pe3:58.4_0": "amoghaṁ tassa jīvitaṁ.",
  "pe3:59.1_0": "Saddhā ve nandikā ārādhiko,",
  "pe3:59.2_0": "No tassa saddhoti;",
  "pe3:59.3_0": "Sabbaṁ siyāti bhagavantaṁ,",
  "pe3:59.4_0": "Tathārūpo dhammasampasādo”.",
  "pe3:60.1_0": "Idaṁ saddhindriyādhiṭṭhānaṁ.",
  "pe3:61.1_0": "Tattha katamaṁ vīriyādhiṭṭhānaṁ?",
  "pe3:62.1_0": "“Ārambhatha nikkamatha,",
  "pe3:62.2_0": "yuñjatha buddhasāsane;",
  "pe3:62.3_0": "Dhunātha maccuno senaṁ,",
  "pe3:62.4_0": "naḷāgāraṁva kuñjaro”.",
  "pe3:63.1_0": "Cattārome, bhikkhave, sammappadhānā, idaṁ vīriyādhiṭṭhānaṁ.",
  "pe3:64.1_0": "Tattha katamaṁ satindriyādhiṭṭhānaṁ?",
  "pe3:65.1_0": "“Satīmato sadā bhaddaṁ,",
  "pe3:65.2_0": "bhaddamatthu satīmato;",
  "pe3:65.3_0": "Satīmato sadā seyyo,",
  "pe3:65.4_0": "satīmā sukhamedhati”.",
  "pe3:66.1_0": "Cattāro satipaṭṭhānā vitthārena kātabbā, idaṁ satindriyādhiṭṭhānaṁ.",
  "pe3:67.1_0": "Tattha katamaṁ samādhindriyādhiṭṭhānaṁ?",
  "pe3:68.1_0": "“Ākaṅkhato te naradammasārathi,",
  "pe3:68.2_0": "Devā manussā manasā vicintitaṁ;",
  "pe3:68.3_0": "Sabbe na jaññā kasiṇāpi pāṇino,",
  "pe3:68.4_0": "Santaṁ samādhiṁ araṇaṁ nisevato”.",
  "pe3:69.1_0": "Tayome, bhikkhave, samādhī—",
  "pe3:69.2_0": "savitakko savicāro, avitakko vicāramatto, avitakko avicāro.",
  "pe3:69.3_0": "Idaṁ samādhindriyādhiṭṭhānaṁ.",
  "pe3:70.1_0": "Tattha katamaṁ paññindriyādhiṭṭhānaṁ?",
  "pe3:71.1_0": "Paññā hi seṭṭhā lokasminti vitthārena.",
  "pe3:72.1_0": "Tisso imā, bhikkhave, paññā—",
  "pe3:72.2_0": "sutamayī, cintāmayī, bhāvanāmayī,",
  "pe3:72.2_1": "idaṁ paññindriyādhiṭṭhānaṁ suttaṁ,",
  "pe3:72.2_2": "imāni indriyādhiṭṭhānāni asādhāraṇāni suttāni.",
  "pe3:73.1_0": "Tattha katamāni sādhāraṇāni indriyādhiṭṭhānāni suttāni?",
  "pe3:74.1_0": "“Avītarāgo kāmesu,",
  "pe3:74.2_0": "yassa pañcindriyā mudū;",
  "pe3:74.3_0": "Saddhā sati ca vīriyaṁ,",
  "pe3:74.4_0": "samatho ca vipassanā;",
  "pe3:74.5_0": "Tādisaṁ bhikkhumāsajja,",
  "pe3:74.6_0": "pubbeva upahaññati”.",
  "pe3:75.1_0": "Pañcimāni indriyāni.",
  "pe3:75.2_0": "Saddhindriyādiindriyaṁ daṭṭhabbaṁ.",
  "pe3:75.3_0": "Tīsu aveccappasāde vitthārena suttaṁ kātabbaṁ.",
  "pe3:75.4_0": "Imāni sādhāraṇāni indriyādhiṭṭhānāni suttāni.",
  "pe3:75.5_0": "Yaṁ yassa sambandhaṁ kusalassa vā akusalassa vā tena tena adhiṭṭhānena taṁ suttaṁ niddisitabbaṁ,",
  "pe3:75.5_1": "natthañño dhammo niddisitabbo.",
  "pe3:75.6_0": "Tattha sādhāraṇaṁ kusalaṁ nāpi kusalaṁ akusalaṁ yathā sādhāraṇāni ca kusalamūlāni sādhāraṇāni ca akusalamūlāni uppannaṁ kāmavitakkaṁ pajahati …pe…",
  "pe3:75.7_0": "cattāro sammappadhānā kusalaṁ akusalañca.",
  "pe3:76.1_0": "Tatthimā uddānagāthā",
  "pe3:77.1_0": "Vitakko hi mamatthiko,",
  "pe3:77.2_0": "dadaṁ piyo naro iti;",
  "pe3:77.3_0": "Yo pāṇamatipāteti,",
  "pe3:77.4_0": "tīṇi tassa bālalakkhaṇaṁ.",
  "pe3:78.1_0": "Satañceva sahassānaṁ,",
  "pe3:78.2_0": "ye ca samaṇabrāhmaṇā;",
  "pe3:78.3_0": "Chandā dosā bhayā mohā,",
  "pe3:78.4_0": "catūhi agatīhi ca.",
  "pe3:79.1_0": "Asubhānupassiṁ viharantaṁ,",
  "pe3:79.2_0": "Nimittesu asubhā ca;",
  "pe3:79.3_0": "Ekampi ce piyaṁ pāṇaṁ,",
  "pe3:79.4_0": "Mittā sace subhāsitā.",
  "pe3:80.1_0": "Paññā hi seṭṭhā lokasmiṁ,",
  "pe3:80.2_0": "Anuññā tīṇi indriyāni;",
  "pe3:80.3_0": "Kusalākusalamūlāni ca,",
  "pe3:80.4_0": "Tulamatulañca sambhavaṁ.",
  "pe3:81.1_0": "Kāyena kusalaṁ kare,",
  "pe3:81.2_0": "Tīṇi sucaritāni ca;",
  "pe3:81.3_0": "Subhāsitaṁ uttamamāhu,",
  "pe3:81.4_0": "Santo vacīsucaritāni ca.",
  "pe3:82.1_0": "Kāyena ca kusalaṁ kayirā,",
  "pe3:82.2_0": "Manoduccaritāni ca;",
  "pe3:82.3_0": "Kāyānurakkhī ca sadā,",
  "pe3:82.4_0": "Tisso ca pārisuddhiyo.",
  "pe3:83.1_0": "Yassa saddhā tathāgate,",
  "pe3:83.2_0": "samuppāde ca desito;",
  "pe3:83.3_0": "Ārambhatha nikkamatha,",
  "pe3:83.4_0": "yā ca sammappadhānatā.",
  "pe3:84.1_0": "Satīmato sadā bhaddaṁ,",
  "pe3:84.2_0": "satipaṭṭhānabhāvanā;",
  "pe3:84.3_0": "Ākaṅkhato ca anaññāṇaṁ,",
  "pe3:84.4_0": "ye ca tīṇi samādhayo.",
  "pe3:85.1_0": "Paññā hi seṭṭhā lokasmiṁ,",
  "pe3:85.2_0": "tisso paññā pakāsitā;",
  "pe3:85.3_0": "Avītarāgo kāmesu,",
  "pe3:85.4_0": "tatheva pañcindriyā.",
  "pe3:86.1_0": "Iti therassa mahākaccāyanassa jambuvanavāsino peṭakopadese tatiyabhūmi suttādhiṭṭhānaṁ nāma."
}