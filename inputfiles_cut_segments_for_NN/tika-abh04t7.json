{
  "tika-abh04t7:0_0": "4. Aṭṭhakathākaṇḍaṁ",
  "tika-abh04t7:1_0": "Tikaatthuddhāravaṇṇanā",
  "tika-abh04t7:2_0": "1384.Nayagamananti nīyati, neti,",
  "tika-abh04t7:2_1": "nīyanti vā etenāti nayo,",
  "tika-abh04t7:2_2": "gammati etenāti gamanaṁ, nayova,",
  "tika-abh04t7:2_3": "nayassa vā gamanaṁ nayagamanaṁ.",
  "tika-abh04t7:2_4": "Gati eva vā gamanaṁ.",
  "tika-abh04t7:2_5": "Paṭhamena ādi-saddena abhidhammabhājanīyādisaṅgahāsaṅgahādiekakādisuddhikasacchi kaṭṭhādimūlamūlādikā pañcapakaraṇikā nayagati saṅgayhati.",
  "tika-abh04t7:2_6": "Anulomādīti pana paccanīyaanulomapaccanīyapaccanīyānulomapakārā ekamūlādippakārā ca.",
  "tika-abh04t7:2_7": "Ettha atthesu nicchitesūti etasmiṁ aṭṭhakathākaṇḍe cittuppādavasena bhūmantaravisesayogato sabbesaṁ mātikāpadānaṁ atthesu saṅkhepato vavatthāpitesu.",
  "tika-abh04t7:3_0": "Pañhuddhārantiādīsu ‘‘siyā kusalaṁ dhammaṁ paṭicca kusalo dhammo uppajjeyya hetupaccayā’’tiādinā (paṭṭhā.",
  "tika-abh04t7:3_1": "1.1.25) kusalapadaṁ ādiṁ katvā kusalākusalābyākatantā tisso kusalādikā,",
  "tika-abh04t7:3_2": "kusalābyākataakusalābyākatakusalākusalantā tisso,",
  "tika-abh04t7:3_3": "kusalākusalābyākatantā ekāti kusalādikā satta pucchā,",
  "tika-abh04t7:3_4": "tathā akusalādikā,",
  "tika-abh04t7:3_5": "abyākatādikā,",
  "tika-abh04t7:3_6": "kusalābyākatādikā,",
  "tika-abh04t7:3_7": "akusalābyākatādikā,",
  "tika-abh04t7:3_8": "kusalākusalādikā,",
  "tika-abh04t7:3_9": "kusalākusalābyākatādikāti sattannaṁ sattakānaṁ vasena dhammānulome kusalattikaṁ nissāya hetupaccaye ekūnapaññāsa pucchā,",
  "tika-abh04t7:3_10": "tathā sesapaccayesu sesatikesu dhammapaccanīyādīsu ca.",
  "tika-abh04t7:3_11": "Taṁ sandhāya ‘‘ekūnapaññāsāya ekūnapaññāsāyā’’ti vuttaṁ.",
  "tika-abh04t7:3_12": "‘‘Siyā hetuṁ dhammaṁ paṭicca hetudhammo uppajjeyya hetupaccayā’’tiādinā (paṭṭhā.",
  "tika-abh04t7:3_13": "3.1.1) ‘‘hetuṁ paṭicca hetu,",
  "tika-abh04t7:3_14": "hetuṁ paṭicca nahetu,",
  "tika-abh04t7:3_15": "hetuṁ paṭicca hetu ca nahetu ca.",
  "tika-abh04t7:3_16": "Nahetuṁ paṭicca nahetu,",
  "tika-abh04t7:3_17": "nahetuṁ paṭicca hetu,",
  "tika-abh04t7:3_18": "nahetuṁ paṭicca hetu ca nahetu ca.",
  "tika-abh04t7:3_19": "Hetuñca nahetuñca paṭicca hetu,",
  "tika-abh04t7:3_20": "hetuñca nahetuñca paṭicca nahetu,",
  "tika-abh04t7:3_21": "hetuñca nahetuñca paṭicca hetu ca nahetu cā’’ti ekekasmiṁ duke hetupaccayādīsu ekamekasmiṁ paccaye nava nava pucchā honti.",
  "tika-abh04t7:3_22": "Tā sandhāya ‘‘navasu navasu pañhesū’’ti vuttaṁ.",
  "tika-abh04t7:4_0": "Labbhamānassāti kusalattike tāva paṭiccavāre hetupaccaye ‘‘kusalaṁ dhammaṁ paṭicca kusalo dhammo uppajjati hetupaccayā,",
  "tika-abh04t7:4_1": "kusalaṁ ekaṁ khandhaṁ paṭicca tayo khandhā’’tiādinā (paṭṭhā.",
  "tika-abh04t7:4_2": "1.1.53) kusalena kusalaṁ,",
  "tika-abh04t7:4_3": "kusalena abyākataṁ,",
  "tika-abh04t7:4_4": "kusalena kusalābyākataṁ,",
  "tika-abh04t7:4_5": "akusalena akusalaṁ,",
  "tika-abh04t7:4_6": "akusalena abyākataṁ,",
  "tika-abh04t7:4_7": "akusalena akusalābyākataṁ,",
  "tika-abh04t7:4_8": "abyākatena abyākataṁ,",
  "tika-abh04t7:4_9": "kusalābyākatena abyākataṁ,",
  "tika-abh04t7:4_10": "akusalābyākatena abyākatanti navannaṁ navannaṁ pañhānaṁ atthato sambhavantassa pañhassa vissajjanavasena uddharaṇaṁ,",
  "tika-abh04t7:4_11": "tathā sesapaccayavārattikādīsu.",
  "tika-abh04t7:4_12": "Tesuyevāti yathāvuttesu eva pañhesu atthasambhavato yathāvibhattānaṁ pañhavissajjanānaṁ ‘‘hetuyā navā’’tiādinā gaṇanāṭhapanaṁ.",
  "tika-abh04t7:4_13": "Pasaṭe dhammeti yathā heṭṭhā kaṇḍadvaye ‘‘yasmiṁ samaye kāmāvacaraṁ kusalaṁ citta’’ntiādinā (dha. sa.",
  "tika-abh04t7:4_14": "1) vippakiṇṇe muttapupphe viya phassādayo dhamme.",
  "tika-abh04t7:4_15": "Avisiṭṭhaniddeso sāmaññaniddeso.",
  "tika-abh04t7:4_16": "Viññātadhammassa puggalassāti adhippāyo.",
  "tika-abh04t7:5_0": "Yadi cittuppādarūpakaṇḍesu catubhūmicittuppādādivasena viññātadhammassa atthuddhāradesanā āraddhā,",
  "tika-abh04t7:5_1": "evaṁ sante idha kasmā kusalattikaniddeso vuttoti āha ‘‘yadipi kusalattikavitthāro’’tiādi.",
  "tika-abh04t7:5_2": "Dhammavisesanabhāvatoti ‘‘dhammā’’ti padassa padhānabhāvaṁ dasseti.",
  "tika-abh04t7:5_3": "Ato hi tadabhidheyyā pucchitabbā jātā.",
  "tika-abh04t7:5_4": "Viññātāhīti bhūmīnaṁ visesanalakkhaṇayogamāha.",
  "tika-abh04t7:5_5": "Ettha padhānanti kiñcāpi uddese kusalapadena dhammā visesitabbā,",
  "tika-abh04t7:5_6": "‘‘catūsu bhūmīsu kusala’’nti imasmiṁ pana niddese bhūmīhi visesitabbattā kusalapadaṁ padhānanti visesanabhāvena",
  "tika-abh04t7:5_7": "vacanicchāya abhāvato satipi visesitabbadhammānaṁ kāmāvacarādiphassādibhede tadanapekkhaṁ anavajjasukhavipākatāsaṅkhātaṁ",
  "tika-abh04t7:5_8": "attano kusalākārameva gahetvā pavattamānattā ‘‘ekattameva upādāya pavattatī’’ti vuttaṁ.",
  "tika-abh04t7:5_9": "Sabbepi hi kusalā dhammā anavajjasukhavipākatāya ekasabhāvāyevāti.",
  "tika-abh04t7:6_0": "1385.Yathāyogaṁ yojetabbanti catūhi bhūmīhi ādhārabhūtāhi visesetvā samayaphassādibhedaṁ anāmasitvā vipākabhāvena",
  "tika-abh04t7:6_1": "ekattaṁ netvā ‘‘catūsu bhūmīsu vipāko’’ti vuttanti yojetabbaṁ.",
  "tika-abh04t7:6_2": "Esa nayo ‘‘tīsu bhūmīsu kiriyābyākata’’ntiādīsupi.",
  "tika-abh04t7:7_0": "Uppajjatietthāti uppādo, cetasikā.",
  "tika-abh04t7:7_1": "Te hi cittassa sabbathāpi nissayādipaccayabhāvato ettha ca uppattiyā ādhārabhāvena apekkhitā.",
  "tika-abh04t7:7_2": "Yathā ca cetasikā cittassa,",
  "tika-abh04t7:7_3": "evaṁ cittampi cetasikānaṁ nissayādipaccayabhāvato ādhārabhāvena vattabbataṁ arahatīti yathāvuttaṁ uppādasaddābhidheyyataṁ na vinivattati.",
  "tika-abh04t7:7_4": "Idaṁ vuttaṁ hoti –",
  "tika-abh04t7:7_5": "‘‘cittuppādo’’ti ettha uppādassa visesanabhāvena pavattamānampi cittaṁ attani yathāvuttauppādaatthasambhavato",
  "tika-abh04t7:7_6": "apariccattavisesitabbabhāvameva hutvā tassa visesanabhāvaṁ paṭipajjatīti.",
  "tika-abh04t7:7_7": "Yadāha ‘‘avayavena samudāyopalakkhaṇavasena attho sambhavatī’’ti.",
  "tika-abh04t7:7_8": "Cittasamānagatikassa idha cittaggahaṇena gahetabbatāya ‘‘dvepañcaviññāṇānī’’ti nidassanena vakkhamānattā ‘‘citta…pe…",
  "tika-abh04t7:7_9": "gahaṇaṁ kata’’nti vuttaṁ.",
  "tika-abh04t7:7_10": "Tattha aññassāti rūpassa.",
  "tika-abh04t7:8_0": "1420.Pañcadvāre vattabbameva natthi ekantaparittārammaṇattā pañcadvārikacittānaṁ.",
  "tika-abh04t7:8_1": "Iṭṭhāniṭṭhārammaṇānubhavananti vipākassa pakappetvā ārammaṇaggahaṇābhāvamāha.",
  "tika-abh04t7:8_2": "Tato kammānurūpaṁ pavattamāno vipāko parittakammavipākatāya parittārammaṇeyeva pavattitumarahati,",
  "tika-abh04t7:8_3": "na mahaggatappamāṇārammaṇeti adhippāyo.",
  "tika-abh04t7:8_4": "Samādhippadhānassapi kassaci kammassa appanāappattassa ekantena sadisavipākatāabhāvato ‘‘appanāppattassā’’ti kammaṁ visesitaṁ.",
  "tika-abh04t7:8_5": "Vaṇṇalakkhaṇādiṁ aggahetvā lokasaññānurodheneva gahite pathavādike parikammasaññāya samuppāditattā paṭibhāganimittasaṅkhātaṁ",
  "tika-abh04t7:8_6": "saññāvasaṁ ārammaṇaṁ assāti saññāvasārammaṇaṁ.",
  "tika-abh04t7:8_7": "Tādisenevāti samādhippadhānatāya appanāppattīhi viya saññāvasārammaṇatāya ca nibbiseseneva.",
  "tika-abh04t7:8_8": "Sopīti pi-saddo sampiṇḍanattho.",
  "tika-abh04t7:8_9": "Tenetaṁ dasseti ‘‘attano kammassa samānabhūmikadhammārammaṇatāya viya tassa ārammaṇārammaṇatāyapi vipāko kammānurūpoyeva nāma hotī’’ti.",
  "tika-abh04t7:9_0": "Yadi evaṁ kasmā mahaggatappamāṇārammaṇassa parittakammassa vipāko tadārammaṇārammaṇo na hotīti?",
  "tika-abh04t7:9_1": "Appanāppattakammavipākassa viya tassa kammārammaṇārammaṇatāya niyamābhāvato kammānurūpatāya ca anekarūpattā.",
  "tika-abh04t7:9_2": "Yathā attano kammasadisassa mahaggatajavanassa parittārammaṇassapi tadārammaṇaṁ nānubandhakaṁ paricayābhāvato,",
  "tika-abh04t7:9_3": "evaṁ attano kammassa nimittabhūtepi tassa sahakārīkāraṇāhi apariyādinne mahaggatappamāṇe ārammaṇe paricayābhāvato parittavipāko na pavattati,",
  "tika-abh04t7:9_4": "kammanimittārammaṇo pana jāyamāno paritteneva tena hotīti āha ‘‘paṭisandhiādibhūto’’tiādi.",
  "tika-abh04t7:9_5": "Yasmā panātiādinā pāḷiyāva yathāvuttamatthaṁ nicchinoti.",
  "tika-abh04t7:9_6": "Nānākkhaṇikakammapaccayo hi ettha adhippeto paccayapaccayuppannānaṁ bhinnārammaṇatāya vuttattā.",
  "tika-abh04t7:9_7": "Na cātiādinā parittavipākā eva idha paccayuppannabhāvena vuttāti dasseti.",
  "tika-abh04t7:9_8": "Idhāti imasmiṁ atthuddhārakaṇḍe.",
  "tika-abh04t7:10_0": "Sativepullappattānaṁ sativirahitassa kāyakammassa sambhavaṁ dassetuṁ ‘‘vāsanāvasenā’’ti vuttaṁ.",
  "tika-abh04t7:10_1": "Avītarāgānaṁ aparittepi katthaci ārammaṇe siyā cetaso uppilāvitattanti ‘‘kilesavirahe’’ti visesetvā vuttaṁ.",
  "tika-abh04t7:10_2": "Ādarākaraṇavasenevāti ādarākaraṇamattavasenevāti visesanivattiattho eva-saddo tameva nivattetabbaṁ visesaṁ dasseti, nāññathā.",
  "tika-abh04t7:10_3": "Kosajjādīti ādi-saddena dosādayo saṅgaṇhāti.",
  "tika-abh04t7:10_4": "Ādarākaraṇaṁ nirussukkatā evāti ādaraṁ karontā nirussukkabhāveneva na honti,",
  "tika-abh04t7:10_5": "na pana ādaraṁ na karontiyevāti daṭṭhabbaṁ.",
  "tika-abh04t7:10_6": "Ekacce pana ‘‘akammaññasarīratāya aññavihitatāya ca khīṇāsavānaṁ asakkaccadānādipavatti na anādaravasenā’’ti vadanti.",
  "tika-abh04t7:11_0": "1421.Atipaguṇānanti subhāvitānaṁ suṭṭhutaraṁ vasippattānaṁ.",
  "tika-abh04t7:11_1": "Evaṁ paguṇajjhānesupi pavatti hoti tattha vicāraṇussāhassa mandabhāvatoti adhippāyo.",
  "tika-abh04t7:11_2": "Pubbe dassitanti ‘‘tīṇi lakkhaṇānīti ahanti vā’’tiādinā pubbe dassitaṁ.",
  "tika-abh04t7:11_3": "‘‘Avijjamāno aparamatthabhāvato,",
  "tika-abh04t7:11_4": "vijjamāno ca lokasaṅketasiddhiyā sammutisaccabhāvato attho arīyati cittena gammati ñāyatī’’ti ācariyā vadanti.",
  "tika-abh04t7:11_5": "Yato tabbisayā cittuppādā navattabbaṁ ārammaṇaṁ etesanti navattabbārammaṇāti aññapadatthasamāsavasena vuccanti.",
  "tika-abh04t7:11_6": "Ayaṁ pana vādo hevatthikavādo viya hotīti tassa accantaṁ avijjamānataṁ maññanto ito ca aññathā avijjamānapaññattiṁ",
  "tika-abh04t7:11_7": "dassetuṁ ‘‘sammutisacce panā’’tiādimāha.",
  "tika-abh04t7:11_8": "Kathaṁ pana tassa accantamavijjamānatte tabbisayānaṁ dhammānaṁ pavatti navattabbārammaṇabhāvo cāti āha ‘‘avijjamānampī’’tiādi.",
  "tika-abh04t7:11_9": "Parittādiārammaṇāti na vattabbāti vuttāti parittādayo viya tassa visuṁ vavatthitabhāvaṁ nisedheti.",
  "tika-abh04t7:12_0": "Vikkhipanaṁ nānārammaṇesu cittassa pavattanaṁ.",
  "tika-abh04t7:12_1": "Anavaṭṭhānaṁ ekasmiṁyeva pavattituṁ appadānaṁ.",
  "tika-abh04t7:12_2": "Dutiyādimaggapurecārikaṁ phalasamāpattipurecārikañca kāmāvacarañāṇaṁ nibbānārammaṇatāya lokuttaracittassa",
  "tika-abh04t7:12_3": "āvajjanaṭṭhāniyatāya ca paṭhamamaggapurecārikañāṇena samānanti katvā vuttaṁ ‘‘gotrabhuvodāne gotrabhūti",
  "tika-abh04t7:12_4": "gahetvā’’ti.",
  "tika-abh04t7:13_0": "Sabbatthapādakanti nipphādetabbe,",
  "tika-abh04t7:13_1": "payojane vā bhummaṁ ‘‘cetaso avūpasame’’tiādīsu viya.",
  "tika-abh04t7:13_2": "Tena sabbesu vipassanādīsu nipphādetabbesūti attho.",
  "tika-abh04t7:13_3": "Tenevāha ‘‘sabbesū’’tiādi.",
  "tika-abh04t7:13_4": "Atītaṁsañāṇassa kāmāvacarattā iddhividhādīsu tassa aggahaṇaṁ daṭṭhabbaṁ.",
  "tika-abh04t7:13_5": "Tassa pana atītasattadivasato heṭṭhā yāva paccuppannapaṭisandhi,",
  "tika-abh04t7:13_6": "tāva visayoti vadanti.",
  "tika-abh04t7:13_7": "Atītasattadivasesupi khandhapaṭibaddhānaṁ tassa visayabhāvo yutto viya dissati.",
  "tika-abh04t7:14_0": "Pādakajjhānacittaṁ parikammehi gahetvāti pādakajjhānaṁ samāpajjitvā vuṭṭhāya ‘‘idaṁ cittaṁ viya ayaṁ",
  "tika-abh04t7:14_1": "kāyo sīghagamano hotū’’ti pubbabhāgaparikammehi rūpakāyassa viya pādakajjhānacittassapi gahetabbataṁ",
  "tika-abh04t7:14_2": "sandhāya vuttaṁ.",
  "tika-abh04t7:14_3": "Idaṁ pana adhiṭṭhānaṁ evaṁ pavattatīti veditabbaṁ.",
  "tika-abh04t7:14_4": "Adhippetaṭṭhānapāpuṇanatthaṁ gantukāmataṁ purakkhatvā pādakajjhānaṁ samāpajjitvā vuṭṭhāya ‘‘idaṁ cittaṁ",
  "tika-abh04t7:14_5": "viya ayaṁ kāyo sīghagamano hotū’’ti karajakāyārammaṇaṁ parikammaṁ katvā bhavaṅgaṁ otaritvā vuṭṭhāya pādakajjhānaṁ",
  "tika-abh04t7:14_6": "samāpajjitvā puna bhavaṅge otiṇṇe manodvārāvajjanaṁ rūpakāyaṁ ārammaṇaṁ katvā uppajjati anulomāni ca.",
  "tika-abh04t7:14_7": "Tato adhiṭṭhānacittampi tamevārammaṇaṁ katvā uppajjati.",
  "tika-abh04t7:14_8": "Tassānubhāvena yathādhippetaṭṭhānaṁ gatoyeva hoti.",
  "tika-abh04t7:14_9": "Evaṁ adissamānena kāyena gacchanto panāyaṁ kiṁ tassa adhiṭṭhānacittassa uppādakkhaṇe gacchati,",
  "tika-abh04t7:14_10": "udāhu ṭhitikkhaṇe bhaṅgakkhaṇe vāti?",
  "tika-abh04t7:14_11": "Tīsu khaṇesu gacchatīti icchanti.",
  "tika-abh04t7:14_12": "Citteti pādakajjhānacitte.",
  "tika-abh04t7:14_13": "Samodahatīti cittānugatikaṁ cittaṁ viya sīghagamanaṁ karotīti attho.",
  "tika-abh04t7:14_14": "Yathā hi cittaṁ icchitakkhaṇe atidūrepi visayaṁ ārabbha pavattati,",
  "tika-abh04t7:14_15": "evaṁ rūpakāyassapi lahuparivattibhāvāpādanaṁ cittavasena kāyapariṇāmanaṁ.",
  "tika-abh04t7:14_16": "Na cettha rūpadhammānaṁ dandhaparivattibhāvato ekacittakkhaṇena desantaruppatti na yujjatīti vattabbā",
  "tika-abh04t7:14_17": "adhiṭṭhānacittena rūpakāyassa lahuparivattibhāvassa āpāditattā.",
  "tika-abh04t7:14_18": "Tenevāha ‘‘cittavasena kāyaṁ adhiṭṭhahitvā sukhasaññañca lahusaññañca okkamitvā adissamānena kāyena brahmalokaṁ gacchatī’’ti (visuddhi. 2.397).",
  "tika-abh04t7:14_19": "Acinteyyo hi iddhimantānaṁ iddhivisayoti.",
  "tika-abh04t7:15_0": "Cittasantānaṁrūpakāye samodahitanti yattakehi cittehi dissamānena kāyena yathādhippetaṭṭhānappatti,",
  "tika-abh04t7:15_1": "tattakānaṁ cittānaṁ pabandhassa dandhagamanakaraṇato imassa adhiṭṭhānassa karajakāye āropitaṁ tadanuguṇanti attho.",
  "tika-abh04t7:15_2": "Idampi adhiṭṭhānapādakajjhānaṁ samāpajjitvā vuṭṭhāya ‘‘ayaṁ kāyo viya idaṁ cittaṁ dandhagamanaṁ hotū’’ti",
  "tika-abh04t7:15_3": "samāpajjitvā vuṭṭhitajjhānacittārammaṇaṁ parikammaṁ katvā bhavaṅgaṁ otaritvā bhavaṅgato vuṭṭhāya pādakajjhānaṁ",
  "tika-abh04t7:15_4": "samāpajjitvā puna bhavaṅge otiṇṇe manodvārāvajjanaṁ pādakajjhānaṁ ārammaṇaṁ katvā uppajjati anulomāni ca.",
  "tika-abh04t7:15_5": "Tato adhiṭṭhānacittampi tamevārammaṇaṁ katvā uppajjati.",
  "tika-abh04t7:15_6": "Tassānubhāvena antarā pañcaviññāṇādīsu uppannesupi apatanto icchitaṭṭhānaṁ gacchati.",
  "tika-abh04t7:15_7": "Evaṁ gacchanto ca sace icchati,",
  "tika-abh04t7:15_8": "pathavīkasiṇavasena ākāse maggaṁ nimminitvā padasā gacchati.",
  "tika-abh04t7:15_9": "Sace icchati,",
  "tika-abh04t7:15_10": "vāyokasiṇavasena vāyuṁ adhiṭṭhahitvā tūlapicu viya vāyunā gacchati.",
  "tika-abh04t7:15_11": "Apica gantukāmatāva ettha pamāṇaṁ.",
  "tika-abh04t7:15_12": "Sati hi gantukāmatāya evaṁ katādhiṭṭhāno adhiṭṭhānavegakkhittoveso issāsapakkhitto saro viya dissamāno gacchatīti.",
  "tika-abh04t7:15_13": "Tattha ākāse maggaṁ nimminitvā gacchanto vināpi abhiññāñāṇena pakatipathaviyaṁ viya gacchati.",
  "tika-abh04t7:15_14": "Teneva ‘‘padasā gacchatī’’ti vuttaṁ.",
  "tika-abh04t7:15_15": "Vāyuṁ adhiṭṭhahitvā gacchanto abhiññāñāṇasamuṭṭhitavāyodhātuparamparāya gacchati.",
  "tika-abh04t7:15_16": "Ubhayatthāpi antarā vanarāmaṇīyakādīni pekkhamāno āpāthagate sadde ca suṇamāno gacchatīti vadanti.",
  "tika-abh04t7:15_17": "Keci pana ‘‘adissamānena kāyena ekacittakkhaṇeneva icchitaṭṭhānagamane dissamānena kāyena padasā vāyunā",
  "tika-abh04t7:15_18": "ca gamane abhiññācittasamuṭṭhitakāyaviññattivipphārena gamana’’nti vadanti.",
  "tika-abh04t7:15_19": "Apare ‘‘abhiññācittassa viññattinibbattanakiccaṁ natthī’’ti vadanti.",
  "tika-abh04t7:16_0": "Adhiṭṭhānadvayanti cittakāyavasena kāyacittapariṇāmanabhūtaṁ rūpakāyapādakajjhānacittārammaṇaṁ ubhayaṁ adhiṭṭhānaṁ.",
  "tika-abh04t7:16_1": "Taṁsampayuttāyāti yathāvuttaadhiṭṭhānadvayasampayuttāya.",
  "tika-abh04t7:16_2": "Sukhasaññālahusaññābhāvatoti sukhasaññālahusaññāsabbhāvato,",
  "tika-abh04t7:16_3": "tabbhāvaṁ āpajjanatoti attho.",
  "tika-abh04t7:16_4": "Sukhasaññāti cettha upekkhāsampayuttā saññā.",
  "tika-abh04t7:16_5": "Upekkhā hi ‘‘santaṁ sukha’’nti vuttā.",
  "tika-abh04t7:16_6": "Sāyeva ca saññā nīvaraṇehi ceva vitakkādīhi paccanīkehi ca vimuttattā ‘‘lahusaññā’’tipi veditabbā.",
  "tika-abh04t7:16_7": "Tāhi samokkantāhi rūpakāyopi tūlapicu viya sallahuko hoti.",
  "tika-abh04t7:16_8": "So evaṁ vātakkhittatūlapicunā viya sallahukena ekacittakkhaṇena adissamānena ca kāyena yathāruci gacchatīti.",
  "tika-abh04t7:17_0": "‘‘Mutto vatamhi tāya anatthasaṁhitāya dukkarakārikāya,",
  "tika-abh04t7:17_1": "sādhu vatamhi sammāsambodhiṁ sambujjha’’nti (saṁ. ni.",
  "tika-abh04t7:17_2": "1.137) pavattaṁ bhagavato cetoparivitakkamaññāya māro ‘‘amuttabhāvamassa karissāmī’’ti,",
  "tika-abh04t7:18_0": "‘‘Tapokammā apakkamma, yaṁ na sujjhanti māṇavā;",
  "tika-abh04t7:19_0": "Asuddho maññasi suddho, suddhimaggā aparaddho’’ti. (saṁ. ni. 1.137) –",
  "tika-abh04t7:20_0": "Āhāti evamādiṁ sandhāya ‘‘mārādīnampi bhagavato cittajānanaṁ vutta’’nti vuttaṁ.",
  "tika-abh04t7:20_1": "Nibbānapaccavekkhaṇañca pubbenivāsānussatiñāṇena nibbānā…pe…",
  "tika-abh04t7:20_2": "ñātesu pavattatīti sambandho.",
  "tika-abh04t7:20_3": "Nibbānā…pe…",
  "tika-abh04t7:20_4": "ñātesūti idaṁ abhiññāñāṇassa parato pavattamānaṁ paccavekkhaṇaṁ abhiññāñāṇassa visaye viya abhiññāñāṇavisayavisayepi",
  "tika-abh04t7:20_5": "kadāci pavattituṁ arahatīti katvā vuttaṁ.",
  "tika-abh04t7:20_6": "Appamāṇārammaṇatanti appamāṇakhandhārammaṇatanti attho.",
  "tika-abh04t7:20_7": "Tasmāti yasmā pubbenivāsānussatiñāṇassa nibbānārammaṇabhāvadīpako koci pāṭho natthi, tasmā.",
  "tika-abh04t7:20_8": "Paccavekkhaṇakicce vuccamāneti ruḷhiṁ aggahetvā maggādīnaṁ atītānaṁ pati pati avekkhanaṁ anussaraṇaṁ",
  "tika-abh04t7:20_9": "paccavekkhaṇanti pubbenivāsānussatiñāṇassa kiccaṁyeva paccavekkhaṇanti vuccamāneti attho.",
  "tika-abh04t7:20_10": "Anuññātāti dissatīti ‘‘maggaphalanibbānapaccavekkhaṇato’’ti idameva sandhāya vuttaṁ.",
  "tika-abh04t7:20_11": "Ayañhettha attho –",
  "tika-abh04t7:20_12": "pubbenivāsānussatiñāṇena nibbānārammaṇe khandhe disvā ‘‘ime dhammā kiṁ nu kho ārabbha pavattā’’ti āvajjentassa",
  "tika-abh04t7:20_13": "pubbenivāsānussatiñāṇaṁ nibbānārammaṇe pavattatīti.",
  "tika-abh04t7:20_14": "Anāgataṁsañāṇepi eseva nayo.",
  "tika-abh04t7:21_0": "Yadi evaṁ kasmā parittattike ‘‘appamāṇo dhammo mahaggatassa dhammassa ārammaṇapaccayena paccayo’’ti (paṭṭhā.",
  "tika-abh04t7:21_1": "2.12.58) ettha ‘‘appamāṇā khandhā cetopariyañāṇassa pubbenivāsaanāgataṁsañāṇassa ārammaṇapaccayena paccayo’’ti",
  "tika-abh04t7:21_2": "ajjhattattike ca ‘‘bahiddhādhammo bahiddhādhammassa,",
  "tika-abh04t7:21_3": "bahiddhādhammo ajjhattassa dhammassa ārammaṇapaccayena paccayo’’ti etesaṁ vibhaṅgesu ‘‘bahiddhā khandhā",
  "tika-abh04t7:21_4": "iddhividhañāṇassa cetopariyapubbenivāsayathākammūpagaanāgataṁsaāvajjanāya ārammaṇapaccayena paccayo’’ti (paṭṭhā.",
  "tika-abh04t7:21_5": "2.20.29) ettakameva vuttaṁ,",
  "tika-abh04t7:21_6": "na vuttaṁ nibbānanti.",
  "tika-abh04t7:21_7": "Cetopariyaiddhividhādiñāṇehi saha vuttattāti ce,",
  "tika-abh04t7:21_8": "evampi visuṁ vibhajitabbaṁ siyā.",
  "tika-abh04t7:21_9": "Na hi visuṁ vibhajanārahaṁ saha vibhajatīti? Na,",
  "tika-abh04t7:21_10": "avacanassa aññakāraṇattā.",
  "tika-abh04t7:21_11": "Yāni hi puthujjanānaṁ pubbenivāsaanāgataṁsañāṇāni,",
  "tika-abh04t7:21_12": "tesaṁ avisayo eva nibbānaṁ.",
  "tika-abh04t7:21_13": "Ariyānaṁ pana maggaphalapaccavekkhaṇehi sacchikatanibbānānaṁ imehi ñāṇehi paccakkhakaraṇe payojanaṁ natthīti",
  "tika-abh04t7:21_14": "sādhāraṇena iddhividhañāṇādīnaṁ gahitattā nibbānaṁ na vuttanti daṭṭhabbaṁ .",
  "tika-abh04t7:21_15": "Nibbattakkhandhajānanamāha,",
  "tika-abh04t7:21_16": "na nibbattakakkhandhajānanaṁ.",
  "tika-abh04t7:21_17": "Yathākammūpagañāṇakiccañhi tanti.",
  "tika-abh04t7:21_18": "Attho sambhavatīti idaṁ anāgataṁsañāṇassapi anibbānārammaṇataṁ sandhāya vuttaṁ.",
  "tika-abh04t7:22_0": "1429.",
  "tika-abh04t7:22_1": "Maggārammaṇattike yasmā cittuppādakaṇḍe bodhitesu cittuppādesu ekantato maggārammaṇāyeva keci natthi,",
  "tika-abh04t7:22_2": "maggārammaṇāyeva pana kadāci maggādhipatino honti,",
  "tika-abh04t7:22_3": "tasmā ‘‘katame dhammā maggārammaṇā’’ti ekameva pucchaṁ katvā tayopi koṭṭhāsā labbhamānavasena vibhattā.",
  "tika-abh04t7:22_4": "Iminā nayena paratopi evarūpesu ṭhānesu attho veditabbo.",
  "tika-abh04t7:22_5": "‘‘Cittuppādā’’ti,",
  "tika-abh04t7:22_6": "‘‘maggārammaṇā’’ti ca vuttadhammānaṁyeva maggahetukattābhāvaṁ sādhetuṁ ‘‘asahajātattā’’ti idaṁ hetuvacananti ‘‘asampayuttattāti attho’’ti vuttaṁ.",
  "tika-abh04t7:22_7": "Tenevāha ‘‘na hi arūpadhammāna’’ntiādi.",
  "tika-abh04t7:22_8": "‘‘Aññadhammārammaṇakāle evā’’ti avadhāraṇassa aggahitattā garuṁ akatvā maggārammaṇakālepi maggādhipatibhāvena",
  "tika-abh04t7:22_9": "na vattabbāti ayampi attho aṭṭhakathāyaṁ pariggahitoyevāti daṭṭhabbaṁ.",
  "tika-abh04t7:22_10": "‘‘Garuṁ katvā paccavekkhaṇakāle’’ti hi vuttattā garuṁ akatvā paccavekkhaṇakālepi atthi eva.",
  "tika-abh04t7:22_11": "Tadā ca maggādhipatibhāvena na vattabbā te dhammāti bhiyyopi siddhovāyamattho.",
  "tika-abh04t7:23_0": "1434.Atītārammaṇāvāti uddhaṭaṁ,",
  "tika-abh04t7:23_1": "‘‘atītārammaṇā’’ti pana aṭṭhakathāpāṭho bahūsu potthakesu dissati.",
  "tika-abh04t7:23_2": "Tasmāti yasmā paṭiccasamuppādavibhaṅgavaṇṇanāyaṁ (vibha. a.",
  "tika-abh04t7:23_3": "227) ‘‘maraṇasamaye ñātakā ‘ayaṁ, tāta,",
  "tika-abh04t7:23_4": "tavatthāya buddhapūjā karīyati,",
  "tika-abh04t7:23_5": "cittaṁ pasādehī’ti vatvā’’tiādinā pañcadvāre rūpādiārammaṇūpasaṁharaṇaṁ tattha tadārammaṇapariyosānānaṁ",
  "tika-abh04t7:23_6": "cuddasannaṁ cittānaṁ pavattiñca vatvā tasmiṁyeva ekacittakkhaṇaṭṭhitike ārammaṇe paṭisandhicittaṁ uppajjatīti",
  "tika-abh04t7:23_7": "paccuppannārammaṇabhāvaṁ paṭisandhiyā vakkhati,",
  "tika-abh04t7:23_8": "tasmāti attho.",
  "tika-abh04t7:23_9": "Dve bhavaṅgāni āvajjanaṁ maraṇassāsannabhāvena mandībhūtavegattā pañca javanāni dve tadārammaṇāni cuticittanti",
  "tika-abh04t7:23_10": "ekādasa cittakkhaṇā atītāti āha ‘‘pañcacittakkhaṇāvasiṭṭhāyuke’’ti.",
  "tika-abh04t7:23_11": "Itaratthāti aññatadārammaṇāya cutiyā.",
  "tika-abh04t7:23_12": "Idāni tameva ‘‘itaratthā’’ti saṅkhepato vuttamatthaṁ vitthārato dassetuṁ ‘‘yadā hī’’tiādimāha.",
  "tika-abh04t7:23_13": "Cutiyā tadārammaṇarahitattā paṭisandhiyā ca paccuppannārammaṇattā ‘‘rūpā…pe…",
  "tika-abh04t7:23_14": "jjantassā’’ti udāhaṭaṁ.",
  "tika-abh04t7:23_15": "Cha bhavaṅgāni paccuppannārammaṇāni honti,",
  "tika-abh04t7:23_16": "nava cittakkhaṇā atītāti sattacittakkhaṇāvasiṭṭhāyuke gatinimitte paṭisandhiyā pavattattāti daṭṭhabbaṁ.",
  "tika-abh04t7:24_0": "Vijjamānamevakāyaṁ ārammaṇaṁ karotīti etena sukhalahusaññokkamanena paccuppannasseva bhūtupādāyarūpasaṅghātassa lahuparivattibhāvāpādanaṁ,",
  "tika-abh04t7:24_1": "na bhāvinoti dasseti.",
  "tika-abh04t7:25_0": "Etthantareti apākaṭakālato paṭṭhāya yāva pākaṭakālo,",
  "tika-abh04t7:25_1": "etasmiṁ antare.",
  "tika-abh04t7:25_2": "Yasmā pana kassaci kiñci sīghaṁ pākaṭaṁ hoti,",
  "tika-abh04t7:25_3": "kassaci dandhaṁ,",
  "tika-abh04t7:25_4": "tasmā ‘‘ekadvesantativārā’’ti aniyametvā vuttaṁ.",
  "tika-abh04t7:25_5": "‘‘Vacanasiliṭṭhatāvasena vutta’’nti eke,",
  "tika-abh04t7:25_6": "keci pana ‘‘etthantare pavattā rūpadhammā arūpadhammā ca paccuppannāti gahite eko santativāro hoti,",
  "tika-abh04t7:25_7": "taṁ pana dvidhā vibhajitvā apākaṭakālaṁ ādiṁ katvā yebhuyyena pākaṭakālato orabhāvo eko koṭṭhāso yebhuyyena",
  "tika-abh04t7:25_8": "pākaṭakālaṁ ādiṁ katvā yāva supākaṭakālo ekoti ete dve santativārā.",
  "tika-abh04t7:25_9": "Iminā nayena sesasantativārabhedāpi veditabbā.",
  "tika-abh04t7:25_10": "Tattha kālavasena sabbesaṁ samānabhāvaṁ aggahetvā dhammānaṁ sadisappavattivasena santatiparicchedo dīpitabbo’’ti vadanti.",
  "tika-abh04t7:25_11": "Kiñci kiñci kālaṁ sadisaṁ pavattamānāpi hi utucittādisamuṭṭhānā rūpadhammā santativārāti vuccanti.",
  "tika-abh04t7:25_12": "Yadāha ‘‘atiparittā’’tiādinā,",
  "tika-abh04t7:25_13": "arūpasantatipi cettha yathāvuttarūpasantatiparicchinnā saṅgahitāyevāti daṭṭhabbaṁ.",
  "tika-abh04t7:25_14": "Paccuppannesu dhammesu saṁhīratīti taṇhādiṭṭhīhi ākaḍḍhanīyaṭṭhānabhāvena vuttaṁ.",
  "tika-abh04t7:25_15": "‘‘Yo cāvuso,",
  "tika-abh04t7:25_16": "mano ye ca dhammā’’ti visayivisayabhūtā ekabhavabhūtā ca ekasantatipariyāpannā dhammā vibhāgaṁ akatvā gayhamānā addhāpaccuppannaṁ hoti,",
  "tika-abh04t7:25_17": "sati pana vibhāgakaraṇe khaṇasantatipaccuppannatā labbhatīti āha ‘‘addhāpaccuppannaṁ hontaṁ etaṁ ubhayaṁ hotī’’ti.",
  "tika-abh04t7:26_0": "Tassāti mahājanassa.",
  "tika-abh04t7:26_1": "Atītādivibhāgaṁ akatvāti āvajjanādīnaṁ samānākārappavattiyā upāyaṁ dasseti.",
  "tika-abh04t7:26_2": "Siddhaṁ hotīti khaṇapaccuppannārammaṇattepi parikammacetopariyañāṇānaṁ ayaṁ pāḷi suṭṭhu nītā hotīti attho.",
  "tika-abh04t7:26_3": "Atītattiko ca evaṁ abhinno hotīti evaṁ khaṇapaccuppanneyeva dhamme idha paccuppannoti gayhamāne aññapadasaṅgahitasseva",
  "tika-abh04t7:26_4": "anantarapaccayabhāvaṁ pakāsento atītattiko ca paṭṭhāne abhedato sammā atthassa uddhaṭattā avināsito hoti.",
  "tika-abh04t7:26_5": "Atha vā atītattikoti paṭṭhāne atītattikapāḷi,",
  "tika-abh04t7:26_6": "imāya atītattikapāḷiyā yathāvuttakāraṇatoyeva abhinno avisiṭṭho aññadatthu saṁsandati sametīti attho.",
  "tika-abh04t7:27_0": "Yathāsambhavanti āvajjanāya anāgatārammaṇatā,",
  "tika-abh04t7:27_1": "javanānaṁ paccuppannātītārammaṇatā anāgatapaccuppannātītārammaṇatāti yojetabbaṁ.",
  "tika-abh04t7:27_2": "Nānārammaṇatā na siyā addhāvasena paccuppannārammaṇattāti adhippāyo.",
  "tika-abh04t7:27_3": "Ayañca attho ekissā javanavīthiyā ekasmiṁyeva citte pavattiyaṁ āvajjanādīnaṁ anāgatādiārammaṇatā sambhavatīti",
  "tika-abh04t7:27_4": "sambhavadassanavasena vuttoti yathādhippetassa abhiññācittassa khaṇapaccuppanne pavattiṁ yojetvā dassetuṁ",
  "tika-abh04t7:27_5": "‘‘tenā’’tiādimāha.",
  "tika-abh04t7:27_6": "Tīṇīti ‘‘atītārammaṇo dhammo atītārammaṇassa dhammassa āsevanapaccayena paccayo,",
  "tika-abh04t7:27_7": "anāgatārammaṇo dhammo anāgatārammaṇassa dhammassa,",
  "tika-abh04t7:27_8": "paccuppannārammaṇo dhammo paccuppannārammaṇassa dhammassa āsevanapaccayena paccayo’’ti (paṭṭhā.",
  "tika-abh04t7:27_9": "2.19.34) padantarasaṅgahitadhammānapekkhā dhammā tīṇi pañhavissajjanānīti attho.",
  "tika-abh04t7:27_10": "Anāsevanaṁ natthīti āsevanalābhe sati yathādhammasāsane avacanassa kāraṇaṁ natthīti avacanena tattha",
  "tika-abh04t7:27_11": "itaresaṁ pañhānaṁ paṭisedho viññāyatīti adhippāyo.",
  "tika-abh04t7:28_0": "Etassa vādassāti ‘‘āvajjanajavanānaṁ anāgatapaccuppannārammaṇattepi cetopariyañāṇaṁ siddha’’nti vādassa.",
  "tika-abh04t7:28_1": "Nissayabhāvoti atthasambhavato yathāvuttanayassa jotakabhāvo.",
  "tika-abh04t7:28_2": "Yanti cittaṁ.",
  "tika-abh04t7:28_3": "Tassāti āvajjanajavanānaṁ khaṇapaccuppannaniruddhārammaṇatāvacanassa.",
  "tika-abh04t7:28_4": "Ettha ca kālavisesaṁ āmasati,",
  "tika-abh04t7:28_5": "anāgatāyeva ca āvajjanā pavattatīti nayidaṁ yujjamānakaṁ.",
  "tika-abh04t7:28_6": "Atha ‘‘yaṁ imassa cittaṁ bhavissati,",
  "tika-abh04t7:28_7": "taṁ jānāmī’’ti ābhogaṁ karoti,",
  "tika-abh04t7:28_8": "evaṁ sati parikammābhiññācittānampi anāgatārammaṇattamevāti sabbattha āvajjanajavanānaṁ anāgatapaccuppannārammaṇatā na sijjhatīti āha ‘‘pavatti…pe…",
  "tika-abh04t7:28_9": "vuttattā’’ti.",
  "tika-abh04t7:28_10": "Dosāpattiyāti dosāpajjanena,",
  "tika-abh04t7:28_11": "dosāpattito vā.",
  "tika-abh04t7:28_12": "Rāsiekadesāvajjanapaṭivedheti yathārutavaseneva purimavādipakkhamāha,",
  "tika-abh04t7:28_13": "sampattasampattāvajjanajānaneti attanā niddhāritapakkhaṁ.",
  "tika-abh04t7:28_14": "Purimavādino nānujāneyyunti addhāsantatipaccuppannapadatthatā abhidhammamātikāyaṁ āgatapaccuppannapadassa natthīti adhippāye ṭhatvā nānujāneyyuṁ.",
  "tika-abh04t7:28_15": "Ettha ca satipi sabhāvabhede ākārabhedābhāvato ekattanayavasena āvajjanaparikammābhiññācittānaṁ nānārammaṇatādoso",
  "tika-abh04t7:28_16": "natthīti khaṇapaccuppannārammaṇatā cetopariyañāṇassa purimavādīnaṁ adhippāyavibhāvanamukhena dassitā.",
  "tika-abh04t7:28_17": "Aṭṭhakathāyaṁ pana ‘‘sabhāvabhede sati nānārammaṇatādosābhāvo natthi evāti ekasmiṁ eva citte addhāsantativasena",
  "tika-abh04t7:28_18": "paccuppannārammaṇatā vibhāvitā’’ti dvīsupi vādesu yaṁ yuttaṁ,",
  "tika-abh04t7:28_19": "taṁ vicāretvā gahetabbaṁ.",
  "tika-abh04t7:29_0": "Tenevāti yasmā atītattike uppannattike ca cetopariyañāṇassa vattamānadhammārammaṇabhāvajotano pāṭho na dissati,",
  "tika-abh04t7:29_1": "teneva kāraṇena.",
  "tika-abh04t7:29_2": "Dvīsu ñāṇesūti pubbenivāsacetopariyañāṇesu .",
  "tika-abh04t7:29_3": "Kammamukhena gayhantīti satipi ārammaṇabhāve cattāro khandhā yathākammūpagañāṇena kammadvārena kusalākusalā icceva gayhanti,",
  "tika-abh04t7:29_4": "na pana vibhāgasoti dasseti.",
  "tika-abh04t7:29_5": "Lobhādisampayogavisesena duccaritabhāvo,",
  "tika-abh04t7:29_6": "alobhādisampayogavisesena ca sucaritabhāvo lakkhīyatīti duccaritasucaritāni vibhāventaṁ lobhādayopi vibhāvetiyeva nāma hotīti āha ‘‘duccarita…pe…",
  "tika-abh04t7:29_7": "bhāvanaṁ hotī’’ti.",
  "tika-abh04t7:30_0": "1435.",
  "tika-abh04t7:30_1": "Asabhāvadhammassa ‘‘aha’’ntiādipaññattiyā ajjhattadhammupādānatāya siyā koci ajjhattapariyāyo,",
  "tika-abh04t7:30_2": "na pana sabhāvadhammassa asattasantāneva tassāti vuttaṁ ‘‘sabhāva…pe…",
  "tika-abh04t7:30_3": "ahonta’’nti.",
  "tika-abh04t7:30_4": "Tathā hi ‘‘attano khandhādīni paccavekkhantassā’’ti ettha ‘‘ajjhattārammaṇā’’ti padassa atthavivaraṇavasena",
  "tika-abh04t7:30_5": "‘‘ajjhattaṁ gayhamānaṁ ahanti paññattiṁ ādi-saddena gaṇhātī’’ti vakkhati.",
  "tika-abh04t7:30_6": "Yadi evaṁ tassa ajjhattattikepi ajjhattabhāvo vattabbo siyā? Na,",
  "tika-abh04t7:30_7": "bahiddhābhāvassa viya ajjhattabhāvassapi ajjhattattike nippariyāyavasena adhippetattāti.",
  "tika-abh04t7:30_8": "Yadāha ‘‘asabhā…pe…",
  "tika-abh04t7:30_9": "na vutta’’nti.",
  "tika-abh04t7:30_10": "Ākiñcaññāyatanādīti ādi-saddena sāvajjanāni tassa purecārikaupacāracittāni tassa ārammaṇena pavattanakapaccavekkhaṇaassādanādicittāni ca saṅgaṇhāti.",
  "tika-abh04t7:31_0": "Ākiñcaññāyatanaṁ taṁ-saddena ākaḍḍhitvā vadati,",
  "tika-abh04t7:31_1": "na pana taṁ sabbanti vuttaṁ,",
  "tika-abh04t7:31_2": "yañca tassa purecārikanti attho.",
  "tika-abh04t7:31_3": "Lesavacananti ekadesasāruppena samānārammaṇabhāvena ekadesasseva vacanaṁ.",
  "tika-abh04t7:31_4": "Lissati silissati ekadesena allīyatīti hi leso.",
  "tika-abh04t7:31_5": "Yesanti kāmāvacarakusalākusalamahākiriyāvajjanacittānaṁ kusalakiriyābhedassa rūpāvacaracatutthassa ca.",
  "tika-abh04t7:31_6": "Evaṁ upekkhāsahagataniddesādīsūti yesaṁ adukkhamasukhāya vedanāya sampayuttatā vuttā,",
  "tika-abh04t7:31_7": "tesu ekameva upekkhāsahagataniddesaṁ vatvā itaraṁ na vattabbaṁ siyāti attho.",
  "tika-abh04t7:31_8": "Ādi-saddena hetusampayuttakāmāvacarādiniddese saṅgaṇhāti.",
  "tika-abh04t7:31_9": "Tatthāpi hi parittasahetukādibhāvena vuttesu dhammesu ekameva vatvā itaraṁ na vattabbaṁ siyāti.",
  "tika-abh04t7:31_10": "Abhāvanāniṭṭhappavattiyāti abhāvanāniṭṭhappavattiyā abhāvanākārassa ukkaṁsappavattiyāti attho,",
  "tika-abh04t7:31_11": "abhāvassa vā ukkaṁsappavattiyā.",
  "tika-abh04t7:31_12": "Navattabbaṁ jātaṁ ajjhattārammaṇādibhāvenāti adhippāyo.",
  "tika-abh04t7:31_13": "Tānīti ākiñcaññāyatanena samānārammaṇāni āvajjanādīni.",
  "tika-abh04t7:31_14": "Yadi evaṁ ‘‘abhāvanāsāmaññe’’ti kasmā vuttaṁ.",
  "tika-abh04t7:31_15": "Na hi ākiñcaññāyatanārammaṇassa paccavekkhaṇaassādanādivasena pavattacittānaṁ abhāvanākārena pavatti atthīti? Na,",
  "tika-abh04t7:31_16": "abhāvetabbatāya adhippetattā.",
  "tika-abh04t7:31_17": "Na bhāvīyatīti hi abhāvanaṁ,",
  "tika-abh04t7:31_18": "na na bhāvetīti.",
  "tika-abh04t7:32_0": "Gahaṇavisesanimmitānītiādīsu ayamadhippāyo –",
  "tika-abh04t7:32_1": "yadipi bhāvanāñāṇanimmitākāramattesu sabhāvato avijjamānesu visayesu yebhuyyena mahaggatā dhammā pavattanti,",
  "tika-abh04t7:32_2": "bahiddhākāraggahaṇavasena pana kasiṇādīnaṁ bahiddhābhāvoti tadārammaṇadhammā bahiddhārammaṇāti vuttaṁ.",
  "tika-abh04t7:32_3": "Kasiṇānañhi santānaṁ muñcitvā upaṭṭhānaṁ visesato vaḍḍhitakasiṇavasena viññāyati,",
  "tika-abh04t7:32_4": "paṭhamāruppaviññāṇābhāvassa pana na bahiddhākāro,",
  "tika-abh04t7:32_5": "nāpi ajjhattākāroti ubhayākāravidhure tasmiṁ anaññasādhāraṇena pavattiyākārena pavattamānaṁ ākiñcaññāyatanameva navattabbārammaṇaṁ vuttaṁ,",
  "tika-abh04t7:32_6": "na itare itarākārappavattitoti.",
  "tika-abh04t7:32_7": "Kāmāvacarakusalānanti nidassanamattaṁ daṭṭhabbaṁ.",
  "tika-abh04t7:33_0": "Ākiñcaññāyatanavipākaṁ nevasaññānāsaññāyatanassa vipākādikassāti atthavasena vibhatti pariṇāmetabbā.",
  "tika-abh04t7:33_1": "Abhinīhārāsambhavatoti samāpatticittassa abhinīharaṇāsambhavato.",
  "tika-abh04t7:33_2": "Kusalameva vipākassa ārammaṇanti katvā ‘‘vipākassā’’tiādi vuttaṁ.",
  "tika-abh04t7:34_0": "Asabhāvadhammattepi bahiddhākārena gahaṇīyabhāvato kasiṇānaṁ bahiddhābhāvo viya ekantato idha ajjhattadhammupādānatāya",
  "tika-abh04t7:34_1": "ahanti paññattiyā siyā ajjhattabhāvoti vuttaṁ ‘‘ajjhatta’’ntiādi.",
  "tika-abh04t7:34_2": "‘‘Khandhādīti ādi-saddena dhātuāyatanādi saṅgayhatī’’ti ca vadanti.",
  "tika-abh04t7:34_3": "Esa nayoti ‘‘arūpakkhandhe khandhāti gahetvā’’tiādikaṁ vaṇṇanānītiṁ āha.",
  "tika-abh04t7:34_4": "Paresaṁ khandhādiggahaṇeti paresaṁ khandhādīti imassa padassa kathane uccāraṇe.",
  "tika-abh04t7:34_5": "Sabbaṁ upādāpaññattiṁ āha ādisaddenāti sambandho.",
  "tika-abh04t7:35_0": "Tikaatthuddhāravaṇṇanā niṭṭhitā.",
  "tika-abh04t7:36_0": "Dukaatthuddhāravaṇṇanā",
  "tika-abh04t7:37_0": "1473.Aññathāti vuttappakārassa dassane.",
  "tika-abh04t7:37_1": "Vuttappakārassa dassanato eva hi aṭṭhakathāyaṁ sasaṅkhārikānaṁ thinamiddhavirahe asaṅkhārikasadisī yojanā na dassitā.",
  "tika-abh04t7:37_2": "Bhavarāgādīsūti bhavarāgamūlikādīsu yojanāsu.",
  "tika-abh04t7:38_0": "1511.Dveti uddhaccāvijjānīvaraṇāni.",
  "tika-abh04t7:38_1": "Tīṇīti kāmacchandabyāpādavicikicchāsu ekekena uddhaccāvijjānīvaraṇāni.",
  "tika-abh04t7:38_2": "Dve vā tīṇi vāti pāḷiyaṁ vā-saddassa luttaniddiṭṭhataṁ āha.",
  "tika-abh04t7:38_3": "Atha vā nipātasaddasannidhānepi nāmapadādīhi eva samuccayādiattho vuccati,",
  "tika-abh04t7:38_4": "na nipātapadehi tesaṁ avācakattāti antarenapi nipātapadaṁ ayamattho labbhati.",
  "tika-abh04t7:38_5": "Tathā vacanicchāya sambhavo eva hettha pamāṇanti pāḷiyaṁ ‘‘dve tīṇī’’ti vuttaṁ.",
  "tika-abh04t7:38_6": "Yatthasahuppattītiādinā ‘‘dve tīṇī’’ti lakkhaṇavacananti sabbasādhāraṇamatthamāha.",
  "tika-abh04t7:38_7": "Tathā hi ‘‘evañca katvā kilesagocchake cā’’ti vuttaṁ.",
  "tika-abh04t7:38_8": "Tassāyamadhippāyo –",
  "tika-abh04t7:38_9": "kilesadvayasahitasseva cittuppādassa abhāvepi pāḷiyaṁ dviggahaṇaṁ kataṁ,",
  "tika-abh04t7:38_10": "kilesānañca sambhavantānaṁ sabbesaṁ sarūpena gahaṇaṁ na katanti dve tayoti lakkhaṇakaraṇanti viññāyatīti.",
  "tika-abh04t7:39_0": "Yadi sabbākusale uppajjanakassapi uddhaccassa eko eva cittuppādo visayabhāvena vuccati,",
  "tika-abh04t7:39_1": "avijjānīvaraṇassapi tathā vattabbanti adhippāyena ‘‘kasmā vutta’’ntiādinā codeti.",
  "tika-abh04t7:39_2": "Itaro uddhaccanīvaraṇasseva tathā vattabbataṁ avijjānīvaraṇassa tathā vattabbatābhāvañca dassetuṁ ‘‘suttante’’tiādimāha.",
  "tika-abh04t7:39_3": "Tattha suttante vuttesu pañcasu nīvaraṇesūti uddhaccasahagate uddhaccassa avijjānīvaraṇena nīvaraṇasahitataṁ āsaṅkitvā vuttaṁ.",
  "tika-abh04t7:39_4": "Nanu ca suttantepi ‘‘avijjānīvaraṇānaṁ sattāna’’ntiādīsu (saṁ. ni.",
  "tika-abh04t7:39_5": "2.124) avijjā ‘‘nīvaraṇa’’nti vuttāti?",
  "tika-abh04t7:39_6": "Saccametaṁ,",
  "tika-abh04t7:39_7": "jhānaṅgānaṁ paṭipakkhabhāvena pana suttante bahulaṁ kāmacchandādayo pañceva nīvaraṇāni vuttānīti yebhuyyavuttivasena etaṁ vuttanti daṭṭhabbaṁ.",
  "tika-abh04t7:40_0": "Keci pana ‘‘yathā nikkhepakaṇḍe kusalapaṭipakkhabhūtāni dubbalānipi nīvaraṇāni paṭṭhāne viya dassitāni.",
  "tika-abh04t7:40_1": "Tathā hi paṭṭhāne (paṭṭhā.",
  "tika-abh04t7:40_2": "3.8.1) ‘nīvaraṇaṁ dhammaṁ paṭicca nīvaraṇo dhammo uppajjati na purejātapaccayā.",
  "tika-abh04t7:40_3": "Arūpe kāmacchandanīvaraṇaṁ paṭicca thinamiddhanīvaraṇaṁ uddhaccanīvaraṇa’ntiādi vuttaṁ,",
  "tika-abh04t7:40_4": "na evaṁ aṭṭhakathākaṇḍe.",
  "tika-abh04t7:40_5": "Aṭṭhakathākaṇḍe pana jhānapaṭipakkhabhūtāniyeva nīvaraṇāni niddiṭṭhānīti ‘uddhaccanīvaraṇaṁ uddhaccasahagate cittuppāde uppajjatī’ti vuttaṁ.",
  "tika-abh04t7:40_6": "Aṭṭhakathāyaṁ pana uddhaccanīvaraṇassa kāmacchandādīhi ekato uppattidassanaṁ nikkhepakaṇḍānusārena kataṁ ekato uppattiyā pabhedadassanatthaṁ.",
  "tika-abh04t7:40_7": "Tattha hi pāḷiyaṁyeva tāni vitthārato vuttānī’’ti vadanti.",
  "tika-abh04t7:40_8": "Ayañca vādo ‘‘uddhaccanīvaraṇaṁ uddhaccasahagate cittuppāde uppajjatī’’ti idameva vacanaṁ ñāpakanti katvā vutto.",
  "tika-abh04t7:40_9": "Aññathā avijjānīvaraṇaṁ viya vattabbaṁ siyā.",
  "tika-abh04t7:40_10": "Na ti ito aññaṁ pariyuṭṭhānapaṭṭhāyīniyeva nīvaraṇāni atthuddhārakaṇḍe adhippetānīti imassa atthassa sādhakaṁ vacanaṁ atthi,",
  "tika-abh04t7:40_11": "idaṁ vacanaṁ dvetīṇivacanassa sāmaññena sabbanīvaraṇasaṅgāhakattā yathāvuttavacanassa visayavisesappakāsanasaṅkhātena",
  "tika-abh04t7:40_12": "payojanantarena vuttabhāvassa dassitattā ca ñāpakaṁ na bhavatīti dissati,",
  "tika-abh04t7:40_13": "tasmā vicāretvā gahetabbaṁ.",
  "tika-abh04t7:41_0": "Aggahetvāti yathārutavaseneva atthaṁ aggahetvā yathā nikkhepakaṇḍapaṭṭhānādīhi na imissā pāḷiyā virodho hoti,",
  "tika-abh04t7:41_1": "evaṁ adhippāyo gavesitabboti yathāvuttamevatthaṁ nigameti.",
  "tika-abh04t7:42_0": "1577.Tesanti lobhādito aññesaṁ.",
  "tika-abh04t7:42_1": "Dassitāti kathaṁ dassitā?",
  "tika-abh04t7:42_2": "Māno tāva lobhamohauddhaccaahirikānottappehi,",
  "tika-abh04t7:42_3": "lobhamohathinauddhaccaahirikānottappehi,",
  "tika-abh04t7:42_4": "tathā diṭṭhi,",
  "tika-abh04t7:42_5": "vicikicchā mohauddhaccaahirikānottappehi,",
  "tika-abh04t7:42_6": "thinaṁ lobhamohadiṭṭhiuddhaccaahirikānottappehi,",
  "tika-abh04t7:42_7": "lobhamohamānauddhaccaahirikānottappehi,",
  "tika-abh04t7:42_8": "lobhamohauddhaccaahirikānottappehi,",
  "tika-abh04t7:42_9": "dosamohauddhaccaahirikānottappehi,",
  "tika-abh04t7:42_10": "uddhaccaṁ lobhamohadiṭṭhiahirikānottappehi,",
  "tika-abh04t7:42_11": "lobhamohadiṭṭhithinaahirikānottappehi,",
  "tika-abh04t7:42_12": "lobhamohamānaahirikānottappehi,",
  "tika-abh04t7:42_13": "lobhamohamānathinaahirikānottappehi,",
  "tika-abh04t7:42_14": "lobhamohathinaahirikānottappehi,",
  "tika-abh04t7:42_15": "lobhamohaahirikānottappehi,",
  "tika-abh04t7:42_16": "dosamohaahirikānottappehi,",
  "tika-abh04t7:42_17": "dosamohathinaahirikānottappehi,",
  "tika-abh04t7:42_18": "mohavicikicchāahirikānottappehi,",
  "tika-abh04t7:42_19": "mohaahirikānottappehi ekato uppajjati.",
  "tika-abh04t7:43_0": "Yathā ca uddhaccaṁ,",
  "tika-abh04t7:43_1": "evaṁ ahirikānottappāni ca yojetvā veditabbāni. Kathaṁ?",
  "tika-abh04t7:43_2": "Ahirikaṁ lobhamohadiṭṭhiuddhaccānottappehi,",
  "tika-abh04t7:43_3": "lobhamohadiṭṭhithinauddhaccānottappehi,",
  "tika-abh04t7:43_4": "lobhamohamānauddhaccānottappehi,",
  "tika-abh04t7:43_5": "lobhamohamānathinauddhaccānottappehi,",
  "tika-abh04t7:43_6": "lobhamohathinauddhaccānottappehi,",
  "tika-abh04t7:43_7": "lobhamohauddhaccānottappehi,",
  "tika-abh04t7:43_8": "dosamohauddhaccānottappehi,",
  "tika-abh04t7:43_9": "dosamohathinauddhaccānottappehi,",
  "tika-abh04t7:43_10": "mohavicikicchāuddhaccānottappehi ,",
  "tika-abh04t7:43_11": "mohauddhaccānottappehi ca ekato uppajjati.",
  "tika-abh04t7:43_12": "Anottappaṁ lobhamohadiṭṭhiuddhaccāhirikehi,",
  "tika-abh04t7:43_13": "lobhamohadiṭṭhithinauddhaccāhirikehi,",
  "tika-abh04t7:43_14": "lobhamohamānauddhaccāhirikehi,",
  "tika-abh04t7:43_15": "lobhamohamānathinauddhaccāhirikehi,",
  "tika-abh04t7:43_16": "lobhamohathinauddhaccāhirikehi,",
  "tika-abh04t7:43_17": "lobhamohauddhaccāhirikehi,",
  "tika-abh04t7:43_18": "dosamohauddhaccāhirikehi,",
  "tika-abh04t7:43_19": "dosamohathinauddhaccāhirikehi,",
  "tika-abh04t7:43_20": "mohavicikicchāuddhaccāhirikehi ,",
  "tika-abh04t7:43_21": "mohauddhaccāhirikehi ca ekato uppajjatīti evamettha mānādīnampi ekato uppatti veditabbā.",
  "tika-abh04t7:43_22": "Sesaṁ uttānatthameva.",
  "tika-abh04t7:44_0": "Aṭṭhakathākaṇḍavaṇṇanā niṭṭhitā.",
  "tika-abh04t7:45_0": "Iti dhammasaṅgaṇīmūlaṭīkāya līnatthapadavaṇṇanā",
  "tika-abh04t7:46_0": "Dhammasaṅgaṇī-anuṭīkā samattā."
}