{
  "atk-abh03a49:0_0": "10. Indriyayamakaṁ",
  "atk-abh03a49:1_0": "Idāni tesaññeva mūlayamake desitānaṁ kusalādidhammānaṁ labbhamānavasena ekadesaṁ saṁgaṇhitvā dhammayamakānantaraṁ",
  "atk-abh03a49:1_1": "desitassa indriyayamakassa vaṇṇanā hoti.",
  "atk-abh03a49:1_2": "Tattha khandhayamakādīsu vuttanayeneva pāḷivavatthānaṁ veditabbaṁ.",
  "atk-abh03a49:1_3": "Idhāpi hi paṇṇattivārādayo tayo mahāvārā avasesā antaravārā ca saddhiṁ kālappabhedādīhi khandhayamakādīsu āgatasadisāva.",
  "atk-abh03a49:1_4": "Indriyānaṁ pana bahutāya dhātuyamakatopi bahutarāni yamakāni honti.",
  "atk-abh03a49:1_5": "Yathā pana heṭṭhā puggalavārādīsu cakkhāyatanacakkhudhātumūlake naye cakkhāyatanacakkhudhātūhi saddhiṁ jivhāyatanakāyāyatanāni na yojitāni.",
  "atk-abh03a49:1_6": "Jivhāyatanakāyāyatanamūlakāni ca yamakāneva na gahitāni,",
  "atk-abh03a49:1_7": "tathā idhāpi cakkhundriyamūlake naye jivhindriyakāyindriyāni na yojitāni,",
  "atk-abh03a49:1_8": "jivhindriyakāyindriyamūlakāni ca yamakāneva na gahitāni.",
  "atk-abh03a49:1_9": "Tesaṁ aggahaṇe kāraṇaṁ tattha vuttanayeneva veditabbaṁ.",
  "atk-abh03a49:1_10": "Manindriyaṁ pana yathā cakkhundriyādimūlakehi tatheva itthindriyādimūlakehipi saddhiṁ yasmā yojanaṁ gacchati,",
  "atk-abh03a49:1_11": "tasmā nikkhittapaṭipāṭiyā ayojetvā sabbehipi cakkhundriyamūlakādīhi saddhiṁ pariyosāne yojitanti veditabbaṁ.",
  "atk-abh03a49:1_12": "Cakkhundriyena saddhiṁ itthindriyapurisindriyajīvitindriyāni yojitāni sukhindriyadukkhindriyadomanassindriyāni paṭisandhiyaṁ natthīti na gahitāni.",
  "atk-abh03a49:1_13": "Somanassindriyaupekkhindriyāni paṭisandhiyaṁ uppattisabbhāvato gahitāni.",
  "atk-abh03a49:1_14": "Tathā saddhindriyādīni pañca.",
  "atk-abh03a49:1_15": "Lokuttarāni tīṇi paṭisandhiyaṁ abhāveneva na gahitāni.",
  "atk-abh03a49:1_16": "Iti yāni gahitāni,",
  "atk-abh03a49:1_17": "tesaṁ vasenettha cakkhundriyamūlake naye yamakagaṇanā veditabbā.",
  "atk-abh03a49:1_18": "Yathā cettha,",
  "atk-abh03a49:1_19": "evaṁ sabbattha.",
  "atk-abh03a49:1_20": "Yāni pana na gahitāni,",
  "atk-abh03a49:1_21": "tesaṁ vasena yamakāni na gaṇetabbāni.",
  "atk-abh03a49:1_22": "Gaṇentena vā moghapucchāvasena gaṇetabbānīti evaṁ tāva sabbavāresu pāḷivavatthānameva veditabbaṁ.",
  "atk-abh03a49:2_0": "Pavattivāravaṇṇanā",
  "atk-abh03a49:3_0": "1-86.",
  "atk-abh03a49:3_1": "Atthavinicchaye panettha idaṁ nayamukhaṁ –",
  "atk-abh03a49:3_2": "sacakkhukānaṁ na itthīnanti brahmapārisajjādīnañceva rūpīnaṁ purisanapuṁsakānañca vasena vuttaṁ.",
  "atk-abh03a49:3_3": "Tesañhi itthindriyaṁ nuppajjati.",
  "atk-abh03a49:3_4": "Sacakkhukānaṁ na purisānanti rūpībrahmānañceva itthinapuṁsakānañca vasena vuttaṁ.",
  "atk-abh03a49:3_5": "Tesañhi purisindriyaṁ nuppajjati.",
  "atk-abh03a49:3_6": "Acakkhukānaṁ upapajjantānaṁ tesaṁ jīvitindriyaṁ uppajjatīti ekavokāracatuvokārakāmadhātusatte sandhāya vuttaṁ.",
  "atk-abh03a49:3_7": "Sacakkhukānaṁ vinā somanassenāti upekkhāsahagatānaṁ catunnaṁ mahāvipākapaṭisandhīnaṁ vasena vuttaṁ.",
  "atk-abh03a49:3_8": "Sacakkhukānaṁ vinā upekkhāyāti somanassasahagatapaṭisandhikānaṁ vasena vuttaṁ.",
  "atk-abh03a49:3_9": "Upekkhāya acakkhukānanti ahetukapaṭisandhivasena vuttaṁ.",
  "atk-abh03a49:3_10": "Ahetukānanti ahetukapaṭisandhicittena saddhiṁ saddhindriyādīnaṁ abhāvato vuttaṁ.",
  "atk-abh03a49:3_11": "Tattha hi ekanteneva saddhāsatipaññāyo natthi.",
  "atk-abh03a49:3_12": "Samādhivīriyāni pana indriyappattāni na honti.",
  "atk-abh03a49:3_13": "Sahetukānaṁ acakkhukānanti gabbhaseyyakavasena ceva arūpīvasena ca vuttaṁ.",
  "atk-abh03a49:3_14": "Añño hi sahetuko acakkhuko nāma natthi.",
  "atk-abh03a49:3_15": "Sacakkhukānaṁ ahetukānanti apāye opapātikavasena vuttaṁ.",
  "atk-abh03a49:3_16": "Sacakkhukānaṁ ñāṇavippayuttānanti kāmadhātuyaṁ duhetukapaṭisandhikānaṁ vasena vuttaṁ.",
  "atk-abh03a49:3_17": "Sacakkhukānaṁ ñāṇasampayuttānanti rūpībrahmāno ceva kāmāvacaradevamanusse ca sandhāya vuttaṁ.",
  "atk-abh03a49:3_18": "Ñāṇasampayuttānaṁ acakkhukānanti arūpino ca tihetukagabbhaseyyake ca sandhāya vuttaṁ.",
  "atk-abh03a49:4_0": "190.",
  "atk-abh03a49:4_1": "Jīvitindriyamūlake vinā somanassena upapajjantānanti dvepi jīvitindriyāni sandhāya vuttaṁ.",
  "atk-abh03a49:4_2": "Pavattesomanassavippayuttacittassa uppādakkhaṇeti arūpajīvitindriyaṁ sandhāya vuttaṁ.",
  "atk-abh03a49:4_3": "Iminā nayena sabbatthāpi paṭisandhipavattivasena jīvitindriyayojanā veditabbā.",
  "atk-abh03a49:4_4": "Somanassindriyādimūlakesupi paṭisandhipavattivasenevattho gahetabbo.",
  "atk-abh03a49:4_5": "Paṭilomanaye pana nirodhavāre ca etesañceva aññesañca dhammānaṁ yathālābhavasena cutipaṭisandhipavattesu tīsupi anuppādanirodhā veditabbā.",
  "atk-abh03a49:5_0": "281.",
  "atk-abh03a49:5_1": "Anāgatavāre eteneva bhāvenāti etena purisabhāveneva,",
  "atk-abh03a49:5_2": "antarā itthibhāvaṁ anāpajjitvā purisapaṭisandhiggahaṇenevāti attho.",
  "atk-abh03a49:5_3": "Katici bhave dassetvā parinibbāyissantīti katici paṭisandhiyo gahetvā itthibhāvaṁ appatvāva parinibbāyissantīti attho.",
  "atk-abh03a49:5_4": "Dutiyapucchāyapi eseva nayo.",
  "atk-abh03a49:6_0": "361.",
  "atk-abh03a49:6_1": "Paccuppannena atītavāre suddhāvāsānaṁ upapatticittassa bhaṅgakkhaṇe manindriyañca nuppajjitthāti cittayamake",
  "atk-abh03a49:6_2": "viya uppādakkhaṇātikkamavasena atthaṁ aggahetvā tasmiṁ bhave anuppannapubbavasena gahetabboti.",
  "atk-abh03a49:6_3": "Iminā nayamukhena sabbasmimpi pavattivāre atthavinicchayo veditabbo.",
  "atk-abh03a49:7_0": "Pavattivāravaṇṇanā.",
  "atk-abh03a49:8_0": "Pariññāvāravaṇṇanā",
  "atk-abh03a49:9_0": "435-482.",
  "atk-abh03a49:9_1": "Pariññāvāre pana cakkhumūlakādīsu ekameva cakkhusotayamakaṁ dassitaṁ.",
  "atk-abh03a49:9_2": "Yasmā pana sesānipi lokiyaabyākatāni ceva lokiyaabyākatamissakāni ca pariññeyyāneva,",
  "atk-abh03a49:9_3": "tasmā tāni anupadiṭṭhānipi imināva dassitāni honti.",
  "atk-abh03a49:9_4": "Yasmā pana akusalaṁ ekantato pahātabbameva,",
  "atk-abh03a49:9_5": "ekantaṁ kusalaṁ bhāvetabbameva,",
  "atk-abh03a49:9_6": "lokuttarābyākataṁ sacchikātabbaṁ,",
  "atk-abh03a49:9_7": "tasmā ‘‘domanassindriyaṁ pajahatī’’ti ‘‘anaññātaññassāmītindriyaṁ bhāvetī’’ti ‘‘aññātāvindriyaṁ sacchikarotī’’ti vuttaṁ.",
  "atk-abh03a49:9_8": "Aññindriyaṁ pana bhāvetabbampi atthi sacchikātabbampi,",
  "atk-abh03a49:9_9": "taṁ bhāvanāvaseneva gahitaṁ.",
  "atk-abh03a49:9_10": "Tattha dve puggalāti sakadāgāmimaggasamaṅgī ca,",
  "atk-abh03a49:9_11": "arahattamaggasamaṅgī ca.",
  "atk-abh03a49:9_12": "Tesu eko samucchindituṁ asamatthattā domanassindriyaṁ na pajahati nāma.",
  "atk-abh03a49:9_13": "Eko pahīnadosattā cakkhundriyaṁ na parijānātīti anuppādaṁ āpādetuṁ asamatthatāya na parijānāti.",
  "atk-abh03a49:9_14": "Iminā nayena sabbavissajjanesu attho veditabboti.",
  "atk-abh03a49:10_0": "Pariññāvāravaṇṇanā.",
  "atk-abh03a49:11_0": "Indriyayamakavaṇṇanā niṭṭhitā.",
  "atk-abh03a49:12_0": "Nigamanakathā",
  "atk-abh03a49:13_0": "Ettāvatā ca –",
  "atk-abh03a49:14_0": "Yassovāde ṭhatvā, niṭṭhitakiccassa kiccasampanno;",
  "atk-abh03a49:15_0": "Yuvatijanopi atīto, suvihitaniyamo yamassāṇaṁ.",
  "atk-abh03a49:16_0": "Devaparisāya majjhe, devapure sabbadevadevena;",
  "atk-abh03a49:17_0": "Yamakaṁ nāma pakāsitaṁ, yamāmalalomena yaṁ tena.",
  "atk-abh03a49:18_0": "Pāḷivavatthānavidhiṁ, pucchāvissajjane ca atthanayaṁ;",
  "atk-abh03a49:19_0": "Dassetuṁ āraddhā, yamakaaṭṭhakathā mayā tassa.",
  "atk-abh03a49:20_0": "Sā subahuantarāye, lokamhi yathā anantarāyena;",
  "atk-abh03a49:21_0": "Ayamajja pañcamattehi, tantiyā bhāṇavārehi.",
  "atk-abh03a49:22_0": "Niṭṭhaṁ pattā evaṁ, niṭṭhānaṁ pāpuṇantu sabbepi;",
  "atk-abh03a49:23_0": "Hitasukhanibbattikarā, manorathā sabbasattānanti.",
  "atk-abh03a49:24_0": "Yamakappakaraṇa-aṭṭhakathā niṭṭhitā.",
  "atk-abh03a49:25_0": " Namo tassa bhagavato arahato sammāsambuddhassa",
  "atk-abh03a49:26_0": "Abhidhammapiṭake"
}