{
  "mil5.2.1:0.1_0": "Milindapañha",
  "mil5.2.1:0.2_0": "Meṇḍakapañha",
  "mil5.2.1:0.3_0": "Abhejjavagga",
  "mil5.2.1:0.4_0": "1. Khuddānukhuddakapañha",
  "mil5.2.1:1.1_0": "“Bhante nāgasena, bhāsitampetaṁ bhagavatā—",
  "mil5.2.1:1.2_0": "‘abhiññāyāhaṁ, bhikkhave, dhammaṁ desemi no anabhiññāyā’ti.",
  "mil5.2.1:1.3_0": "Puna ca vinayapaññattiyā evaṁ bhaṇitaṁ—",
  "mil5.2.1:1.4_0": "‘ākaṅkhamāno, ānanda, saṅgho mamaccayena khuddānukhuddakāni sikkhāpadāni samūhanatū’ti.",
  "mil5.2.1:1.5_0": "Kiṁ nu kho,",
  "mil5.2.1:1.5_1": "bhante nāgasena,",
  "mil5.2.1:1.5_2": "khuddānukhuddakāni sikkhāpadāni duppaññattāni,",
  "mil5.2.1:1.5_3": "udāhu avatthusmiṁ ajānitvā paññattāni,",
  "mil5.2.1:1.5_4": "yaṁ bhagavā attano accayena khuddānukhuddakāni sikkhāpadāni samūhanāpeti?",
  "mil5.2.1:1.6_0": "Yadi, bhante nāgasena, bhagavatā bhaṇitaṁ—",
  "mil5.2.1:1.7_0": "‘abhiññāyāhaṁ,",
  "mil5.2.1:1.7_1": "bhikkhave,",
  "mil5.2.1:1.7_2": "dhammaṁ desemi no anabhiññāyā’ti,",
  "mil5.2.1:1.7_3": "tena hi ‘ākaṅkhamāno, ānanda,",
  "mil5.2.1:1.7_4": "saṅgho mamaccayena khuddānukhuddakāni sikkhāpadāni samūhanatū’ti yaṁ vacanaṁ,",
  "mil5.2.1:1.7_5": "taṁ micchā.",
  "mil5.2.1:1.8_0": "Yadi tathāgatena vinayapaññattiyā evaṁ bhaṇitaṁ—",
  "mil5.2.1:1.9_0": "‘ākaṅkhamāno, ānanda,",
  "mil5.2.1:1.9_1": "saṅgho mamaccayena khuddānukhuddakāni sikkhāpadāni samūhanatū’ti tena hi ‘abhiññāyāhaṁ,",
  "mil5.2.1:1.9_2": "bhikkhave,",
  "mil5.2.1:1.9_3": "dhammaṁ desemi no anabhiññāyā’ti tampi vacanaṁ micchā.",
  "mil5.2.1:1.10_0": "Ayampi ubhato koṭiko pañho sukhumo nipuṇo gambhīro sugambhīro dunnijjhāpayo,",
  "mil5.2.1:1.10_1": "so tavānuppatto,",
  "mil5.2.1:1.10_2": "tattha te ñāṇabalavipphāraṁ dassehī”ti.",
  "mil5.2.1:2.1_0": "“Bhāsitampetaṁ, mahārāja,",
  "mil5.2.1:2.1_1": "bhagavatā ‘abhiññāyāhaṁ,",
  "mil5.2.1:2.1_2": "bhikkhave,",
  "mil5.2.1:2.1_3": "dhammaṁ desemi no anabhiññāyā’ti,",
  "mil5.2.1:2.1_4": "vinayapaññattiyāpi evaṁ bhaṇitaṁ—",
  "mil5.2.1:2.2_0": "‘ākaṅkhamāno, ānanda,",
  "mil5.2.1:2.2_1": "saṅgho mamaccayena khuddānukhuddakāni sikkhāpadāni samūhanatū’ti, taṁ pana, mahārāja,",
  "mil5.2.1:2.2_2": "tathāgato bhikkhū vīmaṁsamāno āha—",
  "mil5.2.1:2.3_0": "‘ukkalessanti nu kho mama sāvakā mayā vissajjāpīyamānā mamaccayena khuddānukhuddakāni sikkhāpadāni,",
  "mil5.2.1:2.3_1": "udāhu ādiyissantī’ti.",
  "mil5.2.1:3.1_0": "Yathā, mahārāja,",
  "mil5.2.1:3.1_1": "cakkavattī rājā putte evaṁ vadeyya ‘ayaṁ kho, tātā,",
  "mil5.2.1:3.1_2": "mahājanapado sabbadisāsu sāgarapariyanto, dukkaro, tātā,",
  "mil5.2.1:3.1_3": "tāvatakena balena dhāretuṁ,",
  "mil5.2.1:3.1_4": "etha tumhe, tātā,",
  "mil5.2.1:3.1_5": "mamaccayena paccante paccante dese pajahathā’ti.",
  "mil5.2.1:3.2_0": "Api nu kho te, mahārāja,",
  "mil5.2.1:3.2_1": "kumārā pituaccayena hatthagate janapade sabbe te paccante paccante dese muñceyyun”ti?",
  "mil5.2.1:3.3_0": "“Na hi, bhante, rājato, bhante,",
  "mil5.2.1:3.3_1": "luddhatarā kumārā rajjalobhena taduttariṁ diguṇatiguṇaṁ janapadaṁ pariggaṇheyyuṁ,",
  "mil5.2.1:3.3_2": "kiṁ pana te hatthagataṁ janapadaṁ muñceyyun”ti?",
  "mil5.2.1:3.4_0": "“Evameva kho, mahārāja, tathāgato bhikkhū vīmaṁsamāno evamāha—",
  "mil5.2.1:3.5_0": "‘ākaṅkhamāno, ānanda, saṅgho mamaccayena khuddānukhuddakāni sikkhāpadāni samūhanatū’ti.",
  "mil5.2.1:3.6_0": "Dukkhaparimuttiyā, mahārāja,",
  "mil5.2.1:3.6_1": "buddhaputtā dhammalobhena aññampi uttariṁ diyaḍḍhasikkhāpadasataṁ gopeyyuṁ,",
  "mil5.2.1:3.6_2": "kiṁ pana pakatipaññattaṁ sikkhāpadaṁ muñceyyun”ti?",
  "mil5.2.1:4.1_0": "“Bhante nāgasena, yaṁ bhagavā āha—",
  "mil5.2.1:4.2_0": "‘khuddānukhuddakāni sikkhāpadānī’ti, etthāyaṁ jano sammūḷho vimatijāto adhikato saṁsayapakkhando.",
  "mil5.2.1:4.3_0": "Katamāni tāni khuddakāni sikkhāpadāni, katamāni anukhuddakāni sikkhāpadānī”ti?",
  "mil5.2.1:4.4_0": "“Dukkaṭaṁ, mahārāja,",
  "mil5.2.1:4.4_1": "khuddakaṁ sikkhāpadaṁ,",
  "mil5.2.1:4.4_2": "dubbhāsitaṁ anukhuddakaṁ sikkhāpadaṁ,",
  "mil5.2.1:4.4_3": "imāni dve khuddānukhuddakāni sikkhāpadāni,",
  "mil5.2.1:4.4_4": "pubbakehipi, mahārāja,",
  "mil5.2.1:4.4_5": "mahātherehi ettha vimati uppāditā,",
  "mil5.2.1:4.4_6": "tehipi ekajjhaṁ na kato dhammasaṇṭhitipariyāye bhagavatā eso pañho upadiṭṭho”ti.",
  "mil5.2.1:4.5_0": "“Ciranikkhittaṁ, bhante nāgasena, jinarahassaṁ ajjetarahi loke vivaṭaṁ pākaṭaṁ katan”ti.",
  "mil5.2.1:5.1_0": "Khuddānukhuddakapañho paṭhamo."
}