{
  "tika-vin08t30:0_0": "30. Garubhaṇḍavinicchayakathā",
  "tika-vin08t30:1_0": "227.",
  "tika-vin08t30:1_1": "Evaṁ kathinavinicchayaṁ kathetvā idāni garubhaṇḍādivinicchayaṁ dassetuṁ ‘‘garubhaṇḍānīti etthā’’tiādimāha.",
  "tika-vin08t30:1_2": "Tattha garūti –",
  "tika-vin08t30:2_0": "‘‘Pume ācariyādimhi, garu mātāpitūsupi;",
  "tika-vin08t30:3_0": "Garu tīsu mahante ca, dujjarālahukesu cā’’ti. –",
  "tika-vin08t30:4_0": "Vuttesu anekatthesu alahukavācako.",
  "tika-vin08t30:4_1": "Bhaṇḍa-saddo ‘‘bhājanādiparikkhāre,",
  "tika-vin08t30:4_2": "bhaṇḍaṁ mūladhanepi cā’’ti ettha bhājanādiparikkhārattho hoti.",
  "tika-vin08t30:4_3": "Vacanattho pana garanti uggacchanti uggatā pākaṭā hontīti garūni,",
  "tika-vin08t30:4_4": "bhaḍitabbāni icchitabbānīti bhaṇḍāni,",
  "tika-vin08t30:4_5": "garūni ca tāni bhaṇḍāni cāti garubhaṇḍāni,",
  "tika-vin08t30:4_6": "ārāmādīni vatthūni.",
  "tika-vin08t30:4_7": "Iti ādinā nayena senāsanakkhandhake bhagavatā dassitāni imāni pañca vatthūni garubhaṇḍāni nāmāti yojetabbaṁ.",
  "tika-vin08t30:5_0": "Mañcesu masārakoti mañcapāde vijjhitvā tattha aṭaniyo pavesetvā kato.",
  "tika-vin08t30:5_1": "Bundikābaddhoti aṭanīhi mañcapāde ḍaṁsāpetvā pallaṅkasaṅkhepena kato.",
  "tika-vin08t30:5_2": "Kuḷīrapādakoti assameṇḍakādīnaṁ pādasadisehi pādehi kato.",
  "tika-vin08t30:5_3": "Yo vā pana koci vaṅkapādako,",
  "tika-vin08t30:5_4": "ayaṁ vuccati ‘‘kuḷīrapādako’’ti.",
  "tika-vin08t30:5_5": "Āhaccapādakoti ayaṁ pana ‘‘āhaccapādako nāma mañco aṅge vijjhitvā kato hotī’’ti evaṁ parato pāḷiyaṁyeva (pāci.",
  "tika-vin08t30:5_6": "131) vutto,",
  "tika-vin08t30:5_7": "tasmā aṭaniyo vijjhitvā tattha pādasikhaṁ pavesetvā upari āṇiṁ datvā katamañco āhaccapādakoti veditabbo.",
  "tika-vin08t30:5_8": "Pīṭhepi eseva nayo.",
  "tika-vin08t30:6_0": "Uṇṇabhisiādīnaṁ pañcannaṁ aññatarāti uṇṇabhisi coḷabhisi vākabhisi tiṇabhisi paṇṇabhisīti imesaṁ pañcannaṁ bhisīnaṁ aññatarā .",
  "tika-vin08t30:6_1": "Pañca bhisiyoti pañcahi uṇṇādīhi pūritabhisiyo.",
  "tika-vin08t30:6_2": "Tūlagaṇanāya hi etāsaṁ gaṇanā.",
  "tika-vin08t30:6_3": "Tattha uṇṇaggahaṇena na kevalaṁ eḷakalomameva gahitaṁ,",
  "tika-vin08t30:6_4": "ṭhapetvā pana manussalomaṁ yaṁ kiñci kappiyākappiyamaṁsajātīnaṁ pakkhicatuppadānaṁ lomaṁ,",
  "tika-vin08t30:6_5": "sabbaṁ idha uṇṇaggahaṇeneva gahitaṁ,",
  "tika-vin08t30:6_6": "tasmā channaṁ cīvarānaṁ,",
  "tika-vin08t30:6_7": "channaṁ anulomacīvarānañca aññatarena bhisicchaviṁ katvā taṁ sabbaṁ pakkhipitvā bhisiṁ kātuṁ vaṭṭati.",
  "tika-vin08t30:6_8": "Eḷakalomāni pana apakkhipitvā kambalameva catugguṇaṁ vā pañcaguṇaṁ vā pakkhipitvā katāpi uṇṇabhisisaṅkhameva gacchati.",
  "tika-vin08t30:6_9": "Coḷabhisiādīsu yaṁ kiñci navacoḷaṁ vā purāṇacoḷaṁ vā saṁharitvā vā anto pakkhipitvā vā katā coḷabhisi,",
  "tika-vin08t30:6_10": "yaṁ kiñci vākaṁ pakkhipitvā katā vākabhisi,",
  "tika-vin08t30:6_11": "yaṁ kiñci tiṇaṁ pakkhipitvā katā tiṇabhisi,",
  "tika-vin08t30:6_12": "aññatra suddhatamālapattaṁ yaṁ kiñci paṇṇaṁ pakkhipitvā katā paṇṇabhisīti veditabbā.",
  "tika-vin08t30:6_13": "Tamālapattaṁ pana aññena missameva vaṭṭati,",
  "tika-vin08t30:6_14": "suddhaṁ na vaṭṭati.",
  "tika-vin08t30:6_15": "Bhisiyā pamāṇaniyamo natthi,",
  "tika-vin08t30:6_16": "mañcabhisi pīṭhabhisi bhūmattharaṇabhisi caṅkamanabhisi pādapuñchanabhisīti etāsaṁ anurūpato sallakkhetvā attano rucivasena pamāṇaṁ kātabbaṁ.",
  "tika-vin08t30:6_17": "Yaṁ panetaṁ uṇṇādipañcavidhatūlampi bhisiyaṁ vaṭṭati,",
  "tika-vin08t30:6_18": "taṁ masūrakepi vaṭṭatīti kurundiyaṁ vuttaṁ.",
  "tika-vin08t30:6_19": "Tattha masūraketi cammamayabhisiyaṁ.",
  "tika-vin08t30:6_20": "Etena masūrakaṁ paribhuñjituṁ vaṭṭatīti siddhaṁ hoti.",
  "tika-vin08t30:7_0": "Bimbohane tīṇi tūlāni rukkhatūlaṁ latātūlaṁ poṭakītūlanti.",
  "tika-vin08t30:7_1": "Tattha rukkhatūlanti simbalirukkhādīnaṁ yesaṁ kesañci rukkhānaṁ tūlaṁ.",
  "tika-vin08t30:7_2": "Latātūlanti khīravalliādīnaṁ yāsaṁ kāsañci latānaṁ tūlaṁ.",
  "tika-vin08t30:7_3": "Poṭakītūlanti poṭakītiṇādīnaṁ yesaṁ kesañci tiṇajātikānaṁ antamaso ucchunaḷādīnampi tūlaṁ.",
  "tika-vin08t30:7_4": "Sāratthadīpaniyaṁ (sārattha. ṭī.",
  "tika-vin08t30:7_5": "cūḷavagga 3.297) pana ‘‘poṭakītūlanti erakatiṇatūla’’nti vuttaṁ,",
  "tika-vin08t30:7_6": "etehi tīhi sabbabhūtagāmā saṅgahitā honti.",
  "tika-vin08t30:7_7": "Rukkhavallitiṇajātiyo hi muñcitvā añño bhūtagāmo nāma natthi,",
  "tika-vin08t30:7_8": "tasmā yassa kassaci bhūtagāmassa tūlaṁ bimbohane vaṭṭati,",
  "tika-vin08t30:7_9": "bhisiṁ pana pāpuṇitvā sabbampetaṁ ‘‘akappiyatūla’’nti vuccati na kevalañca bimbohane etaṁ tūlameva,",
  "tika-vin08t30:7_10": "haṁsamorādīnaṁ sabbasakuṇānaṁ,",
  "tika-vin08t30:7_11": "sīhādīnaṁ sabbacatuppadānañca lomampi vaṭṭati.",
  "tika-vin08t30:7_12": "Piyaṅgupupphabakuḷapupphādi pana yaṁ kiñci pupphaṁ na vaṭṭati.",
  "tika-vin08t30:7_13": "Tamālapattaṁ suddhameva na vaṭṭati,",
  "tika-vin08t30:7_14": "missakaṁ pana vaṭṭati,",
  "tika-vin08t30:7_15": "bhisīnaṁ anuññātaṁ pañcavidhaṁ uṇṇāditūlampi vaṭṭati.",
  "tika-vin08t30:7_16": "Addhakāyikāni pana bimbohanāni na vaṭṭanti.",
  "tika-vin08t30:7_17": "Addhakāyikānīti upaḍḍhakāyappamāṇāni,",
  "tika-vin08t30:7_18": "yesu kaṭito paṭṭhāya yāva sīsaṁ upadahanti ṭhapenti.",
  "tika-vin08t30:7_19": "Sīsappamāṇaṁ pana vaṭṭati,",
  "tika-vin08t30:7_20": "sīsappamāṇaṁ nāma yassa vitthārato tīsu kaṇṇesu dvinnaṁ kaṇṇānaṁ antaraṁ miniyamānaṁ vidatthi ceva caturaṅgulañca hoti,",
  "tika-vin08t30:7_21": "majjhaṭṭhānaṁ muṭṭhiratanaṁ hoti,",
  "tika-vin08t30:7_22": "dīghato pana diyaḍḍharatanaṁ vā dviratanaṁ vāti kurundiyaṁ vuttaṁ,",
  "tika-vin08t30:7_23": "ayaṁ sīsappamāṇassa ukkaṭṭhaparicchedo,",
  "tika-vin08t30:7_24": "ito uddhaṁ na vaṭṭati,",
  "tika-vin08t30:7_25": "heṭṭhā pana vaṭṭatīti aṭṭhakathāyaṁ (cūḷava. aṭṭha.",
  "tika-vin08t30:7_26": "297) vuttaṁ.",
  "tika-vin08t30:7_27": "Tattha ‘‘tīsu kaṇṇesu dvinnaṁ kaṇṇāna’’nti pāṭhaṁ upanidhāya bimbohanassa ubhosu antesu ṭhapetabbacoḷakaṁ tikoṇameva karonti ekacce.",
  "tika-vin08t30:7_28": "‘‘Idañca ṭhānaṁ gaṇṭhiṭṭhāna’’nti vadanti.",
  "tika-vin08t30:8_0": "Vimativinodaniyaṁ (vi. vi. ṭī.",
  "tika-vin08t30:8_1": "cūḷavagga 2.297) pana ‘‘sīsappamāṇaṁ nāma yattha gīvāya saha sakalaṁ sīsaṁ ṭhapetuṁ sakkā,",
  "tika-vin08t30:8_2": "tassa ca muṭṭhiratanaṁ vitthārappamāṇanti dassento ‘vitthārato’tiādimāha.",
  "tika-vin08t30:8_3": "Idañca bimbohanassa ubhosu antesu ṭhapetabbacoḷappamāṇadassanaṁ,",
  "tika-vin08t30:8_4": "tassa vasena bimbohanassa vitthārappamāṇaṁ paricchijjati,",
  "tika-vin08t30:8_5": "taṁ vaṭṭaṁ vā caturassaṁ vā katvā sibbitaṁ yathā koṭito koṭi vitthārato puthulaṭṭhānaṁ muṭṭhiratanappamāṇaṁ hoti,",
  "tika-vin08t30:8_6": "evaṁ sibbitabbaṁ,",
  "tika-vin08t30:8_7": "ito adhikaṁ na vaṭṭati.",
  "tika-vin08t30:8_8": "Taṁ pana antesu ṭhapitacoḷaṁ koṭiyā koṭiṁ āhacca diguṇaṁ kataṁ tikaṇṇaṁ hoti,",
  "tika-vin08t30:8_9": "tesu tīsu kaṇṇesu dvinnaṁ kaṇṇānaṁ antaraṁ vidatthicaturaṅgulaṁ hoti,",
  "tika-vin08t30:8_10": "majjhaṭṭhānaṁ koṭito koṭiṁ āhacca muṭṭhiratanaṁ hoti,",
  "tika-vin08t30:8_11": "idamassa ukkaṭṭhappamāṇa’’nti vuttattā bimbohanassa ubhosu antesu ṭhapetabbacoḷakaṁ pakatiyāyeva tikaṇṇaṁ na hoti,",
  "tika-vin08t30:8_12": "atha kho koṭiyā koṭiṁ āhacca diguṇakatakāleyeva hoti,",
  "tika-vin08t30:8_13": "tasmā taṁ coḷakaṁ vaṭṭaṁ vā hotu caturassaṁ vā,",
  "tika-vin08t30:8_14": "diguṇaṁ katvā miniyamānaṁ tikaṇṇameva hoti,",
  "tika-vin08t30:8_15": "dvinnañca kaṇṇānaṁ antaraṁ caturaṅgulādhikavidatthimattaṁ hoti,",
  "tika-vin08t30:8_16": "tassa ca coḷakassa majjhaṭṭhānaṁ muṭṭhiratanaṁ hoti,",
  "tika-vin08t30:8_17": "tasseva coḷakassa pamāṇena bimbohanassa majjhaṭṭhānampi muṭṭhiratanaṁ hotīti viññāyatīti.",
  "tika-vin08t30:9_0": "‘‘Kambalameva…pe…",
  "tika-vin08t30:9_1": "uṇṇabhisisaṅkhameva gacchatīti sāmaññato vuttattā gonakādiakappiyampi uṇṇamayattharaṇaṁ bhisiyaṁ pakkhipitvā sayituṁ vaṭṭatīti daṭṭhabbaṁ.",
  "tika-vin08t30:9_2": "Masūraketi cammamayabhisiyaṁ,",
  "tika-vin08t30:9_3": "cammamayaṁ pana bimbohanaṁ tūlapuṇṇampi na vaṭṭatī’’ti ca vimativinodaniyaṁ (vi. vi. ṭī.",
  "tika-vin08t30:9_4": "cūḷavagga 2.297) vuttaṁ.",
  "tika-vin08t30:9_5": "Sāratthadīpaniyaṁ (sārattha. ṭī.",
  "tika-vin08t30:9_6": "cūḷavagga 3.297) pana ‘‘sīsappamāṇanti yattha galavāṭakato paṭṭhāya sabbasīsaṁ upadahanti,",
  "tika-vin08t30:9_7": "taṁ sīsappamāṇaṁ hoti,",
  "tika-vin08t30:9_8": "tañca ukkaṭṭhaparicchedato tiriyaṁ muṭṭhiratanaṁ hotīti dassetuṁ ‘yattha vitthārato tīsu kaṇṇesū’tiādimāha.",
  "tika-vin08t30:9_9": "Majjhaṭṭhānaṁ muṭṭhiratanaṁ hotīti bimbohanassa majjhaṭṭhānaṁ tiriyato muṭṭhiratanappamāṇaṁ hotī’’ti vuttaṁ.",
  "tika-vin08t30:9_10": "Arañjaroti bahuudakagaṇhanakā mahācāṭi.",
  "tika-vin08t30:9_11": "Jalaṁ gaṇhituṁ alanti arañjaro,",
  "tika-vin08t30:9_12": "vaṭṭacāṭi viya hutvā thokaṁ dīghamukho majjhe paricchedaṁ dassetvā katoti gaṇṭhipadesu vuttaṁ.",
  "tika-vin08t30:9_13": "Vuttañhetaṁ aṭṭhakathāyanti ajjhāhārasambandho.",
  "tika-vin08t30:10_0": "Dvisaṅgahānidve hontīti dve paṭhamadutiyaavissajjiyāni ‘‘ārāmo ārāmavatthū’’ti ca ‘‘vihāro vihāravatthū’’ti ca vuttadvedvevatthusaṅgahāni honti.",
  "tika-vin08t30:10_1": "Tatiyaṁ avissajjiyaṁ ‘‘mañco pīṭhaṁ bhisi bimbohana’’nti vuttacatuvatthusaṅgahaṁ hoti.",
  "tika-vin08t30:10_2": "Catutthaṁ avissajjiyaṁ ‘‘lohakumbhī lohabhāṇakaṁ lohavārako lohakaṭāhaṁ vāsi pharasu kuṭhārī kudālo nikhādana’’nti vuttanavakoṭṭhāsavantaṁ hoti.",
  "tika-vin08t30:10_3": "Pañcamaṁ avissajjiyaṁ ‘‘valli veḷu muñjaṁ pabbajaṁ tiṇaṁ mattikā dārubhaṇḍaṁ mattikābhaṇḍa’’nti vuttaaṭṭhabhedanaṁ aṭṭhapabhedavantaṁ hotīti yojanā.",
  "tika-vin08t30:10_4": "Pañcanimmalalocanoti maṁsacakkhudibbacakkhudhammacakkhubuddhacakkhusamantacakkhūnaṁ vasena nimmalapañcalocano.",
  "tika-vin08t30:11_0": "Senāsanakkhandhake avissajjiyaṁ kīṭāgirivatthusmiṁ avebhaṅgiyanti ettha ‘‘senāsanakkhandhake gāmakāvāsavatthusmiṁ",
  "tika-vin08t30:11_1": "avissajjiyaṁ kīṭāgirivatthusmiṁ avebhaṅgiya’’nti vattabbaṁ. Kasmā?",
  "tika-vin08t30:11_2": "Dvinnampi vatthūnaṁ senāsanakkhandhake āgatattā.",
  "tika-vin08t30:11_3": "Senāsanakkhandhaketi ayaṁ sāmaññādhāro.",
  "tika-vin08t30:11_4": "Gāmakāvāsavatthusmiṁ kīṭāgirivatthusminti visesādhāro.",
  "tika-vin08t30:11_5": "Ayamattho pāḷiṁ oloketvā paccetabbo.",
  "tika-vin08t30:11_6": "Teneva hi samantapāsādikāyaṁ (cūḷava. aṭṭha.",
  "tika-vin08t30:11_7": "321) ‘‘senāsanakkhandhake’’ti avatvā ‘‘idha’’icceva vuttaṁ,",
  "tika-vin08t30:11_8": "idhāti iminā gāmakāvāsavatthuṁ dasseti,",
  "tika-vin08t30:11_9": "kīṭāgirivatthu pana sarūpato dassitameva.",
  "tika-vin08t30:11_10": "Sāmaññādhāro pana taṁsaṁvaṇṇanābhāvato avuttopi sijjhatīti na vuttoti viññāyati.",
  "tika-vin08t30:12_0": "228.Thāvarena ca thāvaraṁ,",
  "tika-vin08t30:12_1": "garubhaṇḍena ca garubhaṇḍanti ettha pañcasu koṭṭhāsesu purimadvayaṁ thāvaraṁ,",
  "tika-vin08t30:12_2": "pacchimattayaṁ garubhaṇḍanti veditabbaṁ.",
  "tika-vin08t30:12_3": "Samakameva detīti ettha ūnakaṁ dentampi vihāravatthusāmantaṁ gahetvā dūrataraṁ dukkhagopaṁ vissajjetuṁ vaṭṭatīti daṭṭhabbaṁ.",
  "tika-vin08t30:12_4": "Vakkhati hi ‘‘bhikkhūnañce mahagghataraṁ…pe…",
  "tika-vin08t30:12_5": "sampaṭicchituṁ vaṭṭatī’’ti.",
  "tika-vin08t30:12_6": "Jānāpetvāti bhikkhusaṅghassa jānāpetvā,",
  "tika-vin08t30:12_7": "apaloketvāti attho.",
  "tika-vin08t30:12_8": "Nanu tumhākaṁ bahutaraṁ rukkhāti vattabbanti idaṁ sāmikesu attano bhaṇḍassa mahagghataṁ ajānitvā dentesu",
  "tika-vin08t30:12_9": "taṁ ñatvā theyyacittena gaṇhato avahāro hotīti vuttaṁ.",
  "tika-vin08t30:12_10": "Vihārena vihāro parivattetabboti savatthukena aññesaṁ bhūmiyaṁ katapāsādādinā,",
  "tika-vin08t30:12_11": "avatthukena vā savatthukaṁ parivattetabbaṁ,",
  "tika-vin08t30:12_12": "avatthukaṁ pana avatthukeneva parivattetabbaṁ kevalaṁ pāsādassa bhūmito athāvarattā.",
  "tika-vin08t30:12_13": "Evaṁ thāvaresupi thāvaravibhāgaṁ ñatvāva parivattetabbaṁ.",
  "tika-vin08t30:13_0": "‘‘Kappiyamañcā sampaṭicchitabbāti iminā suvaṇṇādivicittaṁ akappiyamañcaṁ ‘saṅghassā’ti vuttepi sampaṭicchituṁ na vaṭṭatīti dasseti.",
  "tika-vin08t30:13_1": "‘Vihārassa demā’ti vutte saṅghassa vaṭṭati,",
  "tika-vin08t30:13_2": "na puggalassa khettādi viyāti daṭṭhabba’’nti vimativinodaniyaṁ (vi. vi. ṭī.",
  "tika-vin08t30:13_3": "cūḷavagga 2.321) vuttaṁ.",
  "tika-vin08t30:13_4": "Sāratthadīpaniyaṁ (sārattha. ṭī.",
  "tika-vin08t30:13_5": "cūḷvagga 3.321) pana ‘‘kappiyamañcā sampaṭicchitabbāti ‘saṅghassa demā’ti dinnaṁ sandhāya vuttaṁ.",
  "tika-vin08t30:13_6": "Sace pana ‘vihārassa demā’ti vadanti,",
  "tika-vin08t30:13_7": "suvaṇṇarajatamayādiakappiyamañcepi sampaṭicchituṁ vaṭṭatī’’ti vuttaṁ.",
  "tika-vin08t30:13_8": "Na kevalaṁ…pe…",
  "tika-vin08t30:13_9": "parivattetuṁ vaṭṭantīti iminā athāvarena thāvarampi athāvarampi parivattetuṁ vaṭṭatīti dasseti.",
  "tika-vin08t30:13_10": "Thāvarena athāvarameva hi parivattetuṁ na vaṭṭati.",
  "tika-vin08t30:13_11": "‘‘Akappiyaṁ vā mahagghaṁ kappiyaṁ vāti ettha akappiyaṁ nāma suvaṇṇamayamañcādi akappiyabhisibimbohanāni ca.",
  "tika-vin08t30:13_12": "Mahagghaṁ kappiyaṁ nāma dantamayamañcādi,",
  "tika-vin08t30:13_13": "pāvārādikappiyaattharaṇādīni cā’’ti sāratthadīpaniyaṁ vuttaṁ,",
  "tika-vin08t30:13_14": "vimativinodaniyaṁ pana ‘‘akappiyaṁ vāti āsandiādi,",
  "tika-vin08t30:13_15": "pamāṇātikkantaṁ bimbohanādi ca.",
  "tika-vin08t30:13_16": "Mahagghaṁ kappiyaṁ vāti suvaṇṇādivicittaṁ kappiyavohārena dinna’’nti vuttaṁ.",
  "tika-vin08t30:14_0": "229.‘‘Kāḷaloha…pe…",
  "tika-vin08t30:14_1": "bhājetabbo’’ti vuttattā vaṭṭakaṁsalohamayampi bhājanaṁ puggalikampi sampaṭicchitumpi pariharitumpi vaṭṭati",
  "tika-vin08t30:14_2": "puggalānaṁ pariharitabbasseva bhājetabbattāti vadanti,",
  "tika-vin08t30:14_3": "taṁ upari ‘‘kaṁsalohavaṭṭalohabhājanavikati saṅghikaparibhogena vā gihivikaṭā vā vaṭṭatī’’tiādikena mahāpaccarivacanena virujjhati.",
  "tika-vin08t30:14_4": "Imassa hi ‘‘vaṭṭalohakaṁsalohānaṁ yena kenaci kato sīhaḷadīpe pādaggaṇhanako bhājetabbo’’ti vuttassa",
  "tika-vin08t30:14_5": "mahāaṭṭhakathāvacanassa paṭikkhepāya taṁ mahāpaccarivacanaṁ pacchā dassitaṁ,",
  "tika-vin08t30:14_6": "tasmā vaṭṭalohakaṁsalohamayaṁ yaṁ kiñci pādaggaṇhanakavārakampi upādāya abhājanīyameva,",
  "tika-vin08t30:14_7": "gihīhi dīyamānampi puggalassa sampaṭicchitumpi na vaṭṭati.",
  "tika-vin08t30:14_8": "Pārihāriyaṁ na vaṭṭatīti pattādiparikkhāraṁ viya sayameva paṭisāmetvā paribhuñjituṁ na vaṭṭati.",
  "tika-vin08t30:14_9": "Gihisantakaṁ viya ārāmikādayo ce sayameva gopetvā viniyogakāle ānetvā paṭidenti,",
  "tika-vin08t30:14_10": "paribhuñjituṁ vaṭṭati,",
  "tika-vin08t30:14_11": "‘‘paṭisāmetvā bhikkhūnaṁ dethā’’ti vattumpi vaṭṭatīti.",
  "tika-vin08t30:15_0": "Paṇṇasūci nāma lekhanīti vadanti.",
  "tika-vin08t30:15_1": "Attanā laddhānipītiādinā paṭiggahaṇe doso natthi,",
  "tika-vin08t30:15_2": "pariharitvā paribhogova āpattikaroti dasseti.",
  "tika-vin08t30:15_3": "Yathā cettha,",
  "tika-vin08t30:15_4": "evaṁ upari bhājanīyavāsiādīsu attano santakesupi.",
  "tika-vin08t30:16_0": "Anāmāsampīti suvaṇṇādimayampi, sabbaṁ taṁ āmasitvā paribhuñjituṁ vaṭṭati.",
  "tika-vin08t30:17_0": "Upakkhareti upakaraṇe.",
  "tika-vin08t30:17_1": "Sikharaṁ nāma yena paribbhamantā chindanti.",
  "tika-vin08t30:17_2": "Pattabandhako nāma pattassa gaṇṭhiādikārako.",
  "tika-vin08t30:17_3": "‘‘Paṭimānaṁ suvaṇṇādipattakārako’’tipi vadanti.",
  "tika-vin08t30:18_0": "‘‘Aḍḍhabāhūti kapparato paṭṭhāya yāva aṁsakūṭa’’nti gaṇṭhipadesu vuttaṁ.",
  "tika-vin08t30:18_1": "‘‘Aḍḍhabāhu nāma vidatthicaturaṅgulantipi vadantī’’ti sāratthadīpaniyaṁ (sārattha. ṭī.",
  "tika-vin08t30:18_2": "cūḷavagga 2.321) vuttaṁ.",
  "tika-vin08t30:18_3": "Vajirabuddhiṭīkāyampi (vajira. ṭī.",
  "tika-vin08t30:18_4": "cūḷavagga 321) ‘‘aḍḍhabāhūti kapparato paṭṭhāya yāva aṁsakūṭanti likhita’’nti vuttaṁ.",
  "tika-vin08t30:18_5": "Vimativinodaniyaṁ (vi. vi. ṭī.",
  "tika-vin08t30:18_6": "cūḷavagga 2.321) pana ‘‘aḍḍhabāhuppamāṇā nāma aḍḍhabāhumattā,",
  "tika-vin08t30:18_7": "aḍḍhabyāmamattātipi vadantī’’ti vuttaṁ.",
  "tika-vin08t30:18_8": "Yottānīti cammarajjukā.",
  "tika-vin08t30:18_9": "Tatthajātakāti saṅghikabhūmiyaṁ jātā.",
  "tika-vin08t30:19_0": "‘‘Aṭṭhaṅgulasūcidaṇḍamattoti dīghaso aṭṭhaṅgulamatto pariṇāhato paṇṇasūcidaṇḍamatto’’ti sāratthadīpaniyaṁ (sārattha. ṭī..",
  "tika-vin08t30:19_1": "Cūḷavagga 3.321) vimativinodaniyaṁ pana (vi. vi. ṭī.",
  "tika-vin08t30:19_2": "cūḷavagga 2.321) ‘‘aṭṭhaṅgulasūcidaṇḍamattoti saradaṇḍādisūciākāratanudaṇḍakamattopī’’ti vuttaṁ.",
  "tika-vin08t30:19_3": "Aṭṭhaṅgulappamāṇoti dīghato aṭṭhaṅgulappamāṇo.",
  "tika-vin08t30:19_4": "Rittapotthakopīti alikhitapotthakopi,",
  "tika-vin08t30:19_5": "idañca paṇṇappasaṅgena vuttaṁ.",
  "tika-vin08t30:20_0": "Āsandikoti caturassapīṭhaṁ vuccati ‘‘uccakampi āsandika’’nti (cūḷava.",
  "tika-vin08t30:20_1": "297) vacanato .",
  "tika-vin08t30:20_2": "Ekatobhāgena dīghapīṭhameva hi aṭṭhaṅgulapādakaṁ vaṭṭati,",
  "tika-vin08t30:20_3": "caturassāsandiko pana pamāṇātikkantopi vaṭṭatīti veditabbo.",
  "tika-vin08t30:20_4": "Sattaṅgo nāma tīsu disāsu apassayaṁ katvā katamañco,",
  "tika-vin08t30:20_5": "ayampi pamāṇātikkantopi vaṭṭati.",
  "tika-vin08t30:20_6": "Bhaddapīṭhanti vettamayaṁ pīṭhaṁ vuccati.",
  "tika-vin08t30:20_7": "Pīṭhikāti pilotikabandhaṁ pīṭhameva.",
  "tika-vin08t30:20_8": "Eḷakapādapīṭhaṁ nāma dārupaṭikāya uparipāde ṭhapetvā bhojanaphalakaṁ viya katapīṭhaṁ vuccati.",
  "tika-vin08t30:20_9": "Āmaṇḍakavaṇṭakapīṭhaṁ nāma āmalakākārena yojitabahaupādapīṭhaṁ.",
  "tika-vin08t30:20_10": "Imāni tāva pāḷiyaṁ āgatapīṭhāni.",
  "tika-vin08t30:20_11": "Dārumayaṁ pana sabbampi pīṭhaṁ vaṭṭati.",
  "tika-vin08t30:21_0": "‘‘Ghaṭṭanaphalakaṁ nāma yattha ṭhapetvā rajitacīvaraṁ hatthena ghaṭṭenti.",
  "tika-vin08t30:21_1": "Ghaṭṭanamuggaro nāma anuvātādighaṭṭanatthaṁ katoti vadantī’’ti sāratthadīpaniyaṁ (sārattha. ṭī.",
  "tika-vin08t30:21_2": "cūḷavagga 3.321) vuttaṁ.",
  "tika-vin08t30:21_3": "Vimativinodaniyaṁ (vi. vi. ṭī.",
  "tika-vin08t30:21_4": "cūḷavagga 2.321) ‘‘ghaṭṭanaphalakaṁ ghaṭṭanamuggaroti idaṁ rajitacīvaraṁ ekasmiṁ maṭṭhe daṇḍamuggare",
  "tika-vin08t30:21_5": "veṭhetvā ekassa maṭṭhaphalakassa upari ṭhapetvā upari aparena maṭṭhaphalakena nikkujjitvā eko upari akkamitvā tiṭṭhati,",
  "tika-vin08t30:21_6": "dve janā upariphalakaṁ dvīsu koṭīsu gahetvā aparāparaṁ ākaḍḍhanavikaḍḍhanaṁ karonti,",
  "tika-vin08t30:21_7": "etaṁ sandhāya vuttaṁ.",
  "tika-vin08t30:21_8": "Hatthe ṭhapāpetvā hatthena paharaṇaṁ pana niṭṭhitarajanassa cīvarassa allakāle kātabbaṁ,",
  "tika-vin08t30:21_9": "idaṁ pana phalakamuggarehi ghaṭṭanaṁ sukkhakāle thaddhabhāvavimocanatthanti daṭṭhabba’’nti vuttaṁ.",
  "tika-vin08t30:21_10": "‘‘Ambaṇanti phalakehi pokkharaṇīsadisakatapānīyabhājanaṁ.",
  "tika-vin08t30:21_11": "Rajanadoṇīti yattha pakkarajanaṁ ākiritvā ṭhapentī’’ti sāratthadīpaniyaṁ.",
  "tika-vin08t30:21_12": "Vimativinodaniyaṁ pana ‘‘ambaṇanti ekadoṇikanāvāphalakehi pokkharaṇīsadisaṁ kataṁ.",
  "tika-vin08t30:21_13": "Pānīyabhājanantipi vadanti.",
  "tika-vin08t30:21_14": "Rajanadoṇīti ekadārunāva kataṁ rajanabhājanaṁ.",
  "tika-vin08t30:21_15": "Udakadoṇīti ekadārunāva kataṁ udakabhājana’’nti vuttaṁ.",
  "tika-vin08t30:22_0": "‘‘Bhūmattharaṇaṁ kātuṁ vaṭṭatīti akappiyacammaṁ sandhāya vuttaṁ.",
  "tika-vin08t30:22_1": "Paccattharaṇagatikanti iminā mañcapīṭhepi attharituṁ vaṭṭatīti dīpeti.",
  "tika-vin08t30:22_2": "Pāvārādipaccattharaṇampi garubhaṇḍanti eke.",
  "tika-vin08t30:22_3": "Noti apare,",
  "tika-vin08t30:22_4": "vīmaṁsitvā gahetabba’’nti sāratthadīpaniyaṁ (sārattha. ṭī.",
  "tika-vin08t30:22_5": "cūḷavagga 3.321) vuttaṁ.",
  "tika-vin08t30:22_6": "Vajirabuddhiṭīkāyaṁ (vajira. ṭī.",
  "tika-vin08t30:22_7": "cūḷavagga 321) pana ‘‘daṇḍamuggaro nāma ‘yena rajitacīvaraṁ pothenti,",
  "tika-vin08t30:22_8": "tampi garubhaṇḍamevā’ti vuttattā,",
  "tika-vin08t30:22_9": "‘paccattharaṇagatika’nti vuttattā ca api-saddena pāvārādipaccattharaṇaṁ sabbaṁ garubhaṇḍamevāti vadanti.",
  "tika-vin08t30:22_10": "Eteneva suttena aññathā atthaṁ vatvā pāvārādipaccattharaṇaṁ na garubhaṇḍaṁ,",
  "tika-vin08t30:22_11": "bhājanīyameva,",
  "tika-vin08t30:22_12": "senāsanatthāya dinnapaccattharaṇameva garubhaṇḍanti vadanti.",
  "tika-vin08t30:22_13": "Upaparikkhitabba’’nti vuttaṁ.",
  "tika-vin08t30:22_14": "Vimativinodaniyaṁ (vi. vi. ṭī.",
  "tika-vin08t30:22_15": "cūḷavagga 2.321) pana ‘‘bhūmattharaṇaṁ kātuṁ vaṭṭatīti akappiyacammaṁ sandhāya vuttaṁ.",
  "tika-vin08t30:22_16": "Tattha bhūmattharaṇasaṅkhepena sayitumpi vaṭṭatiyeva.",
  "tika-vin08t30:22_17": "Paccattharaṇagatikanti iminā mañcādīsu attharitabbaṁ mahācammaṁ eḷakacammaṁ nāmāti dassetī’’ti vuttaṁ.",
  "tika-vin08t30:22_18": "Chattamuṭṭhipaṇṇanti tālapaṇṇaṁ sandhāya vuttaṁ.",
  "tika-vin08t30:22_19": "Pattakaṭāhanti pattapacanakaṭāhaṁ.",
  "tika-vin08t30:22_20": "Gaṇṭhikāti cīvaragaṇṭhikā.",
  "tika-vin08t30:22_21": "Vidhoti kāyabandhanavidho.",
  "tika-vin08t30:23_0": "Idāni vinayatthamañjūsāyaṁ (kaṅkhā. abhi. ṭī.",
  "tika-vin08t30:23_1": "dubbalasikkhāpadavaṇṇanā) āgatanayo vuccate –",
  "tika-vin08t30:23_2": "ārāmo nāma pupphārāmo vā phalārāmo vā.",
  "tika-vin08t30:23_3": "Ārāmavatthu nāma tesaṁyeva ārāmānaṁ atthāya paricchinditvā ṭhapitokāso.",
  "tika-vin08t30:23_4": "Tesu vā ārāmesu vinaṭṭhesu tesaṁ porāṇakabhūmibhāgo.",
  "tika-vin08t30:23_5": "Vihāro nāma yaṁ kiñci pāsādādisenāsanaṁ.",
  "tika-vin08t30:23_6": "Vihāravatthu nāma tassa patiṭṭhānokāso.",
  "tika-vin08t30:23_7": "Mañco nāma masārako bundikābaddho kuḷīrapādako āhaccapādakoti imesaṁ pubbe vuttānaṁ catunnaṁ mañcānaṁ aññataro.",
  "tika-vin08t30:23_8": "Pīṭhaṁ nāma masārakādīnaṁyeva catunnaṁ pīṭhānaṁ aññataraṁ.",
  "tika-vin08t30:23_9": "Bhisi nāma uṇṇabhisiādīnaṁ pañcannaṁ bhisīnaṁ aññataraṁ.",
  "tika-vin08t30:23_10": "Bimbohanaṁ nāma rukkhatūlalatātūlapoṭakītūlānaṁ aññatarena puṇṇaṁ.",
  "tika-vin08t30:23_11": "Lohakumbhī nāma kāḷalohena vā tambalohena vā yena kenaci katakumbhī.",
  "tika-vin08t30:23_12": "Lohabhāṇakādīsupi eseva nayo.",
  "tika-vin08t30:23_13": "Ettha pana bhāṇakanti arañjaro vuccati.",
  "tika-vin08t30:23_14": "Vārakoti ghaṭo.",
  "tika-vin08t30:23_15": "Kaṭāhaṁ kaṭāhameva.",
  "tika-vin08t30:23_16": "Vāsiādīsu valliādīsu ca duviññeyyaṁ nāma natthi…pe….",
  "tika-vin08t30:24_0": "Tattha thāvarena thāvaranti vihāravihāravatthunā ārāmaārāmavatthuṁ vihāravihāravatthuṁ.",
  "tika-vin08t30:24_1": "Itarenāti athāvarena,",
  "tika-vin08t30:24_2": "pacchimarāsittayenāti vuttaṁ hoti.",
  "tika-vin08t30:24_3": "Akappiyenāti suvaṇṇamayamañcādinā ceva akappiyabhisibimbohanehi ca.",
  "tika-vin08t30:24_4": "Mahagghakappiyenāti dantamayamañcādinā ceva pāvārādinā ca.",
  "tika-vin08t30:24_5": "Itaranti athāvaraṁ.",
  "tika-vin08t30:24_6": "Kappiyaparivattanena parivattetunti yathā akappiyaṁ na hoti,",
  "tika-vin08t30:24_7": "evaṁ parivattetuṁ…pe…",
  "tika-vin08t30:24_8": "evaṁ tāva thāvarena thāvaraparivattanaṁ veditabbaṁ.",
  "tika-vin08t30:24_9": "Itarena itaraparivattane pana mañcapīṭhaṁ mahantaṁ vā hotu,",
  "tika-vin08t30:24_10": "khuddakaṁ vā,",
  "tika-vin08t30:24_11": "antamaso caturaṅgulapādakaṁ gāmadārakehi paṁsvāgārakesu kīḷantehi katampi saṅghassa dinnakālato paṭṭhāya garubhaṇḍaṁ hoti…pe…",
  "tika-vin08t30:24_12": "satagghanakena vā sahassagghanakena vā mañcena aññaṁ mañcasatampi labhati,",
  "tika-vin08t30:24_13": "parivattetvā gahetabbaṁ.",
  "tika-vin08t30:24_14": "Na kevalaṁ mañcena mañcoyeva,",
  "tika-vin08t30:24_15": "ārāmaārāmavatthuvihāravihāravatthupīṭhabhisibimbohanānipi parivattetuṁ vaṭṭanti.",
  "tika-vin08t30:24_16": "Esa nayo pīṭhabhisibimbohanesupi.",
  "tika-vin08t30:25_0": "Kāḷalohatambalohakaṁsalohavaṭṭalohānanti ettha kaṁsalohaṁ vaṭṭalohañca kittimalohaṁ.",
  "tika-vin08t30:25_1": "Tīṇi hi kittimalohāni kaṁsalohaṁ vaṭṭalohaṁ hārakūṭanti.",
  "tika-vin08t30:25_2": "Tattha tiputambe missetvā kataṁ kaṁsalohaṁ.",
  "tika-vin08t30:25_3": "Sīsatambe missetvā kataṁ vaṭṭalohaṁ.",
  "tika-vin08t30:25_4": "Rasatambe missetvā kataṁ hārakūṭaṁ.",
  "tika-vin08t30:25_5": "Tena vuttaṁ ‘‘kaṁsalohaṁ vaṭṭalohañca kittimaloha’’nti.",
  "tika-vin08t30:25_6": "Tato atirekanti tato atirekagaṇhanako.",
  "tika-vin08t30:25_7": "Sārakoti majjhe makuḷaṁ dassetvā mukhavaṭṭivitthataṁ katvā piṭṭhito nāmetvā kātabbaṁ ekaṁ bhājanaṁ.",
  "tika-vin08t30:25_8": "Sarāvantipi vadanti.",
  "tika-vin08t30:25_9": "Ādi-saddena kañcanakādīnaṁ gihiupakaraṇānaṁ gahaṇaṁ.",
  "tika-vin08t30:25_10": "Tāni hi khuddakānipi garubhaṇḍāneva gihiupakaraṇattā.",
  "tika-vin08t30:25_11": "Pi-saddena pageva mahantānīti dasseti,",
  "tika-vin08t30:25_12": "imāni pana bhājanīyāni bhikkhupakaraṇattāti adhippāyo.",
  "tika-vin08t30:25_13": "Yathā ca etāni,",
  "tika-vin08t30:25_14": "evaṁ kuṇḍikāpi bhājanīyā.",
  "tika-vin08t30:25_15": "Vakkhati hi ‘‘yathā ca mattikābhaṇḍe,",
  "tika-vin08t30:25_16": "evaṁ lohabhaṇḍepi kuṇḍikā bhājanīyakoṭṭhāsameva bhajatī’’ti.",
  "tika-vin08t30:25_17": "Saṅghikaparibhogenāti āgantukānaṁ vuḍḍhatarānaṁ datvā paribhogena.",
  "tika-vin08t30:25_18": "Gihivikaṭāti gihīhi vikatā paññattā,",
  "tika-vin08t30:25_19": "attano vā santakakaraṇena virūpaṁ katā.",
  "tika-vin08t30:25_20": "Puggalikaparibhogena na vaṭṭatīti āgantukānaṁ adatvā attano santakaṁ viya gahetvā paribhuñjituṁ na vaṭṭati.",
  "tika-vin08t30:25_21": "Pipphalikoti kattari.",
  "tika-vin08t30:25_22": "Ārakaṇṭakaṁ sūcivedhakaṁ.",
  "tika-vin08t30:25_23": "Tāḷaṁ yantaṁ.",
  "tika-vin08t30:25_24": "Kattarayaṭṭhivedhako kattarayaṭṭhivalayaṁ.",
  "tika-vin08t30:25_25": "Yathā tathā ghanakataṁ lohanti lohavaṭṭi lohaguḷo lohapiṇḍi lohacakkalikanti evaṁ ghanakataṁ lohaṁ.",
  "tika-vin08t30:25_26": "Khīrapāsāṇamayānīti mudukakhīravaṇṇapāsāṇamayāni.",
  "tika-vin08t30:26_0": "Gihivikaṭānipi na vaṭṭanti anāmāsattā.",
  "tika-vin08t30:26_1": "Pi-saddena pageva saṅghikaparibhogena vā puggalikaparibhogena vāti dasseti.",
  "tika-vin08t30:26_2": "Senāsanaparibhogo pana sabbakappiyo,",
  "tika-vin08t30:26_3": "tasmā jātarūpādimayaā sabbāpi senāsanaparikkhārā āmāsā.",
  "tika-vin08t30:26_4": "Tenāha ‘‘senāsanaparibhoge panā’’tiādi.",
  "tika-vin08t30:27_0": "Sesāti tato mahattarī vāsi.",
  "tika-vin08t30:27_1": "Yā panāti yā kuṭhārī pana.",
  "tika-vin08t30:27_2": "Kudālo antamaso caturaṅgulamattopi garubhaṇḍameva.",
  "tika-vin08t30:27_3": "Nikhādanaṁ caturassamukhaṁ vā hotu doṇimukhaṁ vā vaṅkaṁ vā ujukaṁ vā,",
  "tika-vin08t30:27_4": "antamaso sammuñjanīdaṇḍavedhanampi,",
  "tika-vin08t30:27_5": "daṇḍabandhañce,",
  "tika-vin08t30:27_6": "garubhaṇḍameva.",
  "tika-vin08t30:27_7": "Tenāha ‘‘kudālo daṇḍabandhanikhādanaṁ vā agarubhaṇḍaṁ nāma natthī’’ti.",
  "tika-vin08t30:27_8": "Sipāṭikā nāma khurakoso,",
  "tika-vin08t30:27_9": "sikharaṁ pana daṇḍabandhanikhādanaṁ anulometīti āha ‘‘sikharampi nikhādaneneva saṅgahita’’nti.",
  "tika-vin08t30:27_10": "Sace pana vāsi adaṇḍakaṁ phalamattaṁ,",
  "tika-vin08t30:27_11": "bhājanīyaṁ.",
  "tika-vin08t30:27_12": "Upakkhareti vāsiādibhaṇḍe.",
  "tika-vin08t30:28_0": "Pattabandhako nāma pattassa gaṇṭhikādikārako.",
  "tika-vin08t30:28_1": "‘‘Paṭimānaṁ suvaṇṇādipattakārako’’tipi vadanti.",
  "tika-vin08t30:28_2": "Tipucchedanakasatthaṁ suvaṇṇacchedanakasatthaṁ kataparikammacammacchindanakakhuddakasatthanti imāni cettha",
  "tika-vin08t30:28_3": "tīṇi pipphalikaṁ anulomantīti āha ‘‘ayaṁ pana viseso’’tiādi.",
  "tika-vin08t30:28_4": "Itarānīti mahākattariādīni.",
  "tika-vin08t30:29_0": "Aḍḍhabāhuppamāṇāti kapparato paṭṭhāya yāva aṁsakūṭappamāṇā,",
  "tika-vin08t30:29_1": "vidatthicaturaṅgulappamāṇāti vuttaṁ hoti.",
  "tika-vin08t30:29_2": "Tatthajātakāti saṅghikabhūmiyaṁ jātā,",
  "tika-vin08t30:29_3": "ārakkhasaṁvidhānena rakkhitattā rakkhitā ca sā mañjūsādīsu pakkhittaṁ viya yathā taṁ na nassati,",
  "tika-vin08t30:29_4": "evaṁ gopanato gopitā cāti rakkhitagopitā.",
  "tika-vin08t30:29_5": "Tatthajātakāpi pana arakkhitā garubhaṇḍameva na hoti.",
  "tika-vin08t30:29_6": "Saṅghakamme ca cetiyakamme ca kateti iminā saṅghasantakena cetiyasantakaṁ rakkhituṁ parivattituñca vaṭṭatīti dīpeti.",
  "tika-vin08t30:29_7": "Suttaṁ panāti vaṭṭitañceva avaṭṭitañca suttaṁ.",
  "tika-vin08t30:30_0": "Aṭṭhaṅgulasūcidaṇḍamattoti antamaso dīghaso aṭṭhaṅgulamatto pariṇāhato sīhaḷa-paṇṇasūcidaṇḍamatto.",
  "tika-vin08t30:30_1": "Etthāti veḷubhaṇḍe.",
  "tika-vin08t30:30_2": "Daḍḍhaṁ gehaṁ yesaṁ teti daḍḍhagehā.",
  "tika-vin08t30:30_3": "Na vāretabbāti ‘‘mā gaṇhitvā gacchathā’’ti na nisedhetabbā.",
  "tika-vin08t30:30_4": "Desantaragatena sampattavihāre saṅghikāvāse ṭhapetabbā.",
  "tika-vin08t30:31_0": "Avasesañca chadanatiṇanti muñjapabbajehi avasesaṁ yaṁ kiñci chadanatiṇaṁ.",
  "tika-vin08t30:31_1": "Aṭṭhaṅgulappamāṇopīti vitthārato aṭṭhaṅgulappamāṇo.",
  "tika-vin08t30:31_2": "Likhitapotthako pana garubhaṇḍaṁ na hoti.",
  "tika-vin08t30:31_3": "Kappiyacammānīti migādīnaṁ cammāni.",
  "tika-vin08t30:31_4": "Sabbaṁ cakkayuttayānanti rathasakaṭādikaṁ sabbaṁ cakkayuttayānaṁ.",
  "tika-vin08t30:31_5": "Visaṅkhatacakkaṁ pana yānaṁ bhājanīyaṁ.",
  "tika-vin08t30:31_6": "Anuññātavāsi nāma yā sipāṭikāya pakkhipitvā pariharituṁ sakkāti vuttā.",
  "tika-vin08t30:31_7": "Muṭṭhipaṇṇaṁ tālapattaṁ.",
  "tika-vin08t30:31_8": "Tañhi muṭṭhinā gahetvā pariharantīti ‘‘muṭṭhipaṇṇa’’nti vuccati.",
  "tika-vin08t30:31_9": "‘‘Muṭṭhipaṇṇanti chattacchadapaṇṇamevā’’ti keci.",
  "tika-vin08t30:31_10": "Araṇīsahitanti araṇīyugaḷaṁ,",
  "tika-vin08t30:31_11": "uttarāraṇī adharāraṇīti araṇīdvayanti attho.",
  "tika-vin08t30:31_12": "Phātikammaṁ katvāti antamaso taṁagghanakavālikāyapi thāvaraṁ vaḍḍhikammaṁ katvā.",
  "tika-vin08t30:31_13": "Kuṇḍikāti ayakuṇḍikā ceva tambalohakuṇḍikā ca.",
  "tika-vin08t30:31_14": "Bhājanīyakoṭṭhāsameva bhajatīti bhājanīyapakkhameva sevati ,",
  "tika-vin08t30:31_15": "na tu garubhaṇḍanti attho.",
  "tika-vin08t30:31_16": "Kañcanako pana garubhaṇḍamevāti adhippāyo.",
  "tika-vin08t30:32_0": "Iti vinayasaṅgahasaṁvaṇṇanābhūte vinayālaṅkāre",
  "tika-vin08t30:33_0": "Garubhaṇḍavinicchayakathālaṅkāro nāma",
  "tika-vin08t30:34_0": "Tiṁsatimo paricchedo."
}