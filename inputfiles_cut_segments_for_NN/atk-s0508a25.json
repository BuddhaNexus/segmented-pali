{
  "atk-s0508a25:0_0": "9. Navakanipāto",
  "atk-s0508a25:1_0": "1. Bhūtattheragāthāvaṇṇanā",
  "atk-s0508a25:2_0": "Navakanipāte yadā dukkhantiādikā āyasmato bhūtattherassa gāthā. Kā uppatti?",
  "atk-s0508a25:2_1": "Ayampi purimabuddhesu katādhikāro tattha tattha bhave vivaṭṭūpanissayaṁ puññaṁ upacinanto siddhatthassa bhagavato kāle brāhmaṇakule nibbattitvā senoti laddhanāmo viññutaṁ patto ekadivasaṁ satthāraṁ disvā pasannamānaso ‘‘usabhaṁ pavara’’ntiādinā catūhi gāthāhi abhitthavi.",
  "atk-s0508a25:3_0": "So tena puññakammena devamanussesu saṁsaranto imasmiṁ buddhuppāde sāketanagarassa dvāragāme mahāvibhavassa seṭṭhissa putto hutvā nibbatti.",
  "atk-s0508a25:3_1": "Tassa kira seṭṭhino jātā jātā dārakā baddhāghātena ekena yakkhena khāditā,",
  "atk-s0508a25:3_2": "imassa pana pacchimabhavikattā bhūtā ārakkhaṁ gaṇhiṁsu.",
  "atk-s0508a25:3_3": "Yakkho pana vessavaṇassa upaṭṭhānaṁ gato, puna nāgamāsi.",
  "atk-s0508a25:3_4": "Nāmakaraṇadivase cassa ‘‘evaṁ kate amanussā anukampantā parihareyyu’’nti bhūtoti nāmaṁ akaṁsu.",
  "atk-s0508a25:3_5": "So pana attano puññabalena anantarāyo vaḍḍhi,",
  "atk-s0508a25:3_6": "tassa ‘‘tayo pāsādā ahesu’’ntiādi sabbaṁ yasassa kulaputtassa vibhavakittane viya veditabbaṁ.",
  "atk-s0508a25:3_7": "So viññutaṁ patto satthari sākete vasante upāsakehi saddhiṁ vihāraṁ gato.",
  "atk-s0508a25:3_8": "Satthu santike dhammaṁ sutvā paṭiladdhasaddho pabbajitvā ajakaraṇiyā nāma nadiyā tīre leṇe vasanto vipassanaṁ paṭṭhapetvā nacirasseva arahattaṁ pāpuṇi. Tena vuttaṁ apadāne (apa. thera 1.7.20-28) –",
  "atk-s0508a25:4_0": "‘‘Usabhaṁ pavaraṁ vīraṁ, mahesiṁ vijitāvinaṁ;",
  "atk-s0508a25:5_0": "Suvaṇṇavaṇṇaṁ sambuddhaṁ, ko disvā nappasīdati.",
  "atk-s0508a25:6_0": "‘‘Himavā vāparimeyyo, sāgarova duruttaro;",
  "atk-s0508a25:7_0": "Tatheva jhānaṁ buddhassa, ko disvā nappasīdati.",
  "atk-s0508a25:8_0": "‘‘Vasudhā yathāppameyyā, cittā vanavaṭaṁsakā;",
  "atk-s0508a25:9_0": "Tatheva sīlaṁ buddhassa, ko disvā nappasīdati.",
  "atk-s0508a25:10_0": "‘‘Anilañjasāsaṅkhubbho , yathākāso asaṅkhiyo;",
  "atk-s0508a25:11_0": "Tatheva ñāṇaṁ buddhassa, ko disvā nappasīdati.",
  "atk-s0508a25:12_0": "‘‘Imāhi catugāthāhi, brāhmaṇo senasavhayo;",
  "atk-s0508a25:13_0": "Buddhaseṭṭhaṁ thavitvāna, siddhatthaṁ aparājitaṁ.",
  "atk-s0508a25:14_0": "‘‘Catunnavutikappāni, duggatiṁ nupapajjatha;",
  "atk-s0508a25:15_0": "Sugatiṁ sukhasampattiṁ, anubhosimanappakaṁ.",
  "atk-s0508a25:16_0": "‘‘Catunnavutito kappe, thavitvā lokanāyakaṁ;",
  "atk-s0508a25:17_0": "Duggatiṁ nābhijānāmi, thomanāya idaṁ phalaṁ.",
  "atk-s0508a25:18_0": "‘‘Cātuddasamhi kappamhi, caturo āsumuggatā;",
  "atk-s0508a25:19_0": "Sattaratanasampannā, cakkavattī mahabbalā.",
  "atk-s0508a25:20_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a25:21_0": "Arahattaṁ pana patvā aparena samayena ñātīnaṁ anukampāya sāketaṁ gantvā katipāhaṁ tehi upaṭṭhiyamāno añjanavane vasitvā puna attanā vasitaṭṭhānameva gantukāmo gamanākāraṁ dassesi. Ñātakā ‘‘idheva, bhante, vasatha, tumhepi na kilamissatha,",
  "atk-s0508a25:21_1": "mayampi puññena vaḍḍhissāmā’’ti theraṁ yāciṁsu.",
  "atk-s0508a25:21_2": "Thero attano vivekābhiratiṁ tattha ca phāsuvihāraṁ pakāsento –",
  "atk-s0508a25:22_0": "518.",
  "atk-s0508a25:23_0": "‘‘Yadā dukkhaṁ jarāmaraṇanti paṇḍito,",
  "atk-s0508a25:23_1": "aviddasū yattha sitā puthujjanā;",
  "atk-s0508a25:24_0": "Dukkhaṁ pariññāya satova jhāyati,",
  "atk-s0508a25:24_1": "tato ratiṁ paramataraṁ na vindati.",
  "atk-s0508a25:25_0": "519.",
  "atk-s0508a25:26_0": "‘‘Yadā dukkhassāvahaniṁ visattikaṁ,",
  "atk-s0508a25:26_1": "papañcasaṅghātadukhādhivāhiniṁ;",
  "atk-s0508a25:27_0": "Taṇhaṁ pahantvāna satova jhāyati,",
  "atk-s0508a25:27_1": "tato ratiṁ paramataraṁ na vindati.",
  "atk-s0508a25:28_0": "520.",
  "atk-s0508a25:29_0": "‘‘Yadā sivaṁ dvecaturaṅgagāminaṁ,",
  "atk-s0508a25:29_1": "magguttamaṁ sabbakilesasodhanaṁ;",
  "atk-s0508a25:30_0": "Paññāya passitva satova jhāyati,",
  "atk-s0508a25:30_1": "tato ratiṁ paramataraṁ na vindati.",
  "atk-s0508a25:31_0": "521.",
  "atk-s0508a25:32_0": "‘‘Yadā asokaṁ virajaṁ asaṅkhataṁ,",
  "atk-s0508a25:32_1": "santaṁ padaṁ sabbakilesasodhanaṁ;",
  "atk-s0508a25:33_0": "Bhāveti saññojanabandhanacchidaṁ,",
  "atk-s0508a25:33_1": "tato ratiṁ paramataraṁ na vindati.",
  "atk-s0508a25:34_0": "522.",
  "atk-s0508a25:35_0": "‘‘Yadā nabhe gajjati meghadundubhi,",
  "atk-s0508a25:35_1": "dhārākulā vihagapathe samantato;",
  "atk-s0508a25:36_0": "Bhikkhū ca pabbhāragatova jhāyati,",
  "atk-s0508a25:36_1": "tato ratiṁ paramataraṁ na vindati.",
  "atk-s0508a25:37_0": "523.",
  "atk-s0508a25:38_0": " ‘‘Yadā nadīnaṁ kusumākulānaṁ, vicitta-vāneyya-vaṭaṁsakānaṁ;",
  "atk-s0508a25:39_0": "Tīre nisinno sumanova jhāyati,",
  "atk-s0508a25:39_1": "tato ratiṁ paramataraṁ na vindati.",
  "atk-s0508a25:40_0": "524.",
  "atk-s0508a25:41_0": "‘‘Yadā nisīthe rahitamhi kānane,",
  "atk-s0508a25:41_1": "deve gaḷantamhi nadanti dāṭhino;",
  "atk-s0508a25:42_0": "Bhikkhū ca pabbhāragatova jhāyati,",
  "atk-s0508a25:42_1": "tato ratiṁ paramataraṁ na vindati.",
  "atk-s0508a25:43_0": "525.",
  "atk-s0508a25:44_0": "‘‘Yadā vitakke uparundhiyattano,",
  "atk-s0508a25:44_1": "nagantare nagavivaraṁ samassito;",
  "atk-s0508a25:45_0": "Vītaddaro vītakhilova jhāyati,",
  "atk-s0508a25:45_1": "tato ratiṁ paramataraṁ na vindati.",
  "atk-s0508a25:46_0": "526.",
  "atk-s0508a25:47_0": " ‘‘Yadā sukhī malakhilasokanāsano,",
  "atk-s0508a25:48_0": "Niraggaḷo nibbanatho visallo;",
  "atk-s0508a25:49_0": "Sabbāsave byantikatova jhāyati,",
  "atk-s0508a25:50_0": "Tato ratiṁ paramataraṁ na vindatī’’ti. – imā gāthā abhāsi;",
  "atk-s0508a25:51_0": "Tatthāyaṁ padayojanāmukhena paṭhamagāthāya atthavaṇṇanā – khandhānaṁ paripāko jarā. Bhedo maraṇaṁ.",
  "atk-s0508a25:51_1": "Jarāmaraṇasīsena cettha jarāmaraṇavanto dhammā gahitā.",
  "atk-s0508a25:51_2": "‘‘Tayidaṁ jarāmaraṇaṁ dukkha’’nti aviddasū yathābhūtaṁ ajānantā puthujjanā yattha yasmiṁ upādānakkhandhapañcake sitā paṭibandhā allīnā, taṁ ‘‘idaṁ dukkhaṁ, ettakaṁ dukkhaṁ,",
  "atk-s0508a25:51_3": "na ito bhiyyo’’ti vipassanāpaññāsahitāya maggapaññāya parijānitvā,",
  "atk-s0508a25:51_4": "idha imasmiṁ sāsane sato sampajāno, paṇḍito bhikkhu,",
  "atk-s0508a25:51_5": "yadā yasmiṁ kāle lakkhaṇūpanijjhānena jhāyati.",
  "atk-s0508a25:51_6": "Tato vipassanāratito maggaphalaratito ca paramataraṁ uttamataraṁ ratiṁ na vindati nappaṭilabhati. Tenāha bhagavā –",
  "atk-s0508a25:52_0": "‘‘Yato yato sammasati, khandhānaṁ udayabbayaṁ;",
  "atk-s0508a25:53_0": "Labhatī pītipāmojjaṁ, amataṁ taṁ vijānataṁ.",
  "atk-s0508a25:54_0": "‘‘Paṭhabyā ekarajjena, saggassa gamanena vā;",
  "atk-s0508a25:55_0": "Sabbalokādhipaccena, sotāpattiphalaṁ vara’’nti. (dha. pa. 374, 178);",
  "atk-s0508a25:56_0": "Evaṁ pariññābhisamayamukhena vivekaratiṁ dassetvā idāni pahānābhisamayādimukhenapi taṁ dassetuṁ dutiyādikā tisso gāthā abhāsi.",
  "atk-s0508a25:56_1": "Tattha dukkhassāvahaninti dukkhassa āyatiṁ pavattiṁ,",
  "atk-s0508a25:56_2": "dukkhassa nipphattikanti attho. Visattikanti taṇhaṁ. Sā hi visatāti visattikā, visālāti visattikā, visaṭāti visattikā, visakkatīti visattikā, visaṁ haratīti visattikā, visaṁvādikāti visattikā, visamūlāti visattikā, visaphalāti visattikā, visaparibhogāti visattikā,",
  "atk-s0508a25:56_3": "visālā vā pana sā taṇhā rūpe sadde gandhe rase phoṭṭhabbe dhamme kule gaṇe vitthaṭāti visattikāti vuccati.",
  "atk-s0508a25:56_4": "Papañcasaṅghātadukhādhivāhininti sattasantānaṁ saṁsāre papañcenti vitthārentīti papañcā, rāgādayo mānādayo ca.",
  "atk-s0508a25:56_5": "Te eva pavattidukkhassa saṅghātaṭṭhena saṅghātā,",
  "atk-s0508a25:56_6": "sadarathapariḷāhasabhāvattā dukkhañcāti papañcasaṅghātadukhaṁ,",
  "atk-s0508a25:56_7": "tassa adhivāhato nibbattanato papañcasaṅghātadukhādhivāhinī.",
  "atk-s0508a25:56_8": "Taṁ taṇhaṁ pahantvānāti ariyamaggena samucchinditvā.",
  "atk-s0508a25:57_0": "Sivanti khemaṁ,",
  "atk-s0508a25:57_1": "akhemakarānaṁ kilesānaṁ samucchindanena tehi anupaddutanti attho.",
  "atk-s0508a25:57_2": "Sammādiṭṭhiādīnaṁ vasena dvicaturaṅgo hutvā ariye nibbānaṁ gametīti dvecaturaṅgagāminaṁ,",
  "atk-s0508a25:57_3": "gāthāsukhatthañcettha vibhattialopo katoti daṭṭhabbaṁ.",
  "atk-s0508a25:57_4": "Rūpūpapattimaggādīsu sabbesu maggesu uttamattā magguttamaṁ.",
  "atk-s0508a25:57_5": "Tenāha bhagavā – ‘‘maggānaṭṭhaṅgiko seṭṭho’’tiādi (dha. pa. 273).",
  "atk-s0508a25:57_6": "Sabbehi kilesamalehi sattānaṁ sodhanato sabbakilesasodhanaṁ.",
  "atk-s0508a25:57_7": "Paññāya passitvāti paṭivedhapaññāya bhāvanābhisamayavasena abhisamecca.",
  "atk-s0508a25:58_0": "Sokahetūnaṁ abhāvato puggalassa ca sokābhāvahetuto natthi ettha sokoti asokaṁ.",
  "atk-s0508a25:58_1": "Tathā vigatarāgādirajattā virajaṁ.",
  "atk-s0508a25:58_2": "Na kenaci paccayena saṅkhatanti asaṅkhataṁ.",
  "atk-s0508a25:58_3": "Sabbesaṁ kilesānaṁ sabbassa ca dukkhassa vūpasamabhāvato,",
  "atk-s0508a25:58_4": "saṁsāradukkhadditehi pajjitabbato adhigantabbato ca santaṁ padaṁ.",
  "atk-s0508a25:58_5": "Sabbehi kilesamalehi sattasantānassa sodhananimittato sabbakilesasodhanaṁ.",
  "atk-s0508a25:58_6": "Bhāvetīti sacchikiriyābhisamayavasena abhisameti.",
  "atk-s0508a25:58_7": "Bahukkhattuñhi nibbānaṁ ārabbha sacchikiriyābhisamayaṁ pavattentassa ālambake labbhamānavisesakaṁ ālambitabbe āropetvā evaṁ vuttaṁ.",
  "atk-s0508a25:58_8": "Saṁyojanasaṅkhātānaṁ bandhanānaṁ chedanato saṁyojanabandhanacchidaṁ.",
  "atk-s0508a25:58_9": "Nimittañhettha kattubhāvena upacāritaṁ,",
  "atk-s0508a25:58_10": "yathā ariyabhāvakarāni saccāni ariyasaccānīti.",
  "atk-s0508a25:58_11": "Yathā purimagāthāsu yadā jhāyati,",
  "atk-s0508a25:58_12": "tadā tato ratiṁ paramataraṁ na vindatīti yojanā. Evaṁ idha yadā bhāveti,",
  "atk-s0508a25:58_13": "tadā tato ratiṁ paramataraṁ na vindatīti yojanā.",
  "atk-s0508a25:59_0": "Evaṁ thero catūhi gāthāhi attānaṁ anupanetvāva catusaccapaṭivedhakittanena aññaṁ byākaritvā idāni attanā vasitaṭṭhānassa vivittabhāvena phāsutaṁ dassento ‘‘yadā nabhe’’tiādikā gāthā abhāsi. Tattha nabheti ākāse.",
  "atk-s0508a25:59_1": "Siniddhagambhīranigghosatāya meghoyeva dundubhi meghadundubhi.",
  "atk-s0508a25:59_2": "Samantato paggharantīhi dhārāhi ākulāti dhārākulā.",
  "atk-s0508a25:59_3": "Vihagānaṁ pakkhīnaṁ gamanamaggattā vihagapathe nabheti yojanā. Tatoti jhānaratito.",
  "atk-s0508a25:60_0": "Kusumākulānanti tarūhi gaḷitakusumehi samohitānaṁ.",
  "atk-s0508a25:60_1": "Vicittavāneyyavaṭaṁsakānanti vane jātattā vāneyyāni vanapupphāni,",
  "atk-s0508a25:60_2": "vicittāni vāneyyāni vaṭaṁsakāni etāsanti vicittavāneyyavaṭaṁsakā nadiyo,",
  "atk-s0508a25:60_3": "tāsaṁ nānāvidhavanapupphavaṭaṁsakānanti attho.",
  "atk-s0508a25:60_4": "Uttarimanussadhammavasena sundaro mano etassāti sumano jhāyati.",
  "atk-s0508a25:61_0": "Nisītheti rattiyaṁ. Rahitamhīti, janasambādhavirahite vivitte. Deveti meghe.",
  "atk-s0508a25:61_1": "Gaḷantamhīti vuṭṭhidhārāyo paggharante vassante.",
  "atk-s0508a25:61_2": "Dāṭhinoti sīhabyagghādayo paṭipakkhasattā.",
  "atk-s0508a25:61_3": "Te hi dāṭhāvudhāti ‘‘dāṭhino’’ti vuccanti,",
  "atk-s0508a25:61_4": "nadanti dāṭhinoti idampi janavivekadassanatthameva gahitaṁ.",
  "atk-s0508a25:62_0": "Vitakke uparundhiyattanoti attasantānapariyāpannatāya attano kāmavitakkādike micchāvitakke paṭipakkhabalena nisedhetvā.",
  "atk-s0508a25:62_1": "Attanoti vā idaṁ vindatīti iminā yojetabbaṁ ‘‘tato ratiṁ paramataraṁ attanā na vindatī’’ti. Nagantareti pabbatantare.",
  "atk-s0508a25:62_2": "Nagavivaranti pabbataguhaṁ pabbhāraṁ vā. Samassitoti nissito upagato.",
  "atk-s0508a25:62_3": "Vītaddaroti vigatakilesadaratho. Vītakhiloti pahīnacetokhilo.",
  "atk-s0508a25:63_0": "Sukhīti jhānādisukhena sukhito.",
  "atk-s0508a25:63_1": "Malakhilasokanāsanoti rāgādīnaṁ malānaṁ pañcannañca cetokhilānaṁ ñātiviyogādihetukassa sokassa ca pahāyako. Niraggaḷoti,",
  "atk-s0508a25:63_2": "aggaḷaṁ vuccati avijjā nibbānapurapavesanivāraṇato, tadabhāvato niraggaḷo. Nibbanathoti nitaṇho. Visalloti, vigatarāgādisallo. Sabbāsaveti, kāmāsavādike sabbepi āsave.",
  "atk-s0508a25:63_3": "Byantikatoti byantikatāvī ariyamaggena vigatante katvā ṭhito diṭṭhadhammasukhavihāratthaṁ yadā jhāyati,",
  "atk-s0508a25:63_4": "tato jhānaratito paramataraṁ ratiṁ na vindatīti yojanā.",
  "atk-s0508a25:63_5": "Evaṁ pana vatvā thero ajakaraṇītīrameva gato.",
  "atk-s0508a25:64_0": "Bhūtattheragāthāvaṇṇanā niṭṭhitā.",
  "atk-s0508a25:65_0": "Navakanipātavaṇṇanā niṭṭhitā."
}