{
  "anya-e0801n1:0_0": "1. Paṭhamo saññādikaṇḍo",
  "anya-e0801n1:1_0": "Siddhamiddhaguṇaṁ sādhu, namassitvā tathāgataṁ;",
  "anya-e0801n1:2_0": "Sadhammasaṅghaṁ bhāsissaṁ, māgadhaṁ saddalakkhaṇaṁ.",
  "anya-e0801n1:3_0": "1. Aādayo titālīsa vaṇṇā.",
  "anya-e0801n1:4_0": "Akārādayo niggahītantā tecattālīsa-kkharā vaṇṇā nāma honti. A ā i ī u ū e e o o,",
  "anya-e0801n1:4_1": "ka kha ga gha ṅa ca cha ja jha ñña, ṭa ṭha ḍa ḍha ṇa, ta tha da dha na, pa pha ba bha ma, ya ra la va sa ha ḷa aṁ. Tena kvattho? ‘‘E o na mavaṇṇe’’ 1. 37.",
  "anya-e0801n1:4_2": "Titālīsābhi vacanaṁ katthaci vaṇṇalopaṁ ñāpeti.",
  "anya-e0801n1:4_3": "Tena ‘paṭisaṅkhā yoniso’tiādi siddhaṁ.",
  "anya-e0801n1:5_0": "2. Dasādo sarā.",
  "anya-e0801n1:6_0": "Tatthādimhi dasa vaṇṇā sarā nāma honti. Tena kvattho? ‘‘Saro lopo sare’’ 1, 26 iccādi.",
  "anya-e0801n1:7_0": "3. Dvedve savaṇṇā.",
  "anya-e0801n1:7_1": "Tesu dvedve sarā savaṇṇā nāma honti. Tena kvattho? ‘‘Vaṇṇaparena savaṇṇopi’’ 1, 24.",
  "anya-e0801n1:8_0": "4. Pubbo rasso.",
  "anya-e0801n1:9_0": "Tesu dvīsu yo yo pubbo, so so rassasañño hoti.",
  "anya-e0801n1:9_1": "Tesu e.o.saṁyogato pubbāva dissanti. Tena kvattho? ‘‘Rasso vā’’ 2,62 iccādi.",
  "anya-e0801n1:10_0": "5. Paro dīgho.",
  "anya-e0801n1:11_0": "Te sveva dvīsuyo yo paro, so so dīghasañño hoti. Tena kvattho?",
  "anya-e0801n1:11_1": "‘‘Yo lo panisu dīgho’’ 2,88 iccādi.",
  "anya-e0801n1:12_0": "6. Kādayo byañjanā.",
  "anya-e0801n1:13_0": "Kakārādayo vaṇṇā niggahītapariyantā byañjanasaññāhonti. Tena kvattho?",
  "anya-e0801n1:13_1": "‘‘Byañjane dīgharassā’’ 1,33 iccādi.",
  "anya-e0801n1:14_0": "7. Pañca pañcakā vaggā.",
  "anya-e0801n1:15_0": "Kādayo pañca pañcakā vagga, nāma honti. Tena kvattho?",
  "anya-e0801n1:15_1": "‘‘Vagge vagganto’’ 1,41 iccādi.",
  "anya-e0801n1:16_0": "8. Bindu niggahītaṁ.",
  "anya-e0801n1:17_0": "Yvāyaṁ vaṇṇo bindumatto, so niggahītasañño hoti. Tena kvattho? ‘‘Niggahītaṁ’’ 1,38 icādi.",
  "anya-e0801n1:17_1": "Garusaññākaraṇaṁ anvatthasaññatthaṁ.",
  "anya-e0801n1:18_0": "9. Iyuvaṇṇā jhalā nāmassante.",
  "anya-e0801n1:19_0": "Nāmaṁ pāṭipadikaṁ,",
  "anya-e0801n1:19_1": "tassaante vattamānā ivaṇṇuvaṇṇā jhalasaññā honti yathākkamaṁ. Tena kvattho? ‘‘Jhalā vā’’ 2,111 iccādi.",
  "anya-e0801n1:20_0": "10. Pitthiyaṁ.",
  "anya-e0801n1:21_0": "Itthiyaṁ vattamānassa nāmassa-nte vattamānā ivaṇṇuvaṇṇā pasaññā honti. Tena kvattho?",
  "anya-e0801n1:21_1": "Ye passivaṇṇassa’’ 2,116 iccādi.",
  "anya-e0801n1:22_0": "11. Ghā.",
  "anya-e0801n1:23_0": "Itthiyaṁ vattamānassa nāmassa-nte vatthamāno ākāro ghasañño hoti. Tena kvattho?",
  "anya-e0801n1:23_1": "‘‘Ghabrahmādite’’ 2,60 iccādi.",
  "anya-e0801n1:24_0": "12. Go syālapane.",
  "anya-e0801n1:25_0": "Ālapane si gasañño hoti.",
  "anya-e0801n1:26_0": "Tena kvattho? ‘‘Gevā’’ 2,65 iccādi.",
  "anya-e0801n1:27_0": "(Saññā)",
  "anya-e0801n1:28_0": "13. Vidhibbisesanantassa.",
  "anya-e0801n1:29_0": "Yaṁ visesanaṁ,",
  "anya-e0801n1:29_1": "tadantassa vidhi ñātabbo ‘‘ato yonaṁ ṭāṭe’’ 2,41 narānare.",
  "anya-e0801n1:30_0": "14. Sattamiyaṁ pubbassa.",
  "anya-e0801n1:31_0": "Sattamīniddese pubbasseva kāriyaṁ ñātabbaṁ ‘‘saro lopo sare’’ 1,26 veḷaggaṁ.",
  "anya-e0801n1:31_1": "‘Tamaha’ntīdha kasmā na hoti?,",
  "anya-e0801n1:31_2": "Saretopasilesikādhāro tatthetāva vuccate ‘pubbasseva hoti na parassā’ti.",
  "anya-e0801n1:32_0": "15. Pañcamiyaṁ parassa.",
  "anya-e0801n1:33_0": "Pañcamīniddese parassa kāriyaṁ ñātabbaṁ ‘‘atoyonaṁ ṭāṭe’’ 2,41 narānare.",
  "anya-e0801n1:33_1": "Idha na hotaṁ ‘jantuho anattā’. Idha kasmā na hoti? Osakhyo,",
  "anya-e0801n1:33_2": "anantare katatthatāya na byavahitassa kāriyaṁ.",
  "anya-e0801n1:34_0": "16. Ādissa.",
  "anya-e0801n1:35_0": "Parassa ssissamānaṁ kāriyamādivaṇṇassa ñātabbaṁ ‘‘ra saṅkhyāto vā’’ 3,103 terasa.",
  "anya-e0801n1:36_0": "17. Chaṭṭhiyantassa.",
  "anya-e0801n1:37_0": "Chaṭṭhīniddiṭṭhassa yaṁ kāriyaṁ,",
  "anya-e0801n1:37_1": "tadantassa vaṇṇassa viññeyyaṁ ‘‘rājassi nāmhi’’ 2,23 rājinā.",
  "anya-e0801n1:38_0": "18. Ṅānubandho.",
  "anya-e0801n1:39_0": "Ṅakāro anubandho yassa,",
  "anya-e0801n1:39_1": "so antassa hoti ‘‘gossā vaṅa’’ 1,32 gavāssaṁ.",
  "anya-e0801n1:40_0": "19. Ṭānubandhānekavaṇṇā sabbassa.",
  "anya-e0801n1:41_0": "Ṭakāro-nubandho yassa,",
  "anya-e0801n1:41_1": "so-nekakkharo cādeso sabbassa hoti ‘‘imassānitthiyaṁ ṭe’’ 2,128 esu, ‘‘nāmha-nimi’’ 2,126 anena.",
  "anya-e0801n1:42_0": "20. Ñakānubandhādyantā.",
  "anya-e0801n1:43_0": "Chaṭṭhīniddiṭṭhassa ñānubandhakānubandhā ādyantā honti ‘‘brūto tissīña’’ 6,36 bravīti, ‘‘bhūssa vuka’’ 6,17 babhūva.",
  "anya-e0801n1:44_0": "21. Mānubandho sarānamantā paro.",
  "anya-e0801n1:45_0": "Makāro-nubandho yassa,",
  "anya-e0801n1:45_1": "so sarā namantā sarā paro hoti ‘‘mañca rudhādīnaṁ’’ 5-19 rundhati.",
  "anya-e0801n1:46_0": "22. Vippaṭisedhe.",
  "anya-e0801n1:47_0": "Dvinnaṁ sāvakāsānamekatthappasaṅge paro hoti.",
  "anya-e0801n1:47_1": "Yathā dvinnaṁ tiṇṇaṁ vāpurisānaṁ sahappattiyaṁ paro,",
  "anya-e0801n1:47_2": "so ca (gacchati) tvaṁ ca (gacchasi, tumhe) gacchatha.",
  "anya-e0801n1:47_3": "So ca (gacchati,) tvaṁ ca (gacchasi,) ahaṁ ca (gacchāmi, mayaṁ) gacchāma.",
  "anya-e0801n1:48_0": "23. Saṅketo-navayavo-nubandho.",
  "anya-e0801n1:49_0": "Yo navayavabhūtosaṅketo, so-nubandhoti ñātabbo,",
  "anya-e0801n1:49_1": "‘‘lupitādīnamāsimhi’’ 2-57 kattā.",
  "anya-e0801n1:50_0": "Saṅketaggahaṇaṁ kiṁ?",
  "anya-e0801n1:50_1": "Pakatiyādisamudāyassānubandhatā mā hotūti,",
  "anya-e0801n1:50_2": "anavayavohi samudāyo… samudāyarūpattāyeva.",
  "anya-e0801n1:51_0": "Anavayavaggahaṇaṁ kiṁ? ‘‘Atena’’ 2-108 janena.",
  "anya-e0801n1:51_1": "Imināva lopassāvagatattā nānubandhalopāya vacanamāraddhaṁ.",
  "anya-e0801n1:52_0": "24. Vaṇṇaparena savaṇṇopi.",
  "anya-e0801n1:53_0": "Vaṇṇasaddo paro yasmā tena savaṇṇopi gayhati saṁca rūpaṁ ‘‘yuvaṇṇānameo luttā’’ 1-29 vākeritaṁ, samonā.",
  "anya-e0801n1:54_0": "25. Ntu vantumantvāvantutavantusambandhī.",
  "anya-e0801n1:55_0": "Vantvādisambandhīyevantu gayhati,",
  "anya-e0801n1:55_1": "‘‘ntantūnaṁ nto yomhi paṭhame’’ 2-215 guṇavanto.",
  "anya-e0801n1:56_0": "Vantvādisambandhīti kiṁ? Jantū tantū.",
  "anya-e0801n1:57_0": "(Paribhāsāyo.)",
  "anya-e0801n1:58_0": "26. Saro lopo sare.",
  "anya-e0801n1:59_0": "Sare saro lopanīyo hoti. Tatri-me, saddhi-ndriyaṁ, nohe-taṁ, bhikkhuno-vādo, sametā-yasmā, abhibhā-yatanaṁ, puttāma-tthi, asante-ttha.",
  "anya-e0801n1:60_0": "27. Paro kvaci.",
  "anya-e0801n1:61_0": "Saramhā paro saro kvaci lopanīyo hoti. So-pi, sāva, yato-dakaṁ, tato-va. Kvacītikiṁ? Saddhi-ndriyaṁ,",
  "anya-e0801n1:61_1": "ayamadhikāro āparicchedāvasānā, tena nātippasaṅgo.",
  "anya-e0801n1:62_0": "28. Na dvevā.",
  "anya-e0801n1:63_0": "Pubbaparasarā dvepi vā kvaci na lupyante, latā iva, late-va, latā-va.",
  "anya-e0801n1:64_0": "29. Yuvaṇṇānameo luttā.",
  "anya-e0801n1:65_0": "Luttā sarā paresaṁ ivaṇṇuvaṇṇānaṁ eo honti vā yathākkamaṁ.",
  "anya-e0801n1:66_0": "Tasse-daṁ, vāte-ritaṁ, no-peti, vāmo-rū, ate-vaññehi, vo-dakaṁ. Kathaṁ ‘‘paccorasmi’’nti? Yogavibhāgā. Vātveva? Tassidaṁ.",
  "anya-e0801n1:67_0": "Lutteti kiṁ? Latā iva.",
  "anya-e0801n1:68_0": "30. Yavā sare.",
  "anya-e0801n1:69_0": "Sare pare ivaṇṇuvaṇṇānaṁ yakāravakārā honti vā yathākkamaṁ. Byākato, iccassa, ajjhiṇamutto, svāgataṁ, svāpanalānilaṁ, vātveva? Iti-ssa. Kvacitveva? Yānī-dha, sū-paṭṭhitaṁ.",
  "anya-e0801n1:70_0": "31. Eonaṁ.",
  "anya-e0801n1:71_0": "Eonaṁyavāyonti vā sare yathākkamaṁ. Tyajja te-jja, svāhaṁ so-haṁ. Kvacitveva? Puttāma-tthi, asante-ttha.",
  "anya-e0801n1:72_0": "32. Gossā-vaṅa.",
  "anya-e0801n1:73_0": "Sare gossa avaṅa hoti. Gavā-ssaṁ. ‘Yatharīva, tatharive’ti nipātāva,",
  "anya-e0801n1:73_1": "‘bhusāmive’ti ivasaddo evattho.",
  "anya-e0801n1:74_0": "33. Byañjane dīgharassā.",
  "anya-e0801n1:75_0": "Rassadīghānaṁ kvaci dīgharassā honti byañjane. Tatrā-yaṁ, munīcare, sammadeva, mālabhārī.",
  "anya-e0801n1:76_0": "34. Saramhā dve.",
  "anya-e0801n1:77_0": "Saramhā parassa byañjanassa kvaci dve rūpāni honti. Paggaho. Saramhāti kiṁ? Taṁ khaṇaṁ.",
  "anya-e0801n1:78_0": "35. Catutthadutiyesvesaṁ tatiyapaṭhamā.",
  "anya-e0801n1:79_0": "Catutthadutiyesu paresvesaṁ catutthadutiyānaṁ tabbagge tatiya paṭhamā honti. Paccāsatthyā, nigghoso, akkhanti, bojjhaṅgā, setacchattaṁ, daḍḍho, niṭṭhānaṁ, mahaddhano, yasatthero, apphuṭaṁ, abbhuggato. Esvīti kiṁ? Thero. Esanti kiṁ? Pattho.",
  "anya-e0801n1:80_0": "36. Vitisseve vā.",
  "anya-e0801n1:81_0": "Evasadde pare itissa vo hoti vā. Itveva, icceva. Eveti kiṁ? Iccāha.",
  "anya-e0801n1:82_0": "37. Eonama vaṇṇe.",
  "anya-e0801n1:83_0": "Eonaṁ vaṇṇe kvaci a hoti vā. Disvā yācaka māgate, akaramhasa te, esa attho, esa dhammo, aggamakkhāyati, svātanaṁ , hiyyattanaṁ, karassu. Vātveva? Yācake āgate eso dhammo. Vaṇṇeti kiṁ? So.",
  "anya-e0801n1:84_0": "38. Niggahītaṁ.",
  "anya-e0801n1:85_0": "Niggahītamāgamo hoti vā kvaci.",
  "anya-e0801n1:85_1": "Cakkhuṁ udapādi cakkhuudapādi, purimaṁ jātiṁ purimajātiṁ, kattabbaṁ kusalaṁ bahuṁ.",
  "anya-e0801n1:85_2": "Avaṁsirotiādīsu niccaṁ… vavatthitavibhāsattā vādhikārassa, sāmattiyenāgamova,",
  "anya-e0801n1:85_3": "sa ca rassa sarasseva hoti… tassa rassānugatattā.",
  "anya-e0801n1:86_0": "39. Lopo.",
  "anya-e0801n1:87_0": "Niggahītassa lopo hoti vā kvaci.",
  "anya-e0801n1:87_1": "Kyāhaṁ kimahaṁsāratto saṁratto.",
  "anya-e0801n1:87_2": "Salle kho-gantukāmo gantumanoti, ādīsu niccaṁ.",
  "anya-e0801n1:88_0": "40. Parasarassa.",
  "anya-e0801n1:89_0": "Niggahītamhā parassa sarassa lopo hoti vā kvaci. Tvaṁ-si tvamasi.",
  "anya-e0801n1:90_0": "41. Vagge vagganto.",
  "anya-e0801n1:91_0": "Niggahītassa kho vagge vagganto vā hoti paccāsattyā. Taṅkaroti taṁ karoti, tañcarati taṁ carati, taṇṭhānaṁ taṁ ṭhānaṁ, tandhanaṁ taṁ dhanaṁ, tampāti taṁ pāti. Niccaṁ padamajjhe gantvā, kvacaññātrapi santiṭṭhati.",
  "anya-e0801n1:92_0": "42. Yevahisu ño.",
  "anya-e0801n1:93_0": "Ya eva hi saddesu niggahītassa vā ño hoti. Yaññadeva, taññeva, tañhi, vātveva? Yaṁ yadeva.",
  "anya-e0801n1:94_0": "43. Ye saṁssa.",
  "anya-e0801n1:95_0": "Saṁsaddassa yaṁ niggahītaṁ tassa vā ño hoti yakāre. Saññamo saṁyamo.",
  "anya-e0801n1:96_0": "44. Mayadā sare.",
  "anya-e0801n1:97_0": "Niggahītassa mayadā honti vā sare kvaci. Tamahaṁ, tayidaṁ, tadalaṁ. Vā tveva? Taṁ ahaṁ.",
  "anya-e0801n1:98_0": "45. Vanataragā cāgamā.",
  "anya-e0801n1:99_0": "Ete mayadā ca āgamā honti sare vā kvaci. Tivaṅgikaṁ, ito nāyati, cinitvā, tasmātiha, nirojaṁ, puthageva, idhamāhu, yathayidaṁ, attadatthaṁ. Vā tveva? Attatthaṁ.",
  "anya-e0801n1:99_1": "‘Atippago kho tāvā’ti-paṭhamanto pagasaddova.",
  "anya-e0801n1:100_0": "46. Chā ḷo.",
  "anya-e0801n1:101_0": "Chasaddā parassa sarassa ḷakāro āgamo hoti vā. Chaḷaṅgaṁ, chaḷāyatanaṁ. Vātveva? Chaabhiññā.",
  "anya-e0801n1:102_0": "47. Tadaminādīni.",
  "anya-e0801n1:103_0": "Tadaminādīni sādhūni bhavanti. Taṁ iminā tadaminā, sakiṁ āgāmī sakadāgāmī, ekaṁ idha ahaṁ ekamidāhaṁ,",
  "anya-e0801n1:103_1": "saṁvidhāya avahāro saṁvidāvahāro, vārino vāhako valāhako, jīvanassa mūto jīmūto, chavassa sayanaṁ susānaṁ, uddhaṁ khamassa udukkhalaṁ, pisitāso pisāco, mahiyaṁ ravatīti mayūro,",
  "anya-e0801n1:103_2": "evamaññepi payogato-nugantabbā,",
  "anya-e0801n1:103_3": "paresaṁ pisodarādimivedaṁ daṭṭhabbaṁ.",
  "anya-e0801n1:104_0": "48. Tavaggavaraṇānaṁ ye cavaggabayañā.",
  "anya-e0801n1:105_0": "Tavaggavaraṇānaṁ kvaci cavaggabayañā honti yathākkamaṁ yakāre. Apuccaṇḍatāya, tacchaṁ, yajjevaṁ, ajjhattaṁ, thaññaṁ, dibbaṁ, payyosanā, pokkharañño. Kvacitveva? Rattyā",
  "anya-e0801n1:106_0": "49. Vaggalasehi te.",
  "anya-e0801n1:107_0": "Vaggalasehi parassa yakārassa kvaci te vaggalasā honti.",
  "anya-e0801n1:108_0": "Sakkate, paccate, aṭṭate, kuppate, phallate, assate. Kvacitveva? Kyāhaṁ.",
  "anya-e0801n1:109_0": "50. Hassa vipallāso.",
  "anya-e0801n1:110_0": "Hassa vipallāso hoti yakāre. Guyhaṁ.",
  "anya-e0801n1:111_0": "51. Ve vā.",
  "anya-e0801n1:112_0": "Hassa vipallāso hoti vā vakāre. Bavhābādho bavhābādho.",
  "anya-e0801n1:113_0": "52. Tathānarānaṁ ṭaṭhaṇalā",
  "anya-e0801n1:114_0": "Tathanarānaṁ ṭaṭhaṇalā honti vā. Dukkaṭaṁ, aṭṭhakathā, gahaṇaṁ, paligho, palāyati. Vātveva? Dukkataṁ. Kvacitveva? Sugato.",
  "anya-e0801n1:115_0": "53. Saṁyogādi lopo.",
  "anya-e0801n1:116_0": "Saṁyogassa yo ādībhūto-vayavo tassa vā kvaci lopo hoti. Pupphaṁ-sā jāyate-gini.",
  "anya-e0801n1:117_0": "54. Vicchābhikkhaññesu dve.",
  "anya-e0801n1:118_0": "Vicchāyamābhikkhaññe ca yaṁ vattate, tassa dve rūpāni honti.",
  "anya-e0801n1:118_1": "Kriyāya guṇena dabbena vā bhinne atthe byāpitumicchā vicchā. Rukkhaṁ rukkhaṁ siñcati, gāmo gāmo ramaṇīyo, gāme gāme pānīyaṁ, gehe gehe issaro, rasaṁ rasaṁ bhakkhayati, kiriyaṁ kiriyamārabhate.",
  "anya-e0801n1:119_0": "Atthiyevā-nupubbiyepi vicchā mūle mūle thūlā, agge agge sukhumā,",
  "anya-e0801n1:119_1": "yadi hi ettha mūlaggabhedo na siyā, ānupubbiyampi na bhaveyya.",
  "anya-e0801n1:119_2": "Māsakaṁ māsakaṁ imamhā kahāpaṇā bhavanthānaṁ dvinnaṁ dehīti māsakaṁ māsakamiccetasmā vicchāgamyate,",
  "anya-e0801n1:119_3": "saddantarato pana imamhā kahāpaṇāti avadhāraṇaṁ. Pubbaṁ pubbaṁ pupphanti,",
  "anya-e0801n1:119_4": "paṭhamaṁ paṭhamaṁ paccantītyatrāpi vicchāva.",
  "anya-e0801n1:119_5": "Ime ubho aḍḍhā katarā katarā esaṁ dvinnamaḍḍhatā,",
  "anya-e0801n1:119_6": "sabbe ime aḍḍhā katamā katamā imesaṁ aḍḍhutā ihāpi vicchāva.",
  "anya-e0801n1:119_7": "Ābhikkhaññaṁ ponopuññaṁ pacati pacati, papacati papacati,",
  "anya-e0801n1:119_8": "lunāhi lunāhitvevāyaṁ lunāti, bhutvā bhutvā gacchati, paṭapaṭā karoti, paṭapaṭāyati.",
  "anya-e0801n1:120_0": "55. Syādilopo pubbassekassa.",
  "anya-e0801n1:121_0": "Vicchāyamekassa dvitte pubbassa syādilopo hoti. Ekekassa. Kathaṁ matthakamatthakenāti?",
  "anya-e0801n1:121_1": "‘Syādilopo pubbassā’ti yogavibhāgā,",
  "anya-e0801n1:121_2": "nācātippasaṅgo yogavibhāgā iṭṭhappasiddhīti.",
  "anya-e0801n1:122_0": "56. Sabbādīnaṁ vītihāre.",
  "anya-e0801n1:123_0": "Sabbādīnaṁ vītihāre dve bhavanti pubbassa syādilopo ca. Aññamaññassa bhojakā, itarītarassa bhojakā.",
  "anya-e0801n1:124_0": "57. Yāvabodhaṁ sambhame.",
  "anya-e0801n1:125_0": "Turitenāpāyahetupadassanaṁ sambhamo,",
  "anya-e0801n1:125_1": "tasmiṁsati vatthu yāvantehi saddehi so-ttho viññāyate, tāvanto saddā payujjante. Sappo sappo sappo,",
  "anya-e0801n1:125_2": "bujjhassu bujjhassu bujjhassu,",
  "anya-e0801n1:125_3": "bhinno bhikkhusaṅgho bhinno bhikkhusaṅgho.",
  "anya-e0801n1:126_0": "58. Bahulaṁ.",
  "anya-e0801n1:127_0": "Ayamadhikāro āsatthaparisamattiyā.",
  "anya-e0801n1:127_1": "Tena nātippasaṅgo iṭṭhappasiddhi ca.",
  "anya-e0801n1:128_0": "Iti moggallāne byākaraṇe vuttiyaṁ",
  "anya-e0801n1:129_0": "Paṭhamo kaṇḍo."
}