{
  "atk-s0404a29:0_0": "(21) 1. Karajakāyavaggo",
  "atk-s0404a29:1_0": "211. Pañcamassa paṭhamādīni uttānatthāneva.",
  "atk-s0404a29:2_0": "6. Saṁsappanīyasuttavaṇṇanā",
  "atk-s0404a29:3_0": "216.",
  "atk-s0404a29:3_1": "Chaṭṭhe saṁsappanīyapariyāyaṁ vo,",
  "atk-s0404a29:3_2": "bhikkhave,",
  "atk-s0404a29:3_3": "dhammapariyāyanti saṁsappanassa kāraṇaṁ desanāsaṅkhātaṁ dhammadesanaṁ.",
  "atk-s0404a29:3_4": "Saṁsappatīti taṁ kammaṁ karonto āsappati parisappati vipphandati.",
  "atk-s0404a29:3_5": "Jimhāgatīti tena kammena yaṁ gatiṁ gamissati,",
  "atk-s0404a29:3_6": "sā jimhā hoti.",
  "atk-s0404a29:3_7": "Jimhupapattīti tassa yaṁ gatiṁ upapajjissati,",
  "atk-s0404a29:3_8": "sāpi jimhāva hoti.",
  "atk-s0404a29:3_9": "Saṁsappajātikāti saṁsappanasabhāvā.",
  "atk-s0404a29:3_10": "Bhūtā bhūtassa upapatti hotīti bhūtasmā sabhāvato vijjamānakammā sattassa nibbatti hoti.",
  "atk-s0404a29:3_11": "Phassā phusantīti vipākaphassā phusanti.",
  "atk-s0404a29:4_0": "7-8. Sañcetanikasuttadvayavaṇṇanā",
  "atk-s0404a29:5_0": "217-218.",
  "atk-s0404a29:5_1": "Sattame sañcetanikānanti cetetvā pakappetvā katānaṁ.",
  "atk-s0404a29:5_2": "Upacitānanti citānaṁ vaḍḍhitānaṁ.",
  "atk-s0404a29:5_3": "Appaṭisaṁveditvāti tesaṁ kammānaṁ vipākaṁ avediyitvā.",
  "atk-s0404a29:5_4": "Byantībhāvanti vigatantabhāvaṁ tesaṁ kammānaṁ paricchedaparivaṭumatākaraṇaṁ.",
  "atk-s0404a29:5_5": "Tañca kho diṭṭheva dhammeti tañca kho vipākaṁ diṭṭhadhammavedanīyaṁ diṭṭheva dhamme.",
  "atk-s0404a29:5_6": "Upapajjanti upapajjavedanīyaṁ anantare attabhāve.",
  "atk-s0404a29:5_7": "Apare vā pariyāyeti aparapariyāyavedanīyaṁ pana saṁsārappavatte sati sahassimepi attabhāveti.",
  "atk-s0404a29:5_8": "Iminā idaṁ dasseti ‘‘saṁsārappavatte paṭiladdhavipākārahakamme na vijjati so jagatippadeso,",
  "atk-s0404a29:5_9": "yattha ṭhito mucceyya pāpakammā’’ti.",
  "atk-s0404a29:5_10": "Tividhāti tippakārā.",
  "atk-s0404a29:5_11": "Kāyakammantasandosabyāpattīti kāyakammantasaṅkhātā vipatti.",
  "atk-s0404a29:5_12": "Iminā nayena sabbapadāni veditabbāni.",
  "atk-s0404a29:5_13": "Aṭṭhame apaṇṇako maṇīti samantato caturasso pāsako.",
  "atk-s0404a29:6_0": "9. Karajakāyasuttavaṇṇanā",
  "atk-s0404a29:7_0": "219.",
  "atk-s0404a29:7_1": "Navame dukkhassāti vipākadukkhassa,",
  "atk-s0404a29:7_2": "vaṭṭadukkhasseva vā.",
  "atk-s0404a29:7_3": "Imasmiṁ sutte maṇiopammaṁ natthi.",
  "atk-s0404a29:7_4": "Evaṁ vigatābhijjhoti evanti nipātamattaṁ.",
  "atk-s0404a29:7_5": "Yathā vā mettaṁ bhāventā vigatābhijjhā bhavanti,",
  "atk-s0404a29:7_6": "evaṁ vigatābhijjho.",
  "atk-s0404a29:7_7": "Evamassa vigatābhijjhatādīhi nīvaraṇavikkhambhanaṁ dassetvā idāni akusalanissaraṇāni kathento mettāsahagatenātiādimāha.",
  "atk-s0404a29:7_8": "Appamāṇanti appamāṇasattārammaṇatāya ciṇṇavasitāya vā appamāṇaṁ.",
  "atk-s0404a29:7_9": "Pamāṇakataṁ kammaṁ nāma kāmāvacarakammaṁ.",
  "atk-s0404a29:7_10": "Na taṁ tatrāvatiṭṭhatīti taṁ mahogho parittaṁ udakaṁ viya attano okāsaṁ gahetvā ṭhātuṁ na sakkoti,",
  "atk-s0404a29:7_11": "atha kho naṁ oghe parittaṁ udakaṁ viya idameva appamāṇaṁ kammaṁ ajjhottharitvā attano vipākaṁ nibbatteti.",
  "atk-s0404a29:7_12": "Daharataggeti daharakālato paṭṭhāya.",
  "atk-s0404a29:8_0": "Nāyaṁ kāyo ādāyagamaniyoti imaṁ kāyaṁ gahetvā paralokaṁ gantuṁ nāma na sakkāti attho .",
  "atk-s0404a29:8_1": "Cittantaroti cittakāraṇo,",
  "atk-s0404a29:8_2": "atha vā citteneva antariko.",
  "atk-s0404a29:8_3": "Ekasseva hi cuticittassa anantarā dutiye paṭisandhicitte devo nāma hoti,",
  "atk-s0404a29:8_4": "nerayiko nāma hoti,",
  "atk-s0404a29:8_5": "tiracchānagato nāma hoti.",
  "atk-s0404a29:8_6": "Purimanayepi cittena kāraṇabhūtena devo nerayiko vā hotīti attho.",
  "atk-s0404a29:8_7": "Sabbaṁ taṁ idha vedanīyanti diṭṭhadhammavedanīyakoṭṭhāsavanetaṁ vuttaṁ.",
  "atk-s0404a29:8_8": "Na taṁ anugaṁ bhavissatīti mettāya upapajjavedanīyabhāvassa upacchinnattā upapajjavedanīyavasena na anugataṁ bhavissati.",
  "atk-s0404a29:8_9": "Idaṁ sotāpannasakadāgāmiariyapuggalānaṁ paccavekkhaṇaṁ veditabbaṁ.",
  "atk-s0404a29:8_10": "Anāgāmitāyāti jhānānāgāmitāya.",
  "atk-s0404a29:8_11": "Idhapaññassāti imasmiṁ sāsane paññā idhapaññā nāma,",
  "atk-s0404a29:8_12": "sāsanacaritāya ariyapaññāya ṭhitassa ariyasāvakassāti attho.",
  "atk-s0404a29:8_13": "Uttarivimuttinti arahattaṁ.",
  "atk-s0404a29:8_14": "Dasamaṁ uttānatthamevāti.",
  "atk-s0404a29:9_0": "Karajakāyavaggo paṭhamo."
}