{
  "tika-s0404t5:0_0": "(6) 1. Gotamīvaggo",
  "tika-s0404t5:1_0": "1-3. Gotamīsuttādivaṇṇanā",
  "tika-s0404t5:2_0": "51-53.",
  "tika-s0404t5:2_1": "Chaṭṭhassa paṭhame (sārattha. ṭī.",
  "tika-s0404t5:2_2": "cūḷavagga 3.402) gotamīti gottaṁ.",
  "tika-s0404t5:2_3": "Nāmakaraṇadivase panassā laddhasakkārā brāhmaṇā lakkhaṇasampattiṁ disvā ‘‘sace ayaṁ dhītaraṁ labhissati,",
  "tika-s0404t5:2_4": "cakkavattirañño mahesī bhavissati.",
  "tika-s0404t5:2_5": "Sace puttaṁ labhissati,",
  "tika-s0404t5:2_6": "cakkavattirājā bhavissatīti ubhayathāpi mahatīyevassā pajā bhavissatī’’ti byākariṁsu.",
  "tika-s0404t5:2_7": "Athassā ‘‘mahāpajāpatī’’ti nāmaṁ akaṁsu.",
  "tika-s0404t5:2_8": "Tenāha ‘‘puttapajāya ceva dhītupajāya ca mahantattā evaṁladdhanāmā’’ti.",
  "tika-s0404t5:3_0": "‘‘Attadaṇḍā bhayaṁ jātaṁ, janaṁ passatha medhagaṁ;",
  "tika-s0404t5:4_0": "Saṁvegaṁ kittayissāmi, yathā saṁvijitaṁ mayā’’ti. (su. ni. 941; mahāni. 170) –",
  "tika-s0404t5:5_0": "Ādinā attadaṇḍasuttaṁ kathesi.",
  "tika-s0404t5:5_1": "Taṁtaṁpalobhanakiriyā kāyavācāhi parakkamantiyo ukkaṇṭhantūti sāsanaṁ pesenti nāmāti katvā vuttaṁ ‘‘sāsanaṁ pesetvā’’ti.",
  "tika-s0404t5:5_2": "Kuṇāladahanti kuṇāladahatīraṁ.",
  "tika-s0404t5:5_3": "Anabhiratiṁ vinodetvāti itthīnaṁ dosadassanamukhena kāmānaṁ vokārasaṁkilesavibhāvanena anabhiratiṁ vinodetvā.",
  "tika-s0404t5:6_0": "Āpādikāti saṁvaddhakā,",
  "tika-s0404t5:6_1": "tumhākaṁ hatthapādesu kiccaṁ asādhentesu hatthe ca pāde ca vaḍḍhetvā paṭijaggitāti attho.",
  "tika-s0404t5:6_2": "Posikāti divasassa dve tayo vāre nahāpetvā bhojetvā pāyetvā tumhe posesi.",
  "tika-s0404t5:6_3": "Thaññaṁ pāyesīti nandakumāro kira bodhisattato katipāheneva daharo,",
  "tika-s0404t5:6_4": "tasmiṁ jāte mahāpajāpatī attano puttaṁ dhātīnaṁ datvā sayaṁ bodhisattassa dhātikiccaṁ sādhayamānā attano thaññaṁ pāyesi.",
  "tika-s0404t5:6_5": "Taṁ sandhāya thero evamāha.",
  "tika-s0404t5:6_6": "Daharoti taruṇo.",
  "tika-s0404t5:6_7": "Yuvāti yobbaññe ṭhito.",
  "tika-s0404t5:6_8": "Maṇḍanakajātikoti alaṅkārasabhāvo.",
  "tika-s0404t5:6_9": "Tattha koci taruṇopi yuvā na hoti yathā atitaruṇo.",
  "tika-s0404t5:6_10": "Koci yuvāpi maṇḍanakajātiko na hoti yathā upasantasabhāvo,",
  "tika-s0404t5:6_11": "ālasiyabyasanādīhi vā abhibhūto.",
  "tika-s0404t5:6_12": "Idha pana daharo ceva yuvā ca maṇḍanakajātiko ca adhippeto,",
  "tika-s0404t5:6_13": "tasmā evamāha.",
  "tika-s0404t5:6_14": "Uppalādīni maṇḍanakajātiko ca lokasammatattā vuttāni.",
  "tika-s0404t5:7_0": "Mātugāmassa pabbajitattāti idaṁ pañcavassasatato uddhaṁ aṭṭhatvā pañcasuyeva vassasatesu saddhammaṭṭhitiyā kāraṇanidassanaṁ.",
  "tika-s0404t5:7_1": "Paṭisambhidāpabhedappattakhīṇāsavavaseneva vuttanti ettha paṭisambhidāppattakhīṇāsavaggahaṇena jhānānipi gahitāneva honti.",
  "tika-s0404t5:7_2": "Na hi nijjhānakānaṁ sabbappakārasampatti ijjhatīti vadanti.",
  "tika-s0404t5:7_3": "Sukkhavipassakakhīṇāsavavasena vassasahassantiādinā ca yaṁ vuttaṁ,",
  "tika-s0404t5:7_4": "taṁ khandhakabhāṇakānaṁ matena vuttanti veditabbaṁ.",
  "tika-s0404t5:7_5": "Vinayaṭṭhakathāyampi (cūḷava. aṭṭha.",
  "tika-s0404t5:7_6": "403) imināva nayena vuttaṁ.",
  "tika-s0404t5:8_0": "Dīghanikāyaṭṭhakathāyaṁ (dī. ni. aṭṭha.",
  "tika-s0404t5:8_1": "3.161) pana ‘‘paṭisambhidāppattehi vassasahassaṁ aṭṭhāsi,",
  "tika-s0404t5:8_2": "chaḷabhiññehi vassasahassaṁ,",
  "tika-s0404t5:8_3": "tevijjehi vassasahassaṁ,",
  "tika-s0404t5:8_4": "sukkhavipassakehi vassasahassaṁ,",
  "tika-s0404t5:8_5": "pātimokkhena vassasahassaṁ aṭṭhāsī’’ti vuttaṁ.",
  "tika-s0404t5:8_6": "Idhāpi sāsanantaradhānakathāyaṁ (a. ni. aṭṭha.",
  "tika-s0404t5:8_7": "1.1.130) ‘‘buddhānañhi parinibbānato vassasahassameva paṭisambhidā nibbattetuṁ sakkonti,",
  "tika-s0404t5:8_8": "tato paraṁ cha abhiññā,",
  "tika-s0404t5:8_9": "tato tāpi nibbattetuṁ asakkontā tisso vijjā nibbattenti,",
  "tika-s0404t5:8_10": "gacchante gacchante kāle tāpi nibbattetuṁ asakkontā sukkhavipassakā honti.",
  "tika-s0404t5:8_11": "Eteneva upāyena anāgāmino,",
  "tika-s0404t5:8_12": "sakadāgāmino,",
  "tika-s0404t5:8_13": "sotāpannā’’ti vuttaṁ.",
  "tika-s0404t5:9_0": "Saṁyuttanikāyaṭṭhakathāyaṁ (saṁ. ni. aṭṭha.",
  "tika-s0404t5:9_1": "2.2.156) pana ‘‘paṭhamabodhiyañhi bhikkhū paṭisambhidāppattā ahesuṁ.",
  "tika-s0404t5:9_2": "Atha kāle gacchante paṭisambhidā pāpuṇituṁ na sakkhiṁsu,",
  "tika-s0404t5:9_3": "chaḷabhiññā ahesuṁ.",
  "tika-s0404t5:9_4": "Tato cha abhiññā pattuṁ asakkontā tisso vijjā pāpuṇiṁsu.",
  "tika-s0404t5:9_5": "Idāni kāle gacchante tisso vijjā pāpuṇituṁ asakkontā āsavakkhayamattaṁ pāpuṇissanti,",
  "tika-s0404t5:9_6": "tampi asakkontā anāgāmiphalaṁ,",
  "tika-s0404t5:9_7": "tampi asakkontā sakadāgāmiphalaṁ,",
  "tika-s0404t5:9_8": "tampi asakkontā sotāpattiphalaṁ,",
  "tika-s0404t5:9_9": "gacchante kāle sotāpattiphalampi pattuṁ na sakkhissantī’’ti vuttaṁ.",
  "tika-s0404t5:9_10": "Yasmā cetaṁ sabbaṁ aññamaññappaṭiviruddhaṁ,",
  "tika-s0404t5:9_11": "tasmā tesaṁ tesaṁ bhāṇakānaṁ matameva ācariyena tattha tattha dassitanti gahetabbaṁ.",
  "tika-s0404t5:9_12": "Aññathā hi ācariyasseva pubbāparavirodhappasaṅgo siyāti.",
  "tika-s0404t5:10_0": "Tāniyevāti tāniyeva pañcavassasahassāni.",
  "tika-s0404t5:10_1": "Pariyattimūlakaṁ sāsananti āha ‘‘na hi pariyattiyāasati paṭivedho atthī’’tiādi.",
  "tika-s0404t5:10_2": "Pariyattiyā hi antarahitāya paṭipattiantaradhāyati,",
  "tika-s0404t5:10_3": "paṭipattiyā antarahitāya adhigamo antaradhāyati.",
  "tika-s0404t5:10_4": "Kiṁkāraṇā?",
  "tika-s0404t5:10_5": "Ayañhi pariyatti paṭipattiyā paccayo hoti,",
  "tika-s0404t5:10_6": "paṭipatti adhigamassa.",
  "tika-s0404t5:10_7": "Iti paṭipattitopi pariyattiyeva pamāṇaṁ.",
  "tika-s0404t5:10_8": "Dutiyatatiyesu natthi vattabbaṁ.",
  "tika-s0404t5:11_0": "Gotamīsuttādivaṇṇanā niṭṭhitā.",
  "tika-s0404t5:12_0": "4-5. Dīghajāṇusuttādivaṇṇanā",
  "tika-s0404t5:13_0": "54-55.",
  "tika-s0404t5:13_1": "Catutthe (dī. ni. aṭṭha.",
  "tika-s0404t5:13_2": "3.265) ekena bhoge bhuñjeyyāti ekena koṭṭhāsena bhoge bhuñjeyya,",
  "tika-s0404t5:13_3": "vinibhuñjeyya vāti attho.",
  "tika-s0404t5:13_4": "Dvīhi kammanti dvīhi koṭṭhāsehi kasivaṇijjādikammaṁ payojeyya.",
  "tika-s0404t5:13_5": "Nidhāpeyyāti catutthakoṭṭhāsaṁ nidhetvā ṭhapeyya,",
  "tika-s0404t5:13_6": "nidahitvā bhūmigataṁ katvā ṭhapeyyāti attho.",
  "tika-s0404t5:13_7": "Āpadāsu bhavissatīti kulānañhi na sabbakālaṁ ekasadisaṁ vattati,",
  "tika-s0404t5:13_8": "kadāci rājaaggicoradubbhikkhādivasena āpadā uppajjanti,",
  "tika-s0404t5:13_9": "tasmā evaṁ āpadāsu uppannāsu bhavissatīti ekaṁ koṭṭhāsaṁ nidhāpeyyāti vuttaṁ.",
  "tika-s0404t5:13_10": "Imesu pana catūsu koṭṭhāsesu kataraṁ koṭṭhāsaṁ gahetvā kusalaṁ kātabbanti?",
  "tika-s0404t5:13_11": "‘‘Bhoge bhuñjeyyā’’ti vuttakoṭṭhāsaṁ.",
  "tika-s0404t5:13_12": "Tato gaṇhitvā hi bhikkhūnampi kapaṇaddhikānampi dānaṁ dātabbaṁ,",
  "tika-s0404t5:13_13": "pesakāranhāpitādīnampi vetanaṁ dātabbaṁ.",
  "tika-s0404t5:13_14": "Samaṇabrāhmaṇakapaṇaddhikādīnaṁ dānavasena ceva,",
  "tika-s0404t5:13_15": "adhivatthadevatādīnaṁ petabalivasena,",
  "tika-s0404t5:13_16": "nhāpitādīnaṁ vetanavasena ca viniyogopi upayogo eva.",
  "tika-s0404t5:14_0": "Apenti gacchanti,",
  "tika-s0404t5:14_1": "apentā vā etehīti apāyā,",
  "tika-s0404t5:14_2": "apāyā eva mukhāni dvārānīti apāyamukhāni.",
  "tika-s0404t5:14_3": "Vināsadvārānīti etthāpi eseva nayo.",
  "tika-s0404t5:14_4": "Pañcame natthi vattabbaṁ.",
  "tika-s0404t5:15_0": "Dīghajāṇusuttādivaṇṇanā niṭṭhitā.",
  "tika-s0404t5:16_0": "6-8. Bhayasuttādivaṇṇanā",
  "tika-s0404t5:17_0": "56-58.",
  "tika-s0404t5:17_1": "Chaṭṭhe gabbhavāso idha uttarapadalopena gabbho vuttoti āha ‘‘gabbhoti gabbhavāso’’ti.",
  "tika-s0404t5:17_2": "Sattamaṭṭhamāni uttānatthāni.",
  "tika-s0404t5:18_0": "Bhayasuttādivaṇṇanā niṭṭhitā.",
  "tika-s0404t5:19_0": "6-10. Puggalasuttādivaṇṇanā",
  "tika-s0404t5:20_0": "59-60.",
  "tika-s0404t5:20_1": "Navame dānaṁ dadantānanti dakkhiṇeyyaṁ uddissa dānaṁ dentānaṁ.",
  "tika-s0404t5:20_2": "Upadhī vipaccanti etena,",
  "tika-s0404t5:20_3": "upadhīsu vā vipaccati,",
  "tika-s0404t5:20_4": "upadhayo vā vipākā etassāti upadhivipākaṁ.",
  "tika-s0404t5:20_5": "Saṅghe dinnaṁ mahapphalanti ariyasaṅghe dinnaṁ vipphāraṭṭhānaṁ hoti,",
  "tika-s0404t5:20_6": "vipulaphalanti attho.",
  "tika-s0404t5:20_7": "Dasame natthi vattabbaṁ.",
  "tika-s0404t5:21_0": "Puggalasuttādivaṇṇanā niṭṭhitā.",
  "tika-s0404t5:22_0": "Gotamīvaggavaṇṇanā niṭṭhitā."
}