{
  "pli-tv-bi-vb-np3:0.1_0": "Theravāda Vinaya",
  "pli-tv-bi-vb-np3:0.2_0": "Bhikkhunivibhaṅga",
  "pli-tv-bi-vb-np3:0.3_0": "Nissaggiyakaṇḍa",
  "pli-tv-bi-vb-np3:0.4_0": "Pattavagga",
  "pli-tv-bi-vb-np3:0.5_0": "3. Cīvaraparivattanasikkhāpada",
  "pli-tv-bi-vb-np3:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bi-vb-np3:1.2_0": "Tena kho pana samayena thullanandā bhikkhunī aññatarāya bhikkhuniyā saddhiṁ cīvaraṁ parivattetvā paribhuñji.",
  "pli-tv-bi-vb-np3:1.3_0": "Atha kho sā bhikkhunī taṁ cīvaraṁ saṅgharitvā nikkhipi.",
  "pli-tv-bi-vb-np3:1.4_0": "Thullanandā bhikkhunī taṁ bhikkhuniṁ etadavoca—",
  "pli-tv-bi-vb-np3:1.5_0": "“yaṁ te, ayye,",
  "pli-tv-bi-vb-np3:1.5_1": "mayā saddhiṁ cīvaraṁ parivattitaṁ, kahaṁ taṁ cīvaran”ti?",
  "pli-tv-bi-vb-np3:1.6_0": "Atha kho sā bhikkhunī taṁ cīvaraṁ nīharitvā thullanandāya bhikkhuniyā dassesi.",
  "pli-tv-bi-vb-np3:1.7_0": "Thullanandā bhikkhunī taṁ bhikkhuniṁ etadavoca—",
  "pli-tv-bi-vb-np3:1.8_0": "“handāyye, tuyhaṁ cīvaraṁ, āhara metaṁ cīvaraṁ, yaṁ tuyhaṁ tuyhamevetaṁ, yaṁ mayhaṁ mayhamevetaṁ, āhara metaṁ, sakaṁ paccāharā”ti acchindi.",
  "pli-tv-bi-vb-np3:1.9_0": "Atha kho sā bhikkhunī bhikkhunīnaṁ etamatthaṁ ārocesi.",
  "pli-tv-bi-vb-np3:1.10_0": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-np3:1.11_0": "“kathañhi nāma ayyā thullanandā bhikkhuniyā saddhiṁ cīvaraṁ parivattetvā acchindissatī”ti.",
  "pli-tv-bi-vb-np3:1.12_0": "Atha kho tā bhikkhuniyo bhikkhūnaṁ etamatthaṁ ārocesuṁ.",
  "pli-tv-bi-vb-np3:1.13_0": "Bhikkhū bhagavato etamatthaṁ ārocesuṁ …pe…",
  "pli-tv-bi-vb-np3:1.14_0": "“saccaṁ kira, bhikkhave,",
  "pli-tv-bi-vb-np3:1.14_1": "thullanandā bhikkhunī bhikkhuniyā saddhiṁ cīvaraṁ parivattetvā acchindatī”ti?",
  "pli-tv-bi-vb-np3:1.15_0": "“Saccaṁ, bhagavā”ti.",
  "pli-tv-bi-vb-np3:1.16_0": "Vigarahi buddho bhagavā …pe…",
  "pli-tv-bi-vb-np3:1.17_0": "kathañhi nāma, bhikkhave,",
  "pli-tv-bi-vb-np3:1.17_1": "thullanandā bhikkhunī bhikkhuniyā saddhiṁ cīvaraṁ parivattetvā acchindissati.",
  "pli-tv-bi-vb-np3:1.18_0": "Netaṁ, bhikkhave, appasannānaṁ vā pasādāya …pe…",
  "pli-tv-bi-vb-np3:1.19_0": "evañca pana, bhikkhave,",
  "pli-tv-bi-vb-np3:1.19_1": "bhikkhuniyo imaṁ sikkhāpadaṁ uddisantu—",
  "pli-tv-bi-vb-np3:1.20.1_0": "“Yā pana bhikkhunī bhikkhuniyā saddhiṁ cīvaraṁ parivattetvā sā pacchā evaṁ vadeyya—‘handāyye, tuyhaṁ cīvaraṁ āhara, metaṁ cīvaraṁ, yaṁ tuyhaṁ tuyhamevetaṁ, yaṁ mayhaṁ mayhamevetaṁ, āhara metaṁ,",
  "pli-tv-bi-vb-np3:1.20.1_1": "sakaṁ paccāharā’ti acchindeyya vā acchindāpeyya vā, nissaggiyaṁ pācittiyan”ti.",
  "pli-tv-bi-vb-np3:2.1.1_0": "Yā panāti",
  "pli-tv-bi-vb-np3:2.1.2_0": "yā yādisā …pe…",
  "pli-tv-bi-vb-np3:2.1.3_0": "bhikkhunīti",
  "pli-tv-bi-vb-np3:2.1.4_0": "…pe… ayaṁ imasmiṁ atthe adhippetā bhikkhunīti.",
  "pli-tv-bi-vb-np3:2.1.5_0": "Bhikkhuniyā saddhinti",
  "pli-tv-bi-vb-np3:2.1.6_0": "aññāya bhikkhuniyā saddhiṁ.",
  "pli-tv-bi-vb-np3:2.1.7_0": "Cīvaraṁ nāma",
  "pli-tv-bi-vb-np3:2.1.8_0": "channaṁ cīvarānaṁ aññataraṁ cīvaraṁ vikappanupagaṁ pacchimaṁ.",
  "pli-tv-bi-vb-np3:2.1.9_0": "Parivattetvāti",
  "pli-tv-bi-vb-np3:2.1.10_0": "parittena vā vipulaṁ, vipulena vā parittaṁ.",
  "pli-tv-bi-vb-np3:2.1.11_0": "Acchindeyyāti",
  "pli-tv-bi-vb-np3:2.1.12_0": "sayaṁ acchindati nissaggiyaṁ pācittiyaṁ.",
  "pli-tv-bi-vb-np3:2.1.13_0": "Acchindāpeyyāti",
  "pli-tv-bi-vb-np3:2.1.14_0": "aññaṁ āṇāpeti, āpatti dukkaṭassa.",
  "pli-tv-bi-vb-np3:2.1.15_0": "Sakiṁ āṇattā bahukampi acchindati, nissaggiyaṁ hoti.",
  "pli-tv-bi-vb-np3:2.1.16_0": "Nissajjitabbaṁ saṅghassa vā gaṇassa vā ekabhikkhuniyā vā.",
  "pli-tv-bi-vb-np3:2.1.17_0": "Evañca pana, bhikkhave, nissajjitabbaṁ.",
  "pli-tv-bi-vb-np3:2.1.18_0": "…pe…",
  "pli-tv-bi-vb-np3:2.1.19_0": "“idaṁ me, ayye,",
  "pli-tv-bi-vb-np3:2.1.19_1": "cīvaraṁ bhikkhuniyā saddhiṁ parivattetvā acchinnaṁ nissaggiyaṁ,",
  "pli-tv-bi-vb-np3:2.1.19_2": "imāhaṁ saṅghassa nissajjāmī”ti …pe…",
  "pli-tv-bi-vb-np3:2.1.20_0": "dadeyyā”ti …pe…",
  "pli-tv-bi-vb-np3:2.1.21_0": "dadeyyun”ti …pe…",
  "pli-tv-bi-vb-np3:2.1.22_0": "ayyāya dammī”ti.",
  "pli-tv-bi-vb-np3:2.2.1_0": "Upasampannāya upasampannasaññā cīvaraṁ parivattetvā acchindati vā acchindāpeti vā, nissaggiyaṁ pācittiyaṁ.",
  "pli-tv-bi-vb-np3:2.2.2_0": "Upasampannāya vematikā cīvaraṁ parivattetvā acchindati vā acchindāpeti vā, nissaggiyaṁ pācittiyaṁ.",
  "pli-tv-bi-vb-np3:2.2.3_0": "Upasampannāya anupasampannasaññā cīvaraṁ parivattetvā acchindati vā acchindāpeti vā, nissaggiyaṁ pācittiyaṁ.",
  "pli-tv-bi-vb-np3:2.2.4_0": "Aññaṁ parikkhāraṁ parivattetvā acchindati vā acchindāpeti vā, āpatti dukkaṭassa.",
  "pli-tv-bi-vb-np3:2.2.5_0": "Anupasampannāya saddhiṁ cīvaraṁ vā aññaṁ vā parikkhāraṁ parivattetvā acchindati vā acchindāpeti vā, āpatti dukkaṭassa.",
  "pli-tv-bi-vb-np3:2.2.6_0": "Anupasampannāya upasampannasaññā, āpatti dukkaṭassa.",
  "pli-tv-bi-vb-np3:2.2.7_0": "Anupasampannāya vematikā, āpatti dukkaṭassa.",
  "pli-tv-bi-vb-np3:2.2.8_0": "Anupasampannāya anupasampannasaññā, āpatti dukkaṭassa.",
  "pli-tv-bi-vb-np3:2.3.1_0": "Anāpatti—",
  "pli-tv-bi-vb-np3:2.3.2_0": "sā vā deti,",
  "pli-tv-bi-vb-np3:2.3.3_0": "tassā vā vissasantī gaṇhāti,",
  "pli-tv-bi-vb-np3:2.3.4_0": "ummattikāya,",
  "pli-tv-bi-vb-np3:2.3.5_0": "ādikammikāyāti.",
  "pli-tv-bi-vb-np3:2.3.6_0": "Tatiyasikkhāpadaṁ niṭṭhitaṁ."
}