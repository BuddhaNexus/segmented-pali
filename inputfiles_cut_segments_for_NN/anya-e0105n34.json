{
  "anya-e0105n34:0_0": "Paramatthajotikāṭṭhakathākaraṇaṁ",
  "anya-e0105n34:1_0": "Paramatthajotikaṁ nāma khuddakapāṭhassa ceva suttanipātassa ca aṭṭhakathaṁ kenacipi anāyācito attano icchāvaseneva akāsi.",
  "anya-e0105n34:1_1": "Vuttañhetaṁ khuddakapāṭhaṭṭhakathāya ganthārambhe –",
  "anya-e0105n34:2_0": "‘‘Uttamaṁ vandaneyyānaṁ, vanditvā ratanattayaṁ;",
  "anya-e0105n34:3_0": "Khuddakānaṁ karissāmi, kesañci atthavaṇṇanaṁ.",
  "anya-e0105n34:4_0": "Khuddakānaṁ gambhīrattā, kiñcāpi atidukkarā;",
  "anya-e0105n34:5_0": "Vaṇṇanā mādisenesā, abodhantena sāsanaṁ.",
  "anya-e0105n34:6_0": "Ajjāpi tu abbhocchinno, pubbācariyanicchayo;",
  "anya-e0105n34:7_0": "Tatheva ca ṭhitaṁ yasmā, navaṅgaṁ satthusāsanaṁ.",
  "anya-e0105n34:8_0": "Tasmāhaṁ kātumicchāmi, atthasaṁvaṇṇanaṁ imaṁ;",
  "anya-e0105n34:9_0": "Sāsanañceva nissāya, porāṇañca vinicchayaṁ.",
  "anya-e0105n34:10_0": "Saddhammabahumānena, nāttukkaṁsanakamyatā;",
  "anya-e0105n34:11_0": "Nāññesaṁ vambhanatthāya, taṁ suṇātha samāhitā’’ti.",
  "anya-e0105n34:12_0": "Bahū pana vicakkhaṇā imā ārambhagāthāyo vicinitvā ‘‘netaṁ ācariyabuddhaghosattherassa viya vacanaṁ hotī’’ti vadanti. Ayañca nesaṁ vicinanākāro,",
  "anya-e0105n34:12_1": "ācariyabuddhaghoso hi yaṁ kañci ganthaṁ sīlādiguṇasampannena aññena āyācitova karoti,",
  "anya-e0105n34:12_2": "idha pana kocipi āyācako natthi.",
  "anya-e0105n34:12_3": "Punapi ācariyo ‘‘porāṇasīhaḷaṭṭhakathaṁ bhāsāparivattanavasena karissāmī’’ti ca ‘‘mahāvihāravāsīnaṁ vācanāmaggaṁ nissāya karissāmī’’ti ca evaṁ paṭiññaṁ katvāva karoti,",
  "anya-e0105n34:12_4": "idha pana tādisīpi paṭiññā natthi.",
  "anya-e0105n34:12_5": "Punapi ācariyo atigambhīratthānaṁ catunnañcāgamānaṁ abhidhammassa ca saṁvaṇṇanārambhepi dukkarabhāvaṁ na katheti,",
  "anya-e0105n34:12_6": "idha pana ‘‘sāsanaṁ abodhantena mādisenā’’ti attanā sāsanassa abuddhabhāvaṁ pakāsetvā ‘‘atidukkarā’’ti ca katheti.",
  "anya-e0105n34:12_7": "Tasmā ‘‘netaṁ ācariyabuddhaghosassa viya vacana’’nti vadanti. Taṁ yuttaṁ viya dissati,",
  "anya-e0105n34:12_8": "ācariyo hi attano ganthanigamanesu ‘‘tipiṭakapariyattippabhede sāṭṭhakathe satthusāsane appaṭihatañāṇappabhāvenā’’ti attano ñāṇappabhāvaṁ pakāsesi,",
  "anya-e0105n34:12_9": "so ‘‘sāsanaṁ abodhantena mādisena atidukkarā’’ti īdisaṁ vacanaṁ na katheyyayevāti."
}