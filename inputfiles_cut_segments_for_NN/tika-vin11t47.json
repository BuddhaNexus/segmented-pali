{
  "tika-vin11t47:0_0": "Lakkhaṇakathāvaṇṇanā",
  "tika-vin11t47:1_0": "837.Itoti sādhāraṇāsādhāraṇakathāya paraṁ.",
  "tika-vin11t47:1_1": "Sabbaganti sabbasikkhāpadasādhāraṇaṁ.",
  "tika-vin11t47:1_2": "Vadato meti vadato mama vacanaṁ.",
  "tika-vin11t47:1_3": "Nibodhathāti nisāmetha,",
  "tika-vin11t47:1_4": "ekaggacittā hutvā sakkaccaṁ suṇāthāti attho.",
  "tika-vin11t47:2_0": "838-9.",
  "tika-vin11t47:2_1": "“Vipatti āpatti anāpattī”ti padacchedo.",
  "tika-vin11t47:2_2": "“Āṇatti aṅga”nti padacchedo.",
  "tika-vin11t47:2_3": "Vajjakammapabhedakanti vajjapabhedakaṁ kammapabhedakaṁ.",
  "tika-vin11t47:2_4": "Tikadvayanti kusalattikavedanāttikadvayaṁ.",
  "tika-vin11t47:2_5": "Sabbatthāti idaṁ pana sattarasavidhasabbasādhāraṇalakkhaṇaṁ.",
  "tika-vin11t47:2_6": "Sabbattha sabbesu sikkhāpadesu.",
  "tika-vin11t47:3_0": "840.Idha imasmiṁ sattarasavidhe yaṁ lakkhaṇaṁ pubbe vuttanayaṁ,",
  "tika-vin11t47:3_1": "yañca uttānaṁ,",
  "tika-vin11t47:3_2": "taṁ sabbaṁ vajjetvā atthajotanaṁ atthappakāsanaṁ karissāmīti yojanā.",
  "tika-vin11t47:4_0": "841.",
  "tika-vin11t47:4_1": "Nidānaṁ nāma rājagahādisikkhāpadapaññattiṭṭhānabhūtāni satta nagarāni,",
  "tika-vin11t47:4_2": "taṁ pubbe dassitanti avasiṭṭhāni dassetumāha “puggalo”tiādi.",
  "tika-vin11t47:4_3": "Puggalo nāma katamo?",
  "tika-vin11t47:4_4": "Yaṁ yaṁ bhikkhuniṁ,",
  "tika-vin11t47:4_5": "bhikkhuñca ārabbha sikkhāpadaṁ paññattaṁ,",
  "tika-vin11t47:4_6": "ayaṁ bhikkhunī ca bhikkhu ca sikkhāpadapaññattiyā ādikammiko puggaloti vuccatīti yojanā.",
  "tika-vin11t47:5_0": "842.Dhaniyādayoti ādi-saddena sambahulā bhikkhū,",
  "tika-vin11t47:5_1": "vaggumudātīriyā bhikkhū,",
  "tika-vin11t47:5_2": "seyyasako, udāyī,",
  "tika-vin11t47:5_3": "āḷavakā bhikkhū, channo,",
  "tika-vin11t47:5_4": "mettiyabhūmajakā,",
  "tika-vin11t47:5_5": "devadatto,",
  "tika-vin11t47:5_6": "assajipunabbasukā bhikkhū,",
  "tika-vin11t47:5_7": "chabbaggiyā bhikkhū,",
  "tika-vin11t47:5_8": "upanando sakyaputto,",
  "tika-vin11t47:5_9": "aññataro bhikkhu,",
  "tika-vin11t47:5_10": "hatthako sakyaputto,",
  "tika-vin11t47:5_11": "anuruddho,",
  "tika-vin11t47:5_12": "sattarasavaggiyā bhikkhū,",
  "tika-vin11t47:5_13": "cūḷapanthako,",
  "tika-vin11t47:5_14": "belaṭṭhasīso,",
  "tika-vin11t47:5_15": "āyasmā ānando,",
  "tika-vin11t47:5_16": "sāgatatthero,",
  "tika-vin11t47:5_17": "ariṭṭho bhikkhu,",
  "tika-vin11t47:5_18": "āyasmā ānandoti ime ekavīsati saṅgahitā.",
  "tika-vin11t47:6_0": "843.Thullanandādayoti ādi-saddena sundarīnandā,",
  "tika-vin11t47:6_1": "chabbaggiyā bhikkhuniyo,",
  "tika-vin11t47:6_2": "aññatarā bhikkhunī,",
  "tika-vin11t47:6_3": "caṇḍakāḷī,",
  "tika-vin11t47:6_4": "sambahulā bhikkhuniyo,",
  "tika-vin11t47:6_5": "dve bhikkhuniyoti chayime saṅgahitā.",
  "tika-vin11t47:6_6": "Sabbeti ubhayapātimokkhe ādikammikā sabbe puggalā.",
  "tika-vin11t47:7_0": "844.Vatthūti vatthu nāma sudinnādino tassa tasseva puggalassa methunādikassa ca vatthuno sabbappakārena ajjhācāro vītikkamo pavuccatīti yojanā.",
  "tika-vin11t47:8_0": "845-6.",
  "tika-vin11t47:8_1": "Kevalā mūlabhūtā paññatti.",
  "tika-vin11t47:8_2": "Anu ca anuppanno ca sabbattha ca padeso ca anvanuppannasabbatthapadesā,",
  "tika-vin11t47:8_3": "teyeva padāni anvanuppannasabbatthapadesapadāni,",
  "tika-vin11t47:8_4": "tāni pubbakāni yāsaṁ paññattīnaṁ tā anvanuppannasabbatthapadesapadapubbikā.",
  "tika-vin11t47:8_5": "Tatheva sā paññattīti yojanā.",
  "tika-vin11t47:8_6": "Anupaññatti anuppannapaññatti sabbatthapaññatti padesapaññatti hoti.",
  "tika-vin11t47:8_7": "Ekato ubhato pubbā katheva sā paññattīti yojanā.",
  "tika-vin11t47:8_8": "Ekatopadaṁ ubhatopadañca pubbamassāti ekatoubhatopubbā,",
  "tika-vin11t47:8_9": "ekatopaññatti ubhatopaññattīti vuttaṁ hoti.",
  "tika-vin11t47:9_0": "847.Tattha navadhāsu paññattīsu.",
  "tika-vin11t47:9_1": "Paññatti nāma katamāti āha “yo methuna”ntiādi.",
  "tika-vin11t47:9_2": "“Yo bhikkhu methunaṁ dhammaṁ paṭiseveyyā”ti ca “yo bhikkhu adinnaṁ ādiyeyyā”ti ca evamādikā sikkhāpadassa mūlabhūtā paññatti hotīti yojanā.",
  "tika-vin11t47:10_0": "848.Iccevamādikāti ādi-saddena “sikkhaṁ apaccakkhāya dubbalyaṁ anāvikatvā”ti ca “gāmā vā araññā vā”ti ca evamādīnaṁ saṅgaho.",
  "tika-vin11t47:11_0": "849. Vajjake anuppanneyeva paññattā anuppannapaññatti, sā anuppannapaññatti.",
  "tika-vin11t47:12_0": "850-1.",
  "tika-vin11t47:12_1": "Guṇaṅguṇupāhanasikkhāpadena saha cammattharaṇasikkhāpadañca dhuvanhānaṁ dhuvanahānasikkhāpadaṁ,",
  "tika-vin11t47:12_2": "pañcavaggena upasampādanasikkhāpadañcāti esā catubbidhā paññatti padesapaññatti nāmāti vuttāti yojanā.",
  "tika-vin11t47:12_3": "Majjhimadesasmiṁyeva hotīti majjhimadesasmiṁyeva āpattikarā hoti.",
  "tika-vin11t47:12_4": "Na aññatoti na aññatra paccantimesu janapadesu desantare ṭhāne.",
  "tika-vin11t47:13_0": "852.Itoti catubbidhapadesapaññattito.",
  "tika-vin11t47:13_1": "Etthāti imasmiṁ paññattibhede.",
  "tika-vin11t47:13_2": "Sādhāraṇadukādikanti sādhāraṇapaññatti asādhāraṇapaññatti,",
  "tika-vin11t47:13_3": "ekatopaññatti ubhatopaññattīti dukadvayaṁ.",
  "tika-vin11t47:13_4": "Atthato ekamevāti atthato aññamaññasamānameva.",
  "tika-vin11t47:13_5": "Vipattāpattānāpattivinicchayo vitthāritoti idha na dassito.",
  "tika-vin11t47:13_6": "Ayaṁ panettha saṅkhepo –",
  "tika-vin11t47:13_7": "vipattīti sīlaācāradiṭṭhiājīvavipattīnaṁ aññatarā.",
  "tika-vin11t47:13_8": "Āpattīti pubbapayogādivasena āpattibhedo.",
  "tika-vin11t47:13_9": "Anāpattīti ajānanādivasena anāpatti.",
  "tika-vin11t47:14_0": "853.",
  "tika-vin11t47:14_1": "Āpatti pana sāṇattikāpi hoti,",
  "tika-vin11t47:14_2": "anāṇattikāpi hotīti yojanā.",
  "tika-vin11t47:14_3": "“Āṇattīti ca nāmesā āṇāpanā”ti iminā āṇatti-saddassa sabhāvasādhāraṇattāti idhāha.",
  "tika-vin11t47:15_0": "854. Sabbasikkhāpadesupi sabbāsaṁ āpattīnaṁ sabbo pana aṅgabhedopi vibhāvinā ñātabboti yojanā.",
  "tika-vin11t47:16_0": "856.",
  "tika-vin11t47:16_1": "“Sā ca akriyasamuṭṭhānā”ti padacchedo. Kāyena,",
  "tika-vin11t47:16_2": "vācāya vā dasāhabbhantare atirekacīvarassa anadhiṭṭhānena nissaggiyapācittiyaṁ hotīti “paṭhame kathine viyā”ti udāharaṇaṁ kataṁ.",
  "tika-vin11t47:17_0": "857.Kriyākriyato hotīti kiriyato ca akiriyato ca hoti.",
  "tika-vin11t47:17_1": "Tattha udāharaṇamāha “cīvaraggahaṇeviyā”ti.",
  "tika-vin11t47:17_2": "Aññātikāya bhikkhuniyā hatthato cīvaraggahaṇaṁ kriyā,",
  "tika-vin11t47:17_3": "pārivattakassa adānaṁ akriyāti evaṁ kiriyāya ceva akiriyāya ca imaṁ āpajjati.",
  "tika-vin11t47:18_0": "858.Siyā pana karontassa akarontassāti yā pana āpatti siyā karontassa,",
  "tika-vin11t47:18_1": "siyā akarontassa hoti,",
  "tika-vin11t47:18_2": "ayaṁ siyā kiriyato,",
  "tika-vin11t47:18_3": "siyā akiriyato samuṭṭhāti.",
  "tika-vin11t47:18_4": "Siyāti ca kadāci-saddatthe nipāto.",
  "tika-vin11t47:18_5": "Atrodāharaṇamāha “rūpiyoggahaṇe viyā”ti.",
  "tika-vin11t47:18_6": "Rūpiyassa uggahaṇe,",
  "tika-vin11t47:18_7": "uggaṇhāpane siyā kadāci kiriyato samuṭṭhāti,",
  "tika-vin11t47:18_8": "upanikkhittassa sādiyane kāyavācāhi kātabbassa akaraṇena kadāci akarontassa hotīti.",
  "tika-vin11t47:19_0": "859.",
  "tika-vin11t47:19_1": "Yā karoto akubbato,",
  "tika-vin11t47:19_2": "kadāci karontassa ca hoti,",
  "tika-vin11t47:19_3": "sā āpatti siyā kiriyākiriyato,",
  "tika-vin11t47:19_4": "siyā kiriyatopi ca hotīti yojanā.",
  "tika-vin11t47:19_5": "“Kuṭikārāpatti viyā”ti vattabbaṁ.",
  "tika-vin11t47:19_6": "Sā hi vatthuṁ desāpetvā pamāṇātikkantaṁ karoto kiriyato samuṭṭhāti,",
  "tika-vin11t47:19_7": "adesāpetvā pamāṇātikkantaṁ,",
  "tika-vin11t47:19_8": "pamāṇayuttaṁ vā karoto kiriyākiriyato samuṭṭhāti.",
  "tika-vin11t47:20_0": "861.Yato āpattito.",
  "tika-vin11t47:20_1": "Ayaṁ āpatti.",
  "tika-vin11t47:20_2": "Saññāya karaṇabhūtāya vimokkho etāyāti saññāvimokkhā.",
  "tika-vin11t47:20_3": "Ettha ca vītikkamasaññā avijjamānāpi āpattiyā vimuccanassa sādhakatamaṭṭhena gahitā.",
  "tika-vin11t47:20_4": "Yathā vuṭṭhiyā abhāvena jātaṁ dubbhikkhaṁ “vuṭṭhikata”nti vuccati,",
  "tika-vin11t47:20_5": "evaṁsampadamidaṁ veditabbaṁ.",
  "tika-vin11t47:20_6": "Ayaṁ sacittakāpatti.",
  "tika-vin11t47:21_0": "862-4.Itarā pana acittakāpatti.",
  "tika-vin11t47:21_1": "Vītikkamasaññāya abhāvena natthi vimokkho etāyāti nosaññāvimokkhā.",
  "tika-vin11t47:21_2": "Sucittena savāsanakilesappahānena,",
  "tika-vin11t47:21_3": "sakalalokiyalokuttarakusalasampayogena ca sundaracittena bhagavatā pakāsitā sabbāva āpatti cittassa vasena duvidhā siyunti yojanā.",
  "tika-vin11t47:21_4": "Sacittakasamuṭṭhānavasena panāti sacittakasamuṭṭhānavaseneva.",
  "tika-vin11t47:21_5": "Sacittakamissakavivajjanatthāya pana-saddo evakārattho vutto.",
  "tika-vin11t47:22_0": "Yā sacittakehi vā acittakamissakasamuṭṭhānavasena vā samuṭṭhāti, ayaṁ acittakā.",
  "tika-vin11t47:23_0": "865.Suvijjenāti sobhamānāhi tīhi vijjāhi vā aṭṭhahi vā vijjāhi samannāgatattā suvijjena.",
  "tika-vin11t47:23_1": "Anavajjenāti savāsanakilesāvajjarahitattā anavajjena bhagavatā.",
  "tika-vin11t47:23_2": "Lokapaṇṇattivajjato lokapaṇṇattivajjavasena sabbāva āpattiyo vajjavasena duvidhā dukā vuttāti yojanā.",
  "tika-vin11t47:24_0": "866.Yassā sacittake pakkhe,",
  "tika-vin11t47:24_1": "cittaṁ akusalaṁ siyāti yassā sacittakācittakasamuṭṭhānāya acittakāya surāpānādiāpattiyā sacittakasamuṭṭhānapakkhe cittaṁ akusalameva hoti,",
  "tika-vin11t47:24_2": "ayaṁ lokavajjā nāmāti attho.",
  "tika-vin11t47:24_3": "Yassā pana sacittakasamuṭṭhānāya paṭhamapārājikādiāpattiyā cittaṁ akusalameva hoti,",
  "tika-vin11t47:24_4": "tassā lokavajjatāya vattabbameva natthi.",
  "tika-vin11t47:24_5": "Acittakāpi vā āpatti sacittakapakkhe kusalacitte sati lokavajjatāya siddhāya acittakapakkhepi lokavajjo hoti,",
  "tika-vin11t47:24_6": "kimaṅgaṁ pana akusalacitteneva āpajjitabbāya āpattiyā lokavajjatāti sā visuṁ na vuttā.",
  "tika-vin11t47:25_0": "Yasmā pana paṇṇattivajjāya vatthuvītikkamavajjā siyā kusalaṁ,",
  "tika-vin11t47:25_1": "siyā abyākataṁ,",
  "tika-vin11t47:25_2": "tasmā tassā sacittakapakkhe cittaṁ kusalamevāti ayaṁ niyamo natthīti āha “sesā paṇṇattivajjakā”ti.",
  "tika-vin11t47:25_3": "“Paṇṇattivajjakā”ti iminā ca lakkhaṇena vatthuvijānanacittena sacittakapakkhe cittaṁ siyā kusalaṁ,",
  "tika-vin11t47:25_4": "siyā akusalaṁ,",
  "tika-vin11t47:25_5": "siyā abyākataṁ,",
  "tika-vin11t47:25_6": "tasmā tassā sacittakapakkhe cittaṁ akusalamevāti ayaṁ niyamo natthīti āha.",
  "tika-vin11t47:26_0": "867.",
  "tika-vin11t47:26_1": "Kāyadvārena āpajjitabbā kāyakammaṁ.",
  "tika-vin11t47:26_2": "Ubhayattha āpajjitabbā tadubhayaṁ kāyakammaṁ vacīkammaṁ.",
  "tika-vin11t47:26_3": "Manodvāre āpatti nāma natthīti manokammaṁ na vuttaṁ.",
  "tika-vin11t47:26_4": "“Manodvāre āpatti nāma natthīti ca idaṁ yebhuyyavasena vuttaṁ upanikkhittasādiyanādīsu manodvārepi āpattisambhavato”ti ācariyā.",
  "tika-vin11t47:27_0": "868-9.Kusalāditikadvayanti kusalattikañceva vedanāttikañca.",
  "tika-vin11t47:27_1": "Āpattiṁ āpajjanto kusalākusalacitto,",
  "tika-vin11t47:27_2": "tathā abyākatacitto vā hutvā āpajjatīti yojanā.",
  "tika-vin11t47:28_0": "Dukkhādisaṁyutoti ādi-saddena upekkhāvedanāsamaṅgino saṅgaho.",
  "tika-vin11t47:28_1": "Evaṁ santepi sabbasikkhāpadesu akusalacittavasena ekaṁ cittaṁ,",
  "tika-vin11t47:28_2": "kusalābyākatavasena dve cittāni,",
  "tika-vin11t47:28_3": "sabbesaṁ vasena tīṇi cittāni.",
  "tika-vin11t47:28_4": "Dukkhavedanāvasena ekā vedanā,",
  "tika-vin11t47:28_5": "sukhaupekkhāvasena dve,",
  "tika-vin11t47:28_6": "sabbāsaṁ vasena tisso vedanāti ayameva bhedo labbhati,",
  "tika-vin11t47:28_7": "na añño bhedo.",
  "tika-vin11t47:29_0": "Kusalattikaṁ sacepi gahitaṁ,",
  "tika-vin11t47:29_1": "na pana sabbesameva cittānaṁ vasena labbhati,",
  "tika-vin11t47:29_2": "atha kho āpattisamuṭṭhāpakānaṁ bāttiṁsacittānameva vasena labbhati.",
  "tika-vin11t47:29_3": "Bāttiṁseva hi cittāni āpattisamuṭṭhāpakāni.",
  "tika-vin11t47:29_4": "Dvādasa akusalāni,",
  "tika-vin11t47:29_5": "aṭṭha kāmāvacarakusalāni,",
  "tika-vin11t47:29_6": "dasa kāmāvacarakiriyacittāni, kusalato,",
  "tika-vin11t47:29_7": "kiriyato ca dve abhiññācittāni cāti evaṁ bāttiṁsacittehi samuṭṭhitāpi āpatti akusalā vā hoti abyākatā vā,",
  "tika-vin11t47:29_8": "natthi āpatti kusalaṁ.",
  "tika-vin11t47:29_9": "Yathāha samathakkhandhake “āpattādhikaraṇaṁ siyā akusalaṁ siyā abyākataṁ,",
  "tika-vin11t47:29_10": "natthi āpattādhikaraṇaṁ kusala”nti.",
  "tika-vin11t47:29_11": "Ayaṁ pana pāṭho paṇṇattivajjaṁyeva sandhāya vutto,",
  "tika-vin11t47:29_12": "na lokavajjaṁ.",
  "tika-vin11t47:29_13": "Yasmiñhi pathavikhaṇanabhūtagāmapātabyatādike āpattādhikaraṇe kusalacittaṁ aṅgaṁ hoti,",
  "tika-vin11t47:29_14": "tasmiñca sati na sakkā vattuṁ “natthi āpattādhikaraṇaṁ kusala”nti.",
  "tika-vin11t47:29_15": "Tasmā nayidaṁ aṅgapahonakacittaṁ sandhāya vuttaṁ.",
  "tika-vin11t47:29_16": "Yaṁ tāva āpattādhikaraṇaṁ lokavajjaṁ,",
  "tika-vin11t47:29_17": "taṁ ekantato akusalameva.",
  "tika-vin11t47:29_18": "Tattha “siyā akusala”nti vikappo natthi.",
  "tika-vin11t47:29_19": "Yaṁ pana paṇṇattivajjaṁ,",
  "tika-vin11t47:29_20": "taṁ yasmā sañcicca “imaṁ āpattiṁ vītikkamāmī”ti vītikkamantasseva akusalaṁ hoti,",
  "tika-vin11t47:29_21": "asañcicca pana kiñci ajānantassa sahaseyyādivasena āpajjanato abyākataṁ hoti,",
  "tika-vin11t47:29_22": "tasmā tattha sañciccāsañciccavasena imaṁ vikappabhāvaṁ sandhāya idaṁ vuttaṁ “āpattādhikaraṇaṁ siyā akusalaṁ siyā abyākataṁ,",
  "tika-vin11t47:29_23": "natthi āpattādhikaraṇaṁ kusala”nti.",
  "tika-vin11t47:29_24": "Sace pana “yaṁ kusalacitto āpajjati,",
  "tika-vin11t47:29_25": "idaṁ vuccati āpattādhikaraṇaṁ kusala”nti vadeyya,",
  "tika-vin11t47:29_26": "acittakānaṁ eḷakalomapadasodhammādisamuṭṭhānānampi kusalacittaṁ āpajjeyya,",
  "tika-vin11t47:29_27": "na ca tattha vijjamānampi kusalacittaṁ āpattiyā aṅgaṁ,",
  "tika-vin11t47:29_28": "kāyavacīviññattivasena pana calitapavattānaṁ kāyavācānaṁ aññatarameva aṅgaṁ,",
  "tika-vin11t47:29_29": "tañca rūpakkhandhapariyāpannattā abyākatanti.",
  "tika-vin11t47:30_0": "870.Idaṁ tu lakkhaṇanti idaṁ nidānādisādhāraṇavinicchayalakkhaṇaṁ.",
  "tika-vin11t47:31_0": "871.“Taru”ntiādigāthā pubbe vuttatthāva.",
  "tika-vin11t47:31_1": "Ayaṁ pana viseso –",
  "tika-vin11t47:31_2": "tattha “dvayaṅkura”nti vuttaṁ,",
  "tika-vin11t47:31_3": "idha “catussikha”nti.",
  "tika-vin11t47:31_4": "Tattha “dvayaṅkura”nti lokavajjapaṇṇattivajjānaṁ gahaṇaṁ,",
  "tika-vin11t47:31_5": "idha catussikhanti catunnaṁ vipattīnaṁ.",
  "tika-vin11t47:31_6": "Cattāro sīkhā aṅkurā etassāti viggaho.",
  "tika-vin11t47:31_7": "Tattha vipatti “sattaphala”nti sattaphalesu antogadhā,",
  "tika-vin11t47:31_8": "idha vipattiṭṭhāne vajjaṁ gahetvā sattaphalāni.",
  "tika-vin11t47:32_0": "872.Anuttarataṁ gataṁ attanā uttarassa uttamassa kassaci avijjamānattā imaṁ uttaraṁ uttaraṁ nāma pakaraṇaṁ",
  "tika-vin11t47:32_1": "yo theranavamajjhimesu aññataro pariyāpuṇāti pāṭhassa paguṇavācuggatakaraṇena adhīyati,",
  "tika-vin11t47:32_2": "paripucchati atthañca atthavaṇṇanaṁ sutvā sakkaccaṁ uggahetvā manasā pekkhitvā paññāya suppaṭivijjhitvā dhāreti,",
  "tika-vin11t47:32_3": "so ca bhikkhu ca-saddena evameva vinayavinicchaye yo bhikkhu yutto,",
  "tika-vin11t47:32_4": "so ca kāyavācavinaye kāyavācāvītikkamānaṁ vinayane saṁvaraṇe vinaye vinayapiṭake anuttarataṁ upayāti attano uttaritarassa avijjamānataṁ upagacchati.",
  "tika-vin11t47:32_5": "Ettha kāraṇamāha “uttarato”ti,",
  "tika-vin11t47:32_6": "paguṇavācuggatakaraṇena adhītena atthavaṇṇanaṁ sutvā dhāraṇena suṭṭhu dhāritena iminā uttarapakaraṇena hetubhūtenāti attho.",
  "tika-vin11t47:33_0": "Iti uttare līnatthapakāsaniyā",
  "tika-vin11t47:34_0": "Lakkhaṇakathāvaṇṇanā niṭṭhitā."
}