{
  "atk-s0303a10:0_0": "11. Valāhakasaṁyuttavaṇṇanā",
  "atk-s0303a10:1_0": "550-606.",
  "atk-s0303a10:1_1": "Valāhakasaṁyutte valāhakakāyikāti valāhakanāmake devakāye uppannā ākāsacārikadevā.",
  "atk-s0303a10:1_2": "Sītavalāhakāti sītakaraṇavalāhakā. Sesapadesupi eseva nayo.",
  "atk-s0303a10:1_3": "Cetopaṇidhimanvāyāti cittaṭṭhapanaṁ āgamma.",
  "atk-s0303a10:1_4": "Sītaṁ hotīti yaṁ vassāne vā hemante vā sītaṁ hoti, taṁ utusamuṭṭhānameva. Yaṁ pana sītepi atisītaṁ, gimhe ca uppannaṁ sītaṁ,",
  "atk-s0303a10:1_5": "taṁ devatānubhāvena nibbattaṁ sītaṁ nāma.",
  "atk-s0303a10:1_6": "Uṇhaṁ hotīti yaṁ gimhāne uṇhaṁ,",
  "atk-s0303a10:1_7": "taṁ utusamuṭṭhānikaṁ pākatikameva. Yaṁ pana uṇhepi atiuṇhaṁ, sītakāle ca uppannaṁ uṇhaṁ,",
  "atk-s0303a10:1_8": "taṁ devatānubhāvena nibbattaṁ uṇhaṁ nāma.",
  "atk-s0303a10:1_9": "Abbhaṁ hotīti abbhamaṇḍapo hoti.",
  "atk-s0303a10:1_10": "Idhāpi yaṁ vassāne ca sisire ca abbhaṁ uppajjati,",
  "atk-s0303a10:1_11": "taṁ utusamuṭṭhānikaṁ pākatikameva.",
  "atk-s0303a10:1_12": "Yaṁ pana abbheyeva atiabbhaṁ,",
  "atk-s0303a10:1_13": "sattasattāhampi candasūriye chādetvā ekandhakāraṁ karoti,",
  "atk-s0303a10:1_14": "yañca cittavesākhamāsesu abbhaṁ,",
  "atk-s0303a10:1_15": "taṁ devatānubhāvena uppannaṁ abbhaṁ nāma.",
  "atk-s0303a10:1_16": "Vāto hotīti yo tasmiṁ tasmiṁ utumhi uttaradakkhiṇādipakativāto hoti, ayaṁ utusamuṭṭhānova.",
  "atk-s0303a10:1_17": "Yopi pana rukkhakkhandhādipadālano ativāto nāma atthi, ayañceva, yo ca aññopi akālavāto,",
  "atk-s0303a10:1_18": "ayaṁ devatānubhāvanibbatto nāma.",
  "atk-s0303a10:1_19": "Devo vassatīti yaṁ vassike cattāro māse vassaṁ, taṁ utusamuṭṭhānameva.",
  "atk-s0303a10:1_20": "Yaṁ pana vasseyeva ativassaṁ,",
  "atk-s0303a10:1_21": "yañca cittavesākhamāsesu vassaṁ,",
  "atk-s0303a10:1_22": "taṁ devatānubhāvanibbattaṁ nāma.",
  "atk-s0303a10:2_0": "Tatridaṁ vatthu – eko kira vassavalāhakadevaputto talakūṭakavāsi khīṇāsavattherassa santikaṁ gantvā vanditvā aṭṭhāsi. Thero ‘‘kosi tva’’nti pucchi. ‘‘Ahaṁ, bhante, vassavalāhakadevaputto’’ti.",
  "atk-s0303a10:2_1": "‘‘Tumhākaṁ kira cittena devo vassatī’’ti? ‘‘Āma, bhante’’ti. ‘‘Passitukāmā maya’’nti . ‘‘Temissatha, bhante’’ti.",
  "atk-s0303a10:2_2": "‘‘Meghasīsaṁ vā gajjitaṁ vā na paññāyati, kathaṁ temissāmā’’ti? ‘‘Bhante, amhākaṁcittena devo vassati,",
  "atk-s0303a10:2_3": "tumhe paṇṇasālaṁ pavisathā’’ti .",
  "atk-s0303a10:2_4": "‘‘Sādhu devaputtā’’ti so pāde dhovitvā paṇṇasālaṁ pāvisi.",
  "atk-s0303a10:2_5": "Devaputto tasmiṁ pavisanteyeva ekaṁ gītaṁ gāyitvā hatthaṁ ukkhipi.",
  "atk-s0303a10:2_6": "Samantā tiyojanaṭṭhānaṁ ekameghaṁ ahosi.",
  "atk-s0303a10:2_7": "Thero addhatinto paṇṇasālaṁ paviṭṭhoti.",
  "atk-s0303a10:2_8": "Apica devo nāmesa aṭṭhahi kāraṇehi vassati nāgānubhāvena supaṇṇānubhāvena devatānubhāvena saccakiriyāya utusamuṭṭhānena mārāvaṭṭanena iddhibalena vināsameghenāti.",
  "atk-s0303a10:3_0": "Valāhakasaṁyuttavaṇṇanā niṭṭhitā."
}