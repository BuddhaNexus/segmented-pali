{
  "tika-abh06t67:0_0": "Chabbisatimo paricchedo",
  "tika-abh06t67:1_0": "26. Vuṭṭhānavisuddhikathā",
  "tika-abh06t67:2_0": "1019.",
  "tika-abh06t67:3_0": " Tassevaṁ paṭipannassa, sikhāpattā vipassanā;",
  "tika-abh06t67:4_0": "Vuṭṭhānagāminī nāma, yadā hoti tadā pana.",
  "tika-abh06t67:5_0": "1020.",
  "tika-abh06t67:6_0": " Parikammopacārānulomagotrabhuto paraṁ;",
  "tika-abh06t67:7_0": "Maggo tato phalaṁ hoti, bhavaṅgā paccavekkhaṇā.",
  "tika-abh06t67:8_0": "1021.",
  "tika-abh06t67:9_0": " Parikammopacārānulomasaṅkhātagocarā ;",
  "tika-abh06t67:10_0": "Maggassāvajjanaṁ hutvā, nibbāne hoti gotrabhu.",
  "tika-abh06t67:11_0": "1022.",
  "tika-abh06t67:12_0": " Catutthaṁ pañcamaṁ vātha, chaṭṭhaṁ vāpi yathārahaṁ;",
  "tika-abh06t67:13_0": "Appeti maggajavanaṁ, nibbāne sakimeva taṁ.",
  "tika-abh06t67:14_0": "1023.",
  "tika-abh06t67:15_0": " Tato phalāni tīṇi dve, ekaṁ vātha yathākkamaṁ;",
  "tika-abh06t67:16_0": "Maggāvasesanirodhamaggavuṭṭhānavīthiyaṁ.",
  "tika-abh06t67:17_0": "1024.",
  "tika-abh06t67:18_0": " Tato bhavaṅgapātova,",
  "tika-abh06t67:19_0": "Taṁ chetvā paccavekkhaṇā;",
  "tika-abh06t67:20_0": "Tisso pañcavidhā honti,",
  "tika-abh06t67:21_0": "Yathāyogaṁ tathā hi ca.",
  "tika-abh06t67:22_0": "1025.",
  "tika-abh06t67:23_0": " Maggaṁ phalañca nibbānaṁ, avassaṁ paccavekkhati;",
  "tika-abh06t67:24_0": "Hīne kilese sese ca, paccavekkhati vā na vā.",
  "tika-abh06t67:25_0": "1026.",
  "tika-abh06t67:26_0": " Tato ca puna saṅkhāre, vipassanto yathā pure;",
  "tika-abh06t67:27_0": "Appeti anupubbena, sesamaggaphalāni ca.",
  "tika-abh06t67:28_0": "1027.",
  "tika-abh06t67:29_0": " Tattha vuccanti nibbāna-phalamaggavipassanā;",
  "tika-abh06t67:30_0": "Suññatā cānimittā ca, tathāpaṇihitāni ca.",
  "tika-abh06t67:31_0": "1028.",
  "tika-abh06t67:32_0": " Suññatāvipassanādināmena hi vipassati;",
  "tika-abh06t67:33_0": "Vimokkhamukhabhūtāti, tividhā bhājitā tathā.",
  "tika-abh06t67:34_0": "1029.",
  "tika-abh06t67:35_0": " Suññatādikanāmena, vimokkhā tividhā matā;",
  "tika-abh06t67:36_0": "Nibbānaphalamaggā ca, samāpattisamādhayo.",
  "tika-abh06t67:37_0": "1030.",
  "tika-abh06t67:38_0": " Tattheva paṭhamabhūmiṁ, patto ariyapuggalo;",
  "tika-abh06t67:39_0": "Sattakkhattuparamo so, sotāpannoti vuccati.",
  "tika-abh06t67:40_0": "1031.",
  "tika-abh06t67:41_0": " Patto dutiyabhūmiñca, sakadāgāmināmako;",
  "tika-abh06t67:42_0": "Sakimeva imaṁ lokaṁ, āgantvā hoti mānusaṁ.",
  "tika-abh06t67:43_0": "1032.",
  "tika-abh06t67:44_0": " Patto tatiyabhūmiñca, anāgāmīti vuccati;",
  "tika-abh06t67:45_0": "Brahmalokā anāgantvā, idhakāmopapattiyā.",
  "tika-abh06t67:46_0": "1033.",
  "tika-abh06t67:47_0": " Patto catutthabhūmiñca, arahā aggapuggalo;",
  "tika-abh06t67:48_0": "Diṭṭheva dhamme dukkhaggiṁ, nibbāpetīti vuccati.",
  "tika-abh06t67:49_0": "1034.",
  "tika-abh06t67:50_0": " Iti maggaphalaṭṭhānaṁ, vasā ariyapuggalā;",
  "tika-abh06t67:51_0": "Dvidhāpi catudhā yuggā, aṭṭha honti vibhāgato.",
  "tika-abh06t67:52_0": "1035.",
  "tika-abh06t67:53_0": " Ubhatobhāgavimutta-",
  "tika-abh06t67:54_0": "Vibhāgādivasā pana;",
  "tika-abh06t67:55_0": "Vibhattā honti sattete,",
  "tika-abh06t67:56_0": "Yathāyogaṁ tathā hi ca.",
  "tika-abh06t67:57_0": "1036.",
  "tika-abh06t67:58_0": " Saddhādhurassāniccato, vuṭṭhānaṁ dukkhatopi ca;",
  "tika-abh06t67:59_0": "Paññādhurassānattato, iti dīpenti paṇḍitā.",
  "tika-abh06t67:60_0": "1037.",
  "tika-abh06t67:61_0": " Saddhānusāri ādimhi, majjhe saddhāvimuttako;",
  "tika-abh06t67:62_0": "Ante paññāvimuttova, tasmā saddhādhuro siyā.",
  "tika-abh06t67:63_0": "1038.",
  "tika-abh06t67:64_0": " Dhammānusāri ādimhi, diṭṭhippatto tatopari;",
  "tika-abh06t67:65_0": "Ante paññāvimuttova, hoti paññādhuropi ca.",
  "tika-abh06t67:66_0": "1039.",
  "tika-abh06t67:67_0": " Samathayānikā ceva, rūpānuttarapādakā;",
  "tika-abh06t67:68_0": "Vipassanāyānikā ca, sabbe sukkhavipassakā.",
  "tika-abh06t67:69_0": "1040.",
  "tika-abh06t67:70_0": " Dhuravuṭṭhānabhedena, honti pañceva sabbathā;",
  "tika-abh06t67:71_0": "Āruppapādakā cāpi, ādimhi duvidhā tathā.",
  "tika-abh06t67:72_0": "1041.",
  "tika-abh06t67:73_0": " Chasu ṭhānesu majjhake, kāyasakkhīti bhājitā;",
  "tika-abh06t67:74_0": "Ubhatobhāgavimutto, arahatte patiṭṭhito.",
  "tika-abh06t67:75_0": "1042.",
  "tika-abh06t67:76_0": " Itthaṁ vuttayānadhura-vuṭṭhānānaṁ vibhāgato;",
  "tika-abh06t67:77_0": "Maggapphalabhūmiyo ca, sattaṭṭhāriyapuggalā.",
  "tika-abh06t67:78_0": "1043.",
  "tika-abh06t67:79_0": " Tattha cānuttarañāṇaṁ, saccānaṁ paṭivedhakaṁ;",
  "tika-abh06t67:80_0": "Samucchedappahānena, klesānusayasodhanaṁ.",
  "tika-abh06t67:81_0": "1044.",
  "tika-abh06t67:82_0": " Catumaggavibhāgena, vuṭṭhānanti pakittitaṁ;",
  "tika-abh06t67:83_0": "Ñāṇadassanavisuddhi, nāma hoti tathāpi ca.",
  "tika-abh06t67:84_0": "1045.",
  "tika-abh06t67:85_0": " Maggo ca parijānāti, dukkhaṁ tebhūmakaṁ tathā;",
  "tika-abh06t67:86_0": "Yathāyogaṁ pajahati, taṇhāsamudayampi ca.",
  "tika-abh06t67:87_0": "1046.",
  "tika-abh06t67:88_0": " Nirodhaṁ sacchikaroti, maggasaccamanuttaraṁ;",
  "tika-abh06t67:89_0": "Bhāvanāvīthimotiṇṇo, bhāvetīti pavuccati.",
  "tika-abh06t67:90_0": "1047.",
  "tika-abh06t67:91_0": " Diṭṭhiggatavicikicchā-sīlabbatamasesato;",
  "tika-abh06t67:92_0": "Apāyagamanīyañca, rāgadosādikattayaṁ.",
  "tika-abh06t67:93_0": "1048.",
  "tika-abh06t67:94_0": " Tadekaṭṭhe kilese ca, sahajātappahānato;",
  "tika-abh06t67:95_0": "Pajahāti sotāpatti-maggo paṭhamabhūmiko.",
  "tika-abh06t67:96_0": "1049.",
  "tika-abh06t67:97_0": " Tadekaṭṭhe pajahati, rāgadosādikepi ca;",
  "tika-abh06t67:98_0": "Thūle tu sakadāgāmi-maggo dutiyabhūmiko.",
  "tika-abh06t67:99_0": "1050.",
  "tika-abh06t67:100_0": " Pajahāti anāgāmi-maggo niravasesato;",
  "tika-abh06t67:101_0": "Kāmarāgabyāpāde ca, tadekaṭṭhe ca sambhavā.",
  "tika-abh06t67:102_0": "1051.",
  "tika-abh06t67:103_0": " Rūpārūparāgamānu-ddhaccāvijjāti pañcakaṁ;",
  "tika-abh06t67:104_0": "Aggamaggo pajahati, klese sese ca sabbathā.",
  "tika-abh06t67:105_0": "1052.",
  "tika-abh06t67:106_0": " Iti saccapaṭivedhaṁ, klesakkhayaphalāvahaṁ;",
  "tika-abh06t67:107_0": "Maggañāṇaṁ pakāsenti, visuddhiṁ sattamaṁ budhā.",
  "tika-abh06t67:108_0": "1053.",
  "tika-abh06t67:109_0": " Chabbisuddhikamenevaṁ, sabbathāya visuddhiyā;",
  "tika-abh06t67:110_0": "Sattamāyānupattabbaṁ, nibbānanti pavuccati.",
  "tika-abh06t67:111_0": "1054.",
  "tika-abh06t67:112_0": " Klesakkhayakaraṁ tāṇaṁ, saṁsārātikkamaṁ paraṁ;",
  "tika-abh06t67:113_0": "Pārimaṁ tīramabhayaṁ, sabbasaṅkhāranissaṭaṁ.",
  "tika-abh06t67:114_0": "1055.",
  "tika-abh06t67:115_0": " Tenammadanimmadanaṁ , pipāsavinayādinā;",
  "tika-abh06t67:116_0": "Klesasaṁsārasaṅkhāra-paṭipakkhanidassitaṁ.",
  "tika-abh06t67:117_0": "1056.",
  "tika-abh06t67:118_0": " Ajarāmaramaccanta-manuppādamasaṅkhataṁ;",
  "tika-abh06t67:119_0": "Anuttaramasaṅkhāraṁ, anantamatulañca taṁ.",
  "tika-abh06t67:120_0": "1057.",
  "tika-abh06t67:121_0": " Paramatthamanopammaṁ, santi appaṭimaṁ sukhaṁ;",
  "tika-abh06t67:122_0": "Nirodhasacca nibbānaṁ, ekantaṁ amataṁ padaṁ.",
  "tika-abh06t67:123_0": "1058.",
  "tika-abh06t67:124_0": " Sopādisesanibbāna-dhātu ceva tathāparā;",
  "tika-abh06t67:125_0": "Anupādisesā ceti, duvidhā pariyāyato.",
  "tika-abh06t67:126_0": "1059.",
  "tika-abh06t67:127_0": " Suññataṁ cānimittañca, tathāpaṇihitanti ca;",
  "tika-abh06t67:128_0": "Attādigāhābhāvena, tividhāpi ca bhājitaṁ.",
  "tika-abh06t67:129_0": "1060.",
  "tika-abh06t67:130_0": " Klesasaṁsārasaṅkhāra-paccanīkavibhāgato;",
  "tika-abh06t67:131_0": "Bhavakkhayādibhedehi, bahudhāpi pavuccati.",
  "tika-abh06t67:132_0": "1061.",
  "tika-abh06t67:133_0": " Tadevamaccutaṁ dhammaṁ, lokuttaramakālikaṁ;",
  "tika-abh06t67:134_0": "Vānābhāvā vānātīto, ‘‘nibbāna’’nti pakittitaṁ.",
  "tika-abh06t67:135_0": "Iti nibbānavibhāge vuṭṭhānavisuddhikathā niṭṭhitā.",
  "tika-abh06t67:136_0": "Chabbīsatimo paricchedo.",
  "tika-abh06t67:137_0": "Niṭṭhito ca sabbathāpi nibbānavibhāgo."
}