{
  "atk-s0517a3:0_0": "2. Diṭṭhikathā",
  "atk-s0517a3:1_0": "1. Assādadiṭṭhiniddesavaṇṇanā",
  "atk-s0517a3:2_0": "122.",
  "atk-s0517a3:2_1": "Idāni ñāṇakathānantaraṁ kathitāya diṭṭhikathāya anupubbaanuvaṇṇanā anuppattā.",
  "atk-s0517a3:2_2": "Ayañhi diṭṭhikathā ñāṇakathāya katañāṇaparicayassa samadhigatasammādiṭṭhissa micchādiṭṭhimalavisodhanā sukarā hoti,",
  "atk-s0517a3:2_3": "sammādiṭṭhi ca suparisuddhā hotīti ñāṇakathānantaraṁ kathitā.",
  "atk-s0517a3:2_4": "Tattha kā diṭṭhītiādikā pucchā.",
  "atk-s0517a3:2_5": "Kā diṭṭhīti abhinivesaparāmāso diṭṭhītiādikaṁ pucchitapucchāya vissajjanaṁ.",
  "atk-s0517a3:2_6": "Kathaṁ abhinivesaparāmāso diṭṭhītiādiko vissajjitavissajjanassa vitthāraniddeso,",
  "atk-s0517a3:2_7": "sabbāva tā diṭṭhiyo assādadiṭṭhiyotiādikā diṭṭhisuttasaṁsandanāti evamime cattāro paricchedā.",
  "atk-s0517a3:2_8": "Tattha pucchāparicchede tāva kā diṭṭhīti dhammapucchā,",
  "atk-s0517a3:2_9": "sabhāvapucchā.",
  "atk-s0517a3:2_10": "Kati diṭṭhiṭṭhānānīti hetupucchā paccayapucchā,",
  "atk-s0517a3:2_11": "kittakāni diṭṭhīnaṁ kāraṇānīti attho.",
  "atk-s0517a3:2_12": "Kati diṭṭhipariyuṭṭhānānīti samudācārapucchā vikārapucchā.",
  "atk-s0517a3:2_13": "Diṭṭhiyo eva hi samudācāravasena cittaṁ pariyonandhantiyo uṭṭhahantīti diṭṭhipariyuṭṭhānāni nāma honti.",
  "atk-s0517a3:2_14": "Kati diṭṭhiyoti diṭṭhīnaṁ saṅkhāpucchā gaṇanāpucchā.",
  "atk-s0517a3:2_15": "Kati diṭṭhābhinivesāti vatthuppabhedavasena ārammaṇanānattavasena diṭṭhippabhedapucchā.",
  "atk-s0517a3:2_16": "Diṭṭhiyo eva hi taṁ taṁ vatthuṁ taṁ taṁ ārammaṇaṁ abhinivisanti parāmasantīti diṭṭhiparāmāsāti vuccanti.",
  "atk-s0517a3:2_17": "Katamo diṭṭhiṭṭhānasamugghātoti diṭṭhīnaṁ paṭipakkhapucchā pahānūpāyapucchā.",
  "atk-s0517a3:2_18": "Diṭṭhikāraṇāni hi khandhādīni diṭṭhisamugghātena tāsaṁ kāraṇāni na hontīti tāni ca kāraṇāni samugghātitāni nāma honti.",
  "atk-s0517a3:2_19": "Tasmā diṭṭhiṭṭhānāni sammā bhusaṁ haññanti etenāti diṭṭhiṭṭhānasamugghātoti vuccati.",
  "atk-s0517a3:3_0": "Idāni etāsaṁ channaṁ pucchānaṁ kā diṭṭhītiādīni cha vissajjanāni.",
  "atk-s0517a3:3_1": "Tattha kā diṭṭhīti vissajjetabbapucchā.",
  "atk-s0517a3:3_2": "Abhinivesaparāmāso diṭṭhīti vissajjanaṁ.",
  "atk-s0517a3:3_3": "Sā pana aniccādike vatthusmiṁ niccādivasena abhinivisati patiṭṭhahati daḷhaṁ gaṇhātīti abhiniveso.",
  "atk-s0517a3:3_4": "Aniccādiākāraṁ atikkamitvā niccantiādivasena vattamāno parato āmasati gaṇhātīti parāmāso.",
  "atk-s0517a3:3_5": "Atha vā niccantiādikaṁ paraṁ uttamaṁ saccanti āmasati gaṇhātīti parāmāso,",
  "atk-s0517a3:3_6": "abhiniveso ca so parāmāso cāti abhinivesaparāmāso.",
  "atk-s0517a3:3_7": "Evaṁpakāro diṭṭhīti kiccato diṭṭhisabhāvaṁ vissajjeti.",
  "atk-s0517a3:3_8": "Tīṇi satanti tīṇi satāni,",
  "atk-s0517a3:3_9": "vacanavipallāso kato.",
  "atk-s0517a3:3_10": "Katamo diṭṭhiṭṭhānasamugghātoti pucchaṁ anuddharitvāva sotāpattimaggo diṭṭhiṭṭhānasamugghātoti vissajjanaṁ kataṁ.",
  "atk-s0517a3:4_0": "123.",
  "atk-s0517a3:4_1": "Idāni kathaṁ abhinivesaparāmāsotiādi vitthāraniddeso.",
  "atk-s0517a3:4_2": "Tattha rūpanti upayogavacanaṁ.",
  "atk-s0517a3:4_3": "Rūpaṁ abhinivesaparāmāsoti sambandho.",
  "atk-s0517a3:4_4": "Rūpanti cettha rūpupādānakkhandho kasiṇarūpañca.",
  "atk-s0517a3:4_5": "“Etaṁ mamā”ti abhinivesaparāmāso diṭṭhi,",
  "atk-s0517a3:4_6": "“esohamasmī”ti abhinivesaparāmāso diṭṭhi,",
  "atk-s0517a3:4_7": "“eso me attā”ti abhinivesaparāmāso diṭṭhīti paccekaṁ yojetabbaṁ.",
  "atk-s0517a3:4_8": "Etanti sāmaññavacanaṁ.",
  "atk-s0517a3:4_9": "Teneva “vedanaṁ etaṁ mama,",
  "atk-s0517a3:4_10": "saṅkhāre etaṁ mamā”ti napuṁsakavacanaṁ ekavacanañca kataṁ.",
  "atk-s0517a3:4_11": "Esoti pana vattabbamapekkhitvā pulliṅgekavacanaṁ kataṁ.",
  "atk-s0517a3:4_12": "Etaṁ mamāti taṇhāmaññanāmūlikā diṭṭhi.",
  "atk-s0517a3:4_13": "Esohamasmīti mānamaññanāmūlikā diṭṭhi.",
  "atk-s0517a3:4_14": "Eso me attāti diṭṭhimaññanā eva.",
  "atk-s0517a3:4_15": "Keci pana “etaṁ mamāti mamaṁkārakappanā,",
  "atk-s0517a3:4_16": "esohamasmīti ahaṁkārakappanā,",
  "atk-s0517a3:4_17": "eso me attāti ahaṁkāramamaṁkārakappito attābhinivesoti ca,",
  "atk-s0517a3:4_18": "tathā yathākkameneva taṇhāmūlaniveso mānapaggāho,",
  "atk-s0517a3:4_19": "taṇhāmūlaniviṭṭho mānapaggahito,",
  "atk-s0517a3:4_20": "attābhinivesoti ca,",
  "atk-s0517a3:4_21": "saṅkhārānaṁ dukkhalakkhaṇādassanaṁ,",
  "atk-s0517a3:4_22": "saṅkhārānaṁ aniccalakkhaṇādassanaṁ,",
  "atk-s0517a3:4_23": "saṅkhārānaṁ tilakkhaṇādassanahetuko attābhinivesoti ca,",
  "atk-s0517a3:4_24": "dukkhe asubhe ca sukhaṁ subhanti vipallāsagatassa,",
  "atk-s0517a3:4_25": "anicce niccanti vipallāsagatassa,",
  "atk-s0517a3:4_26": "catubbidhavipallāsagatassa ca attābhinivesoti ca,",
  "atk-s0517a3:4_27": "pubbenivāsañāṇassa ākārakappanā,",
  "atk-s0517a3:4_28": "dibbacakkhuñāṇassa anāgatapaṭilābhakappanā,",
  "atk-s0517a3:4_29": "pubbantāparantaidappaccayatāpaṭiccasamuppannesu dhammesu kappanissitassa attābhinivesoti ca,",
  "atk-s0517a3:4_30": "nandiyā atītamanvāgameti,",
  "atk-s0517a3:4_31": "nandiyā anāgataṁ paṭikaṅkhati,",
  "atk-s0517a3:4_32": "paccuppannesu dhammesu saṁhīrati attābhinivesoti ca,",
  "atk-s0517a3:4_33": "pubbante aññāṇahetukā diṭṭhi,",
  "atk-s0517a3:4_34": "aparante aññāṇahetukā diṭṭhi,",
  "atk-s0517a3:4_35": "pubbantāparante idappaccayatāpaṭiccasamuppannesu dhammesu aññāṇahetuko attābhiniveso”ti ca etesaṁ tiṇṇaṁ vacanānaṁ atthaṁ vaṇṇayanti.",
  "atk-s0517a3:5_0": "Diṭṭhiyo panettha paṭhamaṁ pañcakkhandhavatthukā.",
  "atk-s0517a3:5_1": "Tato chaajjhattikabāhirāyatanaviññāṇa- kāyasamphassakāyavedanākāyasaññākāyacetanākāyataṇhākāyavitakkavicāradhātudasakasiṇa-",
  "atk-s0517a3:5_2": "dvattiṁsākāravatthukā diṭṭhiyo vuttā.",
  "atk-s0517a3:5_3": "Dvattiṁsākāresu ca yattha visuṁ abhiniveso na yujjati,",
  "atk-s0517a3:5_4": "tattha sakalasarīrābhinivesavaseneva visuṁ abhiniveso viya katoti veditabbaṁ.",
  "atk-s0517a3:5_5": "Tato dvādasāyatanaaṭṭhārasadhātuekūnavīsatiindriyavasena yojanā katā.",
  "atk-s0517a3:5_6": "Tīṇi ekantalokuttarindriyāni na yojitāni.",
  "atk-s0517a3:5_7": "Na hi lokuttaravatthukā diṭṭhiyo honti.",
  "atk-s0517a3:5_8": "Sabbatthāpi ca lokiyalokuttaramissesu dhammesu lokuttare ṭhapetvā lokiyā eva gahetabbā.",
  "atk-s0517a3:5_9": "Anindriyabaddharūpañca na gahetabbameva.",
  "atk-s0517a3:5_10": "Tato tedhātukavasena navavidhabhavavasena jhānabrahmavihārasamāpattivasena paṭiccasamuppādaṅgavasena ca yojanā katā.",
  "atk-s0517a3:5_11": "Jātijarāmaraṇānaṁ visuṁ gahaṇe parihāro vuttanayo eva.",
  "atk-s0517a3:5_12": "Sabbāni cetāni rūpādikāni jarāmaraṇantāni aṭṭhanavutisataṁ padāni bhavanti.",
  "atk-s0517a3:6_0": "124.",
  "atk-s0517a3:6_1": "Diṭṭhiṭṭhānesu khandhāpi diṭṭhiṭṭhānanti vīsativatthukāyapi sakkāyadiṭṭhiyā pañcannaṁ khandhānaṁyeva vatthuttā “ye hi keci,",
  "atk-s0517a3:6_2": "bhikkhave,",
  "atk-s0517a3:6_3": "samaṇā vā brāhmaṇā vā attānaṁ samanupassamānā samanupassanti,",
  "atk-s0517a3:6_4": "sabbe te pañcupādānakkhandhesuyeva samanupassanti,",
  "atk-s0517a3:6_5": "etesaṁ vā aññatara”nti vuttattā ca pañcupādānakkhandhā diṭṭhīnaṁ kāraṇaṁ.",
  "atk-s0517a3:6_6": "Avijjāpi diṭṭhiṭṭhānanti avijjāya andhīkatānaṁ diṭṭhiuppattito “yāyaṁ, bhante,",
  "atk-s0517a3:6_7": "diṭṭhi ‘asammāsambuddhesu sammāsambuddhā’ti,",
  "atk-s0517a3:6_8": "ayaṁ nu kho, bhante,",
  "atk-s0517a3:6_9": "diṭṭhi kiṁ paṭicca paññāyatīti?",
  "atk-s0517a3:6_10": "Mahatī kho esā, kaccāna, dhātu,",
  "atk-s0517a3:6_11": "yadidaṁ avijjādhātu. Hīnaṁ, kaccāna,",
  "atk-s0517a3:6_12": "dhātuṁ paṭicca uppajjati hīnā saññā hīnā diṭṭhī”ti vacanato ca avijjā diṭṭhīnaṁ kāraṇaṁ.",
  "atk-s0517a3:6_13": "Phassopi diṭṭhiṭṭhānanti tena phassena phuṭṭhassa diṭṭhiuppattito “ye te,",
  "atk-s0517a3:6_14": "bhikkhave,",
  "atk-s0517a3:6_15": "samaṇabrāhmaṇā pubbantakappikā pubbantānudiṭṭhino pubbantaṁ ārabbha anekavihitāni adhivuttipadāni abhivadanti,",
  "atk-s0517a3:6_16": "tadapi phassapaccayā”ti vacanato ca phasso diṭṭhīnaṁ kāraṇaṁ.",
  "atk-s0517a3:6_17": "Saññāpi diṭṭhiṭṭhānanti ākāramattaggahaṇena ayāthāvasabhāvagāhahetuttā saññāya –",
  "atk-s0517a3:7_0": "“Yāni ca tīṇi yāni ca saṭṭhi, samaṇappavādasitāni bhūripañña;",
  "atk-s0517a3:8_0": "Saññakkharasaññanissitāni, osaraṇāni vineyya oghatamagā”ti. –",
  "atk-s0517a3:9_0": "Vacanato “saññānidānā hi papañcasaṅkhā”ti vacanato ca saññā diṭṭhīnaṁ kāraṇaṁ.",
  "atk-s0517a3:9_1": "Vitakkopi diṭṭhiṭṭhānanti ākāraparivitakkena diṭṭhiuppattito –",
  "atk-s0517a3:10_0": "“Naheva saccāni bahūni nānā, aññatra saññāya niccāni loke;",
  "atk-s0517a3:11_0": "Takkañca diṭṭhīsu pakappayitvā, saccaṁ musāti dvayadhammamāhū”ti. –",
  "atk-s0517a3:12_0": "Vacanato ca vitakko diṭṭhīnaṁ kāraṇaṁ.",
  "atk-s0517a3:12_1": "Ayonisomanasikāropi diṭṭhiṭṭhānanti ayoniso manasikārassa akusalānaṁ asādhāraṇahetuttā “tassevaṁ ayoniso",
  "atk-s0517a3:12_2": "manasikaroto channaṁ diṭṭhīnaṁ aññatarā diṭṭhi uppajjatī”ti vacanato ca ayoniso manasikāro diṭṭhīnaṁ kāraṇaṁ.",
  "atk-s0517a3:12_3": "Pāpamittopi diṭṭhiṭṭhānanti pāpamittassa diṭṭhānugatiāpajjanena diṭṭhiuppattito “bāhiraṁ,",
  "atk-s0517a3:12_4": "bhikkhave,",
  "atk-s0517a3:12_5": "aṅganti karitvā na aññaṁ ekaṅgampi samanupassāmi,",
  "atk-s0517a3:12_6": "yaṁ evaṁ mahato anatthāya saṁvattati.",
  "atk-s0517a3:12_7": "Yathayidaṁ,",
  "atk-s0517a3:12_8": "bhikkhave,",
  "atk-s0517a3:12_9": "pāpamittatā”ti vacanato ca pāpamitto diṭṭhīnaṁ kāraṇaṁ.",
  "atk-s0517a3:12_10": "Paratopi ghoso diṭṭhiṭṭhānanti durakkhātadhammassavanena diṭṭhiuppattito “dveme,",
  "atk-s0517a3:12_11": "bhikkhave,",
  "atk-s0517a3:12_12": "hetū dve paccayā micchādiṭṭhiyā uppādāya parato ca ghoso ayoniso ca manasikāro”ti vacanato ca parato",
  "atk-s0517a3:12_13": "ghoso micchādiṭṭhikato micchādiṭṭhipaṭisaññuttakathā diṭṭhīnaṁ kāraṇaṁ.",
  "atk-s0517a3:13_0": "Idāni diṭṭhiṭṭhānanti padassa atthaṁ vivaranto khandhā hetu khandhā paccayotiādimāha.",
  "atk-s0517a3:13_1": "Khandhā eva diṭṭhīnaṁ upādāya,",
  "atk-s0517a3:13_2": "janakahetu ceva upatthambhakapaccayo cāti attho.",
  "atk-s0517a3:13_3": "Samuṭṭhānaṭṭhenāti samuṭṭhahanti uppajjanti etenāti samuṭṭhānaṁ,",
  "atk-s0517a3:13_4": "kāraṇanti attho.",
  "atk-s0517a3:13_5": "Tena samuṭṭhānaṭṭhena,",
  "atk-s0517a3:13_6": "diṭṭhikāraṇabhāvenāti attho.",
  "atk-s0517a3:14_0": "125.",
  "atk-s0517a3:14_1": "Idāni kiccabhedena diṭṭhibhedaṁ dassento katamāni aṭṭhārasa diṭṭhipariyuṭṭhānānītiādimāha.",
  "atk-s0517a3:14_2": "Tattha yā diṭṭhīti idāni vuccamānānaṁ aṭṭhārasannaṁ padānaṁ sādhāraṇaṁ mūlapadaṁ.",
  "atk-s0517a3:14_3": "Yā diṭṭhi,",
  "atk-s0517a3:14_4": "tadeva diṭṭhigataṁ,",
  "atk-s0517a3:14_5": "yā diṭṭhi,",
  "atk-s0517a3:14_6": "tadeva diṭṭhigahananti sabbehi sambandho kātabbo.",
  "atk-s0517a3:14_7": "Ayāthāvadassanaṭṭhena diṭṭhi,",
  "atk-s0517a3:14_8": "tadeva diṭṭhīsu gataṁ dassanaṁ dvāsaṭṭhidiṭṭhiantogadhattāti diṭṭhigataṁ.",
  "atk-s0517a3:14_9": "Heṭṭhāpissa attho vuttoyeva.",
  "atk-s0517a3:14_10": "Dvinnaṁ antānaṁ ekantagatattāpi diṭṭhigataṁ.",
  "atk-s0517a3:14_11": "Sā eva diṭṭhi duratikkamanaṭṭhena diṭṭhigahanaṁ tiṇagahanavanagahanapabbatagahanāni viya.",
  "atk-s0517a3:14_12": "Sāsaṅkasappaṭibhayaṭṭhena diṭṭhikantāraṁ corakantāravāḷakantāranirudakakantāradubbhikkhakantārā viya.",
  "atk-s0517a3:14_13": "Dhammasaṅgaṇiyaṁ “diṭṭhikantāro”ti sakaliṅgeneva āgataṁ.",
  "atk-s0517a3:14_14": "Sammādiṭṭhiyā vinivijjhanaṭṭhena paṭilomaṭṭhena ca diṭṭhivisūkaṁ.",
  "atk-s0517a3:14_15": "Micchādassanañhi uppajjamānaṁ sammādassanaṁ vinivijjhati ceva vilometi ca.",
  "atk-s0517a3:14_16": "Dhammasaṅgaṇiyaṁ “diṭṭhivisūkāyika”nti āgataṁ.",
  "atk-s0517a3:14_17": "Kadāci sassatassa,",
  "atk-s0517a3:14_18": "kadāci ucchedassa gahaṇato diṭṭhiyā virūpaṁ phanditanti diṭṭhivipphanditaṁ.",
  "atk-s0517a3:14_19": "Diṭṭhigatiko hi ekasmiṁ patiṭṭhātuṁ na sakkoti,",
  "atk-s0517a3:14_20": "kadāci sassataṁ anussarati,",
  "atk-s0517a3:14_21": "kadāci ucchedaṁ.",
  "atk-s0517a3:14_22": "Diṭṭhiyeva anatthe saṁyojetīti diṭṭhisaññojanaṁ.",
  "atk-s0517a3:14_23": "Diṭṭhiyeva antotudanaṭṭhena dunnīharaṇīyaṭṭhena ca sallanti diṭṭhisallaṁ.",
  "atk-s0517a3:14_24": "Diṭṭhiyeva pīḷākaraṇaṭṭhena sambādhoti diṭṭhisambādho.",
  "atk-s0517a3:14_25": "Diṭṭhiyeva mokkhāvaraṇaṭṭhena palibodhoti diṭṭhipalibodho.",
  "atk-s0517a3:14_26": "Diṭṭhiyeva dummocanīyaṭṭhena bandhananti diṭṭhibandhanaṁ.",
  "atk-s0517a3:14_27": "Diṭṭhiyeva duruttaraṭṭhena papātoti diṭṭhipapāto.",
  "atk-s0517a3:14_28": "Diṭṭhiyeva thāmagataṭṭhena anusayoti diṭṭhānusayo.",
  "atk-s0517a3:14_29": "Diṭṭhiyeva attānaṁ santāpetīti diṭṭhisantāpo.",
  "atk-s0517a3:14_30": "Diṭṭhiyeva attānaṁ anudahatīti diṭṭhipariḷāho.",
  "atk-s0517a3:14_31": "Diṭṭhiyeva kilesakāyaṁ ganthetīti diṭṭhigantho.",
  "atk-s0517a3:14_32": "Diṭṭhiyeva bhusaṁ ādiyatīti diṭṭhupādānaṁ.",
  "atk-s0517a3:14_33": "Diṭṭhiyeva “sacca”ntiādivasena abhinivisatīti diṭṭhābhiniveso.",
  "atk-s0517a3:14_34": "Diṭṭhiyeva idaṁ paranti āmasati,",
  "atk-s0517a3:14_35": "parato vā āmasatīti diṭṭhiparāmāso.",
  "atk-s0517a3:15_0": "126.",
  "atk-s0517a3:15_1": "Idāni rāsivasena soḷasa diṭṭhiyo uddisanto katamā soḷasa diṭṭhiyotiādimāha.",
  "atk-s0517a3:15_2": "Tattha sukhasomanassasaṅkhāte assāde diṭṭhi assādadiṭṭhi.",
  "atk-s0517a3:15_3": "Attānaṁ anugatā diṭṭhi attānudiṭṭhi.",
  "atk-s0517a3:15_4": "Natthīti pavattattā viparītā diṭṭhi micchādiṭṭhi.",
  "atk-s0517a3:15_5": "Sati kāye diṭṭhi,",
  "atk-s0517a3:15_6": "santī vā kāye diṭṭhi sakkāyadiṭṭhi.",
  "atk-s0517a3:15_7": "Kāyoti cettha khandhapañcakaṁ,",
  "atk-s0517a3:15_8": "khandhapañcakasaṅkhāto sakkāyo vatthu patiṭṭhā etissāti sakkāyavatthukā.",
  "atk-s0517a3:15_9": "Sassatanti pavattā diṭṭhi sassatadiṭṭhi.",
  "atk-s0517a3:15_10": "Ucchedoti pavattā diṭṭhi ucchedadiṭṭhi.",
  "atk-s0517a3:15_11": "Sassatādiantaṁ gaṇhātīti antaggāhikā,",
  "atk-s0517a3:15_12": "antaggāho vā assā atthīti antaggāhikā.",
  "atk-s0517a3:15_13": "Atītasaṅkhātaṁ pubbantaṁ anugatā diṭṭhi pubbantānudiṭṭhi.",
  "atk-s0517a3:15_14": "Anāgatasaṅkhātaṁ aparantaṁ anugatā diṭṭhi aparantānudiṭṭhi.",
  "atk-s0517a3:15_15": "Anatthe saṁyojetīti saññojanikā.",
  "atk-s0517a3:15_16": "Ahaṅkāravasena ahanti uppannena mānena diṭṭhiyā mūlabhūtena vinibandhā ghaṭitā uppāditā diṭṭhi ahanti mānavinibandhā diṭṭhi.",
  "atk-s0517a3:15_17": "Tathā mamaṅkāravasena mamanti uppannena mānena vinibandhā diṭṭhi mamanti mānavinibandhā diṭṭhi.",
  "atk-s0517a3:15_18": "Attano vadanaṁ kathanaṁ attavādo,",
  "atk-s0517a3:15_19": "tena paṭisaññuttā baddhā diṭṭhi attavādapaṭisaṁyuttā diṭṭhi.",
  "atk-s0517a3:15_20": "Attānaṁ lokoti vadanaṁ kathanaṁ lokavādo,",
  "atk-s0517a3:15_21": "tena paṭisaññuttā diṭṭhi lokavādapaṭisaṁyuttā diṭṭhi.",
  "atk-s0517a3:15_22": "Bhavo vuccati sassataṁ,",
  "atk-s0517a3:15_23": "sassatavasena uppajjanadiṭṭhi bhavadiṭṭhi.",
  "atk-s0517a3:15_24": "Vibhavo vuccati ucchedo,",
  "atk-s0517a3:15_25": "ucchedavasena uppajjanadiṭṭhi vibhavadiṭṭhi.",
  "atk-s0517a3:16_0": "127-128.",
  "atk-s0517a3:16_1": "Idāni tīṇi sataṁ diṭṭhābhinivese niddisitukāmo katame tīṇi sataṁ diṭṭhābhinivesāti pucchitvā te avissajjetvāva",
  "atk-s0517a3:16_2": "visuṁ visuṁ abhinivesavissajjaneneva te vissajjetukāmo assādadiṭṭhiyā,",
  "atk-s0517a3:16_3": "katihākārehiabhiniveso hotītiādinā nayena soḷasannaṁ diṭṭhīnaṁ abhinivesākāragaṇanaṁ pucchitvā puna assādadiṭṭhiyā",
  "atk-s0517a3:16_4": "pañcatiṁsāya ākārehi abhiniveso hotīti tāsaṁ soḷasannaṁ diṭṭhīnaṁ abhinivesākāragaṇanaṁ vissajjetvā puna",
  "atk-s0517a3:16_5": "tāni gaṇanāni vissajjento assādadiṭṭhiyā katamehi pañcatiṁsāya ākārehi abhinivesohotītiādimāha.",
  "atk-s0517a3:16_6": "Tattha rūpaṁ paṭiccāti rūpakkhandhaṁ paṭicca.",
  "atk-s0517a3:16_7": "Uppajjati sukhaṁ somanassanti “ayaṁ me kāyo īdiso”ti rūpasampadaṁ nissāya gehasitaṁ rāgasampayuttaṁ sukhaṁ somanassaṁ uppajjati.",
  "atk-s0517a3:16_8": "Heṭṭhā vuttenaṭṭhena sukhañca somanassañca.",
  "atk-s0517a3:16_9": "Taṁyeva rūpassa assādoti rūpanissayo assādo.",
  "atk-s0517a3:16_10": "Tañhi sukhaṁ taṇhāvasena assādīyati upabhuñjīyatīti assādo.",
  "atk-s0517a3:16_11": "Abhinivesaparāmāso diṭṭhīti so assādo sassatoti vā ucchijjissatīti vā sassataṁ vā ucchijjamānaṁ vā attānaṁ",
  "atk-s0517a3:16_12": "sukhitaṁ karotīti vā abhinivesaparāmāso hoti.",
  "atk-s0517a3:16_13": "Tasmā yā ca diṭṭhi yo ca assādoti assādassa diṭṭhibhāvābhāvepi assādaṁ vinā sā diṭṭhi na hotīti katvā ubhayampi samuccitaṁ.",
  "atk-s0517a3:16_14": "Assādadiṭṭhīti assāde pavattā diṭṭhīti vuttaṁ hoti.",
  "atk-s0517a3:17_0": "Idāni nānāsuttehi saṁsandetvā micchādiṭṭhiṁ micchādiṭṭhikañca garahitukāmo assādadiṭṭhi micchādiṭṭhītiādimāha.",
  "atk-s0517a3:17_1": "Tattha diṭṭhivipattīti sammādiṭṭhivināsakamicchādiṭṭhisaṅkhātadiṭṭhiyā vipatti.",
  "atk-s0517a3:17_2": "Diṭṭhivipannoti vipannā vinaṭṭhā sammādiṭṭhi assāti diṭṭhivipanno,",
  "atk-s0517a3:17_3": "vipannadiṭṭhīti vuttaṁ hoti.",
  "atk-s0517a3:17_4": "Micchādiṭṭhiyā vā vipanno vinaṭṭhoti diṭṭhivipanno.",
  "atk-s0517a3:17_5": "Na sevitabbo upasaṅkamanena.",
  "atk-s0517a3:17_6": "Na bhajitabbo cittena.",
  "atk-s0517a3:17_7": "Na payirupāsitabbo upasaṅkamitvā nisīdanena.",
  "atk-s0517a3:17_8": "Taṁ kissa hetūti “taṁ sevanādikaṁ kena kāraṇena na kātabba”nti tassa kāraṇapucchā.",
  "atk-s0517a3:17_9": "Diṭṭhi hissa pāpikāti kāraṇavissajjanaṁ.",
  "atk-s0517a3:17_10": "Yasmā assa puggalassa diṭṭhi pāpikā,",
  "atk-s0517a3:17_11": "tasmā taṁ sevanādikaṁ na kātabbanti attho.",
  "atk-s0517a3:17_12": "Diṭṭhiyā rāgoti “sundarā me diṭṭhī”ti diṭṭhiṁ ārabbha diṭṭhiyā uppajjanarāgo.",
  "atk-s0517a3:17_13": "Diṭṭhirāgarattoti tena diṭṭhirāgena raṅgena rattaṁ vatthaṁ viya ratto.",
  "atk-s0517a3:17_14": "Na mahapphalanti vipākaphalena.",
  "atk-s0517a3:17_15": "Na mahānisaṁsanti nissandaphalena.",
  "atk-s0517a3:18_0": "Purisapuggalassāti purisasaṅkhātassa puggalassa.",
  "atk-s0517a3:18_1": "Lokiyavohārena hi puri vuccati sarīraṁ,",
  "atk-s0517a3:18_2": "tasmiṁ purismiṁ seti pavattatīti puriso,",
  "atk-s0517a3:18_3": "puṁ vuccati nirayo,",
  "atk-s0517a3:18_4": "taṁ puṁ galati gacchatīti puggalo.",
  "atk-s0517a3:18_5": "Yebhuyyena hi sattā sugatito cutā duggatiyaṁyeva nibbattanti.",
  "atk-s0517a3:18_6": "Taṁ kissa hetūti taṁ na mahapphalattaṁ kena kāraṇena hoti.",
  "atk-s0517a3:18_7": "Diṭṭhi hissa pāpikāti yasmā assa puggalassa diṭṭhi pāpikā,",
  "atk-s0517a3:18_8": "tasmā na mahapphalaṁ hotīti attho.",
  "atk-s0517a3:18_9": "Dveva gatiyoti pañcasu gatīsu dveva gatiyo.",
  "atk-s0517a3:18_10": "Vipajjamānāya diṭṭhiyā nirayo.",
  "atk-s0517a3:18_11": "Sampajjamānāya tiracchānayoni.",
  "atk-s0517a3:18_12": "Yañceva kāyakammanti sakaliṅgadhāraṇapaṭipadānuyogaabhivādanapaccuṭṭhānaañjalikammādi kāyakammaṁ.",
  "atk-s0517a3:18_13": "Yañca vacīkammanti sakasamayapariyāpuṇanasajjhāyanadesanāsamādapanādi vacīkammaṁ.",
  "atk-s0517a3:18_14": "Yañca manokammanti idhalokacintāpaṭisaṁyuttañca paralokacintāpaṭisaṁyuttañca katākatacintāpaṭisaṁyuttañca manokammaṁ.",
  "atk-s0517a3:18_15": "Tiṇakaṭṭhadhaññabījesu sattadiṭṭhissa dānānuppadānapaṭiggahaṇaparibhogesu ca kāyavacīmanokammāni.",
  "atk-s0517a3:18_16": "Yathādiṭṭhīti yā ayaṁ diṭṭhi,",
  "atk-s0517a3:18_17": "tassānurūpaṁ.",
  "atk-s0517a3:18_18": "Samattanti paripuṇṇaṁ.",
  "atk-s0517a3:18_19": "Samādinnanti gahitaṁ.",
  "atk-s0517a3:19_0": "Aṭṭhakathāyaṁ pana vuttaṁ –",
  "atk-s0517a3:19_1": "tadetaṁ yathādiṭṭhiyaṁ ṭhitakāyakammaṁ,",
  "atk-s0517a3:19_2": "diṭṭhisahajātakāyakammaṁ,",
  "atk-s0517a3:19_3": "diṭṭhānulomikakāyakammanti tividhaṁ hoti.",
  "atk-s0517a3:19_4": "Tattha “pāṇaṁ hanato adinnaṁ ādiyato micchācarato natthi tatonidānaṁ pāpaṁ,",
  "atk-s0517a3:19_5": "natthi pāpassa āgamo”ti yaṁ evaṁ diṭṭhikassa sato pāṇātipātaadinnādānamicchācārasaṅkhātaṁ kāyakammaṁ,",
  "atk-s0517a3:19_6": "idaṁ yathādiṭṭhiyaṁ ṭhitakāyakammaṁ nāma.",
  "atk-s0517a3:19_7": "“Pāṇaṁ hanato adinnaṁ ādiyato micchācarato natthi tatonidānaṁ pāpaṁ,",
  "atk-s0517a3:19_8": "natthi pāpassa āgamo”ti yaṁ imāya diṭṭhiyā iminā dassanena sahajātaṁ kāyakammaṁ,",
  "atk-s0517a3:19_9": "idaṁ diṭṭhisahajātakāyakammaṁ nāma.",
  "atk-s0517a3:19_10": "Tadeva pana samattaṁ samādinnaṁ gahitaṁ parāmaṭṭhaṁ diṭṭhānulomikakāyakammaṁ nāma.",
  "atk-s0517a3:19_11": "Vacīkammamanokammesupi eseva nayo.",
  "atk-s0517a3:19_12": "Ettha pana musā bhaṇato pisuṇaṁ bhaṇato pharusaṁ bhaṇato samphaṁ palapato abhijjhāluno byāpannacittassa",
  "atk-s0517a3:19_13": "micchādiṭṭhikassa sato natthi tatonidānaṁ pāpaṁ,",
  "atk-s0517a3:19_14": "natthi pāpassa āgamoti yojanā kātabbā.",
  "atk-s0517a3:19_15": "Liṅgadhāraṇādipariyāpuṇanādilokacintādivasena vuttanayo cettha sundaro.",
  "atk-s0517a3:20_0": "Cetanādīsu diṭṭhisahajātā cetanā cetanā nāma.",
  "atk-s0517a3:20_1": "Diṭṭhisahajātā patthanā patthanā nāma.",
  "atk-s0517a3:20_2": "Cetanāpatthanānaṁ vasena cittaṭṭhapanā paṇidhi nāma.",
  "atk-s0517a3:20_3": "Tehi pana cetanādīhi sampayuttā phassādayo saṅkhārakkhandhapariyāpannā dhammā saṅkhārā nāma.",
  "atk-s0517a3:20_4": "Aniṭṭhāyātiādīhi dukkhameva vuttaṁ.",
  "atk-s0517a3:20_5": "Dukkhañhi sukhakāmehi sattehi na esitattā aniṭṭhaṁ.",
  "atk-s0517a3:20_6": "Appiyattā akantaṁ.",
  "atk-s0517a3:20_7": "Manassa avaḍḍhanato,",
  "atk-s0517a3:20_8": "manasi avisappanato ca amanāpaṁ.",
  "atk-s0517a3:20_9": "Āyatiṁ abhaddatāya ahitaṁ.",
  "atk-s0517a3:20_10": "Pīḷanato dukkhanti.",
  "atk-s0517a3:20_11": "Taṁ kissa hetūti taṁ evaṁ saṁvattanaṁ kena kāraṇena hotīti attho.",
  "atk-s0517a3:20_12": "Idānissa kāraṇaṁ diṭṭhi hissa pāpikāti.",
  "atk-s0517a3:20_13": "Yasmā tassa puggalassa diṭṭhi pāpikā lāmakā,",
  "atk-s0517a3:20_14": "tasmā evaṁ saṁvattatīti attho.",
  "atk-s0517a3:20_15": "Allāya pathaviyā nikkhittanti udakena tintāya bhūmiyā ropitaṁ.",
  "atk-s0517a3:20_16": "Pathavīrasaṁ āporasanti tasmiṁ tasmiṁ ṭhāne pathaviyā ca sampadaṁ āpassa ca sampadaṁ.",
  "atk-s0517a3:20_17": "Bījanikkhittaṭṭhāne hi na sabbā pathavī na sabbo āpo ca bījaṁ phalaṁ gaṇhāpeti.",
  "atk-s0517a3:20_18": "Yo pana tesaṁ padeso bījaṁ phusati,",
  "atk-s0517a3:20_19": "soyeva bījaṁ phalaṁ gaṇhāpeti.",
  "atk-s0517a3:20_20": "Tasmā bījaposanāya paccayabhūtoyeva so padeso pathavīraso āporasoti veditabbo.",
  "atk-s0517a3:20_21": "Rasasaddassa hi sampatti ca attho.",
  "atk-s0517a3:20_22": "Yathāha “kiccasampattiatthena raso nāma pavuccatī”ti.",
  "atk-s0517a3:20_23": "Loke ca “suraso gandhabbo”ti vutte susampanno gandhabboti attho ñāyati.",
  "atk-s0517a3:20_24": "Upādiyatīti gaṇhāti.",
  "atk-s0517a3:20_25": "Yo hi padeso paccayo hoti,",
  "atk-s0517a3:20_26": "taṁ paccayaṁ labhamānaṁ bījaṁ taṁ gaṇhāti nāma.",
  "atk-s0517a3:20_27": "Sabbaṁ tanti sabbaṁ taṁ rasajātaṁ.",
  "atk-s0517a3:20_28": "Tittakattāyāti so pathavīraso āporaso ca atittako samānopi tittakaṁ bījaṁ nissāya nimbarukkhādīnaṁ tesaṁ phalānañca tittakabhāvāya saṁvattati.",
  "atk-s0517a3:20_29": "Kaṭukattāyāti idaṁ purimasseva vevacanaṁ.",
  "atk-s0517a3:21_0": "“Vaṇṇagandharasūpeto, amboyaṁ ahuvā pure;",
  "atk-s0517a3:22_0": "Tameva pūjaṁ labhamāno, kenambo kaṭukapphalo”ti. –",
  "atk-s0517a3:23_0": "Āgataṭṭhāne viya hi idhāpi tittakameva appiyaṭṭhena kaṭukanti veditabbaṁ.",
  "atk-s0517a3:23_1": "Asātattāyāti amadhurabhāvāya.",
  "atk-s0517a3:23_2": "Asāduttāyātipi pāṭho,",
  "atk-s0517a3:23_3": "asādubhāvāyāti attho.",
  "atk-s0517a3:23_4": "Sādūti hi madhuraṁ.",
  "atk-s0517a3:23_5": "Bījaṁ hissāti assa nimbādikassa bījaṁ.",
  "atk-s0517a3:23_6": "Evamevanti evaṁ evaṁ.",
  "atk-s0517a3:23_7": "Yasmā sukhā vedanā paramo assādo,",
  "atk-s0517a3:23_8": "tasmā micchādiṭṭhiyā dukkhavedanāvasena ādīnavo dassitoti.",
  "atk-s0517a3:23_9": "Puna aṭṭhārasabhedena diṭṭhiyā ādīnavaṁ dassetuṁ assādadiṭṭhi micchādiṭṭhītiādimāha.",
  "atk-s0517a3:23_10": "Taṁ vuttatthameva.",
  "atk-s0517a3:23_11": "Imehi aṭṭhārasahi ākārehi pariyuṭṭhitacittassa saññogoti diṭṭhiyā eva saṁsāre bandhanaṁ dasseti.",
  "atk-s0517a3:24_0": "129.",
  "atk-s0517a3:24_1": "Yasmā pana diṭṭhibhūtānipi saññojanāni atthi adiṭṭhibhūtānipi,",
  "atk-s0517a3:24_2": "tasmā taṁ pabhedaṁ dassento atthi saññojanāni cevātiādimāha.",
  "atk-s0517a3:24_3": "Tattha yasmā kāmarāgasaññojanasseva anunayasaññojananti āgataṭṭhānampi atthi,",
  "atk-s0517a3:24_4": "tasmā anunayasaññojananti vuttaṁ.",
  "atk-s0517a3:24_5": "Kāmarāgabhāvaṁ appatvā pavattaṁ lobhaṁ sandhāya etaṁ vuttanti veditabbaṁ.",
  "atk-s0517a3:24_6": "Sesakhandhāyatanādimūlakesupi vāresu imināva nayena attho veditabbo.",
  "atk-s0517a3:24_7": "Vedanāparamattā ca assādassa vedanāpariyosānā eva desanā katā.",
  "atk-s0517a3:24_8": "Saññādayo na gahitā.",
  "atk-s0517a3:24_9": "Imehi pañcatiṁsāya ākārehīti pañcakkhandhā ajjhattikāyatanādīni pañca chakkāni cāti imāni pañcatiṁsa",
  "atk-s0517a3:24_10": "vatthūni nissāya uppannaassādārammaṇavasena pañcatiṁsāya ākārehi.",
  "atk-s0517a3:25_0": "Assādadiṭṭhiniddesavaṇṇanā niṭṭhitā.",
  "atk-s0517a3:26_0": "2. Attānudiṭṭhiniddesavaṇṇanā",
  "atk-s0517a3:27_0": "130.",
  "atk-s0517a3:27_1": "Attānudiṭṭhiyaṁ assutavā puthujjanoti āgamādhigamābhāvā ñeyyo assutavā iti.",
  "atk-s0517a3:27_2": "Yassa hi khandhadhātuāyatanasaccapaccayākārasatipaṭṭhānādīsu uggahaparipucchāvinicchayavirahitattā attānudiṭṭhipaṭisedhakaro neva āgamo,",
  "atk-s0517a3:27_3": "paṭipattiyā adhigantabbassa anadhigatattā na ca adhigamo atthi,",
  "atk-s0517a3:27_4": "so āgamādhigamānaṁ abhāvā ñeyyo assutavā iti.",
  "atk-s0517a3:27_5": "Sutanti hi buddhavacanāgamo ca sutaphalattā hetuvohāravasena adhigamo ca,",
  "atk-s0517a3:27_6": "taṁ sutaṁ assa atthīti sutavā,",
  "atk-s0517a3:27_7": "na sutavā assutavā. Svāyaṁ –",
  "atk-s0517a3:28_0": "Puthūnaṁ jananādīhi, kāraṇehi puthujjano;",
  "atk-s0517a3:29_0": "Puthujjanantogadhattā, puthuvāyaṁ jano iti.",
  "atk-s0517a3:30_0": "So hi puthūnaṁ nānappakārānaṁ kilesādīnaṁ jananādīhi kāraṇehi puthujjano. Yathāha –",
  "atk-s0517a3:30_1": "“puthu kilese janentīti puthujjanā,",
  "atk-s0517a3:30_2": "puthu avihatasakkāyadiṭṭhikāti puthujjanā,",
  "atk-s0517a3:30_3": "puthu satthārānaṁ mukhullokikāti puthujjanā,",
  "atk-s0517a3:30_4": "puthu sabbagatīhi avuṭṭhitāti puthujjanā,",
  "atk-s0517a3:30_5": "puthu nānābhisaṅkhāre abhisaṅkharontīti puthujjanā,",
  "atk-s0517a3:30_6": "puthu nānāoghehi vuyhantīti puthujjanā,",
  "atk-s0517a3:30_7": "puthu nānāsantāpehi santappentīti puthujjanā,",
  "atk-s0517a3:30_8": "puthu nānāpariḷāhehi paridayhantīti puthujjanā,",
  "atk-s0517a3:30_9": "puthu pañcasu kāmaguṇesu rattā giddhā gadhitā mucchitā ajjhosannā laggā laggitā palibuddhāti puthujjanā,",
  "atk-s0517a3:30_10": "puthu pañcahi nīvaraṇehi āvutā nivutā ovutā pihitā paṭicchannā paṭikujjitāti puthujjanā”ti.",
  "atk-s0517a3:30_11": "Puthūnaṁ vā gaṇanapathamatītānaṁ ariyadhammaparammukhānaṁ nīcadhammasamudācārānaṁ janānaṁ antogadhattāpi puthujjanā,",
  "atk-s0517a3:30_12": "puthu vā ayaṁ,",
  "atk-s0517a3:30_13": "visuṁyeva saṅkhaṁ gato visaṁsaṭṭho sīlasutādiguṇayuttehi ariyehi janotipi puthujjano.",
  "atk-s0517a3:30_14": "Evametehi “assutavā puthujjano”ti dvīhi padehi ye te –",
  "atk-s0517a3:31_0": "“Duve puthujjanā vuttā, buddhenādiccabandhunā;",
  "atk-s0517a3:32_0": "Andho puthujjano eko, kalyāṇeko puthujjano”ti. –",
  "atk-s0517a3:33_0": "Dve puthujjanā vuttā, tesu andhaputhujjano vutto hotīti veditabbo.",
  "atk-s0517a3:34_0": "Ariyānaṁadassāvītiādīsu ariyāti ārakattā kilesehi,",
  "atk-s0517a3:34_1": "anaye na iriyanato,",
  "atk-s0517a3:34_2": "aye ca iriyanato,",
  "atk-s0517a3:34_3": "sadevakena ca lokena araṇīyato buddhā ca paccekabuddhā ca buddhasāvakā ca vuccanti,",
  "atk-s0517a3:34_4": "buddhā eva vā idha ariyā. Yathāha –",
  "atk-s0517a3:34_5": "“sadevake,",
  "atk-s0517a3:34_6": "bhikkhave, loke…pe…",
  "atk-s0517a3:34_7": "tathāgato ariyoti vuccatī”ti.",
  "atk-s0517a3:35_0": "Sappurisāti ettha pana paccekabuddhā tathāgatasāvakā ca “sappurisā”ti veditabbā.",
  "atk-s0517a3:35_1": "Te hi lokuttaraguṇayogena sobhanā purisāti sappurisā.",
  "atk-s0517a3:35_2": "Sabbeyeva vā ete dvedhāpi vuttā.",
  "atk-s0517a3:35_3": "Buddhāpi hi ariyā ca sappurisā ca paccekabuddhā buddhasāvakāpi. Yathāha –",
  "atk-s0517a3:36_0": "“Yo ve kataññū katavedi dhīro, kalyāṇamitto daḷhabhatti ca hoti;",
  "atk-s0517a3:37_0": "Dukhitassa sakkacca karoti kiccaṁ, tathāvidhaṁ sappurisaṁ vadantī”ti. ;",
  "atk-s0517a3:38_0": "Ettha hi “kataññū katavedi dhīro”ti paccekasambuddho vutto,",
  "atk-s0517a3:38_1": "“kalyāṇamitto daḷhabhatti cā”ti buddhasāvako,",
  "atk-s0517a3:38_2": "“dukhitassa sakkacca karoti kicca”nti sammāsambuddhoti.",
  "atk-s0517a3:38_3": "Idāni yo tesaṁ ariyānaṁ adassanasīlo,",
  "atk-s0517a3:38_4": "na ca dassane sādhukārī,",
  "atk-s0517a3:38_5": "so “ariyānaṁ adassāvī”ti veditabbo.",
  "atk-s0517a3:38_6": "So ca cakkhunā adassāvī ñāṇena adassāvīti duvidho.",
  "atk-s0517a3:38_7": "Tesu ñāṇena adassāvī idhādhippeto.",
  "atk-s0517a3:38_8": "Maṁsacakkhunā hi dibbacakkhunā vā ariyā diṭṭhāpi adiṭṭhāva honti tesaṁ cakkhūnaṁ vaṇṇamattagahaṇato na ariyabhāvagocarato.",
  "atk-s0517a3:38_9": "Soṇasiṅgālādayopi hi cakkhunā ariye passanti,",
  "atk-s0517a3:38_10": "na ca te ariyānaṁ dassāvino,",
  "atk-s0517a3:38_11": "tasmā cakkhunā dassanaṁ na dassanaṁ,",
  "atk-s0517a3:38_12": "ñāṇena dassanameva dassanaṁ. Yathāha – “kiṁ te, vakkali,",
  "atk-s0517a3:38_13": "iminā pūtikāyena diṭṭhena, yo kho, vakkali,",
  "atk-s0517a3:38_14": "dhammaṁ passati,",
  "atk-s0517a3:38_15": "so maṁ passatī”ti.",
  "atk-s0517a3:38_16": "Tasmā cakkhunā passantopi ñāṇena ariyehi diṭṭhaṁ aniccādilakkhaṇaṁ apassanto ariyādhigatañca dhammaṁ",
  "atk-s0517a3:38_17": "anadhigacchanto ariyakaradhammānaṁ ariyabhāvassa ca adiṭṭhattā “ariyānaṁ adassāvī”ti veditabbo.",
  "atk-s0517a3:39_0": "Ariyadhammassa akovidoti satipaṭṭhānādibhede ariyadhamme akusalo. Ariyadhamme avinītoti ettha pana –",
  "atk-s0517a3:40_0": "Duvidho vinayo nāma, ekamekettha pañcadhā;",
  "atk-s0517a3:41_0": "Abhāvato tassa ayaṁ, “avinīto”ti vuccati.",
  "atk-s0517a3:42_0": "Ayañhi saṁvaravinayo pahānavinayoti duvidho vinayo.",
  "atk-s0517a3:42_1": "Ettha ca duvidhepi vinaye ekameko vinayo pañcadhā bhijjati.",
  "atk-s0517a3:42_2": "Saṁvaravinayopi hi sīlasaṁvaro,",
  "atk-s0517a3:42_3": "satisaṁvaro,",
  "atk-s0517a3:42_4": "ñāṇasaṁvaro,",
  "atk-s0517a3:42_5": "khantisaṁvaro,",
  "atk-s0517a3:42_6": "vīriyasaṁvaroti pañcavidho.",
  "atk-s0517a3:42_7": "Pahānavinayopi tadaṅgappahānaṁ,",
  "atk-s0517a3:42_8": "vikkhambhanappahānaṁ,",
  "atk-s0517a3:42_9": "samucchedappahānaṁ,",
  "atk-s0517a3:42_10": "paṭippassaddhippahānaṁ,",
  "atk-s0517a3:42_11": "nissaraṇappahānanti pañcavidho.",
  "atk-s0517a3:43_0": "Tattha “iminā pātimokkhasaṁvarena upeto hoti samupeto”ti ayaṁ sīlasaṁvaro.",
  "atk-s0517a3:43_1": "“Rakkhati cakkhundriyaṁ cakkhundriye saṁvaraṁ āpajjatī”ti ayaṁ satisaṁvaro.",
  "atk-s0517a3:44_0": "“Yāni sotāni lokasmiṁ, (ajitāti bhagavā)",
  "atk-s0517a3:45_0": "Sati tesaṁ nivāraṇaṁ;",
  "atk-s0517a3:46_0": "Sotānaṁ saṁvaraṁ brūmi, paññāyete pidhīyare”ti. –",
  "atk-s0517a3:47_0": "Ayaṁ ñāṇasaṁvaro.",
  "atk-s0517a3:47_1": "“Khamo hoti sītassa uṇhassā”ti ayaṁ khantisaṁvaro.",
  "atk-s0517a3:47_2": "“Uppannaṁ kāmavitakkaṁ nādhivāsetī”ti ayaṁ vīriyasaṁvaro.",
  "atk-s0517a3:47_3": "Sabbopi cāyaṁ saṁvaro yathāsakaṁ saṁvaritabbānaṁ vinetabbānañca kāyaduccaritādīnaṁ saṁvaraṇato “saṁvaro”,",
  "atk-s0517a3:47_4": "vinayanato “vinayo”ti vuccati.",
  "atk-s0517a3:47_5": "Evaṁ tāva saṁvaravinayo pañcadhā bhijjatīti veditabbo.",
  "atk-s0517a3:48_0": "Tathā yaṁ nāmarūpaparicchedādīsu vipassanāñāṇesu paṭipakkhabhāvato dīpālokena viya tamassa tena tena vipassanāñāṇena tassa tassa anatthassa pahānaṁ,",
  "atk-s0517a3:48_1": "seyyathidaṁ –",
  "atk-s0517a3:48_2": "nāmarūpavavatthānena sakkāyadiṭṭhiyā,",
  "atk-s0517a3:48_3": "paccayapariggahena ahetuvisamahetudiṭṭhīnaṁ,",
  "atk-s0517a3:48_4": "kaṅkhāvitaraṇena kathaṁkathībhāvassa,",
  "atk-s0517a3:48_5": "kalāpasammasanena “ahaṁ mamā”ti gāhassa,",
  "atk-s0517a3:48_6": "maggāmaggavavatthānena amagge maggasaññāya,",
  "atk-s0517a3:48_7": "udayadassanena ucchedadiṭṭhiyā,",
  "atk-s0517a3:48_8": "vayadassanena sassatadiṭṭhiyā,",
  "atk-s0517a3:48_9": "bhayadassanena sabhaye abhayasaññāya,",
  "atk-s0517a3:48_10": "ādīnavadassanena assādasaññāya,",
  "atk-s0517a3:48_11": "nibbidānupassanena abhiratisaññāya,",
  "atk-s0517a3:48_12": "muñcitukamyatāñāṇena amuñcitukamyatāya,",
  "atk-s0517a3:48_13": "upekkhāñāṇena anupekkhāya,",
  "atk-s0517a3:48_14": "anulomañāṇena dhammaṭṭhitiyaṁ nibbāne ca paṭilomabhāvassa,",
  "atk-s0517a3:48_15": "gotrabhunā saṅkhāranimittagāhassa pahānaṁ,",
  "atk-s0517a3:48_16": "etaṁ tadaṅgappahānaṁ nāma.",
  "atk-s0517a3:49_0": "Yaṁ pana upacārappanābhedena samādhinā pavattibhāvanivāraṇato ghaṭappahārena viya udakapiṭṭhe sevālassa tesaṁ tesaṁ nīvaraṇādidhammānaṁ pahānaṁ,",
  "atk-s0517a3:49_1": "idaṁ vikkhambhanappahānaṁ nāma.",
  "atk-s0517a3:49_2": "Yaṁ catunnaṁ ariyamaggānaṁ bhāvitattā taṁtaṁmaggavato attano santāne “diṭṭhigatānaṁ pahānāyā”tiādinā",
  "atk-s0517a3:49_3": "nayena vuttassa samudayapakkhikassa kilesaggaṇassa accantaappavattibhāvena pahānaṁ,",
  "atk-s0517a3:49_4": "idaṁ samucchedappahānaṁ nāma.",
  "atk-s0517a3:49_5": "Yaṁ pana phalakkhaṇe paṭippassaddhattaṁ kilesānaṁ,",
  "atk-s0517a3:49_6": "idaṁ paṭippassaddhippahānaṁ nāma.",
  "atk-s0517a3:49_7": "Yaṁ sabbasaṅkhatanissaṭattā pahīnasabbasaṅkhataṁ nibbānaṁ,",
  "atk-s0517a3:49_8": "idaṁ nissaraṇappahānaṁ nāma.",
  "atk-s0517a3:49_9": "Sabbampi cetaṁ pahānaṁ yasmā cāgaṭṭhena pahānaṁ,",
  "atk-s0517a3:49_10": "vinayanaṭṭhena vinayo,",
  "atk-s0517a3:49_11": "tasmā “pahānavinayo”ti vuccati,",
  "atk-s0517a3:49_12": "taṁtaṁpahānavato vā tassa tassa vinayassa sambhavatopetaṁ “pahānavinayo”ti vuccati.",
  "atk-s0517a3:49_13": "Evaṁ pahānavinayopi pañcadhā bhijjatīti veditabbo.",
  "atk-s0517a3:50_0": "Evamayaṁ saṅkhepato duvidho,",
  "atk-s0517a3:50_1": "pabhedato ca dasavidho vinayo bhinnasaṁvarattā pahātabbassa ca appahīnattā yasmā etassa assutavato puthujjanassa natthi,",
  "atk-s0517a3:50_2": "tasmā abhāvato tassa ayaṁ “avinīto”ti vuccatīti.",
  "atk-s0517a3:50_3": "Esa nayo sappurisānaṁ adassāvī sappurisadhammassa akovido sappurisadhamme avinītoti etthāpi.",
  "atk-s0517a3:50_4": "Ninnānākāraṇañhi etaṁ atthato. Yathāha –",
  "atk-s0517a3:50_5": "“yeva te ariyā,",
  "atk-s0517a3:50_6": "teva te sappurisā.",
  "atk-s0517a3:50_7": "Yeva te sappurisā,",
  "atk-s0517a3:50_8": "teva te ariyā.",
  "atk-s0517a3:50_9": "Yova so ariyānaṁ dhammo,",
  "atk-s0517a3:50_10": "sova so sappurisānaṁ dhammo.",
  "atk-s0517a3:50_11": "Yova so sappurisānaṁ dhammo,",
  "atk-s0517a3:50_12": "sova so ariyānaṁ dhammo.",
  "atk-s0517a3:50_13": "Yeva te ariyavinayā,",
  "atk-s0517a3:50_14": "teva te sappurisavinayā.",
  "atk-s0517a3:50_15": "Yeva te sappurisavinayā,",
  "atk-s0517a3:50_16": "teva te ariyavinayā.",
  "atk-s0517a3:50_17": "Ariyeti vā sappuriseti vā,",
  "atk-s0517a3:50_18": "ariyadhammeti vā sappurisadhammeti vā,",
  "atk-s0517a3:50_19": "ariyavinayeti vā sappurisavinayeti vā esese eke ekaṭṭhe same samabhāge tajjāte taññevā”ti.",
  "atk-s0517a3:51_0": "Kasmā pana thero attānudiṭṭhiyā katamehi vīsatiyā ākārehi abhiniveso hotīti pucchitvā taṁ avissajjetvāva",
  "atk-s0517a3:51_1": "“idha assutavā puthujjano”ti evaṁ puthujjanaṁ niddisīti?",
  "atk-s0517a3:51_2": "Puggalādhiṭṭhānāya desanāya taṁ atthaṁ āvikātuṁ paṭhamaṁ puthujjanaṁ niddisīti veditabbaṁ.",
  "atk-s0517a3:52_0": "131.",
  "atk-s0517a3:52_1": "Evaṁ puthujjanaṁ niddisitvā idāni abhinivesuddesaṁ dassento rūpaṁ attato samanupassatītiādimāha.",
  "atk-s0517a3:52_2": "Tattha rūpaṁ attato samanupassatīti rūpakkhandhaṁ kasiṇarūpañca “attā”ti diṭṭhipassanāya samanupassati.",
  "atk-s0517a3:52_3": "Niddese panassa rūpakkhandhe abhiniveso pañcakkhandhādhikārattā pākaṭoti taṁ avatvā kasiṇarūpameva “rūpa”nti sāmaññavasena vuttanti veditabbaṁ.",
  "atk-s0517a3:52_4": "Rūpavantaṁ vā attānanti arūpaṁ “attā”ti gahetvā taṁ attānaṁ rūpavantaṁ samanupassati.",
  "atk-s0517a3:52_5": "Attani vā rūpanti arūpameva “attā”ti gahetvā tasmiṁ attani rūpaṁ samanupassati.",
  "atk-s0517a3:52_6": "Rūpasmiṁ vā attānanti arūpameva “attā”ti gahetvā taṁ attānaṁ rūpasmiṁ samanupassati.",
  "atk-s0517a3:53_0": "Tattha rūpaṁ attato samanupassatīti suddharūpameva “attā”ti kathitaṁ.",
  "atk-s0517a3:53_1": "Rūpavantaṁ vā attānaṁ,",
  "atk-s0517a3:53_2": "attani vā rūpaṁ,",
  "atk-s0517a3:53_3": "rūpasmiṁ vā attānaṁ,",
  "atk-s0517a3:53_4": "vedanaṁ attato samanupassati, saññaṁ, saṅkhāre,",
  "atk-s0517a3:53_5": "viññāṇaṁ attato samanupassatīti imesu sattasu ṭhānesu arūpaṁ “attā”ti kathitaṁ.",
  "atk-s0517a3:53_6": "Vedanāvantaṁ vā attānaṁ,",
  "atk-s0517a3:53_7": "attani vā vedanaṁ,",
  "atk-s0517a3:53_8": "vedanāya vā attānanti evaṁ catūsu khandhesu tiṇṇaṁ tiṇṇaṁ vasena dvādasasu ṭhānesu rūpārūpamissako attā kathito.",
  "atk-s0517a3:53_9": "Tā pana vīsatipi diṭṭhiyo maggāvaraṇā,",
  "atk-s0517a3:53_10": "na saggāvaraṇā,",
  "atk-s0517a3:53_11": "sotāpattimaggavajjhā.",
  "atk-s0517a3:54_0": "Idāni taṁ niddisanto kathaṁ rūpantiādimāha.",
  "atk-s0517a3:54_1": "Tattha pathavīkasiṇanti pathavīmaṇḍalaṁ nissāya uppāditaṁ paṭibhāganimittasaṅkhātaṁ sakalapharaṇavasena pathavīkasiṇaṁ.",
  "atk-s0517a3:54_2": "Ahanti attānameva sandhāya gaṇhāti.",
  "atk-s0517a3:54_3": "Attanti attānaṁ.",
  "atk-s0517a3:54_4": "Advayanti ekameva.",
  "atk-s0517a3:54_5": "Telappadīpassāti telayuttassa padīpassa.",
  "atk-s0517a3:54_6": "Jhāyatoti jalato. Yā acci,",
  "atk-s0517a3:54_7": "so vaṇṇotiādi acciṁ muñcitvā vaṇṇassa abhāvato vuttaṁ.",
  "atk-s0517a3:54_8": "Yā ca diṭṭhi yañca vatthūti tadubhayaṁ ekato katvā rūpavatthukā attānudiṭṭhi vuccatīti attho.",
  "atk-s0517a3:55_0": "Āpokasiṇādīni āpādīni nissāya uppāditakasiṇanimittāneva.",
  "atk-s0517a3:55_1": "Paricchinnākāsakasiṇaṁ pana rūpajjhānassa ārammaṇaṁ hontampi ākāsakasiṇanti vuccamāne arūpajjhānārammaṇena",
  "atk-s0517a3:55_2": "kasiṇugghāṭimākāsena saṁkiṇṇaṁ hotīti na gahitanti veditabbaṁ.",
  "atk-s0517a3:55_3": "Rūpādhikārattā viññāṇakasiṇaṁ na gahetabbamevāti.",
  "atk-s0517a3:55_4": "Idhekacco vedanaṁ saññaṁ saṅkhāre viññāṇaṁ attato samanupassatīti cattāro khandhe abhinditvā ekato gahaṇavasena vuttaṁ.",
  "atk-s0517a3:55_5": "So hi cittacetasikānaṁ visuṁ visuṁ karaṇe asamatthattā sabbe ekato katvā “attā”ti gaṇhāti.",
  "atk-s0517a3:55_6": "Iminā rūpena rūpavāti ettha sarīrarūpampi kasiṇarūpampi labbhati.",
  "atk-s0517a3:55_7": "Chāyāsampannoti chāyāya sampanno aviraḷo.",
  "atk-s0517a3:55_8": "Tamenāti ettha ena-saddo nipātamattaṁ,",
  "atk-s0517a3:55_9": "tametanti vā attho.",
  "atk-s0517a3:55_10": "Chāyāvāti vijjamānacchāyo.",
  "atk-s0517a3:55_11": "Rūpaṁ attāti aggahitepi rūpaṁ amuñcitvā diṭṭhiyā uppannattā rūpavatthukāti vuttaṁ.",
  "atk-s0517a3:56_0": "Attani rūpaṁ samanupassatīti sarīrarūpassa kasiṇarūpassa ca cittanissitattā tasmiṁ arūpasamudāye attani taṁ rūpaṁ samanupassati.",
  "atk-s0517a3:56_1": "Ayaṁ gandhoti ghāyitagandhaṁ āha.",
  "atk-s0517a3:56_2": "Imasmiṁ puppheti pupphanissitattā gandhassa evamāha.",
  "atk-s0517a3:57_0": "Rūpasmiṁ attānaṁ samanupassatīti yattha rūpaṁ gacchati,",
  "atk-s0517a3:57_1": "tattha cittaṁ gacchati.",
  "atk-s0517a3:57_2": "Tasmā rūpanissitaṁ cittaṁ gahetvā taṁ arūpasamudāyaṁ attānaṁ tasmiṁ rūpe samanupassati.",
  "atk-s0517a3:57_3": "Oḷārikattā rūpassa oḷārikādhāraṁ karaṇḍakamāha.",
  "atk-s0517a3:58_0": "132.Idhekaccocakkhusamphassajaṁ vedanantiādīsu visuṁ visuṁ vedanāya diṭṭhigahaṇe asatipi vedanāti ekaggahaṇena",
  "atk-s0517a3:58_1": "gahite sabbāsaṁ vedanānaṁ antogadhattā visuṁ visuṁ gahitā eva hontīti visuṁ visuṁ yojanā katāti veditabbā.",
  "atk-s0517a3:58_2": "So hi anubhavanavasena vedanāya oḷārikattā vedanaṁyeva “attā”ti gaṇhāti.",
  "atk-s0517a3:58_3": "Saññaṁ saṅkhāre viññāṇaṁ rūpaṁ attato samanupassatīti saññādayo arūpadhamme rūpañca ekato katvā “attā”ti samanupassati.",
  "atk-s0517a3:58_4": "Ummattako viya hi puthujjano yathā yathā upaṭṭhāti,",
  "atk-s0517a3:58_5": "tathā tathā gaṇhāti.",
  "atk-s0517a3:59_0": "133.Cakkhusamphassajaṁ saññantiādīsu sañjānanavasena saññāya pākaṭattā saññaṁ “attā’ti gaṇhāti.",
  "atk-s0517a3:59_1": "Sesaṁ vedanāya vuttanayena veditabbaṁ.",
  "atk-s0517a3:60_0": "134.Cakkhusamphassajaṁ cetanantiādīsu saṅkhārakkhandhapariyāpannesu dhammesu cetanāya padhānattā pākaṭattā ca cetanā eva niddiṭṭhā.",
  "atk-s0517a3:60_1": "Tāya itarepi niddiṭṭhāva honti.",
  "atk-s0517a3:60_2": "So pana cetasikabhāvavasena pākaṭattā cetanaṁ “attā”ti gaṇhāti.",
  "atk-s0517a3:60_3": "Sesaṁ vuttanayameva.",
  "atk-s0517a3:61_0": "135.Cakkhuviññāṇantiādīsu vijānanavasena cittassa pākaṭattā cittaṁ “attā”ti gaṇhāti.",
  "atk-s0517a3:61_1": "Sesametthāpi vuttanayameva.",
  "atk-s0517a3:62_0": "Attānudiṭṭhiniddesavaṇṇanā niṭṭhitā.",
  "atk-s0517a3:63_0": "3. Micchādiṭṭhiniddesavaṇṇanā",
  "atk-s0517a3:64_0": "136.Micchādiṭṭhi heṭṭhā vuttatthāyeva.",
  "atk-s0517a3:64_1": "Ayaṁ pana aparo nayo –",
  "atk-s0517a3:64_2": "natthi dinnanti ucchedadiṭṭhikattā dānaphalaṁ paṭikkhipati.",
  "atk-s0517a3:64_3": "Natthi yiṭṭhanti ettha yiṭṭhanti khuddakayañño.",
  "atk-s0517a3:64_4": "Hutanti mahāyañño.",
  "atk-s0517a3:64_5": "Dvinnampi phalaṁ paṭikkhipati.",
  "atk-s0517a3:64_6": "Natthi sukatadukkaṭānaṁ kammānaṁ phalaṁ vipākoti dānaphalassa paṭikkhittattā sīlādīnaṁ puññakammānaṁ,",
  "atk-s0517a3:64_7": "pāṇātipātādīnaṁ pāpakammānaṁ phalaṁ paṭikkhipati.",
  "atk-s0517a3:64_8": "Natthi ayaṁ lokoti pure katena kammunā.",
  "atk-s0517a3:64_9": "Natthi paro lokoti idha katena kammunā.",
  "atk-s0517a3:64_10": "Natthi mātā,",
  "atk-s0517a3:64_11": "natthi pitāti tesu katakammānaṁ phalaṁ paṭikkhipati.",
  "atk-s0517a3:64_12": "Natthi sattā opapātikāti kammahetukaṁ upapattiṁ paṭikkhipati.",
  "atk-s0517a3:64_13": "Natthi loke samaṇabrāhmaṇā…pe…",
  "atk-s0517a3:64_14": "pavedentīti idhalokaparaloke passituṁ abhiññāpaṭilābhāya paṭipadaṁ paṭikkhipati.",
  "atk-s0517a3:64_15": "Idha pāḷiyaṁ pana natthi dinnanti vatthūti natthi dinnanti vuccamānaṁ dānaṁ,",
  "atk-s0517a3:64_16": "tassā diṭṭhiyā vatthūti attho.",
  "atk-s0517a3:64_17": "Evaṁvādo micchāti evaṁ natthi dinnanti vādo vacanaṁ micchā viparītoti attho.",
  "atk-s0517a3:65_0": "Micchādiṭṭhiniddesavaṇṇanā niṭṭhitā.",
  "atk-s0517a3:66_0": "4. Sakkāyadiṭṭhiniddesavaṇṇanā",
  "atk-s0517a3:67_0": "137.Sakkāyadiṭṭhi pana attānudiṭṭhiyeva, aññattha āgatapariyāyavacanadassanatthaṁ vuttāti veditabbā.",
  "atk-s0517a3:68_0": "Sakkāyadiṭṭhiniddesavaṇṇanā niṭṭhitā.",
  "atk-s0517a3:69_0": "5. Sassatadiṭṭhiniddesavaṇṇanā",
  "atk-s0517a3:70_0": "138.Sakkāyavatthukāya sassatadiṭṭhiyāti kammadhārayasamāso.",
  "atk-s0517a3:70_1": "Rūpavantaṁ vā attānantiādīnaṁ pannarasannaṁ vacanānaṁ ante samanupassatīti sambandho kātabbo, pāṭho vā.",
  "atk-s0517a3:70_2": "Aññathā hi na ghaṭīyatīti.",
  "atk-s0517a3:70_3": "Evaṁ “rūpavantaṁ vā attānaṁ samanupassatī”ti ekameva dassetvā sesā cuddasa saṁkhittā.",
  "atk-s0517a3:71_0": "Sassatadiṭṭhiniddesavaṇṇanā niṭṭhitā.",
  "atk-s0517a3:72_0": "6. Ucchedadiṭṭhiniddesavaṇṇanā",
  "atk-s0517a3:73_0": "139.Sakkāyavatthukāyaucchedadiṭṭhiyā evaṁ “rūpaṁ attato samanupassatī”ti ekameva dassetvā sesā catasso saṁkhittā.",
  "atk-s0517a3:74_0": "Ucchedadiṭṭhiniddesavaṇṇanā niṭṭhitā.",
  "atk-s0517a3:75_0": "7. Antaggāhikādiṭṭhiniddesavaṇṇanā",
  "atk-s0517a3:76_0": "140.Antaggāhikāya diṭṭhiyā paṭhamavāre ākārapucchā.",
  "atk-s0517a3:76_1": "Dutiye ākāragahaṇaṁ.",
  "atk-s0517a3:76_2": "Tatiye ākāravissajjanaṁ.",
  "atk-s0517a3:76_3": "Tattha lokoti attā.",
  "atk-s0517a3:76_4": "So antoti aññamaññapaṭipakkhesu sassatucchedantesu sassataggāhe sassatanto,",
  "atk-s0517a3:76_5": "asassataggāhe ucchedanto.",
  "atk-s0517a3:76_6": "Parittaṁ okāsanti suppamattaṁ vā sarāvamattaṁ vā khuddakaṁ ṭhānaṁ.",
  "atk-s0517a3:76_7": "Nīlakato pharatīti nīlanti ārammaṇaṁ karoti.",
  "atk-s0517a3:76_8": "Ayaṁ lokoti attānaṁ sandhāya vuttaṁ.",
  "atk-s0517a3:76_9": "Parivaṭumoti samantato paricchedavā.",
  "atk-s0517a3:76_10": "Antasaññīti antavātisaññī.",
  "atk-s0517a3:76_11": "Anto assa atthīti antoti gahetabbaṁ.",
  "atk-s0517a3:76_12": "Yaṁ pharatīti yaṁ kasiṇarūpaṁ pharati.",
  "atk-s0517a3:76_13": "Taṁ vatthu ceva loko cāti taṁ kasiṇarūpaṁ ārammaṇañceva ālokiyaṭṭhena loko ca.",
  "atk-s0517a3:76_14": "Yena pharatīti yena cittena pharati.",
  "atk-s0517a3:76_15": "So attā ceva loko cāti attānamapekkhitvā pulliṅgaṁ kataṁ,",
  "atk-s0517a3:76_16": "taṁ cittaṁ attā ceva ālokanaṭṭhena loko cāti vuttaṁ hoti.",
  "atk-s0517a3:76_17": "Antavāti anto.",
  "atk-s0517a3:76_18": "Okāsakato pharatīti ālokakasiṇavasena tejokasiṇavasena odātakasiṇavasena vā obhāsoti pharati.",
  "atk-s0517a3:76_19": "Nīlādīnaṁ pañcannaṁ pabhassarakasiṇānaṁyeva gahitattā pathavīāpovāyokasiṇavasena attābhiniveso na hotīti gahetabbaṁ.",
  "atk-s0517a3:77_0": "Vipulaṁ okāsanti khalamaṇḍalamattādivasena mahantaṁ ṭhānaṁ.",
  "atk-s0517a3:77_1": "Anantavāti vuddhaanantavā.",
  "atk-s0517a3:77_2": "Apariyantoti vuddhaapariyanto.",
  "atk-s0517a3:77_3": "Anantasaññīti anantotisaññī.",
  "atk-s0517a3:77_4": "Taṁ jīvanti so jīvo.",
  "atk-s0517a3:77_5": "Liṅgavipallāso kato.",
  "atk-s0517a3:77_6": "Jīvoti ca attā eva.",
  "atk-s0517a3:77_7": "Rūpādīni pañcapi parivaṭumaṭṭhena sarīraṁ.",
  "atk-s0517a3:77_8": "Jīvaṁ na sarīranti attasaṅkhāto jīvo rūpasaṅkhātaṁ sarīraṁ na hoti.",
  "atk-s0517a3:77_9": "Esa nayo vedanādīsu.",
  "atk-s0517a3:77_10": "Tathāgatoti satto.",
  "atk-s0517a3:77_11": "Arahanti eke.",
  "atk-s0517a3:77_12": "Paraṁ maraṇāti maraṇato uddhaṁ,",
  "atk-s0517a3:77_13": "paraloketi attho.",
  "atk-s0517a3:77_14": "Rūpaṁ idheva maraṇadhammanti attano pākaṭakkhandhasīsena pañcakkhandhaggahaṇaṁ,",
  "atk-s0517a3:77_15": "taṁ imasmiṁyeva loke nassanapakatikanti attho.",
  "atk-s0517a3:77_16": "Sesakkhandhesupi eseva nayo.",
  "atk-s0517a3:77_17": "Kāyassa bhedāti khandhapañcakasaṅkhātassa kāyassa bhedato paraṁ.",
  "atk-s0517a3:77_18": "Iminā vacanena “paraṁ maraṇā”ti etassa uddesassa attho vutto.",
  "atk-s0517a3:77_19": "Hotipītiādīsu hotīti mūlapadaṁ.",
  "atk-s0517a3:77_20": "Catūsupi api-saddo samuccayattho.",
  "atk-s0517a3:77_21": "Tiṭṭhatīti sassatattā tiṭṭhati,",
  "atk-s0517a3:77_22": "na cavatīti attho.",
  "atk-s0517a3:77_23": "“Hotī”ti padassa vā atthavisesanatthaṁ “tiṭṭhatī”ti padaṁ vuttanti veditabbaṁ.",
  "atk-s0517a3:77_24": "Uppajjatīti aṇḍajajalābujayonipavesavasena uppajjati nāma,",
  "atk-s0517a3:77_25": "nibbattatīti saṁsedajaopapātikayonipavesavasena nibbattati nāmāti atthayojanā veditabbā.",
  "atk-s0517a3:77_26": "Ucchijjatīti pabandhābhāvavasena.",
  "atk-s0517a3:77_27": "Vinassatīti bhaṅgavasena.",
  "atk-s0517a3:77_28": "Na hoti paraṁ maraṇāti purimapadānaṁ atthavivaraṇaṁ,",
  "atk-s0517a3:77_29": "cutito uddhaṁ na vijjatīti attho.",
  "atk-s0517a3:77_30": "Hoti ca na ca hotīti ekaccasassatikānaṁ diṭṭhi,",
  "atk-s0517a3:77_31": "ekena pariyāyena hoti,",
  "atk-s0517a3:77_32": "ekena pariyāyena na hotīti attho.",
  "atk-s0517a3:77_33": "Jīvabhāvena hoti,",
  "atk-s0517a3:77_34": "pubbajīvassa abhāvena na hotīti vuttaṁ hoti.",
  "atk-s0517a3:77_35": "Neva hoti na na hotīti amarāvikkhepikānaṁ diṭṭhi,",
  "atk-s0517a3:77_36": "hotīti ca neva hoti,",
  "atk-s0517a3:77_37": "na hotīti ca na hotīti attho.",
  "atk-s0517a3:77_38": "Anuvādabhayā musāvādabhayā ca mandattā momūhattā ca pubbavuttanayassa paṭikkhepamattaṁ karoti.",
  "atk-s0517a3:77_39": "Imehi paññāsāya ākārehīti yathāvuttānaṁ dasannaṁ pañcakānaṁ vasena paññāsāya ākārehīti.",
  "atk-s0517a3:78_0": "Antaggāhikādiṭṭhiniddesavaṇṇanā niṭṭhitā.",
  "atk-s0517a3:79_0": "8. Pubbantānudiṭṭhiniddesavaṇṇanā",
  "atk-s0517a3:80_0": "141.",
  "atk-s0517a3:80_1": "Pubbantāparantānudiṭṭhīsu sassataṁ vadantīti sassatavādā.",
  "atk-s0517a3:80_2": "Atha vā vadanti etenāti vādo,",
  "atk-s0517a3:80_3": "diṭṭhigatassetaṁ adhivacanaṁ.",
  "atk-s0517a3:80_4": "Sassatanti vādopi sassatayogena sassato,",
  "atk-s0517a3:80_5": "sassato vādo etesanti sassatavādā.",
  "atk-s0517a3:80_6": "Tathā ekaccaṁ sassatanti vādo ekaccasassato,",
  "atk-s0517a3:80_7": "so etesaṁ atthīti ekaccasassatikā.",
  "atk-s0517a3:80_8": "Tathā antavā, anantavā,",
  "atk-s0517a3:80_9": "antavā ca anantavā ca,",
  "atk-s0517a3:80_10": "nevantavā nānantavāti pavatto vādo antānanto,",
  "atk-s0517a3:80_11": "so etesaṁ atthīti antānantikā.",
  "atk-s0517a3:80_12": "Na maratīti amarā. Kā sā?",
  "atk-s0517a3:80_13": "“Evampi me no”tiādinā nayena pariyantarahitassa diṭṭhigatikassa diṭṭhi ceva vācā ca.",
  "atk-s0517a3:80_14": "Vividho khepo vikkhepo,",
  "atk-s0517a3:80_15": "amarāya diṭṭhiyā,",
  "atk-s0517a3:80_16": "vācāya vā vikkhepo amarāvikkhepo,",
  "atk-s0517a3:80_17": "so etesaṁ atthīti amarāvikkhepikā.",
  "atk-s0517a3:80_18": "Aparo nayo –",
  "atk-s0517a3:80_19": "amarā nāma macchajāti,",
  "atk-s0517a3:80_20": "sā ummujjananimujjanādivasena udake sandhāvamānā gahetuṁ na sakkā hoti,",
  "atk-s0517a3:80_21": "evamevaṁ ayampi vādo ito cito ca sandhāvati,",
  "atk-s0517a3:80_22": "gāhaṁ na upagacchatīti amarāvikkhepoti vuccati,",
  "atk-s0517a3:80_23": "so etesaṁ atthīti amarāvikkhepikā.",
  "atk-s0517a3:80_24": "Adhiccasamuppannoti akāraṇasamuppanno attā ca loko cāti dassanaṁ adhiccasamuppannaṁ,",
  "atk-s0517a3:80_25": "taṁ etesaṁ atthīti adhiccasamuppannikā.",
  "atk-s0517a3:81_0": "Pubbantānudiṭṭhiniddesavaṇṇanā niṭṭhitā.",
  "atk-s0517a3:82_0": "9. Aparantānudiṭṭhiniddesavaṇṇanā",
  "atk-s0517a3:83_0": "142.",
  "atk-s0517a3:83_1": "Saññiṁ vadantīti saññīvādā.",
  "atk-s0517a3:83_2": "Asaññiṁ vadantīti asaññīvādā.",
  "atk-s0517a3:83_3": "Nevasaññīnāsaññiṁ vadantīti nevasaññīnāsaññīvādā.",
  "atk-s0517a3:83_4": "Atha vā saññīti pavatto vādo saññīvādo,",
  "atk-s0517a3:83_5": "so yesaṁ atthīti te saññīvādā,",
  "atk-s0517a3:83_6": "tathā asaññīvādā,",
  "atk-s0517a3:83_7": "nevasaññīnāsaññīvādā ca.",
  "atk-s0517a3:83_8": "Ucchedaṁ vadantīti ucchedavādā.",
  "atk-s0517a3:83_9": "Diṭṭhadhammoti paccakkhadhammo,",
  "atk-s0517a3:83_10": "tattha tattha paṭiladdhaattabhāvassetaṁ adhivacanaṁ.",
  "atk-s0517a3:83_11": "Diṭṭhadhamme nibbānaṁ diṭṭhadhammanibbānaṁ,",
  "atk-s0517a3:83_12": "imasmiṁyeva attabhāve dukkhavūpasamoti attho,",
  "atk-s0517a3:83_13": "taṁ vadantīti diṭṭhadhammanibbānavādā.",
  "atk-s0517a3:83_14": "Imasmiṁ panatthe vitthāriyamāne sāṭṭhakathaṁ sakalaṁ brahmajālasuttaṁ vattabbaṁ hoti.",
  "atk-s0517a3:83_15": "Evañca sati atipapañco hotīti na vitthārito.",
  "atk-s0517a3:83_16": "Tadatthikehi taṁ apekkhitvā gahetabbo.",
  "atk-s0517a3:84_0": "Aparantānudiṭṭhiniddesavaṇṇanā niṭṭhitā.",
  "atk-s0517a3:85_0": "10-12. Saññojanikādidiṭṭhiniddesavaṇṇanā",
  "atk-s0517a3:86_0": "143.",
  "atk-s0517a3:86_1": "Yasmā saññojanikā diṭṭhi sabbadiṭṭhisādhāraṇā,",
  "atk-s0517a3:86_2": "tasmā tassā sabbadiṭṭhisaññojanattā sabbadiṭṭhisādhāraṇo attho niddiṭṭho.",
  "atk-s0517a3:86_3": "So heṭṭhā vuttadiṭṭhipariyuṭṭhānāneva.",
  "atk-s0517a3:87_0": "144.",
  "atk-s0517a3:87_1": "Mānavinibandhadiṭṭhīsu cakkhu ahanti abhinivesaparāmāsoti mānapubbako abhinivesaparāmāso.",
  "atk-s0517a3:87_2": "Na hi diṭṭhi mānasampayuttā hoti.",
  "atk-s0517a3:87_3": "Teneva ca mānavinibandhāti vuttaṁ,",
  "atk-s0517a3:87_4": "mānapaṭibandhā mānamūlakāti attho.",
  "atk-s0517a3:88_0": "145.Cakkhu mamanti abhinivesaparāmāsoti etthāpi eseva nayo.",
  "atk-s0517a3:88_1": "Ettha pana “mamā”ti vattabbe “mama”nti anunāsikāgamo veditabbo.",
  "atk-s0517a3:88_2": "“Aha”nti mānavinibandhāya rūpādīnipi ajjhattikāneva.",
  "atk-s0517a3:88_3": "Na hi kasiṇarūpaṁ vinā bāhirāni “aha”nti gaṇhāti.",
  "atk-s0517a3:88_4": "“Mama”nti mānavinibandhāya pana bāhirānipi labbhanti.",
  "atk-s0517a3:88_5": "Bāhirānipi hi “mama”nti gaṇhāti.",
  "atk-s0517a3:88_6": "Yasmā pana dukkhā vedanā aniṭṭhattā mānavatthu na hoti,",
  "atk-s0517a3:88_7": "tasmā cha vedanā tāsaṁ mūlapaccayā cha phassā ca na gahitā.",
  "atk-s0517a3:88_8": "Saññādayo pana idha pacchinnattā na gahitāti veditabbā.",
  "atk-s0517a3:89_0": "Saṁyojanikādidiṭṭhiniddesavaṇṇanā niṭṭhitā.",
  "atk-s0517a3:90_0": "13. Attavādapaṭisaṁyuttadiṭṭhiniddesavaṇṇanā",
  "atk-s0517a3:91_0": "146.Attavādapaṭisaṁyuttā diṭṭhi attānudiṭṭhiyeva. Attāti vādena paṭisaṁyuttattā puna evaṁ vuttā.",
  "atk-s0517a3:92_0": "Attavādapaṭisaṁyuttadiṭṭhiniddesavaṇṇanā niṭṭhitā.",
  "atk-s0517a3:93_0": "14. Lokavādapaṭisaṁyuttadiṭṭhiniddesavaṇṇanā",
  "atk-s0517a3:94_0": "147.Attā ca loko cāti so eva attā ca ālokanaṭṭhena loko cāti attho.",
  "atk-s0517a3:94_1": "Sassatoti sassatavādānaṁ diṭṭhi.",
  "atk-s0517a3:94_2": "Asassatoti ucchedavādānaṁ.",
  "atk-s0517a3:94_3": "Sassato ca asassato cāti ekaccasassatikānaṁ.",
  "atk-s0517a3:94_4": "Neva sassato nāsassatoti amarāvikkhepikānaṁ.",
  "atk-s0517a3:94_5": "Antavāti parittakasiṇalābhīnaṁ takkikānañca nigaṇṭhājīvikānañca.",
  "atk-s0517a3:94_6": "Atha vā ucchedavādino “satto jātiyā pubbantavā,",
  "atk-s0517a3:94_7": "maraṇena aparantavā”ti vadanti.",
  "atk-s0517a3:94_8": "Adhiccasamuppannikā “satto jātiyā pubbantavā”ti vadanti.",
  "atk-s0517a3:94_9": "Anantavāti appamāṇakasiṇalābhīnaṁ.",
  "atk-s0517a3:94_10": "Sassatavādino pana “pubbantāparantā natthi,",
  "atk-s0517a3:94_11": "tena anantavā”ti vadanti.",
  "atk-s0517a3:94_12": "Adhiccasamuppannikā “aparantena anantavā”ti vadanti.",
  "atk-s0517a3:95_0": "Antavāca anantavā cāti uddhamadho avaḍḍhitvā tiriyaṁ vaḍḍhitakasiṇānaṁ.",
  "atk-s0517a3:95_1": "Neva antavā na anantavāti amarāvikkhepikānaṁ.",
  "atk-s0517a3:96_0": "Lokavādapaṭisaṁyuttadiṭṭhiniddesavaṇṇanā niṭṭhitā.",
  "atk-s0517a3:97_0": "15-16. Bhavavibhavadiṭṭhiniddesavaṇṇanā",
  "atk-s0517a3:98_0": "148.",
  "atk-s0517a3:98_1": "Bhavavibhavadiṭṭhīnaṁ yathāvuttadiṭṭhito visuṁ abhinivesābhāvato visuṁ niddesaṁ akatvā yathāvuttadiṭṭhīnaṁyeva",
  "atk-s0517a3:98_2": "vasena “olīyanaṁ atidhāvana”nti ekekaṁ ākāraṁ niddisituṁ pucchaṁ akatvā ca olīyanābhiniveso bhavadiṭṭhi,",
  "atk-s0517a3:98_3": "atidhāvanābhiniveso vibhavadiṭṭhīti āha.",
  "atk-s0517a3:98_4": "Tattha “bhavanirodhāya dhamme desiyamāne cittaṁ na pakkhandatī”ti vuttaolīyanābhiniveso,",
  "atk-s0517a3:98_5": "sassatasaññāya nibbānato saṅkocanābhinivesoti attho.",
  "atk-s0517a3:98_6": "“Bhaveneva kho paneke aṭṭīyamānā harāyamānā jigucchamānā vibhavaṁ abhinandantī”ti vuttaatidhāvanābhiniveso,",
  "atk-s0517a3:98_7": "ucchedasaññāya nirodhagāminipaṭipadātikkamanābhinivesoti attho.",
  "atk-s0517a3:99_0": "Idāni tāva bhavavibhavadiṭṭhiyo sabbadiṭṭhīsu yojetvā dassetuṁ assādadiṭṭhiyātiādimāha.",
  "atk-s0517a3:99_1": "Tattha yasmā assādadiṭṭhikā sassataṁ vā ucchedaṁ vā nissāya “natthi kāmesu doso”ti gaṇhanti,",
  "atk-s0517a3:99_2": "tasmā pañcatiṁsākārāpi assādadiṭṭhiyo siyā bhavadiṭṭhiyo,",
  "atk-s0517a3:99_3": "siyā vibhavadiṭṭhiyoti vuttā.",
  "atk-s0517a3:99_4": "Tattha yasmā ekekāpi diṭṭhiyo sassataggāhavasena bhavadiṭṭhiyo bhaveyyuṁ,",
  "atk-s0517a3:99_5": "ucchedaggāhavasena vibhavadiṭṭhiyo bhaveyyunti attho.",
  "atk-s0517a3:99_6": "Attānudiṭṭhiyā rūpaṁ attato samanupassati, vedanaṁ… saññaṁ… saṅkhāre…",
  "atk-s0517a3:99_7": "viññāṇaṁ attato samanupassatīti pañcasu rūpādito attano anaññattā tesu ucchinnesu attā ucchinnoti gahaṇato pañca vibhavadiṭṭhiyoti vuttaṁ.",
  "atk-s0517a3:99_8": "Sesesu pañcadasasu ṭhānesu rūpādito attano aññattā tesu ucchinnesupi “attā sassatoti gahaṇato pannarasa bhavadiṭṭhiyoti vuttaṁ.",
  "atk-s0517a3:100_0": "Micchādiṭṭhiyā “sabbāva tā vibhavadiṭṭhiyo”ti ucchedavasena pavattattā antavānantavādiṭṭhīsu parittārammaṇaappamāṇārammaṇajhānalābhino",
  "atk-s0517a3:100_1": "dibbacakkhunā rūpadhātuyā cavitvā satte aññattha upapanne passitvā bhavadiṭṭhiṁ apassitvā vibhavadiṭṭhiṁ gaṇhanti.",
  "atk-s0517a3:100_2": "Tasmā tattha siyā bhavadiṭṭhiyo,",
  "atk-s0517a3:100_3": "siyāvibhavadiṭṭhiyoti vuttaṁ.",
  "atk-s0517a3:100_4": "Hoti ca na ca hotīti ettha hoti cāti bhavadiṭṭhi,",
  "atk-s0517a3:100_5": "na ca hotīti vibhavadiṭṭhi.",
  "atk-s0517a3:100_6": "Neva hoti na na hotīti ettha neva hotīti vibhavadiṭṭhi,",
  "atk-s0517a3:100_7": "na na hotīti bhavadiṭṭhi.",
  "atk-s0517a3:100_8": "Tasmā tattha “siyā”ti vuttaṁ.",
  "atk-s0517a3:101_0": "Pubbantānudiṭṭhiyā ekaccasassatikā sassatañca paññapenti,",
  "atk-s0517a3:101_1": "asassatañca paññapenti.",
  "atk-s0517a3:101_2": "Tasmā sā bhavadiṭṭhi ca vibhavadiṭṭhi ca hoti.",
  "atk-s0517a3:101_3": "Cattāro antānantikā antānantaṁ attānaṁ paññapenti.",
  "atk-s0517a3:101_4": "Tasmā sā attānudiṭṭhisadisā bhavadiṭṭhi ca vibhavadiṭṭhi ca.",
  "atk-s0517a3:101_5": "Cattāro amarāvikkhepikā bhavadiṭṭhiṁ vā vibhavadiṭṭhiṁ vā nissāya vācāvikkhepaṁ āpajjanti,",
  "atk-s0517a3:101_6": "avasesā pana bhavadiṭṭhiyova.",
  "atk-s0517a3:101_7": "Tasmā te te sandhāya “siyā”ti vuttaṁ.",
  "atk-s0517a3:101_8": "Aparantānudiṭṭhiyā satta ucchedavādā vibhavadiṭṭhiyo,",
  "atk-s0517a3:101_9": "avasesā bhavadiṭṭhiyo.",
  "atk-s0517a3:101_10": "Tasmā te te sandhāya “siyā”ti vuttaṁ.",
  "atk-s0517a3:101_11": "Saññojanikadiṭṭhiyā sabbadiṭṭhīnaṁ vasena “siyā”ti vuttaṁ.",
  "atk-s0517a3:101_12": "Ahanti mānavinibandhāya diṭṭhiyā cakkhādīnaṁ ahanti gahitattā tesaṁ vināse attā vinaṭṭho hotīti sabbāva tā vibhavadiṭṭhiyoti vuttaṁ.",
  "atk-s0517a3:101_13": "Attānudiṭṭhiyo viya mamanti mānavinibandhāya diṭṭhiyā cakkhādito attano aññattā tesaṁ vināsepi attā na vinassatīti sabbāva tā bhavadiṭṭhiyoti vuttaṁ.",
  "atk-s0517a3:101_14": "Lokavādapaṭisaṁyuttāya diṭṭhiyā “sassato attā ca loko cā”tiādinā nayena vuttattā bhavavibhavadiṭṭhi pākaṭāyeva.",
  "atk-s0517a3:101_15": "Ettāvatā assādadiṭṭhādikā vibhavadiṭṭhipariyosānā soḷasa diṭṭhiyo tīṇisatañca diṭṭhābhinivesā niddiṭṭhā honti.",
  "atk-s0517a3:101_16": "Attānudiṭṭhi ca sakkāyadiṭṭhi ca attavādapaṭisaññuttā diṭṭhi ca atthato ekā pariyāyena tividhā vuttā.",
  "atk-s0517a3:101_17": "Saññojanikā pana diṭṭhi avatthābhedena sabbāpi diṭṭhiyo honti.",
  "atk-s0517a3:102_0": "Idāni sabbāva tā diṭṭhiyo assādadiṭṭhiyotiādi aññena pariyāyena yathāyogaṁ diṭṭhisaṁsandanā.",
  "atk-s0517a3:102_1": "Tattha sabbāva tā diṭṭhiyoti yathāvuttā anavasesā diṭṭhiyo.",
  "atk-s0517a3:102_2": "Diṭṭhirāgarattattā taṇhāssādanissitattā ca assādadiṭṭhiyo,",
  "atk-s0517a3:102_3": "attasinehānugatattā attānudiṭṭhiyo,",
  "atk-s0517a3:102_4": "viparītadassanattā micchādiṭṭhiyo,",
  "atk-s0517a3:102_5": "khandhavatthukattā sakkāyadiṭṭhiyo,",
  "atk-s0517a3:102_6": "ekekassa antassa gahitattā antaggāhikā diṭṭhiyo,",
  "atk-s0517a3:102_7": "anatthasaṁyojanikattā saññojanikā diṭṭhiyo,",
  "atk-s0517a3:102_8": "attavādena yuttattā attavādapaṭisaṁyuttādiṭṭhiyoti imā satta diṭṭhiyo sabbadiṭṭhisaṅgāhikā,",
  "atk-s0517a3:102_9": "sesā pana nava diṭṭhiyo na sabbadiṭṭhisaṅgāhikā.",
  "atk-s0517a3:103_0": "Idāni vitthārato vuttā sabbāva tā diṭṭhiyo dvīsuyeva diṭṭhīsu saṅkhipitvā sattānaṁ diṭṭhidvayanissayaṁ dassento bhavañca diṭṭhintigāthamāha.",
  "atk-s0517a3:103_1": "Sabbāpi hi tā diṭṭhiyo bhavadiṭṭhī vā honti vibhavadiṭṭhī vā.",
  "atk-s0517a3:103_2": "Bhavañca diṭṭhiṁ vibhavañca diṭṭhinti ettha pana ca-saddo diṭṭhimeva samuccinoti,",
  "atk-s0517a3:103_3": "na nissayaṁ.",
  "atk-s0517a3:103_4": "Na hi eko bhavavibhavadiṭṭhidvayaṁ nissayati. Yathāha –",
  "atk-s0517a3:103_5": "“iti bhavadiṭṭhisannissitā vā sattā honti vibhavadiṭṭhisannissitā vā”ti.",
  "atk-s0517a3:103_6": "Takkikāti takkena vadantīti takkikā.",
  "atk-s0517a3:103_7": "Te hi diṭṭhigatikā sabhāvapaṭivedhapaññāya abhāvā kevalaṁ takkena vattanti.",
  "atk-s0517a3:103_8": "Yepi ca jhānalābhino abhiññālābhino vā diṭṭhiṁ gaṇhanti,",
  "atk-s0517a3:103_9": "tepi takketvā gahaṇato takkikā eva.",
  "atk-s0517a3:103_10": "Nissitāseti nissitāti attho.",
  "atk-s0517a3:103_11": "Ekameva padaṁ,",
  "atk-s0517a3:103_12": "“se”ti nipātamattaṁ vā.",
  "atk-s0517a3:103_13": "Tesaṁ nirodhamhi na hatthi ñāṇanti diṭṭhinissayassa kāraṇavacanametaṁ.",
  "atk-s0517a3:103_14": "Sakkāyadiṭṭhinirodhe nibbāne yasmā tesaṁ ñāṇaṁ natthi,",
  "atk-s0517a3:103_15": "tasmā etaṁ diṭṭhidvayaṁ nissitāti attho.",
  "atk-s0517a3:103_16": "“Na hi atthi ñāṇa”nti ettha hi-kāro kāraṇopadese nipāto.",
  "atk-s0517a3:103_17": "Yatthāyaṁ loko viparītasaññīti yattha sukhe nirodhamhi ayaṁ sadevako loko “dukkha”miti viparītasaññī hoti,",
  "atk-s0517a3:103_18": "tasmiṁ nirodhamhi na hatthi ñāṇanti sambandho.",
  "atk-s0517a3:103_19": "Dukkhamiti viparītasaññitāya idaṁ suttaṁ –",
  "atk-s0517a3:104_0": "“Rūpā saddā rasā gandhā, phassā dhammā ca kevalā;",
  "atk-s0517a3:105_0": "Iṭṭhā kantā manāpā ca, yāvatatthīti vuccati.",
  "atk-s0517a3:106_0": "“Sadevakassa lokassa, ete vo sukhasammatā;",
  "atk-s0517a3:107_0": "Yattha cete nirujjhanti, taṁ nesaṁ dukkhasammataṁ.",
  "atk-s0517a3:108_0": "“Sukhanti diṭṭhamariyehi, sakkāyassuparodhanaṁ;",
  "atk-s0517a3:109_0": "Paccanīkamidaṁ hoti, sabbalokena passataṁ.",
  "atk-s0517a3:110_0": "“Yaṁ pare sukhato āhu, tadariyā āhu dukkhato;",
  "atk-s0517a3:111_0": "Yaṁ pare dukkhato āhu, tadariyā sukhato vidū.",
  "atk-s0517a3:112_0": "“Passa dhammaṁ durājānaṁ, sampamūḷhetthaviddasu;",
  "atk-s0517a3:113_0": "Nivutānaṁ tamo hoti, andhakāro apassataṁ.",
  "atk-s0517a3:114_0": "“Satañca vivaṭaṁ hoti, āloko passatāmiva;",
  "atk-s0517a3:115_0": "Santike na vijānanti, magā dhammassakovidā.",
  "atk-s0517a3:116_0": "“Bhavarāgaparetehi, bhavasotānusāribhi;",
  "atk-s0517a3:117_0": "Māradheyyānupannehi, nāyaṁ dhammo susambudho.",
  "atk-s0517a3:118_0": "“Ko nu aññatra ariyebhi, padaṁ sambuddhumarahati;",
  "atk-s0517a3:119_0": "Yaṁ padaṁ sammadaññāya, parinibbanti anāsavā”ti. ;",
  "atk-s0517a3:120_0": "149.",
  "atk-s0517a3:120_1": "Idāni sabbāsaṁ diṭṭhīnaṁ diṭṭhidvayabhāvaṁ diṭṭhisamugghātakañca sammādiṭṭhiṁ suttato dassetukāmo,",
  "atk-s0517a3:120_2": "dvīhi bhikkhaveti suttaṁ āhari.",
  "atk-s0517a3:120_3": "Tattha devāti brahmānopi vuccanti.",
  "atk-s0517a3:120_4": "Olīyantīti saṅkucanti.",
  "atk-s0517a3:120_5": "Atidhāvantīti atikkamitvā gacchanti.",
  "atk-s0517a3:120_6": "Cakkhumantoti paññavanto.",
  "atk-s0517a3:120_7": "Ca-saddo atirekattho.",
  "atk-s0517a3:120_8": "Bhavārāmāti bhavo ārāmo abhiramaṭṭhānaṁ etesanti bhavārāmā.",
  "atk-s0517a3:120_9": "Bhavaratāti bhave abhiratā.",
  "atk-s0517a3:120_10": "Bhavasammuditāti bhavena santuṭṭhā.",
  "atk-s0517a3:120_11": "Desiyamāneti tathāgatena vā tathāgatasāvakena vā desiyamāne.",
  "atk-s0517a3:120_12": "Na pakkhandatīti dhammadesanaṁ vā bhavanirodhaṁ vā na pavisati.",
  "atk-s0517a3:120_13": "Na pasīdatīti tattha pasādaṁ na pāpuṇāti.",
  "atk-s0517a3:120_14": "Na santiṭṭhatīti tattha na patiṭṭhāti.",
  "atk-s0517a3:120_15": "Nādhimuccatīti tattha ghanabhāvaṁ na pāpuṇāti.",
  "atk-s0517a3:120_16": "Ettāvatā sassatadiṭṭhi vuttā.",
  "atk-s0517a3:121_0": "Aṭṭīyamānāti dukkhaṁ pāpuṇamānā.",
  "atk-s0517a3:121_1": "Harāyamānāti lajjaṁ pāpuṇamānā.",
  "atk-s0517a3:121_2": "Jigucchamānāti jigucchaṁ pāpuṇamānā.",
  "atk-s0517a3:121_3": "Vibhavaṁ abhinandantīti ucchedaṁ paṭicca tussanti,",
  "atk-s0517a3:121_4": "ucchedaṁ patthayantīti vā attho.",
  "atk-s0517a3:121_5": "Kirāti anussavanatthe nipāto.",
  "atk-s0517a3:121_6": "Bhoti ālapanametaṁ.",
  "atk-s0517a3:121_7": "Santanti nibbutaṁ.",
  "atk-s0517a3:121_8": "Paṇītanti dukkhābhāvato paṇītaṁ,",
  "atk-s0517a3:121_9": "padhānabhāvaṁ nītanti vā paṇītaṁ.",
  "atk-s0517a3:121_10": "Yāthāvanti yathāsabhāvaṁ.",
  "atk-s0517a3:121_11": "Ettāvatā ucchedadiṭṭhi vuttā.",
  "atk-s0517a3:122_0": "Idhāti imasmiṁ sāsane.",
  "atk-s0517a3:122_1": "Bhūtanti hetuto sañjātaṁ khandhapañcakasaṅkhātaṁ dukkhaṁ.",
  "atk-s0517a3:122_2": "Bhūtato passatīti idaṁ bhūtaṁ dukkhanti passati.",
  "atk-s0517a3:122_3": "Nibbidāyāti vipassanatthāya.",
  "atk-s0517a3:122_4": "Virāgāyāti ariyamaggatthāya.",
  "atk-s0517a3:122_5": "Nirodhāyāti nibbānatthāya.",
  "atk-s0517a3:122_6": "Paṭipanno hotīti tadanurūpaṁ paṭipadaṁ paṭipanno hoti.",
  "atk-s0517a3:122_7": "Evaṁ passantīti iminā pakārena pubbabhāge lokiyañāṇena,",
  "atk-s0517a3:122_8": "paṭivedhakāle lokuttarañāṇena passanti.",
  "atk-s0517a3:122_9": "Ettāvatā sammādiṭṭhi vuttā.",
  "atk-s0517a3:123_0": "Idāni dvīhi gāthāhi tassā sammādiṭṭhiyā ānisaṁsaṁ dasseti.",
  "atk-s0517a3:123_1": "Tattha yo bhūtaṁ bhūtato disvāti dukkhaṁ pariññābhisamayena abhisametvāti attho.",
  "atk-s0517a3:123_2": "Bhūtassa ca atikkamanti nirodhaṁ sacchikiriyābhisamayena abhisametvāti attho.",
  "atk-s0517a3:123_3": "Yathābhūtedhimuccatīti maggabhāvanābhisamayavasena yathāsabhāve nirodhe “etaṁ santaṁ,",
  "atk-s0517a3:123_4": "etaṁ paṇīta”nti adhimuccati.",
  "atk-s0517a3:123_5": "Bhavataṇhā parikkhayāti samudayassa pahānenāti attho.",
  "atk-s0517a3:123_6": "Asatipi cettha saccānaṁ nānābhisamayatte “disvā”ti pubbakālikavacanaṁ saddhiṁ pubbabhāgapaṭipadāya vohāravasena vuttanti veditabbaṁ.",
  "atk-s0517a3:123_7": "Na hi pubbaṁ passitvā pacchā adhimuccati.",
  "atk-s0517a3:123_8": "Catusaccābhisamayo samānakālameva hoti.",
  "atk-s0517a3:123_9": "Samānakālepi vā pubbakālikāni padāni bhavantīti na doso.",
  "atk-s0517a3:123_10": "Saveti ekaṁsena so arahaṁ.",
  "atk-s0517a3:123_11": "Bhūtapariññātoti dukkhaṁ pariññātavā.",
  "atk-s0517a3:123_12": "Vītataṇhoti vigatataṇho.",
  "atk-s0517a3:123_13": "Bhavābhaveti khuddake ca mahante ca bhave.",
  "atk-s0517a3:123_14": "Vuddhiatthepi hi a-kārassa sambhavato abhavoti mahābhavo.",
  "atk-s0517a3:123_15": "So pana khuddakamahantabhāvo upādāyupādāya veditabbo.",
  "atk-s0517a3:123_16": "Atha vā bhaveti sassate.",
  "atk-s0517a3:123_17": "Abhaveti ucchede.",
  "atk-s0517a3:123_18": "Tadubhayepi diṭṭhirāgābhāvena vītataṇho.",
  "atk-s0517a3:123_19": "Bhūtassa vibhavāti vaṭṭadukkhassa samucchedā.",
  "atk-s0517a3:123_20": "Nāgacchati punabbhavanti arahato parinibbānaṁ vuttaṁ.",
  "atk-s0517a3:124_0": "150.Tayo puggalātiādi micchādiṭṭhikagarahaṇatthaṁ sammādiṭṭhikapasaṁsanatthaṁ vuttaṁ.",
  "atk-s0517a3:124_1": "Tattha virūpabhāvaṁ pannā gatā diṭṭhi etesanti vipannadiṭṭhī.",
  "atk-s0517a3:124_2": "Sundarabhāvaṁ pannā gatā diṭṭhi etesanti sampannadiṭṭhī.",
  "atk-s0517a3:124_3": "Titthiyoti titthaṁ vuccati diṭṭhi,",
  "atk-s0517a3:124_4": "taṁ paṭipannattā titthe sādhu,",
  "atk-s0517a3:124_5": "titthaṁ yassa atthīti vā titthiyo.",
  "atk-s0517a3:124_6": "Ito bahiddhā pabbajjūpagato.",
  "atk-s0517a3:124_7": "Titthiyasāvakoti tesaṁ diṭṭhānugatimāpanno gahaṭṭho.",
  "atk-s0517a3:124_8": "Yo ca micchādiṭṭhikoti tadubhayabhāvaṁ anupagantvā yāya kāyaci diṭṭhiyā micchādiṭṭhiko.",
  "atk-s0517a3:125_0": "Tathāgatoti sammāsambuddho.",
  "atk-s0517a3:125_1": "Paccekabuddhopi ettheva saṅgahito.",
  "atk-s0517a3:125_2": "Tathāgatasāvakoti maggappatto phalappatto ca.",
  "atk-s0517a3:125_3": "Yo ca sammādiṭṭhikoti tadubhayavinimutto lokiyasammādiṭṭhiyā sammādiṭṭhiko.",
  "atk-s0517a3:126_0": "Gāthāsu kodhanoti yo abhiṇhaṁ kujjhati, so.",
  "atk-s0517a3:126_1": "Upanāhīti tameva kodhaṁ vaḍḍhetvā upanandhanasīlo.",
  "atk-s0517a3:126_2": "Pāpamakkhīti lāmakabhūtamakkhavā.",
  "atk-s0517a3:126_3": "Māyāvīti katapāpapaṭicchādanavā.",
  "atk-s0517a3:126_4": "Vasaloti hīnajacco.",
  "atk-s0517a3:126_5": "Visuddhoti ñāṇadassanavisuddhiyā visuddho.",
  "atk-s0517a3:126_6": "Suddhataṁ gatoti maggaphalasaṅkhātaṁ suddhabhāvaṁ gato.",
  "atk-s0517a3:126_7": "Medhāvīti paññavā.",
  "atk-s0517a3:126_8": "Imāya gāthāya lokuttarasammādiṭṭhisampanno eva thomito.",
  "atk-s0517a3:127_0": "Vipannadiṭṭhiyo sampannadiṭṭhiyoti puggalavohāraṁ pahāya dhammameva garahanto thomento ca āha.",
  "atk-s0517a3:127_1": "Etaṁ mamāti taṇhāmaññanavasena diṭṭhi.",
  "atk-s0517a3:127_2": "Esohamasmīti mānamaññanamūlikā diṭṭhi.",
  "atk-s0517a3:127_3": "Eso me attāti diṭṭhimaññanameva.",
  "atk-s0517a3:128_0": "Etaṁmamāti kā diṭṭhītiādīhi tissannaṁ vipannadiṭṭhīnaṁ vibhāgañca gaṇanañca kālasaṅgahañca pucchitvā vissajjanaṁ kataṁ.",
  "atk-s0517a3:128_1": "Tattha kā diṭṭhīti anekāsu diṭṭhīsu katamā diṭṭhīti attho.",
  "atk-s0517a3:128_2": "Katamantānuggahitāti pubbantāparantasaṅkhātakāladvaye katamena kālena anuggahitā,",
  "atk-s0517a3:128_3": "anubaddhāti attho.",
  "atk-s0517a3:128_4": "Yasmā “etaṁ mamā”ti parāmasanto “etaṁ mama ahosi,",
  "atk-s0517a3:128_5": "evaṁ mama ahosi,",
  "atk-s0517a3:128_6": "ettakaṁ mama ahosī”ti atītaṁ vatthuṁ apadisitvā parāmasati,",
  "atk-s0517a3:128_7": "tasmā pubbantānudiṭṭhi hoti.",
  "atk-s0517a3:128_8": "Pubbantānuggahitā ca tā diṭṭhiyo honti.",
  "atk-s0517a3:128_9": "Yasmā “esohamasmī”ti parāmasanto “imināhaṁ sīlena vā vatena vā tapena vā brahmacariyena vā esosmi visujjhissāmī”ti anāgataphalaṁ upādāya parāmasati,",
  "atk-s0517a3:128_10": "tasmā aparantānudiṭṭhi hoti.",
  "atk-s0517a3:128_11": "Aparantānuggahitā ca tā diṭṭhiyo honti.",
  "atk-s0517a3:128_12": "Yasmā “eso me attā”ti parāmasanto atītānāgataṁ upādinnasantatiṁ upādāya “eso me attā”ti parāmasati,",
  "atk-s0517a3:128_13": "sakkāyadiṭṭhivasena ca parāmasati,",
  "atk-s0517a3:128_14": "tasmā sakkāyadiṭṭhi hoti.",
  "atk-s0517a3:128_15": "Pubbantāparantānuggahitā ca tā diṭṭhiyo honti.",
  "atk-s0517a3:128_16": "Yasmā pana sakkāyadiṭṭhippamukhāyeva dvāsaṭṭhi diṭṭhiyo honti,",
  "atk-s0517a3:128_17": "sakkāyadiṭṭhisamugghāteneva ca dvāsaṭṭhi diṭṭhiyo samugghātaṁ gacchanti,",
  "atk-s0517a3:128_18": "tasmā sakkāyadiṭṭhippamukhena dvāsaṭṭhi diṭṭhigatānīti vuttā,",
  "atk-s0517a3:128_19": "sakkāyadiṭṭhippamukhena sakkāyadiṭṭhidvārena dvāsaṭṭhi diṭṭhigatāni hontīti attho.",
  "atk-s0517a3:128_20": "Sakkāyadiṭṭhippamukhānīti pāṭho sundarataro.",
  "atk-s0517a3:128_21": "Sakkāyadiṭṭhi pamukhā ādi etesanti sakkāyadiṭṭhippamukhāni.",
  "atk-s0517a3:128_22": "Kāni tāni?",
  "atk-s0517a3:128_23": "Dvāsaṭṭhi diṭṭhigatāni.",
  "atk-s0517a3:129_0": "“Kā diṭṭhī”ti pucchāya vīsativatthukā attānudiṭṭhi,",
  "atk-s0517a3:129_1": "vīsativatthukā sakkāyadiṭṭhīti vissajjanaṁ.",
  "atk-s0517a3:129_2": "“Kati diṭṭhiyo”ti pucchāya sakkāyadiṭṭhippamukhāni dvāsaṭṭhi diṭṭhigatānīti vissajjanaṁ.",
  "atk-s0517a3:129_3": "Sāyeva pana sakkāyadiṭṭhi “eso me attā”ti vacanasāmaññena attānudiṭṭhīti vuttā.",
  "atk-s0517a3:129_4": "Tassā vuttāya attavādapaṭisaññuttā diṭṭhipi vuttāyeva hoti.",
  "atk-s0517a3:130_0": "151.Ye keci,",
  "atk-s0517a3:130_1": "bhikkhavetiādisuttāharaṇaṁ sampannadiṭṭhipuggalasambandhena sampannadiṭṭhipuggalavibhāgadassanatthaṁ kataṁ.",
  "atk-s0517a3:130_2": "Tattha niṭṭhaṁ gatāti maggañāṇavasena sammāsambuddho bhagavāti nicchayaṁ gatā,",
  "atk-s0517a3:130_3": "nibbematikāti attho.",
  "atk-s0517a3:130_4": "Niṭṭhāgatāti pāṭho samāsapadaṁ hoti,",
  "atk-s0517a3:130_5": "attho pana soyeva.",
  "atk-s0517a3:130_6": "Diṭṭhisampannāti diṭṭhiyā sundarabhāvaṁ gatā.",
  "atk-s0517a3:130_7": "Idha niṭṭhāti imissā kāmadhātuyā parinibbānaṁ.",
  "atk-s0517a3:130_8": "Idha vihāya niṭṭhāti imaṁ kāmabhavaṁ vijahitvā suddhāvāsabrahmaloke parinibbānaṁ.",
  "atk-s0517a3:130_9": "Sattakkhattuparamassāti sattakkhattuṁparamā sattavāraparamā bhavūpapatti attabhāvaggahaṇaṁ assa,",
  "atk-s0517a3:130_10": "tato paraṁ aṭṭhamaṁ bhavaṁ nādiyatīti sattakkhattuparamo.",
  "atk-s0517a3:130_11": "Tassa sattakkhattuparamassa sotāpannassa.",
  "atk-s0517a3:130_12": "Kolaṁkolassāti kulato kulaṁ gacchatīti kolaṁkolo.",
  "atk-s0517a3:130_13": "Sotāpattiphalasacchikiriyato hi paṭṭhāya nīce kule upapatti nāma natthi,",
  "atk-s0517a3:130_14": "mahābhogakulesuyeva nibbattatīti attho.",
  "atk-s0517a3:130_15": "Tassa kolaṁkolassa sotāpannassa.",
  "atk-s0517a3:130_16": "Ekabījissāti khandhabījaṁ nāma kathitaṁ.",
  "atk-s0517a3:130_17": "Yassa hi sotāpannassa ekaṁyeva khandhabījaṁ atthi,",
  "atk-s0517a3:130_18": "ekaṁ attabhāvaggahaṇaṁ,",
  "atk-s0517a3:130_19": "so ekabījī nāma.",
  "atk-s0517a3:130_20": "Tassa ekabījissa sotāpannassa.",
  "atk-s0517a3:130_21": "Bhagavatā gahitanāmavasenevetāni etesaṁ nāmāni.",
  "atk-s0517a3:130_22": "Ettakañhi ṭhānaṁ gato sattakkhattuparamo nāma hoti,",
  "atk-s0517a3:130_23": "ettakaṁ kolaṁkolo,",
  "atk-s0517a3:130_24": "ettakaṁ ekabījīti bhagavatā etesaṁ nāmaṁ gahitaṁ.",
  "atk-s0517a3:130_25": "Bhagavā hi “ayaṁ ettakaṁ ṭhānaṁ gamissati,",
  "atk-s0517a3:130_26": "ayaṁ ettakaṁ ṭhānaṁ gamissatī”ti ñatvā tesaṁ tāni tāni nāmāni aggahesi.",
  "atk-s0517a3:130_27": "Mudupañño hi sotāpanno satta bhave nibbattento sattakkhattuparamo nāma,",
  "atk-s0517a3:130_28": "majjhimapañño paraṁ chaṭṭhaṁ bhavaṁ nibbattento kolaṁkolo nāma,",
  "atk-s0517a3:130_29": "tikkhapañño ekaṁ bhavaṁ nibbattento ekabījī nāma.",
  "atk-s0517a3:130_30": "Taṁ panetaṁ tesaṁ mudumajjhimatikkhapaññataṁ pubbahetu niyameti.",
  "atk-s0517a3:130_31": "Ime tayopi sotāpannā kāmabhavavasena vuttā,",
  "atk-s0517a3:130_32": "rūpārūpabhave pana bahukāpi paṭisandhiyo gaṇhanti.",
  "atk-s0517a3:130_33": "Sakadāgāmissāti paṭisandhivasena sakiṁ kāmabhavaṁ āgacchatīti sakadāgāmī.",
  "atk-s0517a3:130_34": "Tassa sakadāgāmissa.",
  "atk-s0517a3:130_35": "Diṭṭheva dhamme arahāti imasmiṁyeva attabhāve arahā.",
  "atk-s0517a3:130_36": "Arahantipi pāṭho.",
  "atk-s0517a3:130_37": "Idha niṭṭhāti kāmabhavaṁ saṁsaranteyeva sandhāya vuttaṁ.",
  "atk-s0517a3:130_38": "Rūpārūpabhave uppannā pana ariyā kāmabhave na uppajjanti,",
  "atk-s0517a3:130_39": "tattheva parinibbāyanti.",
  "atk-s0517a3:131_0": "Antarāparinibbāyissāti āyuvemajjhassa antarāyeva kilesaparinibbānena parinibbāyanato antarāparinibbāyī.",
  "atk-s0517a3:131_1": "So pana uppannasamanantarā parinibbāyī,",
  "atk-s0517a3:131_2": "āyuvemajjhaṁ appatvā parinibbāyī,",
  "atk-s0517a3:131_3": "āyuvemajjhaṁ patvā parinibbāyīti tividho hoti.",
  "atk-s0517a3:131_4": "Tassa antarāparinibbāyissa anāgāmino.",
  "atk-s0517a3:131_5": "Upahaccaparinibbāyissāti āyuvemajjhaṁ atikkamitvā vā kālakiriyaṁ upagantvā vā kilesaparinibbānena parinibbāyantassa anāgāmino.",
  "atk-s0517a3:131_6": "Asaṅkhāraparinibbāyissāti asaṅkhārena appayogena adhimattappayogaṁ akatvāva kilesaparinibbānena parinibbāyanadhammassa anāgāmino.",
  "atk-s0517a3:131_7": "Sasaṅkhāraparinibbāyissāti sasaṅkhārena dukkhena kasirena adhimattappayogaṁ katvāva kilesaparinibbānena parinibbāyanadhammassa anāgāmino.",
  "atk-s0517a3:131_8": "Uddhaṁsotassa akaniṭṭhagāminoti uddhaṁvāhibhāvena uddhamassa taṇhāsotaṁ vaṭṭasotaṁ vāti uddhaṁsoto,",
  "atk-s0517a3:131_9": "uddhaṁ vā gantvā paṭilabhitabbato uddhamassa maggasotanti uddhaṁsoto,",
  "atk-s0517a3:131_10": "akaniṭṭhaṁ gacchatīti akaniṭṭhagāmī.",
  "atk-s0517a3:131_11": "Tassa uddhaṁsotassa akaniṭṭhagāmino anāgāmissa.",
  "atk-s0517a3:131_12": "Ayaṁ pana anāgāmī catuppabhedo –",
  "atk-s0517a3:131_13": "yo avihato paṭṭhāya cattāro brahmaloke sodhetvā akaniṭṭhaṁ gantvā parinibbāyati,",
  "atk-s0517a3:131_14": "ayaṁ uddhaṁsoto akaniṭṭhagāmī nāma.",
  "atk-s0517a3:131_15": "Yo heṭṭhā tayo brahmaloke sodhetvā sudassībrahmaloke ṭhatvā parinibbāyati,",
  "atk-s0517a3:131_16": "ayaṁ uddhaṁsoto na akaniṭṭhagāmī nāma.",
  "atk-s0517a3:131_17": "Yo ito akaniṭṭhameva gantvā parinibbāyati,",
  "atk-s0517a3:131_18": "ayaṁ na uddhaṁsoto akaniṭṭhagāmī nāma.",
  "atk-s0517a3:131_19": "Yo heṭṭhā catūsu brahmalokesu tattha tattheva parinibbāyati,",
  "atk-s0517a3:131_20": "ayaṁ na uddhaṁsoto na akaniṭṭhagāmī nāmāti.",
  "atk-s0517a3:131_21": "Ime pañca anāgāmino suddhāvāsaṁ gahetvā vuttā.",
  "atk-s0517a3:131_22": "Anāgāmino pana rūparāgārūparāgānaṁ appahīnattā ākaṅkhamānā sesarūpārūpabhavesupi nibbattanti.",
  "atk-s0517a3:131_23": "Suddhāvāse nibbattā pana aññattha na nibbattanti.",
  "atk-s0517a3:131_24": "Aveccappasannāti ariyamaggavasena jānitvā bujjhitvā acalappasādena pasannā.",
  "atk-s0517a3:131_25": "Sotāpannāti ariyamaggasotaṁ āpannā.",
  "atk-s0517a3:131_26": "Iminā sabbepi ariyaphalaṭṭhā puggalā gahitāti.",
  "atk-s0517a3:132_0": "Bhavavibhavadiṭṭhiniddesavaṇṇanā niṭṭhitā.",
  "atk-s0517a3:133_0": "Saddhammappakāsiniyā paṭisambhidāmaggaṭṭhakathāya",
  "atk-s0517a3:134_0": "Diṭṭhikathāvaṇṇanā niṭṭhitā."
}