{
  "atk-abh03a41:0_0": "2. Khandhayamakaṁ",
  "atk-abh03a41:1_0": "1. Paṇṇattiuddesavāravaṇṇanā",
  "atk-abh03a41:2_0": "1.",
  "atk-abh03a41:2_1": "Idāni mūlayamake desiteyeva kusalādidhamme khandhavasena saṅgaṇhitvā mūlayamakānantaraṁ desitassa khandhayamakassa vaṇṇanā hoti.",
  "atk-abh03a41:2_2": "Tattha pāḷivavatthānaṁ tāva evaṁ veditabbaṁ –",
  "atk-abh03a41:2_3": "imasmiñhi khandhayamake tayo mahāvārā honti –",
  "atk-abh03a41:2_4": "paṇṇattivāro,",
  "atk-abh03a41:2_5": "pavattivāro,",
  "atk-abh03a41:2_6": "pariññāvāroti.",
  "atk-abh03a41:2_7": "Tesu paṇṇattivāro khandhānaṁ nāmābhidhānasodhanavaseneva gatattā paṇṇattivāroti vuccati.",
  "atk-abh03a41:2_8": "Pavattivāro tena sodhitanāmābhidhānānaṁ khandhānaṁ uppādanirodhavasena pavattiṁ sodhayamāno gato,",
  "atk-abh03a41:2_9": "tasmā pavattivāroti vuccati.",
  "atk-abh03a41:2_10": "Pariññāvāro iminānukkamena pavattānaṁ khandhānaṁ saṅkhepeneva tisso pariññā dīpayamāno gato,",
  "atk-abh03a41:2_11": "tasmā pariññāvāroti vuccati.",
  "atk-abh03a41:2_12": "Tattha paṇṇattivāro uddesaniddesavasena dvīhākārehi vavatthito.",
  "atk-abh03a41:2_13": "Itaresu visuṁ uddesavāro natthi.",
  "atk-abh03a41:2_14": "Ādito paṭṭhāya pucchāvissajjanavasena ekadhā vavatthitā.",
  "atk-abh03a41:2_15": "Tattha pañcakkhandhātipadaṁ ādiṁ katvā yāva na khandhā,",
  "atk-abh03a41:2_16": "na saṅkhārāti padaṁ tāva paṇṇattivārassa uddesavāro veditabbo.",
  "atk-abh03a41:2_17": "Pucchāvārotipi tasseva nāmaṁ.",
  "atk-abh03a41:2_18": "Tattha pañcakkhandhāti ayaṁ yamakavasena pucchitabbānaṁ khandhānaṁ uddeso.",
  "atk-abh03a41:2_19": "Rūpakkhandho…pe…",
  "atk-abh03a41:2_20": "viññāṇakkhandhoti tesaññeva pabhedato nāmavavatthānaṁ.",
  "atk-abh03a41:3_0": "2-3.",
  "atk-abh03a41:3_1": "Idāni imesaṁ khandhānaṁ vasena padasodhanavāro,",
  "atk-abh03a41:3_2": "padasodhanamūlacakkavāro,",
  "atk-abh03a41:3_3": "suddhakhandhavāro,",
  "atk-abh03a41:3_4": "suddhakhandhamūlacakkavāroti cattāro nayavārā honti.",
  "atk-abh03a41:3_5": "Tattha rūpaṁ rūpakkhandho,",
  "atk-abh03a41:3_6": "rūpakkhandho rūpantiādinā nayena padameva sodhetvā gato padasodhanavāro nāma.",
  "atk-abh03a41:3_7": "So anulomapaṭilomavasena duvidho hoti.",
  "atk-abh03a41:3_8": "Tattha anulomavāre ‘rūpaṁ rūpakkhandho,",
  "atk-abh03a41:3_9": "rūpakkhandho rūpa’ntiādīni pañca yamakāni.",
  "atk-abh03a41:3_10": "Paṭilomavārepi ‘na rūpaṁ,",
  "atk-abh03a41:3_11": "na rūpakkhandho;",
  "atk-abh03a41:3_12": "na rūpakkhandho na rūpa’ntiādīni pañceva.",
  "atk-abh03a41:3_13": "Tato paraṁ tesaññeva padasodhanavāre sodhitānaṁ khandhānaṁ ‘rūpaṁ rūpakkhandho,",
  "atk-abh03a41:3_14": "khandhā vedanākkhandho’tiādinā nayena ekekakhandhamūlakāni cattāri cattāri cakkāni bandhitvā gato padasodhanamūlakānaṁ",
  "atk-abh03a41:3_15": "cakkānaṁ atthitāya padasodhanamūlacakkavāro nāma.",
  "atk-abh03a41:3_16": "Sopi anulomapaṭilomavasena duvidho hoti.",
  "atk-abh03a41:3_17": "Tattha anulomavāre ‘rūpaṁ rūpakkhandho,",
  "atk-abh03a41:3_18": "khandhā vedanākkhandho’tiādīni ekekakhandhamūlakāni cattāri cattāri katvā vīsati yamakāni.",
  "atk-abh03a41:3_19": "Paṭilomavārepi ‘na rūpaṁ,",
  "atk-abh03a41:3_20": "na rūpakkhandho;",
  "atk-abh03a41:3_21": "na khandhā na vedanākkhandho’tiādīni vīsatimeva.",
  "atk-abh03a41:4_0": "Tato paraṁ rūpaṁ khandho khandhā rūpantiādinā nayena suddhakhandhavaseneva gato suddhakhandhavāro nāma.",
  "atk-abh03a41:4_1": "Tattha khandhā rūpantiādīsu khandhā rūpakkhandho,",
  "atk-abh03a41:4_2": "khandhā vedanākkhandhoti attho gahetabbo. Kasmā?",
  "atk-abh03a41:4_3": "Niddesavāre evaṁ bhājitattā.",
  "atk-abh03a41:4_4": "Tattha hi ‘rūpaṁ khandhoti āmantā.",
  "atk-abh03a41:4_5": "Khandhā rūpakkhandhoti rūpakkhandho khandho ceva rūpakkhandho ca,",
  "atk-abh03a41:4_6": "avasesā khandhā na rūpakkhandho’ti evaṁ ‘khandhā rūpa’ntiādīnaṁ khandhā rūpakkhandhotiādinā nayena padaṁ uddharitvā attho vibhatto.",
  "atk-abh03a41:4_7": "Teneva ca kāraṇenese suddhakhandhavāroti vutto.",
  "atk-abh03a41:4_8": "Vacanasodhane viya hi ettha na vacanaṁ pamāṇaṁ.",
  "atk-abh03a41:4_9": "Yathā yathā pana suddhakhandhā labbhanti,",
  "atk-abh03a41:4_10": "tathā tathā atthova pamāṇaṁ.",
  "atk-abh03a41:4_11": "Parato āyatanayamakādīsupi eseva nayo.",
  "atk-abh03a41:4_12": "Esopi ca suddhakhandhavāro anulomapaṭilomavasena duvidho hoti.",
  "atk-abh03a41:4_13": "Tattha anulomavāre ‘rūpaṁ khandho khandhā rūpa’ntiādīni pañca yamakāni.",
  "atk-abh03a41:4_14": "Paṭilomavārepi ‘na rūpaṁ na khandho,",
  "atk-abh03a41:4_15": "na khandhā na rūpa’ntiādīni pañceva.",
  "atk-abh03a41:5_0": "Tato paraṁ tesaññeva suddhakhandhānaṁ rūpaṁ khandho,",
  "atk-abh03a41:5_1": "khandhā vedanātiādinā nayena ekekakhandhamūlakāni cattāri cattāri cakkāni bandhitvā gato suddhakhandhamūlakānaṁ",
  "atk-abh03a41:5_2": "cakkānaṁ atthitāya suddhakhandhamūlacakkavāro nāma.",
  "atk-abh03a41:5_3": "Tattha khandhā vedanātiādīsu khandhā vedanākkhandhotiādinā nayena attho veditabbo.",
  "atk-abh03a41:5_4": "Itarathā niddesavārena saddhiṁ virodho hoti.",
  "atk-abh03a41:5_5": "Sopi anulomapaṭilomavasena duvidho hoti.",
  "atk-abh03a41:5_6": "Tattha anulomavāre ‘rūpaṁ khandho,",
  "atk-abh03a41:5_7": "khandhā vedanā’tiādīni ekekakhandhamūlakāni cattāri cattāri katvā vīsati yamakāni.",
  "atk-abh03a41:5_8": "Paṭilomavārepi ‘na rūpaṁ,",
  "atk-abh03a41:5_9": "na khandho,",
  "atk-abh03a41:5_10": "na khandhā na vedanā’tiādīni vīsatimeva.",
  "atk-abh03a41:5_11": "Evaṁ tāva ekena yamakasatena dvīhi pucchāsatehi ekekapucchāya sanniṭṭhānasaṁsayavasena dve dve atthe",
  "atk-abh03a41:5_12": "katvā catūhi ca atthasatehi paṭimaṇḍito paṇṇattivārassa uddesavāro veditabboti.",
  "atk-abh03a41:6_0": "Paṇṇattiuddesavāravaṇṇanā.",
  "atk-abh03a41:7_0": "1. Paṇṇattiniddesavāravaṇṇanā",
  "atk-abh03a41:8_0": "26.",
  "atk-abh03a41:8_1": "Idāni rūpaṁ rūpakkhandhotiādinā nayena niddesavāro āraddho.",
  "atk-abh03a41:8_2": "Tattha rūpaṁ rūpakkhandhoti yaṁkiñci rūpanti vuccati.",
  "atk-abh03a41:8_3": "Sabbaṁ taṁ rūpaṁ rūpakkhandhoti vacanasodhanatthaṁ pucchati.",
  "atk-abh03a41:8_4": "Piyarūpaṁ sātarūpaṁ, rūpaṁ,",
  "atk-abh03a41:8_5": "na rūpakkhandhoti yaṁ ‘piyarūpaṁ sātarūpa’nti ettha rūpanti vuttaṁ,",
  "atk-abh03a41:8_6": "taṁ rūpameva,",
  "atk-abh03a41:8_7": "na rūpakkhandhoti attho.",
  "atk-abh03a41:8_8": "Rūpakkhandho rūpañceva rūpakkhandho cāti yo pana rūpakkhandho,",
  "atk-abh03a41:8_9": "so rūpantipi rūpakkhandhotipi vattuṁ vaṭṭatīti attho.",
  "atk-abh03a41:8_10": "Rūpakkhandho rūpanti ettha pana yasmā rūpakkhandho niyameneva rūpanti vattabbo.",
  "atk-abh03a41:8_11": "Tasmā āmantāti āha.",
  "atk-abh03a41:8_12": "Iminā upāyena sabbavissajjanesu attho veditabbo.",
  "atk-abh03a41:8_13": "Yo pana yattha viseso bhavissati,",
  "atk-abh03a41:8_14": "tatheva taṁ vaṇṇayissāma.",
  "atk-abh03a41:8_15": "Saññāyamake tāva diṭṭhisaññāti ‘papañcasaññā’tiādīsu āgatā diṭṭhisaññā.",
  "atk-abh03a41:8_16": "Saṅkhārayamake avasesā saṅkhārāti ‘aniccā vata saṅkhārā’tiādīsu āgatā saṅkhārakkhandhato avasesā saṅkhatadhammā.",
  "atk-abh03a41:8_17": "Paṭilomavārepi eseva nayoti.",
  "atk-abh03a41:9_0": "Padasodhanavāro niṭṭhito.",
  "atk-abh03a41:10_0": "28.",
  "atk-abh03a41:10_1": "Padasodhanamūlacakkavāre khandhā vedanākkhandhoti yekeci khandhā,",
  "atk-abh03a41:10_2": "sabbe te vedanākkhandhoti pucchati.",
  "atk-abh03a41:10_3": "Sesapucchāsupi eseva nayo.",
  "atk-abh03a41:10_4": "Paṭilome na khandhā na vedanākkhandhoti ettha ye paññattinibbānasaṅkhātā dhammā khandhā na honti,",
  "atk-abh03a41:10_5": "te yasmā vedanākkhandhopi na honti,",
  "atk-abh03a41:10_6": "tasmā āmantāti āha.",
  "atk-abh03a41:10_7": "Sesavissajjanesupi eseva nayoti.",
  "atk-abh03a41:11_0": "Padasodhanamūlacakkavāro niṭṭhito.",
  "atk-abh03a41:12_0": "38.",
  "atk-abh03a41:12_1": "Suddhakhandhavāre rūpaṁ khandhoti yaṁkiñci rūpanti vuttaṁ,",
  "atk-abh03a41:12_2": "sabbaṁ taṁ khandhoti pucchati.",
  "atk-abh03a41:12_3": "Tattha yasmā piyarūpasātarūpasaṅkhātaṁ vā rūpaṁ hotu,",
  "atk-abh03a41:12_4": "bhūtupādārūpaṁ vā,",
  "atk-abh03a41:12_5": "sabbaṁ pañcasu khandhesu saṅgahaṁ gacchateva.",
  "atk-abh03a41:12_6": "Tasmā āmantāti paṭijānāti.",
  "atk-abh03a41:12_7": "Dutiyapade ‘khandhā rūpa’nti pucchitabbe yasmā rūpantivacanena rūpakkhandhova adhippeto,",
  "atk-abh03a41:12_8": "tasmā vacanaṁ anādiyitvā atthavasena pucchanto khandhā rūpakkhandhoti āha.",
  "atk-abh03a41:12_9": "Iminā nayena sabbapadesu attho veditabbo.",
  "atk-abh03a41:12_10": "Parato āyatanayamakādīnaṁ niddesavārepi eseva nayo.",
  "atk-abh03a41:12_11": "Saññā khandhoti etthāpi diṭṭhisaññā vā hotu,",
  "atk-abh03a41:12_12": "saññā eva vā,",
  "atk-abh03a41:12_13": "sabbāyapi khandhabhāvato āmantāti vuttaṁ.",
  "atk-abh03a41:12_14": "Saṅkhārā khandhoti padepi eseva nayo.",
  "atk-abh03a41:12_15": "Khandhavinimuttako hi saṅkhāro nāma natthi.",
  "atk-abh03a41:13_0": "39.",
  "atk-abh03a41:13_1": "Paṭilome na rūpaṁ na khandhoti yaṁ dhammajātaṁ rūpaṁ na hoti,",
  "atk-abh03a41:13_2": "taṁ khandhopi na hotīti pucchati.",
  "atk-abh03a41:13_3": "Vissajjane panassa rūpaṁ ṭhapetvā avasesā khandhā na rūpaṁ,",
  "atk-abh03a41:13_4": "khandhāti rūpato aññe vedanādayo khandhā rūpameva na honti,",
  "atk-abh03a41:13_5": "khandhā pana hontīti attho.",
  "atk-abh03a41:13_6": "Rūpañca khandhe ca ṭhapetvā avasesāti pañcakkhandhavinimuttaṁ nibbānañceva paññatti ca.",
  "atk-abh03a41:13_7": "Ito paresupi ‘avasesā’ti padesu eseva nayoti.",
  "atk-abh03a41:14_0": "Suddhakhandhavāro niṭṭhito.",
  "atk-abh03a41:15_0": "40-44. Suddhakhandhamūlacakkavāre rūpaṁ khandhotiādīnaṁ heṭṭhā vuttanayeneva attho veditabboti.",
  "atk-abh03a41:16_0": "Suddhakhandhamūlacakkavāro niṭṭhito.",
  "atk-abh03a41:17_0": "Paṇṇattiniddesavāravaṇṇanā.",
  "atk-abh03a41:18_0": "2. Pavattivāravaṇṇanā",
  "atk-abh03a41:19_0": "50-205.",
  "atk-abh03a41:19_1": "Idāni yassa rūpakkhandhotiādinā nayena pavattivāro āraddho.",
  "atk-abh03a41:19_2": "Kasmā panettha uddesavāro na vuttoti?",
  "atk-abh03a41:19_3": "Heṭṭhā dassitanayattā.",
  "atk-abh03a41:19_4": "Paṇṇattivārasmiñhi uddesavāre nayo dassito.",
  "atk-abh03a41:19_5": "Tena pana nayena sakkā so idha avuttopi jānitunti taṁ avatvā niddesavārova āraddho.",
  "atk-abh03a41:19_6": "Imasmiṁ pana pavattivārasaṅkhāte mahāvāre uppādavāro,",
  "atk-abh03a41:19_7": "nirodhavāro,",
  "atk-abh03a41:19_8": "uppādanirodhavāroti tayo antaravārā honti.",
  "atk-abh03a41:19_9": "Tesu paṭhamo dhammānaṁ uppādalakkhaṇassa dīpitattā uppādavāroti vuccati.",
  "atk-abh03a41:19_10": "Dutiyo tesaññeva nirodhalakkhaṇassa dīpitattā nirodhavāroti vuccati.",
  "atk-abh03a41:19_11": "Tatiyo ubhinnampi lakkhaṇānaṁ dīpitattā uppādanirodhavāroti vuccati.",
  "atk-abh03a41:19_12": "Uppādavārena cettha dhammānaṁ uppajjanākārova dīpito.",
  "atk-abh03a41:19_13": "Nirodhavārena ‘uppannaṁ nāma niccaṁ natthī’ti tesaññeva aniccatā dīpitā.",
  "atk-abh03a41:19_14": "Uppādanirodhavārena tadubhayaṁ.",
  "atk-abh03a41:20_0": "Tattha uppādavāre tāva tiṇṇaṁ addhānaṁ vasena cha kālabhedā honti –",
  "atk-abh03a41:20_1": "paccuppanno, atīto, anāgato,",
  "atk-abh03a41:20_2": "paccuppannenātīto,",
  "atk-abh03a41:20_3": "paccuppannenānāgato,",
  "atk-abh03a41:20_4": "atītenānāgatoti.",
  "atk-abh03a41:20_5": "Tesu ‘yassa rūpakkhandho uppajjatī’ti paccuppannābhidhānavasena paccuppanno veditabbo.",
  "atk-abh03a41:20_6": "So paccuppannānaṁ dhammānaṁ paccakkhato gahetabbattā ativiya suviññeyyoti paṭhamaṁ vutto.",
  "atk-abh03a41:20_7": "Yassa rūpakkhandho uppajjitthāti atītābhidhānavasena atīto veditabbo.",
  "atk-abh03a41:20_8": "So paccakkhato anubhūtapubbānaṁ atītadhammānaṁ anumānena anāgatehi suviññeyyatarattā dutiyaṁ vutto.",
  "atk-abh03a41:20_9": "Yassa rūpakkhandho uppajjissatīti anāgatābhidhānavasena anāgato veditabbo.",
  "atk-abh03a41:20_10": "So paccakkhato ca anubhūtapubbavasena ca gahitadhammānumānena ‘anāgatepi evarūpā dhammā uppajjissantī’ti gahetabbato tatiyaṁ vutto.",
  "atk-abh03a41:21_0": "Yassarūpakkhandho uppajjati,",
  "atk-abh03a41:21_1": "tassa vedanākkhandho uppajjitthāti paccuppannena saddhiṁ atītābhidhānavasena paccuppannenātīto veditabbo.",
  "atk-abh03a41:21_2": "So missakesu tīsu suviññeyyatarattā catutthaṁ vutto.",
  "atk-abh03a41:21_3": "Yassa rūpakkhandho uppajjati tassa vedanākkhandho uppajjissatīti paccuppannena saddhiṁ anāgatābhidhānavasena paccuppannenānāgato veditabbo.",
  "atk-abh03a41:21_4": "So paccakkhato gahetabbānaṁ dhammānaṁ atthitāya atthato suviññeyyataroti pañcamaṁ vutto.",
  "atk-abh03a41:21_5": "Yassa rūpakkhandho uppajjittha,",
  "atk-abh03a41:21_6": "tassa vedanākkhandho uppajjissatīti atītena saddhiṁ anāgatābhidhānavasena atītenānāgato veditabbo.",
  "atk-abh03a41:21_7": "So purimehi duviññeyyoti chaṭṭhaṁ vutto.",
  "atk-abh03a41:22_0": "Evametesu chasu kālabhedesu yvāyaṁ paṭhamo paccuppanno,",
  "atk-abh03a41:22_1": "tattha puggalato, okāsato,",
  "atk-abh03a41:22_2": "puggalokāsatoti tayo vārā honti.",
  "atk-abh03a41:22_3": "Tesu yassāti puggalavasena khandhānaṁ uppattidīpano puggalavāro.",
  "atk-abh03a41:22_4": "Yatthāti okāsavasena khandhānaṁ uppattidīpano okāsavāro.",
  "atk-abh03a41:22_5": "Yassa yatthāti puggalokāsavasena khandhānaṁ uppattidīpano puggalokāsavāro.",
  "atk-abh03a41:22_6": "Ime pana tayopi vārā paṭhamaṁ anulomanayena niddisitvā pacchā paṭilomanayena niddiṭṭhā.",
  "atk-abh03a41:22_7": "Tesu ‘uppajjati’ ‘uppajjittha,’ ‘uppajjissatī’ti vacanato uppattidīpano anulomanayo.",
  "atk-abh03a41:22_8": "‘Nuppajjati’,",
  "atk-abh03a41:22_9": "‘nuppajjittha,’ ‘nuppajjissatī’ti vacanato anuppattidīpano paṭilomanayo.",
  "atk-abh03a41:23_0": "Tattha paccuppannakāle tāva puggalavārassa anulomanaye “yassa rūpakkhandho uppajjati,",
  "atk-abh03a41:23_1": "tassa vedanākkhandho uppajjati.",
  "atk-abh03a41:23_2": "Yassa vā pana vedanākkhandho uppajjati,",
  "atk-abh03a41:23_3": "tassa rūpakkhandho uppajjati.",
  "atk-abh03a41:23_4": "Yassa rūpakkhandho uppajjati,",
  "atk-abh03a41:23_5": "tassa saññākkhandho saṅkhārakkhandho,",
  "atk-abh03a41:23_6": "viññāṇakkhandho,",
  "atk-abh03a41:23_7": "uppajjati.",
  "atk-abh03a41:23_8": "Yassa vā pana viññāṇakkhandho uppajjati,",
  "atk-abh03a41:23_9": "tassa rūpakkhandho uppajjatī”ti evaṁ rūpakkhandhamūlakāni cattāri yamakāni;",
  "atk-abh03a41:23_10": "“yassa vedanākkhandho uppajjati,",
  "atk-abh03a41:23_11": "tassa saññākkhandho uppajjatī”tiādinā nayena vedanākkhandhamūlakāni tīṇi;",
  "atk-abh03a41:23_12": "saññākkhandhamūlakāni dve;",
  "atk-abh03a41:23_13": "saṅkhārakkhandhamūlakaṁ ekanti aggahitaggahaṇena dasa yamakāni honti.",
  "atk-abh03a41:24_0": "Tattha rūpakkhandhamūlakesu catūsu ādito ekameva vissajjitaṁ.",
  "atk-abh03a41:24_1": "Sesāni tena sadisavissajjanānīti tantiyā lahubhāvatthaṁ saṅkhittāni.",
  "atk-abh03a41:24_2": "Vedanākkhandhādimūlakesupi ‘āmantā’ti ekasadisameva vissajjanaṁ.",
  "atk-abh03a41:24_3": "Tasmā tānipi tantiyā lahubhāvatthaṁ saṅkhittānevāti evametāni paccuppannakāle puggalavāre anulomanaye",
  "atk-abh03a41:24_4": "ekayamakavissajjaneneva dasa yamakāni vissajjitāni nāma hontīti veditabbāni.",
  "atk-abh03a41:24_5": "Yathā ca puggalavāre dasa,",
  "atk-abh03a41:24_6": "evaṁ okāsavāre dasa,",
  "atk-abh03a41:24_7": "puggalokāsavāre dasāti paccuppannakāle tīsu vāresu anulomanaye tiṁsa yamakāni honti.",
  "atk-abh03a41:24_8": "Yathā ca anulomanaye,",
  "atk-abh03a41:24_9": "evaṁ paṭilomanayepīti sabbānipi paccuppannakāle saṭṭhi yamakāni honti.",
  "atk-abh03a41:24_10": "Tesu vīsapucchāsataṁ,",
  "atk-abh03a41:24_11": "cattārīsāni ca dve atthasatāni hontīti veditabbāni.",
  "atk-abh03a41:24_12": "Evaṁ sesesupi pañcasu kālabhedesu puggalādibhedato anulomapaṭilomanayavasena cha cha vārā.",
  "atk-abh03a41:24_13": "Ekekasmiṁ vāre dasa dasa katvā saṭṭhi saṭṭhi yamakānīti tīṇi yamakasatāni.",
  "atk-abh03a41:24_14": "Tāni purimehi saddhiṁ saṭṭhādhikāni tīṇi yamakasatāni,",
  "atk-abh03a41:24_15": "vīsādhikāni sattapucchāsatāni,",
  "atk-abh03a41:24_16": "cattārīsāni ca cuddasa atthasatāni honti.",
  "atk-abh03a41:24_17": "Idaṁ tāva uppādavāre pāḷivavatthānaṁ.",
  "atk-abh03a41:24_18": "Yathā ca uppādavāre,",
  "atk-abh03a41:24_19": "tathā nirodhavārepi,",
  "atk-abh03a41:24_20": "uppādanirodhavārepīti sabbasmimpi pavattimahāvāre asīti yamakasahassaṁ,",
  "atk-abh03a41:24_21": "saṭṭhisatādhikāni dve pucchāsahassāni,",
  "atk-abh03a41:24_22": "vīsaṁ tisatādhikāni ca cattāri atthasahassāni veditabbāni.",
  "atk-abh03a41:25_0": "Pāḷi pana uppādavāre nirodhavāre ca tīsu asammissakakālabhedesu tasmiṁ tasmiṁ vāre ekekameva yamakaṁ vissajjetvā saṅkhittā.",
  "atk-abh03a41:25_1": "Tīsu missakakālabhedesu ‘yassa vedanākkhandho uppajjati,",
  "atk-abh03a41:25_2": "tassa saññākkhandho uppajjitthā’tiādinā nayena vedanākkhandhādimūlakesupi ekaṁ yamakaṁ vissajjitaṁ.",
  "atk-abh03a41:25_3": "Uppādanirodhavāre pana chasupi kālabhedesu taṁ vissajjitameva.",
  "atk-abh03a41:25_4": "Sesāni tena samānavissajjanattā saṅkhittānīti.",
  "atk-abh03a41:25_5": "Idaṁ sakalepi pavattimahāvāre pāḷivavatthānaṁ.",
  "atk-abh03a41:26_0": "Atthavinicchayatthaṁ panassa idaṁ lakkhaṇaṁ veditabbaṁ –",
  "atk-abh03a41:26_1": "imasmiñhi pavattimahāvāre catunnaṁ pañhānaṁ pañca vissajjanāni sattavīsatiyā ṭhānesu pakkhipitvā atthavinicchayo veditabbo.",
  "atk-abh03a41:26_2": "Tattha purepañho,",
  "atk-abh03a41:26_3": "pacchāpañho,",
  "atk-abh03a41:26_4": "paripuṇṇapañho,",
  "atk-abh03a41:26_5": "moghapañhoti ime cattāro pañhā nāma.",
  "atk-abh03a41:26_6": "Ekekasmiñhi yamake dve dve pucchā.",
  "atk-abh03a41:26_7": "Ekekapucchāyapi dve dve padāni.",
  "atk-abh03a41:26_8": "Tattha yāya pucchāya vissajjane ekeneva padena gahitakkhandhassa uppādo vā nirodho vā labbhati,",
  "atk-abh03a41:26_9": "ayaṁ purepañho nāma.",
  "atk-abh03a41:26_10": "Yāya pana pucchāya vissajjane dvīhipi padehi gahitakkhandhānaṁ uppādo vā nirodho vā labbhati,",
  "atk-abh03a41:26_11": "ayaṁ pacchāpañho nāma.",
  "atk-abh03a41:26_12": "Yāya pana pucchāya vissajjane ekenapi padena gahitakkhandhassa dvīhipi padehi gahitakkhandhānaṁ uppādo vā,",
  "atk-abh03a41:26_13": "nirodho vā labbhati,",
  "atk-abh03a41:26_14": "ayaṁ paripuṇṇapañho nāma.",
  "atk-abh03a41:26_15": "Yāya pana pucchāya vissajjane paṭikkhepo vā,",
  "atk-abh03a41:26_16": "paṭisedho vā labbhati,",
  "atk-abh03a41:26_17": "ayaṁ moghapañho nāma.",
  "atk-abh03a41:26_18": "Yasmā panesa adassiyamāno na sakkā jānituṁ,",
  "atk-abh03a41:26_19": "tasmā naṁ dassayissāma.",
  "atk-abh03a41:27_0": "‘Yattha rūpakkhandho nuppajjati,",
  "atk-abh03a41:27_1": "tattha vedanākkhandho nuppajjatī’ti pucchāya tāva uppajjatīti imasmiṁ vissajjane ekeneva padena gahitassa vedanākkhandhassa uppādo labbhati,",
  "atk-abh03a41:27_2": "iti ayañceva añño ca evarūpo pañho purepañhoti veditabbo.",
  "atk-abh03a41:27_3": "‘Yassa rūpakkhandho uppajjittha,",
  "atk-abh03a41:27_4": "tassa vedanākkhandho uppajjitthā’ti pucchāya pana ‘āmantā’ti imasmiṁ vissajjane dvīhi padehi gahitānaṁ",
  "atk-abh03a41:27_5": "rūpavedanākkhandhānaṁ yassa kassaci sattassa atīte uppādo labbhati.",
  "atk-abh03a41:27_6": "Iti ayañceva añño ca evarūpo pañho pacchāpañhoti veditabbo.",
  "atk-abh03a41:28_0": "‘Yassa rūpakkhandho uppajjati,",
  "atk-abh03a41:28_1": "tassa vedanākkhandho uppajjatī’ti imāya pana paṭhamapucchāya ‘asaññasattaṁ upapajjantāna’ntiādike imasmiṁ",
  "atk-abh03a41:28_2": "vissajjane ‘asaññasattaṁ upapajjantānaṁ tesaṁ rūpakkhandho uppajjati,",
  "atk-abh03a41:28_3": "no ca tesaṁ vedanākkhandho uppajjatī’ti imasmiṁ koṭṭhāse ekeneva padena gahitassa rūpakkhandhassapi uppādo labbhati.",
  "atk-abh03a41:28_4": "‘Pañcavokāraṁ upapajjantānaṁ tesaṁ rūpakkhandho ca uppajjati vedanākkhandho ca uppajjatī’ti imasmiṁ koṭṭhāse",
  "atk-abh03a41:28_5": "dvīhipi padehi saṅgahitānaṁ rūpavedanākkhandhānampi uppādo labbhati.",
  "atk-abh03a41:28_6": "Iti ayañceva añño ca evarūpo pañho paripuṇṇapañhoti veditabbo.",
  "atk-abh03a41:28_7": "Purepacchāpañhotipi etasseva nāmaṁ.",
  "atk-abh03a41:28_8": "Etassa hi vissajjane purimakoṭṭhāse ekena padena saṅgahitassa rūpakkhandhasseva uppādo dassito.",
  "atk-abh03a41:28_9": "Dutiyakoṭṭhāse dvīhi padehi saṅgahitānaṁ rūpavedanākkhandhānaṁ.",
  "atk-abh03a41:28_10": "Imināyeva ca lakkhaṇena yattha ekena padena saṅgahitassa khandhassa uppādo vā nirodho vā labbhati,",
  "atk-abh03a41:28_11": "so purepañhoti vutto.",
  "atk-abh03a41:28_12": "Yattha dvīhipi padehi saṅgahitānaṁ khandhānaṁ uppādo vā nirodho vā labbhati,",
  "atk-abh03a41:28_13": "so pacchāpañhoti vutto.",
  "atk-abh03a41:29_0": "‘Yassa rūpakkhandho nuppajjittha,",
  "atk-abh03a41:29_1": "tassa vedanākkhandho nuppajjitthā’ti imāya pana pucchāya ‘natthī’ti imasmiṁ vissajjane paṭikkhepo labbhati.",
  "atk-abh03a41:29_2": "‘Yassa rūpakkhandho uppajjati,",
  "atk-abh03a41:29_3": "tassa vedanākkhandho nirujjhatī’ti pucchāya ‘no’ti imasmiṁ vissajjane paṭisedho labbhati.",
  "atk-abh03a41:29_4": "Tasmā ayañceva duvidho añño ca evarūpo pañho moghapañhoti veditabbo.",
  "atk-abh03a41:29_5": "Tucchapañhotipi vuccati.",
  "atk-abh03a41:29_6": "Evaṁ tāva cattāro pañhā veditabbā.",
  "atk-abh03a41:30_0": "Pāḷigatiyā vissajjanaṁ,",
  "atk-abh03a41:30_1": "paṭivacanavissajjanaṁ,",
  "atk-abh03a41:30_2": "sarūpadassanena vissajjanaṁ,",
  "atk-abh03a41:30_3": "paṭikkhepena vissajjanaṁ,",
  "atk-abh03a41:30_4": "paṭisedhena vissajjananti imāni pana pañca vissajjanāni nāma.",
  "atk-abh03a41:30_5": "Tattha yaṁ vissajjanaṁ pāḷipadameva hutvā atthaṁ vissajjeti,",
  "atk-abh03a41:30_6": "idaṁ pāḷigatiyā vissajjanaṁ nāma.",
  "atk-abh03a41:30_7": "Taṁ purepañhe labbhati.",
  "atk-abh03a41:30_8": "‘Yattha rūpakkhandho nuppajjati tattha vedanākkhandho nuppajjatī’ti hi pañhe ‘uppajjatī’ti idaṁ vissajjanaṁ",
  "atk-abh03a41:30_9": "pāḷipadameva hutvā atthaṁ vissajjayamānaṁ gataṁ,",
  "atk-abh03a41:30_10": "tasmā evarūpesu ṭhānesu pāḷigatiyā vissajjanaṁ veditabbaṁ.",
  "atk-abh03a41:30_11": "Yaṁ pana vissajjanaṁ paṭivacanabhāvena atthaṁ vissajjeti,",
  "atk-abh03a41:30_12": "idaṁ paṭivacanavissajjanaṁ nāma.",
  "atk-abh03a41:30_13": "Taṁ pacchāpañhe labbhati.",
  "atk-abh03a41:30_14": "‘Yassa rūpakkhandho uppajjittha,",
  "atk-abh03a41:30_15": "tassa vedanākkhandho uppajjitthā’ti hi pañhe ‘āmantā’ti idaṁ vissajjanaṁ paṭivacanavaseneva atthaṁ vissajjayamānaṁ gataṁ,",
  "atk-abh03a41:30_16": "tasmā evarūpesu ṭhānesu paṭivacanavissajjanaṁ veditabbaṁ.",
  "atk-abh03a41:30_17": "Yaṁ vissajjanaṁ sarūpena dassetvā atthaṁ vissajjeti;",
  "atk-abh03a41:30_18": "idaṁ sarūpadassanena vissajjanaṁ nāma.",
  "atk-abh03a41:30_19": "Taṁ paripuṇṇapañhe labbhati.",
  "atk-abh03a41:30_20": "‘Yassa rūpakkhandho uppajjati;",
  "atk-abh03a41:30_21": "tassa vedanākkhandho uppajjatī’ti hi pañhe ‘asaññasattaṁ upapajjantāna’nti idaṁ vissajjanaṁ ‘imesaṁ rūpakkhandho uppajjati,",
  "atk-abh03a41:30_22": "no ca vedanākkhandho,",
  "atk-abh03a41:30_23": "imesaṁ rūpakkhandho ca uppajjati,",
  "atk-abh03a41:30_24": "vedanākkhandho cā’ti sarūpadassaneneva atthaṁ vissajjayamānaṁ gataṁ.",
  "atk-abh03a41:30_25": "Tasmā evarūpesu ṭhānesu sarūpadassanena vissajjanaṁ veditabbaṁ.",
  "atk-abh03a41:30_26": "Yaṁ pana vissajjanaṁ tathārūpassa atthassābhāvato atthapaṭikkhepena pañhaṁ vissajjeti,",
  "atk-abh03a41:30_27": "idaṁ paṭikkhepena vissajjanaṁ nāma.",
  "atk-abh03a41:30_28": "Yaṁ tathārūpassa atthassa ekakkhaṇe alābhato atthapaṭisedhanena pañhaṁ vissajjeti,",
  "atk-abh03a41:30_29": "idaṁ paṭisedhena vissajjanaṁ nāma.",
  "atk-abh03a41:30_30": "Taṁ moghapañhe labbhati.",
  "atk-abh03a41:30_31": "‘Yassa rūpakkhandho nuppajjittha,",
  "atk-abh03a41:30_32": "tassa vedanākkhandho nuppajjitthā’ti hi pañhe ‘natthī’ti idaṁ vissajjanaṁ;",
  "atk-abh03a41:30_33": "evarūpo nāma satto natthīti atthapaṭikkhepena pañhaṁ vissajjayamānaṁ gataṁ;",
  "atk-abh03a41:30_34": "tasmā evarūpesu ṭhānesu paṭikkhepena vissajjanaṁ veditabbaṁ.",
  "atk-abh03a41:30_35": "‘Yassa rūpakkhandho uppajjati,",
  "atk-abh03a41:30_36": "tassa vedanākkhandho nirujjhatī’ti pañhe pana ‘no’ti idaṁ vissajjanaṁ ekasmiṁ paṭisandhikkhaṇe uppādena",
  "atk-abh03a41:30_37": "saddhiṁ nirodho nāma na labbhatīti atthapaṭisedhanena pañhaṁ vissajjayamānaṁ gataṁ,",
  "atk-abh03a41:30_38": "tasmā evarūpesu ṭhānesu paṭisedhena vissajjanaṁ veditabbaṁ.",
  "atk-abh03a41:31_0": "Idāni ime cattāro pañhā,",
  "atk-abh03a41:31_1": "imāni ca pañca vissajjanāni,",
  "atk-abh03a41:31_2": "yesu sattavīsatiyā ṭhānesu pakkhipitabbāni,",
  "atk-abh03a41:31_3": "tāni evaṁ veditabbāni –",
  "atk-abh03a41:31_4": "asaññasattaṁ upapajjantānanti ekaṁ ṭhānaṁ,",
  "atk-abh03a41:31_5": "asaññasatte tatthāti ekaṁ,",
  "atk-abh03a41:31_6": "asaññasattānanti ekaṁ;",
  "atk-abh03a41:31_7": "asaññasattā cavantānanti ekaṁ;",
  "atk-abh03a41:31_8": "arūpaṁ upapajjantānanti ekaṁ,",
  "atk-abh03a41:31_9": "arūpe tatthāti ekaṁ,",
  "atk-abh03a41:31_10": "arūpānanti ekaṁ,",
  "atk-abh03a41:31_11": "arūpā cavantānanti ekaṁ,",
  "atk-abh03a41:31_12": "arūpe pacchimabhavikānanti ekaṁ,",
  "atk-abh03a41:31_13": "arūpe parinibbantānanti ekaṁ;",
  "atk-abh03a41:31_14": "ye ca arūpaṁ upapajjitvā parinibbāyissantīti ekaṁ;",
  "atk-abh03a41:31_15": "pañcavokāraṁ upapajjantānanti ekaṁ,",
  "atk-abh03a41:31_16": "pañcavokāre tatthāti ekaṁ,",
  "atk-abh03a41:31_17": "pañcavokārānanti ekaṁ pañcavokārā cavantānanti ekaṁ,",
  "atk-abh03a41:31_18": "pañcavokāre pacchimabhavikānanti ekaṁ,",
  "atk-abh03a41:31_19": "pañcavokāre parinibbantānanti ekaṁ;",
  "atk-abh03a41:31_20": "suddhāvāsaṁ upapajjantānanti ekaṁ,",
  "atk-abh03a41:31_21": "suddhāvāse tatthāti ekaṁ,",
  "atk-abh03a41:31_22": "suddhāvāsānanti ekaṁ,",
  "atk-abh03a41:31_23": "suddhāvāse parinibbantānanti ekaṁ;",
  "atk-abh03a41:31_24": "sabbesaṁ upapajjantānanti ekaṁ,",
  "atk-abh03a41:31_25": "sabbesaṁ cavantānanti ekaṁ;",
  "atk-abh03a41:31_26": "sabbasādhāraṇavasena pacchimabhavikānanti ekaṁ,",
  "atk-abh03a41:31_27": "parinibbantānanti ekaṁ,",
  "atk-abh03a41:31_28": "catuvokāraṁ pañcavokāraṁ upapajjantānanti ekaṁ,",
  "atk-abh03a41:31_29": "cavantānanti ekaṁ.",
  "atk-abh03a41:31_30": "Evaṁ imesaṁ catunnaṁ pañhānaṁ imāni pañca vissajjanāni imesu sattavīsatiyā ṭhānesu pakkhipitvā imasmiṁ pavattimahāvāre atthavinicchayo veditabbo.",
  "atk-abh03a41:31_31": "Evaṁ viditvā hi pañhaṁ vissajjantena suvissajjito hoti,",
  "atk-abh03a41:31_32": "atthañca vinicchayantena suvinicchito hoti.",
  "atk-abh03a41:32_0": "Tatthāyaṁ nayo –",
  "atk-abh03a41:32_1": "yassa rūpakkhandho uppajjatīti yassa puggalassa uppādakkhaṇasamaṅgitāya rūpakkhandho uppajjati.",
  "atk-abh03a41:32_2": "Tassa vedanākkhandho uppajjatīti vedanākkhandhopi tassa tasmiññeva khaṇe uppajjatīti pucchati.",
  "atk-abh03a41:32_3": "Asaññasattaṁ upapajjantānanti acittakapaṭisandhivasena asaññasattabhavaṁ upapajjantānaṁ.",
  "atk-abh03a41:32_4": "Tesaṁ rūpakkhandho uppajjatīti tesaṁ ekantena rūpakkhandho uppajjatiyeva.",
  "atk-abh03a41:32_5": "Pavatte uppannānaṁ rūpakkhandho uppajjatipi nirujjhatipi,",
  "atk-abh03a41:32_6": "tasmā ‘asaññasattāna’nti avatvā’asaññasattaṁ upapajjantāna’nti vuttaṁ.",
  "atk-abh03a41:32_7": "No ca tesaṁ vedanākkhandho uppajjatīti acittakattā pana tesaṁ vedanākkhandho nuppajjateva.",
  "atk-abh03a41:32_8": "Idaṁ sattavīsatiyā ṭhānesu paṭhame ṭhāne paripuṇṇapañhassa purimakoṭṭhāse sarūpadassanena vissajjanaṁ.",
  "atk-abh03a41:32_9": "Pañcavokāraṁ upapajjantānanti rūpārūpamissakapaṭisandhivasena pañcavokārabhavaṁ upapajjantānaṁ.",
  "atk-abh03a41:32_10": "Tesaṁ rūpakkhandho ca uppajjati,",
  "atk-abh03a41:32_11": "vedanākkhandho cāti tesaṁ ekantena rūpavedanākkhandhasaṅkhātā dvepi khandhā uppajjantiyeva.",
  "atk-abh03a41:32_12": "Pavatte pana tattha uppannānaṁ te khandhā uppajjantipi nirujjhantipi,",
  "atk-abh03a41:32_13": "tasmā ‘pañcavokārāna’nti avatvā ‘pañcavokāraṁ upapajjantāna’nti vuttaṁ.",
  "atk-abh03a41:32_14": "Idaṁ pañcavokāraṁ upapajjantānanti ṭhāne paripuṇṇapañhassa pacchimakoṭṭhāse sarūpadassanena vissajjanaṁ.",
  "atk-abh03a41:32_15": "Iminā upāyena sabbāni vissajjanāni veditabbāni.",
  "atk-abh03a41:33_0": "Idaṁ panettha uppādanirodhesu niyamalakkhaṇaṁ –",
  "atk-abh03a41:33_1": "sakalepi hi imasmiṁ khandhayamake tattha tattha uppannānaṁ pavatte yāva maraṇā khandhānaṁ apariyantesu",
  "atk-abh03a41:33_2": "uppādanirodhesu vijjamānesupi lahuparivattānaṁ dhammānaṁ vinibbhogaṁ katvā uppādanirodhe dassetuṁ na",
  "atk-abh03a41:33_3": "sukaranti pavattiyaṁ uppādanirodhe anāmasitvā abhinavaṁ vipākavaṭṭaṁ nipphādayamānena nānākammena nibbattānaṁ",
  "atk-abh03a41:33_4": "paṭisandhikhandhānaṁ uppādaṁ dassetuṁ sukhanti paṭisandhikāle uppādavaseneva uppādavāro kathito.",
  "atk-abh03a41:33_5": "Uppannassa pana vipākavaṭṭassa pariyosānena nirodhaṁ dassetuṁ sukhanti maraṇakāle nirodhavasena nirodhavāro kathito.",
  "atk-abh03a41:34_0": "Kiṁ panettha pavattiyaṁ uppādanirodhānaṁ anāmaṭṭhabhāve pamāṇanti? Pāḷiyeva.",
  "atk-abh03a41:34_1": "Pāḷiyañhi visesena uppādavārassa anāgatakālavāre ‘pacchimabhavikānaṁ tesaṁ rūpakkhandho ca nuppajjissati,",
  "atk-abh03a41:34_2": "vedanākkhandho ca nuppajjissatī’ti ayaṁ pāḷi atipamāṇameva.",
  "atk-abh03a41:34_3": "Pacchimabhavikānañhi pavatte rūpārūpadhammānaṁ uppajjituṁ yuttabhāve satipi ‘rūpakkhandho ca nuppajjissati,",
  "atk-abh03a41:34_4": "vedanākkhandho ca nuppajjissatī’ti sanniṭṭhānaṁ katvā vuttabhāvena pavatte uppādo na gahitoti veditabbo.",
  "atk-abh03a41:34_5": "‘Suddhāvāse parinibbantānaṁ tesaṁ tattha saññākkhandho na nirujjhittha,",
  "atk-abh03a41:34_6": "no ca tesaṁ tattha vedanākkhandho na nirujjhatī’ti ayaṁ pana pāḷi pavatte nirodhassa anāmaṭṭhabhāve ativiya pamāṇaṁ.",
  "atk-abh03a41:34_7": "Suddhāvāse parinibbantānañhi cuticittassa bhaṅgakkhaṇe ṭhitānaṁ paṭisandhito paṭṭhāya pavatte uppajjitvā niruddhasaññākkhandhānaṁ gaṇanapatho natthi.",
  "atk-abh03a41:34_8": "‘Evaṁ santepi tesaṁ tattha saññākkhandho na nirujjhitthā’ti sanniṭṭhānaṁ katvā vuttabhāvena pavatte nirodho na gahitoti veditabbo.",
  "atk-abh03a41:35_0": "Evamettha uppādanirodhesu niyamalakkhaṇaṁ viditvā paṭisandhiuppādameva cutinirodhameva ca gahetvā tesu",
  "atk-abh03a41:35_1": "tesu ṭhānesu āgatānaṁ vissajjanānaṁ atthavinicchayo veditabbo.",
  "atk-abh03a41:35_2": "So pana sakkā ādivissajjane vuttanayena sabbattha viditunti vissajjanapaṭipāṭiyā na vitthārito.",
  "atk-abh03a41:35_3": "Iminā pana evaṁ dinnenapi nayena yo etesaṁ atthavinicchayaṁ jānituṁ na sakkoti,",
  "atk-abh03a41:35_4": "tena ācariye payirupāsitvā sādhukaṁ sutvāpi jānitabbo.",
  "atk-abh03a41:36_0": "Uppādassa nirodhassa, uppannañcāpi ekato;",
  "atk-abh03a41:37_0": "Nayassa anulomassa, paṭilomanayassa ca.",
  "atk-abh03a41:38_0": "Vasena yāni khandhesu, yamakāni ca pañcasu;",
  "atk-abh03a41:39_0": "Puggalaṁ atha okāsaṁ, puggalokāsameva ca.",
  "atk-abh03a41:40_0": "Āmasitvā pavattesu, ṭhānesu kathayī jino;",
  "atk-abh03a41:41_0": "Tesaṁ pāḷivavatthānaṁ, dassitaṁ anupubbato.",
  "atk-abh03a41:42_0": "Vinicchayatthaṁ atthassa, pañhāvissajjanāni ca;",
  "atk-abh03a41:43_0": "Vissajjanānaṁ ṭhānāni, yāni tāni ca sabbaso.",
  "atk-abh03a41:44_0": "Dassetvā ekapañhasmiṁ, yojanāpi pakāsitā;",
  "atk-abh03a41:45_0": "Vitthārena gate ettha, pañhāvissajjanakkame.",
  "atk-abh03a41:46_0": "Atthaṁ vaṇṇayatā kātuṁ, kiṁ nu sakkā ito paraṁ;",
  "atk-abh03a41:47_0": "Nayena iminā tasmā, atthaṁ jānantu paṇḍitāti.",
  "atk-abh03a41:48_0": "Pavattimahāvāravaṇṇanā.",
  "atk-abh03a41:49_0": "3. Pariññāvāravaṇṇanā",
  "atk-abh03a41:50_0": "206-208.",
  "atk-abh03a41:50_1": "Tadanantare pariññāvārepi chaḷeva kālabhedā.",
  "atk-abh03a41:50_2": "Anulomapaṭilomato dveyeva nayā.",
  "atk-abh03a41:50_3": "Puggalavāro,",
  "atk-abh03a41:50_4": "okāsavāro,",
  "atk-abh03a41:50_5": "puggalokāsavāroti imesu pana tīsu puggalavārova labbhati,",
  "atk-abh03a41:50_6": "na itare dve.",
  "atk-abh03a41:50_7": "Kiṁ kāraṇā?",
  "atk-abh03a41:50_8": "Sadisavissajjanatāya.",
  "atk-abh03a41:50_9": "Yo hi koci puggalo yattha katthaci ṭhāne rūpakkhandhaṁ ce parijānāti,",
  "atk-abh03a41:50_10": "vedanākkhandhampi parijānātiyeva.",
  "atk-abh03a41:50_11": "Vedanākkhandhaṁ ce parijānāti,",
  "atk-abh03a41:50_12": "rūpakkhandhampi parijānātiyeva.",
  "atk-abh03a41:50_13": "Rūpakkhandhaṁ ce na parijānāti,",
  "atk-abh03a41:50_14": "vedanākkhandhampi na parijānātiyeva.",
  "atk-abh03a41:50_15": "Vedanākkhandhaṁ ce na parijānāti,",
  "atk-abh03a41:50_16": "rūpakkhandhampi na parijānātiyeva.",
  "atk-abh03a41:50_17": "Tasmā tesupi ‘yattha rūpakkhandhaṁ parijānāti,",
  "atk-abh03a41:50_18": "tattha vedanākkhandhaṁ parijānātī’ti ādivasena pucchaṁ katvā ‘āmantā’tveva vissajjanaṁ kātabbaṁ.",
  "atk-abh03a41:50_19": "Siyāti sadisavissajjanatāya te idha na labbhantīti veditabbā.",
  "atk-abh03a41:51_0": "Atha vā pariññākiccaṁ nāma puggalasseva hoti,",
  "atk-abh03a41:51_1": "no okāsassa,",
  "atk-abh03a41:51_2": "puggalova parijānituṁ samattho,",
  "atk-abh03a41:51_3": "no okāsoti puggalavārovettha gahito,",
  "atk-abh03a41:51_4": "na okāsavāro.",
  "atk-abh03a41:51_5": "Tassa pana aggahitattā tadanantaro puggalokāsavāro labbhamānopi na gahito.",
  "atk-abh03a41:51_6": "Yo panesa puggalavāro gahito,",
  "atk-abh03a41:51_7": "tattha paccuppannakāle rūpakkhandhamūlakāni cattāri,",
  "atk-abh03a41:51_8": "vedanākkhandhamūlakāni tīṇi,",
  "atk-abh03a41:51_9": "saññākkhandhamūlakāni dve,",
  "atk-abh03a41:51_10": "saṅkhārakkhandhamūlakaṁ ekanti heṭṭhā vuttanayeneva anulomanaye aggahitaggahaṇena dasa yamakāni.",
  "atk-abh03a41:51_11": "Paṭilomanaye dasāti vīsati.",
  "atk-abh03a41:51_12": "Tathā sesesupīti ekekasmiṁ kāle vīsati vīsati katvā chasu kālesu vīsaṁ yamakasataṁ,",
  "atk-abh03a41:51_13": "cattārīsāni dve pucchāsatāni,",
  "atk-abh03a41:51_14": "asītyādhikāni cattāri atthasatāni ca hontīti idamettha pāḷivavatthānaṁ.",
  "atk-abh03a41:52_0": "Atthavinicchaye panettha atītānāgatapaccuppannasaṅkhātā tayo addhā pavattivāre viya cutipaṭisandhivasena na labbhanti.",
  "atk-abh03a41:52_1": "Pavatte cittakkhaṇavaseneva labbhanti.",
  "atk-abh03a41:52_2": "Tenevettha ‘yo rūpakkhandhaṁ parijānāti,",
  "atk-abh03a41:52_3": "so vedanākkhandhaṁ parijānātī’tiādīsu pucchāsu ‘āmantā’ti vissajjanaṁ kataṁ.",
  "atk-abh03a41:52_4": "Lokuttaramaggakkhaṇasmiñhi nibbānārammaṇena cittena pañcasu khandhesu pariññākiccanibbattiyā yaṁ kiñci",
  "atk-abh03a41:52_5": "ekaṁ khandhaṁ parijānanto itarampi parijānātīti vuccati.",
  "atk-abh03a41:52_6": "Evamettha ‘parijānātī’ti pañhesu anulomanaye pariññākiccassa matthakappattaṁ aggamaggasamaṅgiṁ sandhāya ‘āmantā’ti vuttanti veditabbaṁ.",
  "atk-abh03a41:52_7": "Paṭilomanaye pana ‘na parijānātī’ti pañhesu puthujjanādayo sandhāya ‘āmantā’ti vuttaṁ.",
  "atk-abh03a41:52_8": "‘Parijānitthā’ti imasmiṁ pana atītakālavāre maggānantaraaggaphale ṭhitopi pariññākiccassa niṭṭhitattā parijānitthayeva nāma.",
  "atk-abh03a41:53_0": "209.Yo rūpakkhandhaṁ parijānāti,",
  "atk-abh03a41:53_1": "so vedanākkhandhaṁ parijānitthāti pañhena aggamaggasamaṅgiṁ pucchati.",
  "atk-abh03a41:53_2": "Yasmā panesa khandhapañcakaṁ parijānātiyeva nāma,",
  "atk-abh03a41:53_3": "na tāva niṭṭhitapariññākicco;",
  "atk-abh03a41:53_4": "tasmā ‘no’ti paṭisedho kato.",
  "atk-abh03a41:53_5": "Dutiyapañhe pana parijānitthāti arahantaṁ pucchati.",
  "atk-abh03a41:53_6": "Yasmā paneso niṭṭhitapariññākicco.",
  "atk-abh03a41:53_7": "Natthi tassa pariññeyyaṁ nāma;",
  "atk-abh03a41:53_8": "tasmā ‘no’ti paṭisedho kato.",
  "atk-abh03a41:53_9": "Paṭilomanayavissajjane panettha arahā rūpakkhandhaṁ na parijānātīti arahato pariññāya abhāvena vuttaṁ.",
  "atk-abh03a41:53_10": "Aggamaggasamaṅgī vedanākkhandhaṁ na parijānitthāti arahattamaggaṭṭhassa aniṭṭhitapariññākiccatāya vuttaṁ.",
  "atk-abh03a41:53_11": "Na kevalañca vedanākkhandhameva,",
  "atk-abh03a41:53_12": "ekadhammampi so na parijānittheva.",
  "atk-abh03a41:53_13": "Idaṁ pana pucchāvasena vuttaṁ.",
  "atk-abh03a41:53_14": "No ca rūpakkhandhanti idampi pucchāvaseneva vuttaṁ.",
  "atk-abh03a41:53_15": "Aññampi pana so khandhaṁ parijānāti.",
  "atk-abh03a41:54_0": "210-211.Yo rūpakkhandhaṁ parijānāti,",
  "atk-abh03a41:54_1": "so vedanākkhandhaṁ parijānissatīti ettha yasmā maggaṭṭhapuggalo ekacittakkhaṇiko,",
  "atk-abh03a41:54_2": "tasmā so parijānissatīti saṅkhaṁ na gacchati.",
  "atk-abh03a41:54_3": "Tena vuttaṁ ‘no’ti.",
  "atk-abh03a41:54_4": "Te rūpakkhandhañca naparijānitthāti pucchāsabhāgena vuttaṁ,",
  "atk-abh03a41:54_5": "na parijāniṁsūti panettha attho.",
  "atk-abh03a41:54_6": "Iminā upāyena sabbattha atthavinicchayo veditabboti.",
  "atk-abh03a41:55_0": "Pariññāvāravaṇṇanā.",
  "atk-abh03a41:56_0": "Khandhayamakavaṇṇanā niṭṭhitā."
}