{
  "tika-s0403t40:0_0": "8. Vinayavaggo",
  "tika-s0403t40:1_0": "1-8. Paṭhamavinayadharasuttādivaṇṇanā",
  "tika-s0403t40:2_0": "75-82.",
  "tika-s0403t40:2_1": "Aṭṭhamassa paṭhamaṁ dutiyañca uttānatthameva.",
  "tika-s0403t40:2_2": "Tatiye vinayalakkhaṇe patiṭṭhito lajjibhāvena vinayalakkhaṇe ṭhito hoti.",
  "tika-s0403t40:2_3": "Alajjī hi bahussutopi samāno lābhagarukatāya tantiṁ visaṁvādetvā uddhammaṁ ubbinayaṁ satthusāsanaṁ dīpetvā sāsane mahantaṁ upaddavaṁ karoti,",
  "tika-s0403t40:2_4": "saṅghabhedampi saṅgharājimpi uppādeti.",
  "tika-s0403t40:2_5": "Lajjī pana kukkuccako sikkhākāmo jīvitahetupi tantiṁ avisaṁvādetvā dhammameva vinayameva ca dīpeti,",
  "tika-s0403t40:2_6": "satthusāsanaṁ garuṁ katvā ṭhapeti.",
  "tika-s0403t40:2_7": "Evaṁ yo lajjī,",
  "tika-s0403t40:2_8": "so vinayaṁ ajahanto avokkamantova lajjibhāvena vinayalakkhaṇe ṭhito hoti patiṭṭhito.",
  "tika-s0403t40:3_0": "Asaṁhīroti ettha saṁhīro nāma yo pāḷiyaṁ vā aṭṭhakathāyaṁ vā heṭṭhā vā uparito vā padapaṭipāṭiyā vā pucchiyamāno vitthunati vipphandati,",
  "tika-s0403t40:3_1": "saṇṭhātuṁ na sakkoti,",
  "tika-s0403t40:3_2": "yaṁ yaṁ parena vuccati,",
  "tika-s0403t40:3_3": "taṁ taṁ anujānāti,",
  "tika-s0403t40:3_4": "sakavādaṁ chaḍḍetvā paravādaṁ gaṇhāti.",
  "tika-s0403t40:3_5": "Yo pana pāḷiyaṁ vā aṭṭhakathāyaṁ vā heṭṭhupariyavasena vā padapaṭipāṭiyā vā pucchiyamāno na vitthunati na vipphandati,",
  "tika-s0403t40:3_6": "ekekalomaṁ saṇḍāsena gaṇhanto viya “evaṁ mayaṁ vadāma,",
  "tika-s0403t40:3_7": "evaṁ no ācariyā vadantī”ti vissajjeti.",
  "tika-s0403t40:3_8": "Yamhi pāḷi ca pāḷivinicchayo ca suvaṇṇabhājane pakkhittasīhavasā viya parikkhayaṁ pariyādānaṁ agacchanto tiṭṭhati,",
  "tika-s0403t40:3_9": "ayaṁ vuccati asaṁhīro.",
  "tika-s0403t40:3_10": "Yasmā pana evarūpo yaṁ yaṁ parena vuccati,",
  "tika-s0403t40:3_11": "taṁ taṁ nānujānāti,",
  "tika-s0403t40:3_12": "attanā suvinicchinitaṁ katvā gahitaṁ aviparītamatthaṁ na vissajjeti,",
  "tika-s0403t40:3_13": "tasmā vuttaṁ “na sakkoti gahitaggahaṇaṁ vissajjāpetu”nti.",
  "tika-s0403t40:3_14": "Catutthādīni suviññeyyāni.",
  "tika-s0403t40:4_0": "Paṭhamavinayadharasuttādivaṇṇanā niṭṭhitā.",
  "tika-s0403t40:5_0": "9. Satthusāsanasuttavaṇṇanā",
  "tika-s0403t40:6_0": "83.",
  "tika-s0403t40:6_1": "Navame vivekaṭṭhoti vivitto.",
  "tika-s0403t40:6_2": "Tenāha “dūrībhūto”ti.",
  "tika-s0403t40:6_3": "Satiavippavāse ṭhitoti kammaṭṭhāne satiṁ avijahitvā ṭhito.",
  "tika-s0403t40:6_4": "Pesitattoti kāye ca jīvite ca anapekkhatāya nibbānaṁ pesitacitto tanninno tappoṇo tappabbhāro.",
  "tika-s0403t40:7_0": "Satthusāsanasuttavaṇṇanā niṭṭhitā.",
  "tika-s0403t40:8_0": "10. Adhikaraṇasamathasuttavaṇṇanā",
  "tika-s0403t40:9_0": "84.",
  "tika-s0403t40:9_1": "Dasame adhikarīyanti etthāti adhikaraṇāni.",
  "tika-s0403t40:9_2": "Ke adhikarīyanti? Samathā.",
  "tika-s0403t40:9_3": "Kathaṁ adhikarīyanti?",
  "tika-s0403t40:9_4": "Samanavasena.",
  "tika-s0403t40:9_5": "Tasmā te tesaṁ samanavasena pavattantīti āha “adhikaraṇāni samentī”tiādi.",
  "tika-s0403t40:9_6": "Uppannānaṁ uppanānanti uṭṭhitānaṁ uṭṭhitānaṁ.",
  "tika-s0403t40:9_7": "Samathatthanti samanatthaṁ.",
  "tika-s0403t40:9_8": "Dīghanikāye saṅgītisuttavaṇṇanāyampi vitthāratoyevāti etthāyaṁ vitthāranayo –",
  "tika-s0403t40:9_9": "adhikaraṇesu tāva dhammoti vā adhammoti vā aṭṭhārasahi vatthūhi vivadantānaṁ bhikkhūnaṁ yo vivādo,",
  "tika-s0403t40:9_10": "idaṁ vivādādhikaraṇaṁ nāma.",
  "tika-s0403t40:9_11": "Sīlavipattiyā vā ācāradiṭṭhiājīvavipattiyā vā anuvadantānaṁ yo anuvādo upavadanā ceva codanā ca,",
  "tika-s0403t40:9_12": "idaṁ anuvādādhikaraṇaṁ nāma.",
  "tika-s0403t40:9_13": "Mātikāyaṁ āgatā pañca,",
  "tika-s0403t40:9_14": "vibhaṅge dveti sattapi āpattikkhandhā,",
  "tika-s0403t40:9_15": "idaṁ āpattādhikaraṇaṁ nāma.",
  "tika-s0403t40:9_16": "Yaṁ saṅghassa apalokanādīnaṁ catunnaṁ kammānaṁ karaṇaṁ,",
  "tika-s0403t40:9_17": "idaṁ kiccādhikaraṇaṁ nāma.",
  "tika-s0403t40:10_0": "Tattha vivādādhikaraṇaṁ dvīhi samathehi sammati sammukhāvinayena ca yebhuyyasikāya ca.",
  "tika-s0403t40:10_1": "Sammukhāvinayeneva sammamānaṁ yasmiṁ vihāre uppannaṁ tasmiṁyeva vā,",
  "tika-s0403t40:10_2": "aññatra vūpasametuṁ gacchantānaṁ antarāmagge vā,",
  "tika-s0403t40:10_3": "yattha gantvā saṅghassa niyyātitaṁ,",
  "tika-s0403t40:10_4": "tattha saṅghena vā,",
  "tika-s0403t40:10_5": "saṅghe vūpasametuṁ asakkonte tattheva ubbāhikāya sammatapuggalehi vā vinicchitaṁ sammati.",
  "tika-s0403t40:10_6": "Evaṁ sammamāne ca panetasmiṁ yā saṅghasammukhato dhammasammukhato vinayasammukhatā puggalasammukhatā,",
  "tika-s0403t40:10_7": "ayaṁ sammukhāvinayo nāma.",
  "tika-s0403t40:10_8": "Tattha ca kārakasaṅghassa saṅghasāmaggivasena sammukhibhāvo saṅghasammukhatā.",
  "tika-s0403t40:10_9": "Sametabbassa vatthuno bhūtattā dhammasammukhatā.",
  "tika-s0403t40:10_10": "Yathā taṁ sametabbaṁ,",
  "tika-s0403t40:10_11": "tathevassa samanaṁ vinayasammukhatā.",
  "tika-s0403t40:10_12": "Yo ca vivadati,",
  "tika-s0403t40:10_13": "yena ca vivadati,",
  "tika-s0403t40:10_14": "tesaṁ ubhinnaṁ atthapaccatthikānaṁ sammukhībhāvo puggalasammukhatā.",
  "tika-s0403t40:10_15": "Ubbāhikāya vūpasame panettha saṅghasammukhatā parihāyati.",
  "tika-s0403t40:10_16": "Evaṁ tāva sammukhāvinayeneva sammati.",
  "tika-s0403t40:11_0": "Sace panevampi na sammati,",
  "tika-s0403t40:11_1": "atha naṁ ubbāhikāya sammatā bhikkhū “na mayaṁ sakkoma vūpasametu”nti saṅghasseva niyyātenti.",
  "tika-s0403t40:11_2": "Tato saṅgho pañcaṅgasamannāgataṁ bhikkhuṁ salākaggāhāpakaṁ sammannati,",
  "tika-s0403t40:11_3": "tena guḷhakavivaṭakasakaṇṇajappakesu tīsu salākaggāhakesu aññataravasena salākaṁ gāhāpetvā sannipatitāya",
  "tika-s0403t40:11_4": "parisāya dhammavādīnaṁ yebhuyyatāya yathā te dhammavādino vadanti,",
  "tika-s0403t40:11_5": "evaṁ vūpasantaṁ adhikaraṇaṁ sammukhāvinayena ca yebhuyyasikāya ca vūpasantaṁ hoti.",
  "tika-s0403t40:11_6": "Tattha sammukhāvinayo vuttanayo eva.",
  "tika-s0403t40:11_7": "Yaṁ pana yebhuyyasikākammassa karaṇaṁ,",
  "tika-s0403t40:11_8": "ayaṁ yebhuyyasikā nāma.",
  "tika-s0403t40:11_9": "Evaṁ vivādādhikaraṇaṁ dvīhi samathehi sammati.",
  "tika-s0403t40:12_0": "Anuvādādhikaraṇaṁ catūhi samathehi sammati sammukhāvinayena ca sativinayena ca amūḷhavinayena ca tassapāpiyasikāya ca.",
  "tika-s0403t40:12_1": "Sammukhāvinayeneva sammamānaṁ yo ca anuvadati,",
  "tika-s0403t40:12_2": "yañca anuvadati,",
  "tika-s0403t40:12_3": "tesaṁ vacanaṁ sutvā sace kāci āpatti natthi,",
  "tika-s0403t40:12_4": "ubho khamāpetvā,",
  "tika-s0403t40:12_5": "sace atthi ayaṁ nāmettha āpattīti evaṁ vinicchitaṁ vūpasammati.",
  "tika-s0403t40:12_6": "Tattha sammukhāvinayalakkhaṇaṁ vuttanayameva.",
  "tika-s0403t40:13_0": "Yadā pana khīṇāsavassa bhikkhuno amūlikāya sīlavipattiyā anuddhaṁsitassa sativinayaṁ yācamānassa saṅgho ñatticatutthena kammena sativinayaṁ deti,",
  "tika-s0403t40:13_1": "tadā sammukhāvinayena ca sativinayena ca vūpasantaṁ hoti.",
  "tika-s0403t40:13_2": "Dinne pana sativinaye puna tasmiṁ puggale kassaci anuvādo na ruhati.",
  "tika-s0403t40:13_3": "Yadā ummattako bhikkhu ummādavasena kate assāmaṇake ajjhācāre “saratāyasmā evarūpiṁ āpatti”nti bhikkhūhi codiyamāno “ummattakena me, āvuso,",
  "tika-s0403t40:13_4": "etaṁ kataṁ,",
  "tika-s0403t40:13_5": "nāhaṁ taṁ sarāmī”ti bhaṇantopi bhikkhūhi codiyamānova puna acodanatthāya amūḷhavinayaṁ yācati,",
  "tika-s0403t40:13_6": "saṅgho cassa ñatticatutthena kammena amūḷhavinayaṁ deti.",
  "tika-s0403t40:13_7": "Tadā sammukhāvinayena ca amūḷhavinayena ca vūpasantaṁ hoti.",
  "tika-s0403t40:13_8": "Dinne pana amūḷhavinaye puna tasmiṁ puggale kassaci tappaccayā anuvādo na ruhati.",
  "tika-s0403t40:13_9": "Yadā pana pārājikena vā pārājikasāmantena vā codiyamānassa aññenaññaṁ paṭicarato pāpussannatāya pāpiyassa",
  "tika-s0403t40:13_10": "puggalassa “sacāyaṁ acchinnamūlo bhavissati,",
  "tika-s0403t40:13_11": "sammā vattitvā osāraṇaṁ labhissati.",
  "tika-s0403t40:13_12": "Sace chinnamūlo,",
  "tika-s0403t40:13_13": "ayamevassa nāsanā bhavissatī”ti maññamāno saṅgho ñatticatutthena kammena tassapāpiyasikaṁ karoti,",
  "tika-s0403t40:13_14": "tadā sammukhāvinayena ca tassapāpiyasikāya ca vūpasantaṁ hotīti.",
  "tika-s0403t40:13_15": "Evaṁ anuvādādhikaraṇaṁ catūhi samathehi sammati.",
  "tika-s0403t40:14_0": "Āpattādhikaraṇaṁ tīhi samathehi sammati sammukhāvinayena ca paṭiññātakaraṇena ca tiṇavatthārakena ca.",
  "tika-s0403t40:14_1": "Tassa sammukhāvinayeneva vūpasamo natthi.",
  "tika-s0403t40:14_2": "Yadā pana ekassa vā bhikkhuno santike saṅghagaṇamajjhesu vā bhikkhu lahukaṁ āpattiṁ deseti,",
  "tika-s0403t40:14_3": "tadā āpattādhikaraṇaṁ sammukhāvinayena ca paṭiññātakaraṇena ca vūpasammati.",
  "tika-s0403t40:14_4": "Tattha sammukhāvinaye tāva yo ca deseti,",
  "tika-s0403t40:14_5": "yassa ca deseti,",
  "tika-s0403t40:14_6": "tesaṁ sammukhībhāvo puggalasammukhato.",
  "tika-s0403t40:14_7": "Sesaṁ vuttanayameva.",
  "tika-s0403t40:15_0": "Puggalassa ca gaṇassa ca desanākāle saṅghasammukhato parihāyati.",
  "tika-s0403t40:15_1": "Yaṁ panettha “ahaṁ, bhante,",
  "tika-s0403t40:15_2": "itthannāmaṁ āpattiṁ āpanno”ti ca “passasī”ti ca “āma,",
  "tika-s0403t40:15_3": "passāmī”ti ca paṭiññātāya “āyatiṁ saṁvareyyāsī”ti karaṇaṁ,",
  "tika-s0403t40:15_4": "taṁ paṭiññātakaraṇaṁ nāma.",
  "tika-s0403t40:15_5": "Saṅghādisese parivāsādiyācanā paṭiññā,",
  "tika-s0403t40:15_6": "parivāsādīnaṁ dānaṁ paṭiññātakaraṇaṁ nāma.",
  "tika-s0403t40:16_0": "Dvepakkhajātā pana bhaṇḍanakārakā bhikkhū bahuṁ assāmaṇakaṁ ajjhācāraṁ caritvā puna lajjidhamme uppanne",
  "tika-s0403t40:16_1": "“sace mayaṁ imāhi āpattīhi aññamaññaṁ kāressāma,",
  "tika-s0403t40:16_2": "siyāpi taṁ adhikaraṇaṁ kakkhaḷattāya vāḷattāya saṁvatteyyā”ti aññamaññaṁ āpattiyā kārāpane dosaṁ disvā yadā bhikkhū tiṇavatthārakakammaṁ karonti,",
  "tika-s0403t40:16_3": "tadā āpattādhikaraṇaṁ sammukhāvinayena ca tiṇavatthārakena ca sammati.",
  "tika-s0403t40:16_4": "Tatra hi yattakā hatthapāsūpagatā “na metaṁ khamatī”ti evaṁ diṭṭhāvikammaṁ akatvā “dukkaṭaṁ kammaṁ puna kātabbaṁ kamma”nti na ukkoṭenti,",
  "tika-s0403t40:16_5": "niddampi okkantā honti,",
  "tika-s0403t40:16_6": "sabbesaṁ ṭhapetvā thullavajjañca gihipaṭisaṁyuttañca sabbāpattiyo vuṭṭhahanti.",
  "tika-s0403t40:16_7": "Evaṁ āpattādhikaraṇaṁ tīhi samathehi sammati.",
  "tika-s0403t40:17_0": "Kiccādhikaraṇaṁ ekena samathena sammati sammukhāvinayeneva.",
  "tika-s0403t40:17_1": "Iti imāni cattāri adhikaraṇāni yathānurūpaṁ imehi sattahi samathehi sammanti.",
  "tika-s0403t40:17_2": "Tena vuttaṁ –",
  "tika-s0403t40:17_3": "“uppannuppannānaṁ adhikaraṇānaṁ samathāya vūpasamāya sammukhāvinayo dātabbo…pe…",
  "tika-s0403t40:17_4": "tiṇavatthārako”ti.",
  "tika-s0403t40:17_5": "Sesaṁ sabbattha uttānameva.",
  "tika-s0403t40:18_0": "Adhikaraṇasamathasuttavaṇṇanā niṭṭhitā.",
  "tika-s0403t40:19_0": "Vinayavaggavaṇṇanā niṭṭhitā.",
  "tika-s0403t40:20_0": "Iti manorathapūraṇiyā aṅguttaranikāya-aṭṭhakathāya",
  "tika-s0403t40:21_0": "Sattakanipātavaṇṇanāya anuttānatthadīpanā samattā."
}