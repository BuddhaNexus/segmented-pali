{
  "atk-s0501a2:0_0": "2. Sikkhāpadavaṇṇanā",
  "atk-s0501a2:1_0": "Sikkhāpadapāṭhamātikā",
  "atk-s0501a2:2_0": "Evaṁ saraṇagamanehi sāsanotāraṁ dassetvā sāsanaṁ otiṇṇena upāsakena vā pabbajitena vā yesu sikkhāpadesu paṭhamaṁ sikkhitabbaṁ,",
  "atk-s0501a2:2_1": "tāni dassetuṁ nikkhittassa sikkhāpadapāṭhassa idāni vaṇṇanatthaṁ ayaṁ mātikā –",
  "atk-s0501a2:3_0": "‘‘Yena yattha yadā yasmā, vuttānetāni taṁ nayaṁ;",
  "atk-s0501a2:4_0": "Vatvā katvā vavatthānaṁ, sādhāraṇavisesato.",
  "atk-s0501a2:5_0": "‘‘Pakatiyā ca yaṁ vajjaṁ, vajjaṁ paṇṇattiyā ca yaṁ;",
  "atk-s0501a2:6_0": "Vavatthapetvā taṁ katvā, padānaṁ byañjanatthato.",
  "atk-s0501a2:7_0": "‘‘Sādhāraṇānaṁ sabbesaṁ, sādhāraṇavibhāvanaṁ;",
  "atk-s0501a2:8_0": "Atha pañcasu pubbesu, visesatthappakāsato.",
  "atk-s0501a2:9_0": "‘‘Pāṇātipātapabhuti-hekatānānatādito;",
  "atk-s0501a2:10_0": "Ārammaṇādānabhedā, mahāsāvajjato tathā.",
  "atk-s0501a2:11_0": "‘‘Payogaṅgasamuṭṭhānā, vedanāmūlakammato;",
  "atk-s0501a2:12_0": "Viramato ca phalato, viññātabbo vinicchayo.",
  "atk-s0501a2:13_0": "‘‘Yojetabbaṁ tato yuttaṁ, pacchimesvapi pañcasu;",
  "atk-s0501a2:14_0": "Āveṇikañca vattabbaṁ, ñeyyā hīnāditāpi cā’’ti.",
  "atk-s0501a2:15_0": "Tattha etāni pāṇātipātāveramaṇītiādīni dasa sikkhāpadāni bhagavatā eva vuttāni,",
  "atk-s0501a2:15_1": "na sāvakādīhi.",
  "atk-s0501a2:15_2": "Tāni ca sāvatthiyaṁ vuttāni jetavane anāthapiṇḍikassa ārāme āyasmantaṁ rāhulaṁ pabbājetvā kapilavatthuto",
  "atk-s0501a2:15_3": "sāvatthiṁ anuppattena sāmaṇerānaṁ sikkhāpadavavatthāpanatthaṁ.",
  "atk-s0501a2:15_4": "Vuttaṁ hetaṁ –",
  "atk-s0501a2:16_0": "‘‘Atha kho bhagavā kapilavatthusmiṁ yathābhirantaṁ viharitvā yena sāvatthi tena cārikaṁ pakkāmi.",
  "atk-s0501a2:16_1": "Anupubbena cārikaṁ caramāno yena sāvatthi tadavasari.",
  "atk-s0501a2:16_2": "Tatra sudaṁ bhagavā sāvatthiyaṁ viharati jetavane anāthapiṇḍikassa ārāme.",
  "atk-s0501a2:16_3": "Tena kho pana samayena …pe…",
  "atk-s0501a2:16_4": "atha kho sāmaṇerānaṁ etadahosi –",
  "atk-s0501a2:16_5": "‘kati nu kho amhākaṁ sikkhāpadāni,",
  "atk-s0501a2:16_6": "kattha ca amhehi sikkhitabba’’’nti.",
  "atk-s0501a2:16_7": "Bhagavato etamatthaṁ ārocesuṁ –",
  "atk-s0501a2:16_8": "‘‘anujānāmi,",
  "atk-s0501a2:16_9": "bhikkhave,",
  "atk-s0501a2:16_10": "sāmaṇerānaṁ dasa sikkhāpadāni,",
  "atk-s0501a2:16_11": "tesu ca sāmaṇerehi sikkhituṁ ,",
  "atk-s0501a2:16_12": "pāṇātipātāveramaṇī…pe…",
  "atk-s0501a2:16_13": "jātarūparajatapaṭiggahaṇā veramaṇī’’ti (mahāva. 105).",
  "atk-s0501a2:17_0": "Tānetāni ‘‘samādāya sikkhati sikkhāpadesū’’ti (dī. ni. 1.193; ma. ni. 2.24; vibha.",
  "atk-s0501a2:17_1": "508) suttānusārena saraṇagamanesu ca dassitapāṭhānusārena ‘‘pāṇātipātā veramaṇisikkhāpadaṁ samādiyāmī’’ti evaṁ vācanāmaggaṁ āropitānīti veditabbāni.",
  "atk-s0501a2:17_2": "Evaṁ tāva ‘‘yena yattha yadā yasmā,",
  "atk-s0501a2:17_3": "vuttānetāni taṁ nayaṁ vatvā’’ti so nayo daṭṭhabbo.",
  "atk-s0501a2:18_0": "Sādhāraṇavisesavavatthānaṁ",
  "atk-s0501a2:19_0": "Ettha ca ādito dve catutthapañcamāni upāsakānaṁ sāmaṇerānañca sādhāraṇāni niccasīlavasena.",
  "atk-s0501a2:19_1": "Uposathasīlavasena pana upāsakānaṁ sattamaṭṭhamaṁ cekaṁ aṅgaṁ katvā sabbapacchimavajjāni sabbānipi sāmaṇerehi sādhāraṇāni,",
  "atk-s0501a2:19_2": "pacchimaṁ pana sāmaṇerānameva visesabhūtanti evaṁ sādhāraṇavisesato vavatthānaṁ kātabbaṁ.",
  "atk-s0501a2:19_3": "Purimāni cettha pañca ekantaakusalacittasamuṭṭhānattā pāṇātipātādīnaṁ pakativajjato veramaṇiyā,",
  "atk-s0501a2:19_4": "sesāni paṇṇattivajjatoti evaṁ pakatiyā ca yaṁ vajjaṁ,",
  "atk-s0501a2:19_5": "vajjaṁ paṇṇattiyā ca yaṁ,",
  "atk-s0501a2:19_6": "taṁ vavatthapetabbaṁ.",
  "atk-s0501a2:20_0": "Sādhāraṇavibhāvanā",
  "atk-s0501a2:21_0": "Yasmā cettha ‘‘veramaṇisikkhāpadaṁ samādiyāmī’’ti etāni sabbasādhāraṇāni padāni,",
  "atk-s0501a2:21_1": "tasmā etesaṁ padānaṁ byañjanato ca atthato ca ayaṁ sādhāraṇavibhāvanā veditabbā –",
  "atk-s0501a2:22_0": "Tattha byañjanato tāva veraṁ maṇatīti veramaṇī,",
  "atk-s0501a2:22_1": "veraṁ pajahati, vinodeti,",
  "atk-s0501a2:22_2": "byantīkaroti,",
  "atk-s0501a2:22_3": "anabhāvaṁ gametīti attho.",
  "atk-s0501a2:22_4": "Viramati vā etāya karaṇabhūtāya veramhā puggaloti,",
  "atk-s0501a2:22_5": "vikārassa vekāraṁ katvā veramaṇī.",
  "atk-s0501a2:22_6": "Teneva cettha ‘‘veramaṇisikkhāpadaṁ viramaṇisikkhāpada’’nti dvidhā sajjhāyaṁ karonti.",
  "atk-s0501a2:22_7": "Sikkhitabbāti sikkhā,",
  "atk-s0501a2:22_8": "pajjate anenāti padaṁ.",
  "atk-s0501a2:22_9": "Sikkhāya padaṁ sikkhāpadaṁ,",
  "atk-s0501a2:22_10": "sikkhāya adhigamūpāyoti attho.",
  "atk-s0501a2:22_11": "Atha vā mūlaṁ nissayo patiṭṭhāti vuttaṁ hoti.",
  "atk-s0501a2:22_12": "Veramaṇī eva sikkhāpadaṁ veramaṇisikkhāpadaṁ,",
  "atk-s0501a2:22_13": "viramaṇisikkhāpadaṁ vā dutiyena nayena.",
  "atk-s0501a2:22_14": "Sammā ādiyāmi samādiyāmi,",
  "atk-s0501a2:22_15": "avītikkamanādhippāyena akhaṇḍakāritāya acchiddakāritāya asabalakāritāya ca ādiyāmīti vuttaṁ hoti.",
  "atk-s0501a2:23_0": "Atthato pana veramaṇīti kāmāvacarakusalacittasampayuttā virati,",
  "atk-s0501a2:23_1": "sā pāṇātipātā viramantassa ‘‘yā tasmiṁ samaye pāṇātipātā ārati virati paṭivirati veramaṇī akiriyā akaraṇaṁ",
  "atk-s0501a2:23_2": "anajjhāpatti velāanatikkamo setughāto’’ti evamādinā (vibha.",
  "atk-s0501a2:23_3": "704) nayena vibhaṅge vuttā.",
  "atk-s0501a2:23_4": "Kāmañcesā veramaṇī nāma lokuttarāpi atthi,",
  "atk-s0501a2:23_5": "idha pana samādiyāmīti vuttattā samādānavasena pavattārahā,",
  "atk-s0501a2:23_6": "tasmā sā na hotīti kāmāvacarakusalacittasampayuttā viratīti vuttā.",
  "atk-s0501a2:24_0": "Sikkhāti tisso sikkhā adhisīlasikkhā,",
  "atk-s0501a2:24_1": "adhicittasikkhā,",
  "atk-s0501a2:24_2": "adhipaññāsikkhāti.",
  "atk-s0501a2:24_3": "Imasmiṁ panatthe sampattaviratisīlaṁ lokikā vipassanā rūpārūpajhānāni ariyamaggo ca sikkhāti adhippetā. Yathāha –",
  "atk-s0501a2:25_0": "‘‘Katame dhammā sikkhā?",
  "atk-s0501a2:25_1": "Yasmiṁ samaye kāmāvacaraṁ kusalaṁ cittaṁ uppannaṁ hoti,",
  "atk-s0501a2:25_2": "somanassasahagataṁ ñāṇasampayuttaṁ…pe…",
  "atk-s0501a2:25_3": "tasmiṁ samaye phasso hoti…pe…",
  "atk-s0501a2:25_4": "avikkhepo hoti,",
  "atk-s0501a2:25_5": "ime dhammā sikkhā.",
  "atk-s0501a2:26_0": "‘‘Katame dhammā sikkhā?",
  "atk-s0501a2:26_1": "Yasmiṁ samaye rūpūpapattiyā maggaṁ bhāveti vivicceva kāmehi vivicca akusalehi dhammehi…pe…",
  "atk-s0501a2:26_2": "paṭhamaṁ jhānaṁ…pe…",
  "atk-s0501a2:26_3": "pañcamaṁ jhānaṁ upasampajja viharati…pe…",
  "atk-s0501a2:26_4": "avikkhepo hoti,",
  "atk-s0501a2:26_5": "ime dhammā sikkhā.",
  "atk-s0501a2:27_0": "‘‘Katame dhammā sikkhā?",
  "atk-s0501a2:27_1": "Yasmiṁ samaye arūpapattiyā…pe…",
  "atk-s0501a2:27_2": "nevasaññānāsaññāyatanasahagataṁ…pe…",
  "atk-s0501a2:27_3": "avikkhepo hoti,",
  "atk-s0501a2:27_4": "ime dhammā sikkhā.",
  "atk-s0501a2:28_0": "‘‘Katame dhammā sikkhā?",
  "atk-s0501a2:28_1": "Yasmiṁ samaye lokuttaraṁ jhānaṁ bhāveti niyyānikaṁ…pe…",
  "atk-s0501a2:28_2": "avikkhepo hoti,",
  "atk-s0501a2:28_3": "ime dhammā sikkhā’’ti (vibha. 712-713).",
  "atk-s0501a2:29_0": "Etāsu sikkhāsu yāya kāyaci sikkhāya padaṁ adhigamūpāyo,",
  "atk-s0501a2:29_1": "atha vā mūlaṁ nissayo patiṭṭhāti sikkhāpadaṁ.",
  "atk-s0501a2:29_2": "Vuttañhetaṁ –",
  "atk-s0501a2:29_3": "‘‘sīlaṁ nissāya sīle patiṭṭhāya satta bojjhaṅge bhāvento bahulīkaronto’’ti evamādi (saṁ. ni. 5.182).",
  "atk-s0501a2:29_4": "Evamettha sādhāraṇānaṁ padānaṁ sādhāraṇā byañjanato atthato ca vibhāvanā kātabbā.",
  "atk-s0501a2:30_0": "Purimapañcasikkhāpadavaṇṇanā",
  "atk-s0501a2:31_0": "Idāni yaṁ vuttaṁ –",
  "atk-s0501a2:31_1": "‘‘atha pañcasu pubbesu,",
  "atk-s0501a2:31_2": "visesatthappakāsato…pe…",
  "atk-s0501a2:31_3": "viññātabbo vinicchayo’’ti ,",
  "atk-s0501a2:31_4": "tatthetaṁ vuccati –",
  "atk-s0501a2:31_5": "pāṇātipātoti ettha tāva pāṇoti jīvitindriyappaṭibaddhā khandhasantati,",
  "atk-s0501a2:31_6": "taṁ vā upādāya paññatto satto.",
  "atk-s0501a2:31_7": "Tasmiṁ pana pāṇe pāṇasaññino tassa pāṇassa jīvitindriyupacchedakaupakkamasamuṭṭhāpikā kāyavacīdvārānaṁ aññataradvārappavattā vadhakacetanā pāṇātipāto.",
  "atk-s0501a2:31_8": "Adinnādānanti ettha adinnanti parapariggahitaṁ,",
  "atk-s0501a2:31_9": "yattha paro yathākāmakāritaṁ āpajjanto adaṇḍāraho anupavajjo ca hoti,",
  "atk-s0501a2:31_10": "tasmiṁ parapariggahite parapariggahitasaññino tadādāyakaupakkamasamuṭṭhāpikā kāyavacīdvārānaṁ aññataradvārappavattā eva theyyacetanā adinnādānaṁ.",
  "atk-s0501a2:31_11": "Abrahmacariyanti aseṭṭhacariyaṁ,",
  "atk-s0501a2:31_12": "dvayaṁdvayasamāpattimethunappaṭisevanā kāyadvārappavattā asaddhammappaṭisevanaṭṭhānavītikkamacetanā abrahmacariyaṁ .",
  "atk-s0501a2:31_13": "Musāvādoti ettha musāti visaṁvādanapurekkhārassa atthabhañjanako vacīpayogo kāyapayogo vā,",
  "atk-s0501a2:31_14": "visaṁvādanādhippāyena panassa paravisaṁvādakakāyavacīpayogasamuṭṭhāpikā kāyavacīdvārānameva aññataradvārappavattā micchācetanā musāvādo.",
  "atk-s0501a2:31_15": "Surāmerayamajjapamādaṭṭhānanti ettha pana surāti pañca surā –",
  "atk-s0501a2:31_16": "piṭṭhasurā, pūvasurā,",
  "atk-s0501a2:31_17": "odanasurā,",
  "atk-s0501a2:31_18": "kiṇṇapakkhittā,",
  "atk-s0501a2:31_19": "sambhārasaṁyuttā cāti.",
  "atk-s0501a2:31_20": "Merayampi pupphāsavo,",
  "atk-s0501a2:31_21": "phalāsavo, guḷāsavo,",
  "atk-s0501a2:31_22": "madhvāsavo,",
  "atk-s0501a2:31_23": "sambhārasaṁyutto cāti pañcavidhaṁ.",
  "atk-s0501a2:31_24": "Majjanti tadubhayameva madaniyaṭṭhena majjaṁ,",
  "atk-s0501a2:31_25": "yaṁ vā panaññampi kiñci atthi madaniyaṁ,",
  "atk-s0501a2:31_26": "yena pītena matto hoti pamatto,",
  "atk-s0501a2:31_27": "idaṁ vuccati majjaṁ.",
  "atk-s0501a2:31_28": "Pamādaṭṭhānanti yāya cetanāya taṁ pivati ajjhoharati,",
  "atk-s0501a2:31_29": "sā cetanā madappamādahetuto pamādaṭṭhānanti vuccati,",
  "atk-s0501a2:31_30": "yato ajjhoharaṇādhippāyena kāyadvārappavattā surāmerayamajjānaṁ ajjhoharaṇacetanā ‘‘surāmerayamajjapamādaṭṭhāna’’nti veditabbā.",
  "atk-s0501a2:31_31": "Evaṁ tāvettha pāṇātipātappabhutīhi viññātabbo vinicchayo.",
  "atk-s0501a2:32_0": "Ekatānānatādivinicchayaṁ",
  "atk-s0501a2:33_0": "Ekatānānatāditoti ettha āha –",
  "atk-s0501a2:33_1": "kiṁ pana vajjhavadhakappayogacetanādīnaṁ ekatāya pāṇātipātassa aññassa vā adinnādānādino ekattaṁ,",
  "atk-s0501a2:33_2": "nānatāya nānattaṁ hoti,",
  "atk-s0501a2:33_3": "udāhu noti.",
  "atk-s0501a2:33_4": "Kasmā panetaṁ vuccati?",
  "atk-s0501a2:33_5": "Yadi tāva ekatāya ekattaṁ,",
  "atk-s0501a2:33_6": "atha yadā ekaṁ vajjhaṁ bahū vadhakā vadhenti,",
  "atk-s0501a2:33_7": "eko vā vadhako bahuke vajjhe vadheti,",
  "atk-s0501a2:33_8": "ekena vā sāhatthikādinā payogena bahū vajjhā vadhīyanti,",
  "atk-s0501a2:33_9": "ekā vā cetanā bahūnaṁ vajjhānaṁ jīvitindriyupacchedakapayogaṁ samuṭṭhāpeti,",
  "atk-s0501a2:33_10": "tadā ekena pāṇātipātena bhavitabbaṁ.",
  "atk-s0501a2:33_11": "Yadi pana nānatāya nānattaṁ.",
  "atk-s0501a2:33_12": "Atha yadā eko vadhako ekassatthāya ekaṁ payogaṁ karonto bahū vajjhe vadheti,",
  "atk-s0501a2:33_13": "bahū vā vadhakā devadattayaññadattasomadattādīnaṁ bahūnamatthāya bahū payoge karontā ekameva devadattaṁ yaññadattaṁ somadattaṁ vā vadhenti,",
  "atk-s0501a2:33_14": "bahūhi vā sāhatthikādīhi payogehi eko vajjho vadhīyati.",
  "atk-s0501a2:33_15": "Bahū vā cetanā ekasseva vajjhassa jīvitindriyupacchedakapayogaṁ samuṭṭhāpenti,",
  "atk-s0501a2:33_16": "tadā bahūhi pāṇātipātehi bhavitabbaṁ.",
  "atk-s0501a2:33_17": "Ubhayampi cetamayuttaṁ.",
  "atk-s0501a2:33_18": "Atha neva etesaṁ vajjhādīnaṁ ekatāya ekattaṁ,",
  "atk-s0501a2:33_19": "nānatāya nānattaṁ,",
  "atk-s0501a2:33_20": "aññatheva tu ekattaṁ nānattañca hoti,",
  "atk-s0501a2:33_21": "taṁ vattabbaṁ pāṇātipātassa,",
  "atk-s0501a2:33_22": "evaṁ sesānampīti.",
  "atk-s0501a2:34_0": "Vuccate –",
  "atk-s0501a2:34_1": "tattha tāva pāṇātipātassa na vajjhavadhakādīnaṁ paccekamekatāya ekatā,",
  "atk-s0501a2:34_2": "nānatāya nānatā,",
  "atk-s0501a2:34_3": "kintu vajjhavadhakādīnaṁ yuganandhamekatāya ekatā,",
  "atk-s0501a2:34_4": "dvinnampi tu tesaṁ,",
  "atk-s0501a2:34_5": "tato aññatarassa vā nānatāya nānatā.",
  "atk-s0501a2:34_6": "Tathā hi bahūsu vadhakesu bahūhi sarakkhepādīhi ekena vā opātakhaṇanādinā payogena bahū vajjhe vadhentesupi bahū pāṇātipātā honti.",
  "atk-s0501a2:34_7": "Ekasmiṁ vadhake ekena,",
  "atk-s0501a2:34_8": "bahūhi vā payogehi tappayogasamuṭṭhāpikāya ca ekāya,",
  "atk-s0501a2:34_9": "bahūhi vā cetanāhi bahū vajjhe vadhentepi bahū pāṇātipātā honti,",
  "atk-s0501a2:34_10": "bahūsu ca vadhakesu yathāvuttappakārehi bahūhi,",
  "atk-s0501a2:34_11": "ekena vā payogena ekaṁ vajjhaṁ vadhentesupi bahū pāṇātipātā honti.",
  "atk-s0501a2:34_12": "Esa nayo adinnādānādīsupīti.",
  "atk-s0501a2:34_13": "Evamettha ekatānānatāditopi viññātabbo vinicchayo.",
  "atk-s0501a2:35_0": "Ārammaṇatoti pāṇātipāto cettha jīvitindriyārammaṇo.",
  "atk-s0501a2:35_1": "Adinnādānaabrahmacariyasurāmerayamajjapamādaṭṭhānāni rūpadhammesu rūpāyatanādiaññatarasaṅkhārārammaṇāni.",
  "atk-s0501a2:35_2": "Musāvādo yassa musā bhaṇati,",
  "atk-s0501a2:35_3": "tamārabhitvā pavattanato sattārammaṇo.",
  "atk-s0501a2:35_4": "Abrahmacariyampi sattārammaṇanti eke.",
  "atk-s0501a2:35_5": "Adinnādānañca yadā satto haritabbo hoti,",
  "atk-s0501a2:35_6": "tadā sattārammaṇanti.",
  "atk-s0501a2:35_7": "Api cettha saṅkhāravaseneva sattārammaṇaṁ,",
  "atk-s0501a2:35_8": "na paṇṇattivasenāti.",
  "atk-s0501a2:35_9": "Evamettha ārammaṇatopi viññātabbo vinicchayo.",
  "atk-s0501a2:36_0": "Ādānatoti pāṇātipātāveramaṇisikkhāpadādīni cetāni sāmaṇerena bhikkhusantike samādinnāneva samādinnāni honti,",
  "atk-s0501a2:36_1": "upāsakena pana attanā samādiyantenāpi samādinnāni honti,",
  "atk-s0501a2:36_2": "parassa santike samādiyantenāpi.",
  "atk-s0501a2:36_3": "Ekajjhaṁ samādinnānipi samādinnāni honti,",
  "atk-s0501a2:36_4": "paccekaṁ samādinnānipi.",
  "atk-s0501a2:36_5": "Kintu nānaṁ ekajjhaṁ samādiyato ekāyeva virati,",
  "atk-s0501a2:36_6": "ekāva cetanā hoti,",
  "atk-s0501a2:36_7": "kiccavasena panetāsaṁ pañcavidhattaṁ viññāyati.",
  "atk-s0501a2:36_8": "Paccekaṁ samādiyato pana pañceva viratiyo,",
  "atk-s0501a2:36_9": "pañca ca cetanā hontīti veditabbā.",
  "atk-s0501a2:36_10": "Evamettha ādānatopi viññātabbo vinicchayo.",
  "atk-s0501a2:37_0": "Bhedatoti sāmaṇerānañcettha ekasmiṁ bhinne sabbānipi bhinnāni honti.",
  "atk-s0501a2:37_1": "Pārājikaṭṭhāniyāni hi tāni tesaṁ,",
  "atk-s0501a2:37_2": "yaṁ taṁ vītikkantaṁ hoti,",
  "atk-s0501a2:37_3": "teneva kammabaddho.",
  "atk-s0501a2:37_4": "Gahaṭṭhānaṁ pana ekasmiṁ bhinne ekameva bhinnaṁ hoti,",
  "atk-s0501a2:37_5": "yato tesaṁ taṁsamādāneneva puna pañcaṅgikattaṁ sīlassa sampajjati.",
  "atk-s0501a2:37_6": "Apare panāhu –",
  "atk-s0501a2:37_7": "‘‘visuṁ visuṁ samādinnesu ekasmiṁ bhinne ekameva bhinnaṁ hoti,",
  "atk-s0501a2:37_8": "‘pañcaṅgasamannāgataṁ sīlaṁ samādiyāmī’ti evaṁ pana ekato samādinnesu ekasmiṁ bhinne sesānipi sabbāni bhinnāni honti. Kasmā?",
  "atk-s0501a2:37_9": "Samādinnassa abhinnattā,",
  "atk-s0501a2:37_10": "yaṁ taṁ vītikkantaṁ,",
  "atk-s0501a2:37_11": "teneva kammabaddho’’ti.",
  "atk-s0501a2:37_12": "Evamettha bhedatopi viññātabbo vinicchayo.",
  "atk-s0501a2:38_0": "Mahāsāvajjatoti guṇavirahitesu tiracchānagatādīsu pāṇesu khuddake pāṇe pāṇātipāto appasāvajjo,",
  "atk-s0501a2:38_1": "mahāsarīre mahāsāvajjo. Kasmā?",
  "atk-s0501a2:38_2": "Payogamahantatāya.",
  "atk-s0501a2:38_3": "Payogasamattepi vatthumahantatāya.",
  "atk-s0501a2:38_4": "Guṇavantesu pana manussādīsu appaguṇe pāṇātipāto appasāvajjo,",
  "atk-s0501a2:38_5": "mahāguṇe mahāsāvajjo .",
  "atk-s0501a2:38_6": "Sarīraguṇānantu samabhāve sati kilesānaṁ upakkamānañca mudutāya appasāvajjatā,",
  "atk-s0501a2:38_7": "tibbatāya mahāsāvajjatā ca veditabbā.",
  "atk-s0501a2:38_8": "Esa nayo sesesupi.",
  "atk-s0501a2:38_9": "Api cettha surāmerayamajjapamādaṭṭhānameva mahāsāvajjaṁ,",
  "atk-s0501a2:38_10": "na tathā pāṇātipātādayo. Kasmā?",
  "atk-s0501a2:38_11": "Manussabhūtassāpi ummattakabhāvasaṁvattanena ariyadhammantarāyakaraṇatoti.",
  "atk-s0501a2:38_12": "Evamettha mahāsāvajjatopi viññātabbo vinicchayo.",
  "atk-s0501a2:39_0": "Payogatoti ettha ca pāṇātipātassa sāhatthiko, āṇattiko,",
  "atk-s0501a2:39_1": "nissaggiyo, thāvaro,",
  "atk-s0501a2:39_2": "vijjāmayo,",
  "atk-s0501a2:39_3": "iddhimayoti chappayogā.",
  "atk-s0501a2:39_4": "Tattha kāyena vā kāyappaṭibaddhena vā paharaṇaṁ sāhatthiko payogo,",
  "atk-s0501a2:39_5": "so uddissānuddissabhedato duvidho hoti.",
  "atk-s0501a2:39_6": "Tattha uddissake yaṁ uddissa paharati,",
  "atk-s0501a2:39_7": "tasseva maraṇena kammunā bajjhati.",
  "atk-s0501a2:39_8": "‘‘Yo koci maratū’’ti evaṁ anuddissake pahārapaccayā yassa kassaci maraṇena.",
  "atk-s0501a2:39_9": "Ubhayathāpi ca paharitamatte vā maratu,",
  "atk-s0501a2:39_10": "pacchā vā teneva rogena,",
  "atk-s0501a2:39_11": "paharitakkhaṇe eva kammunā bajjhati.",
  "atk-s0501a2:39_12": "Maraṇādhippāyena ca pahāraṁ datvā tena amatassa puna aññena cittena pahāre dinne pacchāpi yadi paṭhamapahāreneva marati,",
  "atk-s0501a2:39_13": "tadā eva kammunā baddho hoti.",
  "atk-s0501a2:39_14": "Atha dutiyapahārena,",
  "atk-s0501a2:39_15": "natthi pāṇātipāto.",
  "atk-s0501a2:39_16": "Ubhayehi matepi paṭhamapahāreneva kammunā baddho,",
  "atk-s0501a2:39_17": "ubhayehipi amate nevatthi pāṇātipāto.",
  "atk-s0501a2:39_18": "Esa nayo bahukehipi ekassa pahāre dinne.",
  "atk-s0501a2:39_19": "Tatrāpi hi yassa pahārena marati,",
  "atk-s0501a2:39_20": "tasseva kammabaddho hoti.",
  "atk-s0501a2:40_0": "Adhiṭṭhahitvā pana āṇāpanaṁ āṇattiko payogo.",
  "atk-s0501a2:40_1": "Tatthapi sāhatthike payoge vuttanayeneva kammabaddho anussaritabbo.",
  "atk-s0501a2:40_2": "Chabbidho cettha niyamo veditabbo –",
  "atk-s0501a2:41_0": "‘‘Vatthu kālo ca okāso, āvudhaṁ iriyāpatho;",
  "atk-s0501a2:42_0": "Kiriyāvisesoti ime, cha āṇattiniyāmakā’’ti. (pāci. aṭṭha. 2.174);",
  "atk-s0501a2:43_0": "Tattha vatthūti māretabbo pāṇo.",
  "atk-s0501a2:43_1": "Kāloti pubbaṇhasāyanhādikālo ca,",
  "atk-s0501a2:43_2": "yobbanathāvariyādikālo ca.",
  "atk-s0501a2:43_3": "Okāsoti gāmo vā nigamo vā vanaṁ vā racchā vā siṅghāṭakaṁ vāti evamādi.",
  "atk-s0501a2:43_4": "Āvudhanti asi vā usu vā satti vāti evamādi.",
  "atk-s0501a2:43_5": "Iriyāpathoti māretabbassa mārakassa ca ṭhānaṁ vā nisajjā vāti evamādi.",
  "atk-s0501a2:44_0": "Kiriyāvisesoti vijjhanaṁ vā chedanaṁ vā bhedanaṁ vā saṅkhamuṇḍikaṁ vāti evamādi.",
  "atk-s0501a2:44_1": "Yadi hi vatthuṁ visaṁvādetvā ‘‘yaṁ mārehī’’ti āṇatto,",
  "atk-s0501a2:44_2": "tato aññaṁ māreti,",
  "atk-s0501a2:44_3": "āṇāpakassa natthi kammabaddho.",
  "atk-s0501a2:44_4": "Atha vatthuṁ avisaṁvādetvā māreti,",
  "atk-s0501a2:44_5": "āṇāpakassa āṇattikkhaṇe āṇattassa māraṇakkhaṇeti ubhayesampi kammabaddho.",
  "atk-s0501a2:44_6": "Esa nayo kālādīsupi.",
  "atk-s0501a2:45_0": "Māraṇatthantu kāyena vā kāyappaṭibaddhena vā paharaṇanissajjanaṁ nissaggiyo payogo.",
  "atk-s0501a2:45_1": "Sopi uddissānuddissabhedato duvidho eva,",
  "atk-s0501a2:45_2": "kammabaddho cettha pubbe vuttanayeneva veditabbo.",
  "atk-s0501a2:46_0": "Māraṇatthameva opātakhaṇanaṁ,",
  "atk-s0501a2:46_1": "apassenaupanikkhipanaṁ,",
  "atk-s0501a2:46_2": "bhesajjavisayantādippayojanaṁ vā thāvaro payogo.",
  "atk-s0501a2:46_3": "Sopi uddissānuddissabhedato duvidho,",
  "atk-s0501a2:46_4": "yato tatthapi pubbe vuttanayeneva kammabaddho veditabbo.",
  "atk-s0501a2:46_5": "Ayantu viseso –",
  "atk-s0501a2:46_6": "mūlaṭṭhena opātādīsu paresaṁ mūlena vā mudhā vā dinnesupi yadi tappaccayā koci marati,",
  "atk-s0501a2:46_7": "mūlaṭṭhasseva kammabaddho.",
  "atk-s0501a2:46_8": "Yadipi ca tena aññena vā tattha opāte vināsetvā bhūmisame katepi paṁsudhovakā vā paṁsuṁ gaṇhantā,",
  "atk-s0501a2:46_9": "mūlakhaṇakā vā mūlāni khaṇantā āvāṭaṁ karonti ,",
  "atk-s0501a2:46_10": "deve vā vassante kaddamo jāyati,",
  "atk-s0501a2:46_11": "tattha ca koci otaritvā vā laggitvā vā marati,",
  "atk-s0501a2:46_12": "mūlaṭṭhasseva kammabaddho.",
  "atk-s0501a2:46_13": "Yadi pana yena laddhaṁ,",
  "atk-s0501a2:46_14": "so añño vā taṁ vitthaṭataraṁ gambhīrataraṁ vā karoti,",
  "atk-s0501a2:46_15": "tappaccayāva koci marati,",
  "atk-s0501a2:46_16": "ubhayesampi kammabaddho.",
  "atk-s0501a2:46_17": "Yathā tu mūlāni mūlehi saṁsandanti,",
  "atk-s0501a2:46_18": "tathā tatra thale kate muccati.",
  "atk-s0501a2:46_19": "Evaṁ apassenādīsupi yāva tesaṁ pavatti,",
  "atk-s0501a2:46_20": "tāva yathāsambhavaṁ kammabaddho veditabbo.",
  "atk-s0501a2:47_0": "Māraṇatthaṁ pana vijjāparijappanaṁ vijjāmayo payogo.",
  "atk-s0501a2:47_1": "Dāṭhāvudhādīnaṁ dāṭhākoṭanādimiva māraṇatthaṁ kammavipākajiddhivikārakaraṇaṁ iddhimayo payogoti.",
  "atk-s0501a2:47_2": "Adinnādānassa tu theyyapasayhapaṭicchannaparikappakusāvahāravasappavattā sāhatthikāṇattikādayo payogā,",
  "atk-s0501a2:47_3": "tesampi vuttānusāreneva pabhedo veditabbo.",
  "atk-s0501a2:47_4": "Abrahmacariyādīnaṁ tiṇṇampi sāhatthiko eva payogo labbhatīti.",
  "atk-s0501a2:47_5": "Evamettha payogatopi viññātabbo vinicchayo.",
  "atk-s0501a2:48_0": "Aṅgatoti ettha ca pāṇātipātassa pañca aṅgāni bhavanti –",
  "atk-s0501a2:48_1": "pāṇo ca hoti,",
  "atk-s0501a2:48_2": "pāṇasaññī ca,",
  "atk-s0501a2:48_3": "vadhakacittañca paccupaṭṭhitaṁ hoti, vāyamati,",
  "atk-s0501a2:48_4": "tena ca maratīti.",
  "atk-s0501a2:48_5": "Adinnādānassāpi pañceva –",
  "atk-s0501a2:48_6": "parapariggahitañca hoti,",
  "atk-s0501a2:48_7": "parapariggahitasaññī ca,",
  "atk-s0501a2:48_8": "theyyacittañca paccupaṭṭhitaṁ hoti, vāyamati,",
  "atk-s0501a2:48_9": "tena ca ādātabbaṁ ādānaṁ gacchatīti.",
  "atk-s0501a2:48_10": "Abrahmacariyassa pana cattāri aṅgāni bhavanti –",
  "atk-s0501a2:48_11": "ajjhācariyavatthu ca hoti,",
  "atk-s0501a2:48_12": "tattha ca sevanacittaṁ paccupaṭṭhitaṁ hoti,",
  "atk-s0501a2:48_13": "sevanapaccayā payogañca samāpajjati,",
  "atk-s0501a2:48_14": "sādiyati cāti,",
  "atk-s0501a2:48_15": "tathā paresaṁ dvinnampi.",
  "atk-s0501a2:48_16": "Tattha musāvādassa tāva musā ca hoti taṁ vatthu,",
  "atk-s0501a2:48_17": "visaṁvādanacittañca paccupaṭṭhitaṁ hoti,",
  "atk-s0501a2:48_18": "tajjo ca vāyāmo,",
  "atk-s0501a2:48_19": "paravisaṁvādanañca viññāpayamānā viññatti pavattatīti cattāri aṅgāni veditabbāni.",
  "atk-s0501a2:48_20": "Surāmerayamajjapamādaṭṭhānassa pana surādīnañca aññataraṁ hoti madanīyapātukamyatācittañca paccupaṭṭhitaṁ hoti,",
  "atk-s0501a2:48_21": "tajjañca vāyāmaṁ āpajjati,",
  "atk-s0501a2:48_22": "pīte ca pavisatīti imāni cattāri aṅgānīti.",
  "atk-s0501a2:48_23": "Evamettha aṅgatopi viññātabbo vinicchayo.",
  "atk-s0501a2:49_0": "Samuṭṭhānatoti pāṇātipātaadinnādānamusāvādā cettha kāyacittato,",
  "atk-s0501a2:49_1": "vācācittato,",
  "atk-s0501a2:49_2": "kāyavācācittato cāti tisamuṭṭhānā honti.",
  "atk-s0501a2:49_3": "Abrahmacariyaṁ kāyacittavasena ekasamuṭṭhānameva.",
  "atk-s0501a2:49_4": "Surāmerayamajjapamādaṭṭhānaṁ kāyato ca,",
  "atk-s0501a2:49_5": "kāyacittato cāti dvisamuṭṭhānanti.",
  "atk-s0501a2:49_6": "Evamettha samuṭṭhānatopi viññātabbo vinicchayo.",
  "atk-s0501a2:50_0": "Vedanātoti ettha ca pāṇātipāto dukkhavedanāsampayuttova.",
  "atk-s0501a2:50_1": "Adinnādānaṁ tīsu vedanāsu aññataravedanāsampayuttaṁ,",
  "atk-s0501a2:50_2": "tathā musāvādo.",
  "atk-s0501a2:50_3": "Itarāni dve sukhāya vā adukkhamasukhāya vā vedanāya sampayuttānīti.",
  "atk-s0501a2:50_4": "Evamettha vedanātopi viññātabbo vinicchayo.",
  "atk-s0501a2:51_0": "Mūlatoti pāṇātipāto cettha dosamohamūlo.",
  "atk-s0501a2:51_1": "Adinnādānamusāvādā lobhamohamūlā vā dosamohamūlā vā.",
  "atk-s0501a2:51_2": "Itarāni dve lobhamohamūlānīti.",
  "atk-s0501a2:51_3": "Evamettha mūlatopi viññātabbo vinicchayo.",
  "atk-s0501a2:52_0": "Kammatoti pāṇātipātaadinnādānaabrahmacariyāni cettha kāyakammameva kammapathappattāneva ca,",
  "atk-s0501a2:52_1": "musāvādo vacīkammameva.",
  "atk-s0501a2:52_2": "Yo pana atthabhañjako,",
  "atk-s0501a2:52_3": "so kammapathappatto.",
  "atk-s0501a2:52_4": "Itaro kammameva.",
  "atk-s0501a2:52_5": "Surāmerayamajjapamādaṭṭhānaṁ kāyakammamevāti.",
  "atk-s0501a2:52_6": "Evamettha kammatopi viññātabbo vinicchayo.",
  "atk-s0501a2:53_0": "Viramatoti ettha āha ‘‘pāṇātipātādīhi viramanto kuto viramatī’’ti? Vuccate –",
  "atk-s0501a2:53_1": "samādānavasena tāva viramanto attano vā paresaṁ vā pāṇātipātādiakusalato viramati.",
  "atk-s0501a2:53_2": "Kimārabhitvā?",
  "atk-s0501a2:53_3": "Yato viramati, tadeva.",
  "atk-s0501a2:53_4": "Sampattavasenāpi viramanto vuttappakārākusalatova.",
  "atk-s0501a2:53_5": "Kimārabhitvā?",
  "atk-s0501a2:53_6": "Pāṇātipātādīnaṁ vuttārammaṇāneva.",
  "atk-s0501a2:53_7": "Keci pana bhaṇanti ‘‘surāmerayamajjasaṅkhāte saṅkhāre ārabhitvā surāmerayamajjapamādaṭṭhānā viramati,",
  "atk-s0501a2:53_8": "sattasaṅkhāresu yaṁ pana avaharitabbaṁ bhañjitabbañca,",
  "atk-s0501a2:53_9": "taṁ ārabhitvā adinnādānā musāvādā ca,",
  "atk-s0501a2:53_10": "satteyevārabhitvā pāṇātipātā abrahmacariyā cā’’ti.",
  "atk-s0501a2:53_11": "Tadaññe ‘‘evaṁ sante ‘aññaṁ cintento aññaṁ kareyya,",
  "atk-s0501a2:53_12": "yañca pajahati,",
  "atk-s0501a2:53_13": "taṁ na jāneyyā’ti evaṁdiṭṭhikā hutvā anicchamānā yadeva pajahati,",
  "atk-s0501a2:53_14": "taṁ attano pāṇātipātādiakusalamevārabhitvā viramatī’’ti vadanti.",
  "atk-s0501a2:53_15": "Tadayuttaṁ. Kasmā?",
  "atk-s0501a2:53_16": "Tassa paccuppannābhāvato bahiddhābhāvato ca.",
  "atk-s0501a2:53_17": "Sikkhāpadānañhi vibhaṅgapāṭhe ‘‘pañcannaṁ sikkhāpadānaṁ kati kusalā…pe…",
  "atk-s0501a2:53_18": "kati araṇā’’ti pucchitvā ‘‘kusalāyeva,",
  "atk-s0501a2:53_19": "siyā sukhāya vedanāya sampayuttā’’ti (vibha.",
  "atk-s0501a2:53_20": "716) evaṁ pavattamāne vissajjane ‘‘paccuppannārammaṇā’’ti ca ‘‘bahiddhārammaṇā’’ti ca evaṁ paccuppannabahiddhārammaṇattaṁ vuttaṁ,",
  "atk-s0501a2:53_21": "taṁ attano pāṇātipātādiakusalaṁ ārabhitvā viramantassa na yujjati.",
  "atk-s0501a2:53_22": "Yaṁ pana vuttaṁ –",
  "atk-s0501a2:53_23": "‘‘aññaṁ cintento aññaṁ kareyya,",
  "atk-s0501a2:53_24": "yañca pajahati,",
  "atk-s0501a2:53_25": "taṁ na jāneyyā’’ti.",
  "atk-s0501a2:53_26": "Tattha vuccate –",
  "atk-s0501a2:53_27": "na kiccasādhanavasena pavattento aññaṁ cintento aññaṁ karotīti vā,",
  "atk-s0501a2:53_28": "yañca pajahati,",
  "atk-s0501a2:53_29": "taṁ na jānātīti vā vuccati.",
  "atk-s0501a2:54_0": "‘‘Ārabhitvāna amataṁ, jahanto sabbapāpake;",
  "atk-s0501a2:55_0": "Nidassanañcettha bhave, maggaṭṭhoriyapuggalo’’ti.",
  "atk-s0501a2:56_0": "Evamettha viramatopi viññātabbo vinicchayo.",
  "atk-s0501a2:57_0": "Phalatoti sabbe eva cete pāṇātipātādayo duggatiphalanibbattakā honti,",
  "atk-s0501a2:57_1": "sugatiyañca aniṭṭhākantāmanāpavipākanibbattakā honti,",
  "atk-s0501a2:57_2": "samparāye diṭṭhadhamme eva ca avesārajjādiphalanibbattakā.",
  "atk-s0501a2:57_3": "Apica ‘‘yo sabbalahuso pāṇātipātassa vipāko manussabhūtassa appāyukasaṁvattaniko hotī’’ti (a. ni.",
  "atk-s0501a2:57_4": "8.40) evamādinā nayenettha phalatopi viññātabbo vinicchayo.",
  "atk-s0501a2:58_0": "Api cettha pāṇātipātādiveramaṇīnampi samuṭṭhānavedanāmūlakammaphalato viññātabbo vinicchayo.",
  "atk-s0501a2:58_1": "Tatthāyaṁ viññāpanā –",
  "atk-s0501a2:58_2": "sabbā eva cetā veramaṇiyo catūhi samuṭṭhahanti kāyato,",
  "atk-s0501a2:58_3": "kāyacittato,",
  "atk-s0501a2:58_4": "vācācittato,",
  "atk-s0501a2:58_5": "kāyavācācittato cāti.",
  "atk-s0501a2:58_6": "Sabbā eva ca sukhavedanāsampayuttā vā,",
  "atk-s0501a2:58_7": "adukkhamasukhavedanāsampayuttā vā,",
  "atk-s0501a2:58_8": "alobhādosamūlā vā alobhādosāmohamūlā vā.",
  "atk-s0501a2:58_9": "Catassopi cettha kāyakammaṁ,",
  "atk-s0501a2:58_10": "musāvādāveramaṇī vacīkammaṁ,",
  "atk-s0501a2:58_11": "maggakkhaṇe ca cittatova samuṭṭhahanti,",
  "atk-s0501a2:58_12": "sabbāpi manokammaṁ.",
  "atk-s0501a2:59_0": "Pāṇātipātā veramaṇiyā cettha aṅgapaccaṅgasampannatā ārohapariṇāhasampattitā javasampattitā suppatiṭṭhitapādatā",
  "atk-s0501a2:59_1": "cārutā mudutā sucitā sūratā mahabbalatā vissatthavacanatā lokapiyatā nelatā abhejjaparisatā acchambhitā",
  "atk-s0501a2:59_2": "duppadhaṁsitā parūpakkamena amaraṇatā anantaparivāratā surūpatā susaṇṭhānatā appābādhatā asokitā piyehi",
  "atk-s0501a2:59_3": "manāpehi saddhiṁ avippayogatā dīghāyukatāti evamādīni phalāni.",
  "atk-s0501a2:60_0": "Adinnādānā veramaṇiyā mahaddhanatā pahūtadhanadhaññatā anantabhogatā anuppannabhoguppattitā uppannabhogathāvaratā",
  "atk-s0501a2:60_1": "icchitānaṁ bhogānaṁ khippappaṭilābhitā rājacorudakaggiappiyadāyādehi asādhāraṇabhogatā asādhāraṇadhanappaṭilābhitā",
  "atk-s0501a2:60_2": "lokuttamatā natthikabhāvassa ajānanatā sukhavihāritāti evamādīni.",
  "atk-s0501a2:61_0": "Abrahmacariyā veramaṇiyā vigatapaccatthikatā sabbajanapiyatā annapānavatthasayanādīnaṁ lābhitā sukhasayanatā",
  "atk-s0501a2:61_1": "sukhappaṭibujjhanatā apāyabhayavinimuttatā itthibhāvappaṭilābhassa vā napuṁsakabhāvappaṭilābhassa vā",
  "atk-s0501a2:61_2": "abhabbatā akkodhanatā paccakkhakāritā apatitakkhandhatā anadhomukhatā itthipurisānaṁ aññamaññapiyatā",
  "atk-s0501a2:61_3": "paripuṇṇindriyatā paripuṇṇalakkhaṇatā nirāsaṅkatā appossukkatā sukhavihāritā akutobhayatā piyavippayogābhāvatāti",
  "atk-s0501a2:61_4": "evamādīni.",
  "atk-s0501a2:62_0": "Musāvādā veramaṇiyā vippasannindriyatā vissaṭṭhamadhurabhāṇitā samasitasuddhadantatā nātithūlatā nātikisatā",
  "atk-s0501a2:62_1": "nātirassatā nātidīghatā sukhasamphassatā uppalagandhamukhatā sussūsakaparijanatā ādeyyavacanatā kamaluppalasadisamudulohitatanujivhatā",
  "atk-s0501a2:62_2": "anuddhatatā acapalatāti evamādīni.",
  "atk-s0501a2:63_0": "Surāmerayamajjapamādaṭṭhānā veramaṇiyā atītānāgatapaccuppannesu sabbakiccakaraṇīyesu khippaṁ paṭijānanatā",
  "atk-s0501a2:63_1": "sadā upaṭṭhitasatitā anummattakatā ñāṇavantatā analasatā ajaḷatā anelamūgatā amattatā appamattatā asammohatā",
  "atk-s0501a2:63_2": "acchambhitā asārambhitā anussaṅkitā saccavāditā apisuṇāpharusāsamphapalāpavāditā rattindivamatanditatā",
  "atk-s0501a2:63_3": "kataññutā kataveditā amaccharitā cāgavantatā sīlavantatā ujutā akkodhanatā hirimanatā ottappitā ujudiṭṭhikatā",
  "atk-s0501a2:63_4": "mahāpaññatā medhāvitā paṇḍitatā atthānatthakusalatāti evamādīni phalāni.",
  "atk-s0501a2:63_5": "Evamettha pāṇātipātādiveramaṇīnaṁ samuṭṭhānavedanāmūlakammaphalatopi viññātabbo vinicchayo.",
  "atk-s0501a2:64_0": "Pacchimapañcasikkhāpadavaṇṇanā",
  "atk-s0501a2:65_0": "Idāni yaṁ vuttaṁ –",
  "atk-s0501a2:66_0": "‘‘Yojetabbaṁ tato yuttaṁ, pacchimesvapi pañcasu;",
  "atk-s0501a2:67_0": "Āveṇikañca vattabbaṁ, ñeyyā hīnāditāpi cā’’ti.",
  "atk-s0501a2:68_0": "Tassāyaṁ atthavaṇṇanā –",
  "atk-s0501a2:68_1": "etissā purimapañcasikkhāpadavaṇṇanāya yaṁ yujjati,",
  "atk-s0501a2:68_2": "taṁ tato gahetvā pacchimesvapi pañcasu sikkhāpadesu yojetabbaṁ.",
  "atk-s0501a2:68_3": "Tatthāyaṁ yojanā –",
  "atk-s0501a2:68_4": "yatheva hi purimasikkhāpadesu ārammaṇato ca surāmerayamajjapamādaṭṭhānaṁ rūpāyatanādiaññatarasaṅkhārārammaṇaṁ,",
  "atk-s0501a2:68_5": "tathā idha vikālabhojanaṁ.",
  "atk-s0501a2:68_6": "Etena nayena sabbesaṁ ārammaṇabhedo veditabbo.",
  "atk-s0501a2:68_7": "Ādānato ca yathā purimāni sāmaṇerena vā upāsakena vā samādiyantena samādinnāni honti,",
  "atk-s0501a2:68_8": "tathā etānipi.",
  "atk-s0501a2:68_9": "Aṅgatopi yathā tattha pāṇātipātādīnaṁ aṅgabhedo vutto,",
  "atk-s0501a2:68_10": "evamidhāpi vikālabhojanassa cattāri aṅgāni – vikālo,",
  "atk-s0501a2:68_11": "yāvakālikaṁ,",
  "atk-s0501a2:68_12": "ajjhoharaṇaṁ,",
  "atk-s0501a2:68_13": "anummattakatāti.",
  "atk-s0501a2:68_14": "Etenānusārena sesānampi aṅgavibhāgo veditabbo.",
  "atk-s0501a2:68_15": "Yathā ca tattha samuṭṭhānato surāmerayamajjapamādaṭṭhānaṁ kāyato ca kāyacittato cāti dvisamuṭṭhānaṁ,",
  "atk-s0501a2:68_16": "evamidha vikālabhojanaṁ.",
  "atk-s0501a2:68_17": "Etena nayena sabbesaṁ samuṭṭhānaṁ veditabbaṁ.",
  "atk-s0501a2:68_18": "Yathā ca tattha vedanāto adinnādānaṁ tīsu vedanāsu aññataravedanāsampayuttaṁ,",
  "atk-s0501a2:68_19": "tathā idha vikālabhojanaṁ.",
  "atk-s0501a2:68_20": "Etena nayena sabbesaṁ vedanāsampayogo veditabbo.",
  "atk-s0501a2:68_21": "Yathā ca tattha abrahmacariyaṁ lobhamohamūlaṁ,",
  "atk-s0501a2:68_22": "evamidha vikālabhojanaṁ.",
  "atk-s0501a2:68_23": "Aparāni ca dve etena nayena sabbesaṁ mūlabhedo veditabbo.",
  "atk-s0501a2:68_24": "Yathā ca tattha pāṇātipātādayo kāyakammaṁ,",
  "atk-s0501a2:68_25": "evamidhāpi vikālabhojanādīni.",
  "atk-s0501a2:68_26": "Jātarūparajatappaṭiggahaṇaṁ pana kāyakammaṁ vā siyā vacīkammaṁ vā kāyadvārādīhi pavattisabbhāvapariyāyena,",
  "atk-s0501a2:68_27": "na kammapathavasena.",
  "atk-s0501a2:68_28": "Viramatoti yathā ca tattha viramanto attano vā paresaṁ vā pāṇātipātādiakusalato viramati,",
  "atk-s0501a2:68_29": "evamidhāpi vikālabhojanādiakusalato,",
  "atk-s0501a2:68_30": "kusalatopi vā ekato.",
  "atk-s0501a2:68_31": "Yathā ca purimā pañca veramaṇiyo catusamuṭṭhānā kāyato,",
  "atk-s0501a2:68_32": "kāyacittato,",
  "atk-s0501a2:68_33": "vācācittato,",
  "atk-s0501a2:68_34": "kāyavācācittato cāti,",
  "atk-s0501a2:68_35": "sabbā sukhavedanāsampayuttā vā adukkhamasukhavedanāsampayuttā vā,",
  "atk-s0501a2:68_36": "alobhādosamūlā vā alobhādosāmohamūlā vā,",
  "atk-s0501a2:68_37": "sabbā ca nānappakāraiṭṭhaphalanibbattakā,",
  "atk-s0501a2:68_38": "tathā idhāpīti.",
  "atk-s0501a2:69_0": "‘‘Yojetabbaṁ tato yuttaṁ, pacchimesvapi pañcasu;",
  "atk-s0501a2:70_0": "Āveṇikañca vattabbaṁ, ñeyyā hīnāditāpi cā’’ti. –",
  "atk-s0501a2:71_0": "Ettha pana vikālabhojananti majjhanhikavītikkame bhojanaṁ.",
  "atk-s0501a2:71_1": "Etañhi anuññātakāle vītikkante bhojanaṁ,",
  "atk-s0501a2:71_2": "tasmā ‘‘vikālabhojana’’nti vuccati ,",
  "atk-s0501a2:71_3": "tato vikālabhojanā.",
  "atk-s0501a2:71_4": "Naccagītavāditavisūkadassananti ettha naccaṁ nāma yaṁkiñci naccaṁ,",
  "atk-s0501a2:71_5": "gītanti yaṁkiñci gītaṁ,",
  "atk-s0501a2:71_6": "vāditanti yaṁkiñci vāditaṁ.",
  "atk-s0501a2:71_7": "Visūkadassananti kilesuppattipaccayato kusalapakkhabhindanena visūkānaṁ dassanaṁ,",
  "atk-s0501a2:71_8": "visūkabhūtaṁ vā dassanaṁ visūkadassanaṁ.",
  "atk-s0501a2:71_9": "Naccā ca gītā ca vāditā ca visūkadassanā ca naccagītavāditavisūkadassanā.",
  "atk-s0501a2:71_10": "Visūkadassanañcettha brahmajāle vuttanayeneva gahetabbaṁ.",
  "atk-s0501a2:71_11": "Vuttañhi tattha –",
  "atk-s0501a2:72_0": "‘‘Yathā vā paneke bhonto samaṇabrāhmaṇā saddhādeyyāni bhojanāni bhuñjitvā te evarūpaṁ visūkadassanamanuyuttā viharanti,",
  "atk-s0501a2:72_1": "seyyathidaṁ,",
  "atk-s0501a2:72_2": "naccaṁ gītaṁ vāditaṁ pekkhaṁ akkhānaṁ pāṇissaraṁ vetālaṁ kumbhathūṇaṁ sobhanakaṁ caṇḍālaṁ vaṁsaṁ dhovanaṁ",
  "atk-s0501a2:72_3": "hatthiyuddhaṁ assayuddhaṁ mahiṁsayuddhaṁ usabhayuddhaṁ ajayuddhaṁ meṇḍayuddhaṁ kukkuṭayuddhaṁ vaṭṭakayuddhaṁ",
  "atk-s0501a2:72_4": "daṇḍayuddhaṁ muṭṭhiyuddhaṁ nibbuddhaṁ uyyodhikaṁ balaggaṁ senābyūhaṁ anīkadassanaṁ iti vā,",
  "atk-s0501a2:72_5": "iti evarūpā visūkadassanā paṭivirato samaṇo gotamo’’ti (dī. ni. 1.12).",
  "atk-s0501a2:73_0": "Atha vā yathāvuttenatthena naccagītavāditāni eva visūkāni naccagītavāditavisūkāni,",
  "atk-s0501a2:73_1": "tesaṁ dassanaṁ naccagītavāditavisūkadassanaṁ,",
  "atk-s0501a2:73_2": "tasmā naccagītavāditavisūkadassanā.",
  "atk-s0501a2:73_3": "‘‘Dassanasavanā’’ti vattabbe yathā ‘‘so ca hoti micchādiṭṭhiko viparītadassano’’ti evamādīsu (a. ni.",
  "atk-s0501a2:73_4": "1.308) acakkhudvārappavattampi visayaggahaṇaṁ ‘‘dassana’’nti vuccati,",
  "atk-s0501a2:73_5": "evaṁ savanampi ‘‘dassana’’ntveva vuttaṁ.",
  "atk-s0501a2:73_6": "Dassanakamyatāya upasaṅkamitvā passato eva cettha vītikkamo hoti.",
  "atk-s0501a2:73_7": "Ṭhitanisinnasayanokāse pana āgataṁ gacchantassa vā āpāthagataṁ passato siyā saṁkileso,",
  "atk-s0501a2:73_8": "na vītikkamo.",
  "atk-s0501a2:73_9": "Dhammūpasaṁhitampi cettha gītaṁ na vaṭṭati,",
  "atk-s0501a2:73_10": "gītūpasaṁhito pana dhammo vaṭṭatīti veditabbo.",
  "atk-s0501a2:74_0": "Mālādīni dhāraṇādīhi yathāsaṅkhyaṁ yojetabbāni.",
  "atk-s0501a2:74_1": "Tattha mālāti yaṁkiñci pupphajātaṁ.",
  "atk-s0501a2:74_2": "Vilepananti yaṁkiñci vilepanatthaṁ pisitvā paṭiyattaṁ.",
  "atk-s0501a2:74_3": "Avasesaṁ sabbampi vāsacuṇṇadhūpanādikaṁ gandhajātaṁ gandho.",
  "atk-s0501a2:74_4": "Taṁ sabbampi maṇḍanavibhūsanatthaṁ na vaṭṭati,",
  "atk-s0501a2:74_5": "bhesajjatthantu vaṭṭati,",
  "atk-s0501a2:74_6": "pūjanatthañca abhihaṭaṁ sādiyato na kenaci pariyāyena na vaṭṭati.",
  "atk-s0501a2:74_7": "Uccāsayananti pamāṇātikkantaṁ vuccati.",
  "atk-s0501a2:74_8": "Mahāsayananti akappiyasayanaṁ akappiyattharaṇañca.",
  "atk-s0501a2:74_9": "Tadubhayampi sādiyato na kenaci pariyāyena vaṭṭati.",
  "atk-s0501a2:74_10": "Jātarūpanti suvaṇṇaṁ.",
  "atk-s0501a2:74_11": "Rajatanti kahāpaṇo,",
  "atk-s0501a2:74_12": "lohamāsakadārumāsakajatumāsakādi yaṁ yaṁ tattha tattha vohāraṁ gacchati,",
  "atk-s0501a2:74_13": "tadubhayampi jātarūparajataṁ.",
  "atk-s0501a2:74_14": "Tassa yena kenaci pakārena sādiyanaṁ paṭiggaho nāma,",
  "atk-s0501a2:74_15": "so na yena kenaci pariyāyena vaṭṭatīti evaṁ āveṇikaṁ vattabbaṁ.",
  "atk-s0501a2:75_0": "Dasapi cetāni sikkhāpadāni hīnena chandena cittavīriyavīmaṁsāhi vā samādinnāni hīnāni,",
  "atk-s0501a2:75_1": "majjhimehi majjhimāni,",
  "atk-s0501a2:75_2": "paṇītehi paṇītāni.",
  "atk-s0501a2:75_3": "Taṇhādiṭṭhimānehi vā upakkiliṭṭhāni hīnāni,",
  "atk-s0501a2:75_4": "anupakkiliṭṭhāni majjhimāni,",
  "atk-s0501a2:75_5": "tattha tattha paññāya anuggahitāni paṇītāni.",
  "atk-s0501a2:75_6": "Ñāṇavippayuttena vā kusalacittena samādinnāni hīnāni,",
  "atk-s0501a2:75_7": "sasaṅkhārikañāṇasampayuttena majjhimāni,",
  "atk-s0501a2:75_8": "asaṅkhārikena paṇītānīti evaṁ ñeyyā hīnāditāpi cāti.",
  "atk-s0501a2:76_0": "Ettāvatā ca yā pubbe ‘‘yena yattha yadā yasmā’’tiādīhi chahi gāthāhi sikkhāpadapāṭhassa vaṇṇanatthaṁ mātikā nikkhittā,",
  "atk-s0501a2:76_1": "sā atthato pakāsitā hotīti.",
  "atk-s0501a2:77_0": "Paramatthajotikāya khuddakapāṭha-aṭṭhakathāya",
  "atk-s0501a2:78_0": "Sikkhāpadavaṇṇanā niṭṭhitā."
}