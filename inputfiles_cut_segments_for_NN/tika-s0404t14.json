{
  "tika-s0404t14:0_0": "2. Nāthavaggo",
  "tika-s0404t14:1_0": "1-4. Senāsanasuttādivaṇṇanā",
  "tika-s0404t14:2_0": "11-14.",
  "tika-s0404t14:2_1": "Dutiyassa paṭhame nātidūranti gocaraṭṭhānato aḍḍhagāvutato orabhāgatāya nātidūraṁ.",
  "tika-s0404t14:2_2": "Nāccāsannanti pacchimena pamāṇena gocaraṭṭhānato pañcadhanusatikatāya na atiāsannaṁ.",
  "tika-s0404t14:2_3": "Tāya ca pana nātidūranāccāsannatāya gocaraṭṭhānapaṭiparissayādirahitamaggatāya ca gamanassa ca āgamanassa ca yuttarūpattā gamanāgamanasampannaṁ.",
  "tika-s0404t14:2_4": "Divasabhāge mahājanasaṁkiṇṇatābhāvena divā appākiṇṇaṁ.",
  "tika-s0404t14:2_5": "Abhāvattho hi ayaṁ appa-saddo ‘‘appiccho’’tiādīsu viya.",
  "tika-s0404t14:2_6": "Rattiyaṁ manussasaddābhāvena rattiṁ appasaddaṁ.",
  "tika-s0404t14:2_7": "Sabbadāpi janasannipātanigghosābhāvena appanigghosaṁ.",
  "tika-s0404t14:3_0": "Appakasirenāti akasirena sukheneva.",
  "tika-s0404t14:3_1": "Sīlādiguṇānaṁ thirabhāvappattiyā therā.",
  "tika-s0404t14:3_2": "Suttageyyādi bahu sutaṁ etesanti bahussutā.",
  "tika-s0404t14:3_3": "Tamuggahadhāraṇena sammadeva garūnaṁ santike āgamitabhāvena ca āgato pariyattidhammasaṅkhāto āgamo etesanti āgatāgamā.",
  "tika-s0404t14:3_4": "Suttābhidhammasaṅkhātassa dhammassa dhāraṇena dhammadharā.",
  "tika-s0404t14:3_5": "Vinayassa dhāraṇena vinayadharā.",
  "tika-s0404t14:3_6": "Tesaṁ dhammavinayānaṁ mātikāya dhāraṇena mātikādharā.",
  "tika-s0404t14:3_7": "Tattha tattha dhammaparipucchāya paripucchati.",
  "tika-s0404t14:3_8": "Atthaparipucchāya paripañhati vīmaṁsati vicāreti. Idaṁ, bhante, kathaṁ,",
  "tika-s0404t14:3_9": "imassa ko atthoti paripucchāparipañhākāradassanaṁ.",
  "tika-s0404t14:3_10": "Avivaṭañceva pāḷiyā atthaṁ padesantarapāḷidassanena āgamato vivaranti.",
  "tika-s0404t14:3_11": "Anuttānīkatañca yuttivibhāvanena uttāniṁ karonti.",
  "tika-s0404t14:3_12": "Kaṅkhāṭhāniyesu dhammesu saṁsayuppattiyā hetutāya gaṇṭhiṭṭhānabhūtesu pāḷippadesesu yāthāvato vinicchayappadānena kaṅkhaṁ paṭivinodenti.",
  "tika-s0404t14:4_0": "Ettha ca nātidūraṁ nāccāsannaṁ gamanāgamanasampannanti ekaṁ aṅgaṁ, divā appākiṇṇaṁ, rattiṁ appasaddaṁ, appanigghosanti ekaṁ,",
  "tika-s0404t14:4_1": "appaḍaṁsamakasavātātapasarīsapasamphassanti ekaṁ,",
  "tika-s0404t14:4_2": "tasmiṁ kho pana senāsane viharantassa…pe… parikkhārāti ekaṁ,",
  "tika-s0404t14:4_3": "tasmiṁ kho pana senāsane therā…pe… kaṅkhaṁ paṭivinodentīti ekaṁ.",
  "tika-s0404t14:4_4": "Evaṁ pañca aṅgāni veditabbāni. Dutiyādīni uttānatthāni.",
  "tika-s0404t14:5_0": "Senāsanasuttādivaṇṇanā niṭṭhitā.",
  "tika-s0404t14:6_0": "5-6. Appamādasuttādivaṇṇanā",
  "tika-s0404t14:7_0": "15-16.",
  "tika-s0404t14:7_1": "Pañcame kārāpakaappamādo nāma ‘‘ime akusalā dhammā pahātabbā,",
  "tika-s0404t14:7_2": "ime kusalā dhammā upasampādetabbā’’ti taṁtaṁparivajjetabbavajjanasampādetabbasampādanavasena pavatto appamādo. Esāti appamādo. Lokiyova na lokuttaro.",
  "tika-s0404t14:7_3": "Ayañcāti ca esāti ca appamādameva vadati. Tesanti cātubhūmakadhammānaṁ.",
  "tika-s0404t14:7_4": "Paṭilābhakattenāti paṭilābhāpanakattena.",
  "tika-s0404t14:8_0": "Jaṅgalānanti jaṅgalacārīnaṁ.",
  "tika-s0404t14:8_1": "Jaṅgala-saddo cettha kharabhāvasāmaññena pathavīpariyāyo, na anupaṭṭhānavidūradesavācī.",
  "tika-s0404t14:8_2": "Tenāha ‘‘pathavītalacārīna’’nti.",
  "tika-s0404t14:8_3": "Padānaṁ vuccamānattā ‘‘sapādakapāṇāna’’nti visesetvā vuttaṁ. Samodhānanti antogadhabhāvaṁ.",
  "tika-s0404t14:8_4": "Tenāha ‘‘odhānaṁ pakkhepa’’nti. ‘‘Upakkhepa’’ntipi paṭhanti,",
  "tika-s0404t14:8_5": "upanetvā pakkhipitabbanti attho.",
  "tika-s0404t14:8_6": "Vassikāya pupphaṁ vassikaṁ yathā ‘‘āmalakiyā phalaṁ āmalaka’’nti. Mahātalasminti uparipāsāde. Chaṭṭhaṁ uttānameva.",
  "tika-s0404t14:9_0": "Appamādasuttādivaṇṇanā niṭṭhitā.",
  "tika-s0404t14:10_0": "7-8. Paṭhamanāthasuttādivaṇṇanā",
  "tika-s0404t14:11_0": "17-18.",
  "tika-s0404t14:11_1": "Sattame yehi sīlādīhi samannāgato bhikkhu dhammasaraṇatāya dhammeneva nāthati āsīsati abhibhavatīti nātho vuccati,",
  "tika-s0404t14:11_2": "te tassa nāthabhāvakarā dhammā nāthakaraṇāti vuttāti āha ‘‘attano sanāthabhāvakarā patiṭṭhakarāti attho’’ti.",
  "tika-s0404t14:11_3": "Tattha attano patiṭṭhakarāti yassa nāthabhāvakarā,",
  "tika-s0404t14:11_4": "tassa attano patiṭṭhāvidhāyino. Appatiṭṭho anātho,",
  "tika-s0404t14:11_5": "sappatiṭṭho sanāthoti patiṭṭhattho nātha-saddo.",
  "tika-s0404t14:11_6": "Kalyāṇaguṇayogato kalyāṇāti dassento ‘‘sīlādiguṇasampannā’’ti āha.",
  "tika-s0404t14:11_7": "Mijjanalakkhaṇā mettā etassa atthīti mitto.",
  "tika-s0404t14:11_8": "So vuttanayena kalyāṇo assa atthīti tassa atthitāmattaṁ kalyāṇamittapadena vuttaṁ.",
  "tika-s0404t14:11_9": "Assa tena sabbakālaṁ avijahitavāsoti taṁ dassetuṁ ‘‘kalyāṇasahāyo’’ti vuttanti āha ‘‘tevassā’’ti.",
  "tika-s0404t14:11_10": "Te eva kalyāṇamittā assa bhikkhuno.",
  "tika-s0404t14:11_11": "Saha ayanatoti saha pavattanato. Asamodhāne cittena,",
  "tika-s0404t14:11_12": "samodhāne pana cittena ceva kāyena ca sampavaṅko.",
  "tika-s0404t14:11_13": "Sukhaṁ vaco etasmiṁ anukūlagāhimhi ādaragāravavati puggaleti suvaco.",
  "tika-s0404t14:11_14": "Tenāha ‘‘sukhena vattabbo’’tiādi. Khamoti khanto.",
  "tika-s0404t14:11_15": "Tamevassa khamabhāvaṁ dassetuṁ ‘‘gāḷhenā’’tiādi vuttaṁ. Vāmatoti micchā, ayoniso vā gaṇhāti.",
  "tika-s0404t14:11_16": "Paṭippharatīti paṭāṇikabhāvena tiṭṭhati. Padakkhiṇaṁ gaṇhātīti sammā, yoniso vā gaṇhāti.",
  "tika-s0404t14:12_0": "Uccāvacānīti vipulakhuddakāni.",
  "tika-s0404t14:12_1": "Tatrupagamaniyāyāti tatra tatra mahante khuddake ca kamme sādhanavasena upāyena upagacchantiyā,",
  "tika-s0404t14:12_2": "tassa tassa kammassa nipphādane samatthāyāti attho.",
  "tika-s0404t14:12_3": "Tatrupāyāyāti vā tatra tatra kamme sādhetabbe upāyabhūtāya.",
  "tika-s0404t14:13_0": "Dhamme assa kāmoti dhammakāmoti byadhikaraṇānampi bāhirattho samāso hotīti katvā vuttaṁ.",
  "tika-s0404t14:13_1": "Kāmetabbato vā piyāyitabbato kāmo, dhammo.",
  "tika-s0404t14:13_2": "Dhammo kāmo assāti dhammakāmo.",
  "tika-s0404t14:13_3": "Dhammoti pariyattidhammo adhippetoti āha ‘‘tepiṭakaṁ buddhavacanaṁ piyāyatīti attho’’ti.",
  "tika-s0404t14:13_4": "Samudāharaṇaṁ kathanaṁ samudāhāro,",
  "tika-s0404t14:13_5": "piyo samudāhāro etassāti piyasamudāhāro.",
  "tika-s0404t14:13_6": "Sayañcāti ettha ca-saddena ‘‘sakkacca’’nti padaṁ anukaḍḍhati.",
  "tika-s0404t14:13_7": "Tena sayañca sakkaccaṁ desetukāmo hotīti yojanā.",
  "tika-s0404t14:13_8": "Abhidhammo satta pakaraṇāni ‘‘adhiko abhivisiṭṭho ca pariyattidhammo’’ti katvā.",
  "tika-s0404t14:13_9": "Vinayo ubhatovibhaṅgā vinayanato kāyavācānaṁ.",
  "tika-s0404t14:13_10": "Abhivinayo khandhakaparivārā visesato ābhisamācārikadhammakittanato.",
  "tika-s0404t14:13_11": "Ābhisamācārikadhammapāripūrivaseneva hi ādibrahmacariyakadhammapāripūrī.",
  "tika-s0404t14:13_12": "Dhammo eva piṭakadvayassapi pariyattidhammabhāvato.",
  "tika-s0404t14:13_13": "Maggaphalāni abhidhammo ‘‘nibbānadhammassa abhimukho’’ti katvā.",
  "tika-s0404t14:13_14": "Kilesavūpasamakaraṇaṁ pubbabhāgiyā tisso sikkhā saṅkhepato vivaṭṭanissito samatho vipassanā ca. Uḷārapāmojjoti balavapāmojjo. Kāraṇattheti nimittatthe.",
  "tika-s0404t14:13_15": "Kusaladhammanimittaṁ hissa vīriyārambho.",
  "tika-s0404t14:13_16": "Tenāha ‘‘tesaṁ adhigamatthāyā’’ti.",
  "tika-s0404t14:13_17": "Kusalesu dhammesūti vā nipphādetabbe bhummaṁ yathā ‘‘cetaso avūpasame ayonisomanasikārapadaṭṭhāna’’nti. Aṭṭhame natthi vattabbaṁ.",
  "tika-s0404t14:14_0": "Paṭhamanāthasuttādivaṇṇanā niṭṭhitā.",
  "tika-s0404t14:15_0": "9. Paṭhamaariyāvāsasuttavaṇṇanā",
  "tika-s0404t14:16_0": "19.",
  "tika-s0404t14:16_1": "Navame ariyānaṁ eva āvāsāti ariyāvāsā anariyānaṁ tādisānaṁ asambhavato.",
  "tika-s0404t14:16_2": "Ariyāti cettha ukkaṭṭhaniddesena khīṇāsavā gahitā.",
  "tika-s0404t14:16_3": "Te ca yasmā tehi sabbakālaṁ avijahitavāsā eva,",
  "tika-s0404t14:16_4": "tasmā vuttaṁ ‘‘te āvasiṁsu āvasanti āvasissantī’’ti.",
  "tika-s0404t14:16_5": "Tattha āvasiṁsūti nissāya āvasiṁsu.",
  "tika-s0404t14:16_6": "Pañcaṅgavippahīnatādayo hi ariyānaṁ apassayā.",
  "tika-s0404t14:16_7": "Tesu pañcaṅgavippahānapaccekasaccapanodanaesanāosaṭṭhāni, ‘‘saṅkhāyekaṁ paṭisevati,",
  "tika-s0404t14:16_8": "adhivāseti parivajjeti vinodetī’’ti (dī. ni. 3.308; ma. ni. 2.168; a. ni.",
  "tika-s0404t14:16_9": "10.20) vuttesu apassenesu vinodanañca maggakiccāneva,",
  "tika-s0404t14:16_10": "itare maggena ca samijjhantīti.",
  "tika-s0404t14:17_0": "Paṭhamaariyāvāsasuttavaṇṇanā niṭṭhitā.",
  "tika-s0404t14:18_0": "10. Dutiyaariyāvāsasuttavaṇṇanā",
  "tika-s0404t14:19_0": "20.",
  "tika-s0404t14:19_1": "Dasame kasmā pana bhagavā kurusu viharanto imaṁ suttaṁ abhāsīti āha ‘‘yasmā’’tiādi.",
  "tika-s0404t14:19_2": "Kururaṭṭhaṁ kira tadā tannivāsisattānaṁ yonisomanasikāravantatādinā yebhuyyena suppaṭipannatāya pubbe ca katapuññatābalena vā tadā utuādisampattiyuttameva ahosi.",
  "tika-s0404t14:19_3": "Keci pana ‘‘pubbe pavattakuruvattadhammānuṭṭhānavāsanāya uttarakuru viya yebhuyyena utuādisampannameva hoti.",
  "tika-s0404t14:19_4": "Bhagavato kāle sātisayaṁ utusappāyādiyuttaṁ raṭṭhaṁ ahosī’’ti vadanti.",
  "tika-s0404t14:19_5": "Tattha bhikkhū bhikkhuniyo upāsakā upāsikāyo utupaccayādisampannattā tassa raṭṭhassa sappāyautupaccayasevanena niccaṁ kallasarīrā kallacittā ca honti.",
  "tika-s0404t14:19_6": "Te cittasarīrakallatāya anuggahitapaññābalā gambhīrakathaṁ paṭiggahetuṁ samatthā paṭiccasamuppādanissitānaṁ gambhīrapaññānañca kārakā honti.",
  "tika-s0404t14:19_7": "Tenāha ‘‘kururaṭṭhavāsino bhikkhū gambhīrapaññākārakā’’tiādi.",
  "tika-s0404t14:20_0": "Yuttappayuttāti satipaṭṭhānabhāvanāya yuttā ceva payuttā ca. Tasmiñhi (dī. ni. aṭṭha. 2.373; ma. ni. aṭṭha.",
  "tika-s0404t14:20_1": "1.106) janapade catasso parisā pakatiyāva satipaṭṭhānabhāvanānuyogamanuyuttā viharanti,",
  "tika-s0404t14:20_2": "antamaso dāsakammakaraparijanāpi satipaṭṭhānappaṭisaṁyuttameva kathaṁ kathenti.",
  "tika-s0404t14:20_3": "Udakatitthasuttakantanaṭṭhānādīsupi niratthakakathā nāma nappavattati. Sace kāci itthī, ‘‘amma,",
  "tika-s0404t14:20_4": "tvaṁ kataraṁ satipaṭṭhānabhāvanaṁ manasi karosī’’ti pucchitā ‘‘na kiñcī’’ti vadati,",
  "tika-s0404t14:20_5": "taṁ garahanti ‘‘dhīratthu tava jīvitaṁ,",
  "tika-s0404t14:20_6": "jīvamānāpi tvaṁ matasadisā’’ti.",
  "tika-s0404t14:20_7": "Atha naṁ ‘‘mā dāni puna evamakāsī’’ti ovaditvā aññataraṁ satipaṭṭhānaṁ uggaṇhāpenti.",
  "tika-s0404t14:20_8": "Yā pana ‘‘ahaṁ asukaṁ satipaṭṭhānaṁ nāma manasi karomī’’ti vadati,",
  "tika-s0404t14:20_9": "tassā ‘‘sādhu sādhū’’ti sādhukāraṁ datvā ‘‘tava jīvitaṁ sujīvitaṁ, tvaṁ nāma manussattaṁ pattā,",
  "tika-s0404t14:20_10": "tavatthāya sammāsambuddho uppanno’’tiādīhi pasaṁsanti.",
  "tika-s0404t14:20_11": "Na kevalañcettha manussajātikāyeva satipaṭṭhānamanasikārayuttā,",
  "tika-s0404t14:20_12": "te nissāya viharantā tiracchānagatāpi.",
  "tika-s0404t14:21_0": "Tatridaṁ vatthu – eko kira naṭako suvapotakaṁ gahetvā sikkhāpento vicarati.",
  "tika-s0404t14:21_1": "So bhikkhuniupassayaṁ upanissāya vasitvā gamanakāle suvapotakaṁ pamussitvā gato.",
  "tika-s0404t14:21_2": "Taṁ sāmaṇeriyo gahetvā paṭijaggiṁsu,",
  "tika-s0404t14:21_3": "‘‘buddharakkhito’’ti cassa nāmaṁ akaṁsu.",
  "tika-s0404t14:21_4": "Taṁ ekadivasaṁ purato nisinnaṁ disvā mahātherī āha ‘‘buddharakkhitā’’ti. Kiṁ, ayyoti.",
  "tika-s0404t14:21_5": "Atthi te koci bhāvanāmanasikāroti? Natthayyeti. Āvuso ,",
  "tika-s0404t14:21_6": "pabbajitānaṁ santike vasantena nāma vissaṭṭhaattabhāvena bhavituṁ na vaṭṭati,",
  "tika-s0404t14:21_7": "kocideva manasikāro icchitabbo,",
  "tika-s0404t14:21_8": "tvaṁ pana aññaṁ na sakkhissasi,",
  "tika-s0404t14:21_9": "‘‘aṭṭhi aṭṭhī’’ti sajjhāyaṁ karohīti.",
  "tika-s0404t14:21_10": "So theriyā ovāde ṭhatvā ‘‘aṭṭhi aṭṭhī’’ti sajjhāyanto carati.",
  "tika-s0404t14:22_0": "Taṁ ekadivasaṁ pātova toraṇagge nisīditvā bālātapaṁ tapamānaṁ eko sakuṇo nakhapañjarena aggahesi.",
  "tika-s0404t14:22_1": "So ‘‘kiri kirī’’ti saddamakāsi. Sāmaṇeriyo sutvā, ‘‘ayye,",
  "tika-s0404t14:22_2": "buddharakkhito sakuṇena gahito,",
  "tika-s0404t14:22_3": "mocema na’’nti leḍḍuādīni gahetvā anubandhitvā mocesuṁ.",
  "tika-s0404t14:22_4": "Taṁ ānetvā purato ṭhapitaṁ therī āha, ‘‘buddharakkhita,",
  "tika-s0404t14:22_5": "sakuṇena gahitakāle kiṁ cintesī’’ti. Ayye, na aññaṁ cintesiṁ,",
  "tika-s0404t14:22_6": "‘‘aṭṭhipuñjova aṭṭhipuñjaṁ gahetvā gacchati,",
  "tika-s0404t14:22_7": "katarasmiṁ ṭhāne vippakirissatī’’ti evaṁ, ayye, aṭṭhipuñjameva cintesinti. Sādhu sādhu, buddharakkhita ,",
  "tika-s0404t14:22_8": "anāgate bhavakkhayassa te paccayo bhavissatīti.",
  "tika-s0404t14:22_9": "Evaṁ tattha tiracchānagatāpi satipaṭṭhānamanasikārayuttā.",
  "tika-s0404t14:23_0": "Dīghanikāyādīsu mahānidānādīnīti dīghanikāye mahānidānaṁ (dī. ni.",
  "tika-s0404t14:23_1": "2.95 ādayo) satipaṭṭhānaṁ (dī. ni.",
  "tika-s0404t14:23_2": "2.372 ādayo) majjhimanikāye satipaṭṭhānaṁ (ma. ni. 1.105 ādayo) sāropamaṁ (ma. ni.",
  "tika-s0404t14:23_3": "1.307 ādayo) rukkhopamaṁ raṭṭhapālaṁ māgaṇḍiyaṁ āneñjasappāyanti (ma. ni. 3.66 ādayo) evamādīni.",
  "tika-s0404t14:24_0": "Ñāṇādayoti ñāṇañceva taṁsampayuttadhammā ca.",
  "tika-s0404t14:24_1": "Tenāha ‘‘ñāṇanti vutte’’tiādi.",
  "tika-s0404t14:24_2": "Ñāṇasampayuttacittāni labbhanti tehi vinā sampajānatāya asambhavato.",
  "tika-s0404t14:24_3": "Mahācittānīti aṭṭhapi mahākiriyacittāni labbhanti ‘‘satatavihārā’’ti vacanato ñāṇuppattipaccayarahitakālepi pavattijotanato.",
  "tika-s0404t14:24_4": "Dasa cittānīti aṭṭha mahākiriyacittāni hasituppādavoṭṭhabbanacittehi saddhiṁ dasa cittāni labbhanti.",
  "tika-s0404t14:24_5": "Arajjanādussanavasena pavatti tesampi sādhāraṇāti.",
  "tika-s0404t14:24_6": "‘‘Upekkhako viharatī’’ti vacanato chaḷaṅgupekkhāvasena āgatānaṁ imesaṁ satatavihārānaṁ somanassaṁ kathaṁ labbhatīti āha ‘‘āsevanavasena labbhatī’’ti.",
  "tika-s0404t14:24_7": "Kiñcāpi khīṇāsavo iṭṭhāniṭṭhepi ārammaṇe majjhatto viya bahulaṁ upekkhako viharati attano parisuddhapakatibhāvāvijahanato.",
  "tika-s0404t14:24_8": "Kadāci pana tathā cetobhisaṅkhārābhāve yaṁ taṁ sabhāvato iṭṭhaṁ ārammaṇaṁ ,",
  "tika-s0404t14:24_9": "tattha yāthāvasabhāvaggahaṇavasenapi arahato cittaṁ somanassasahagataṁ hutvā pavattateva, tañca kho pubbāsevanavasena.",
  "tika-s0404t14:24_10": "Tena vuttaṁ ‘‘āsevanavasena labbhatī’’ti.",
  "tika-s0404t14:24_11": "Ārakkhakiccaṁ sādheti sativepullappattattā.",
  "tika-s0404t14:24_12": "Caratotiādinā niccasamādānaṁ dasseti,",
  "tika-s0404t14:24_13": "taṁ vikkhepābhāvena daṭṭhabbaṁ.",
  "tika-s0404t14:25_0": "Pabbajjūpagatāti yaṁ kiñci pabbajjaṁ upagatā, na samitapāpā.",
  "tika-s0404t14:25_1": "Bhovādinoti jātimattabrāhmaṇe vadati.",
  "tika-s0404t14:25_2": "Pāṭekkasaccānīti tehi tehi diṭṭhigatikehi pāṭiyekkaṁ gahitāni ‘‘idameva sacca’’nti abhiniviṭṭhāni diṭṭhisaccādīni.",
  "tika-s0404t14:25_3": "Tānipi hi ‘‘idameva sacca’’nti gahaṇaṁ upādāya ‘‘saccānī’’ti voharīyanti. Tenāha ‘‘idamevā’’tiādi.",
  "tika-s0404t14:25_4": "Nīhaṭānīti attano santānato nīharitāni apanītāni.",
  "tika-s0404t14:25_5": "Gahitaggahaṇassāti ariyamaggādhigamato pubbe gahitassa diṭṭhiggāhassa.",
  "tika-s0404t14:25_6": "Vissaṭṭhabhāvavevacanānīti ariyamaggena sabbaso pariccāgabhāvassa adhivacanāni.",
  "tika-s0404t14:26_0": "Natthi etāsaṁ vayo vekallanti avayāti āha ‘‘anūnā’’ti, anavasesoti attho. Esanāti kāmesanādayo.",
  "tika-s0404t14:26_1": "Maggassa kiccanipphatti kathitā rāgādīnaṁ pahīnabhāvadīpanato.",
  "tika-s0404t14:26_2": "Paccavekkhaṇaphalaṁ kathitanti paccavekkhaṇamukhena ariyaphalaṁ kathitaṁ.",
  "tika-s0404t14:26_3": "Adhigate hi aggaphale sabbaso rāgādīnaṁ anuppādadhammataṁ pajānāti,",
  "tika-s0404t14:26_4": "tañca pajānanaṁ paccavekkhaṇañāṇanti.",
  "tika-s0404t14:27_0": "Dutiyaariyāvāsasuttavaṇṇanā niṭṭhitā.",
  "tika-s0404t14:28_0": "Nāthavaggavaṇṇanā niṭṭhitā."
}