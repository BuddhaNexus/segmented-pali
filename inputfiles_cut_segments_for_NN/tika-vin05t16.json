{
  "tika-vin05t16:0_0": "16. Sahaseyyavinicchayakathā",
  "tika-vin05t16:1_0": "79.",
  "tika-vin05t16:1_1": "Duvidhaṁ sahaseyyakanti ‘‘yo pana bhikkhu anupasampannena uttaridirattatirattaṁ sahaseyyaṁ kappeyya,",
  "tika-vin05t16:1_2": "pācittiyaṁ (pāci. 49).",
  "tika-vin05t16:1_3": "Yo pana bhikkhu mātugāmena sahaseyyaṁ kappeyya,",
  "tika-vin05t16:1_4": "pācittiya’’nti (pāci.",
  "tika-vin05t16:1_5": "56) evaṁ vuttaṁ sahaseyyasikkhāpadadvayaṁ sandhāya vuttaṁ.",
  "tika-vin05t16:1_6": "Tatrāyaṁ vinicchayo (pāci. aṭṭha. 50-51) –",
  "tika-vin05t16:1_7": "anupasampannena saddhiṁ tiṇṇaṁ rattīnaṁ upari catutthadivase atthaṅgate sūriye sabbacchannasabbaparicchanne",
  "tika-vin05t16:1_8": "yebhuyyacchannayebhuyyaparicchanne vā senāsane pubbāpariyena vā ekakkhaṇe vā nipajjantassa pācittiyaṁ.",
  "tika-vin05t16:1_9": "Tattha chadanaṁ anāhacca diyaḍḍhahatthubbedhena pākārādinā yena kenaci paricchannampi sabbaparicchannamicceva veditabbaṁ.",
  "tika-vin05t16:1_10": "Yaṁ senāsanaṁ upari pañcahi chadanehi aññena vā kenaci sabbameva paricchannaṁ,",
  "tika-vin05t16:1_11": "idaṁ sabbacchannaṁ nāma senāsanaṁ.",
  "tika-vin05t16:1_12": "Aṭṭhakathāsu pana pākaṭavohāraṁ gahetvā vācuggatavasena ‘‘sabbacchannaṁ nāma pañcahi chadanehi channa’’nti vuttaṁ.",
  "tika-vin05t16:1_13": "Kiñcāpi vuttaṁ,",
  "tika-vin05t16:1_14": "atha kho dussakuṭiyaṁ sayantassapi na sakkā anāpatti kātuṁ,",
  "tika-vin05t16:1_15": "tasmā yaṁ kiñci paṭicchādanasamatthaṁ idha chadanañca paricchannañca veditabbaṁ.",
  "tika-vin05t16:1_16": "Pañcavidhacchadaneyeva hi gayhamāne padaracchannepi sahaseyyā na bhaveyya,",
  "tika-vin05t16:1_17": "tasmā yaṁ senāsanaṁ bhūmito paṭṭhāya yāvachadanaṁ āhacca pākārena vā aññena vā kenaci antamaso vatthenapi parikkhittaṁ,",
  "tika-vin05t16:1_18": "idaṁ sabbaparicchannaṁ nāma senāsanaṁ.",
  "tika-vin05t16:1_19": "Chadanaṁ anāhacca sabbantimena pariyāyena diyaḍḍhahatthubbedhena pākārādinā parikkhittampi sabbaparicchannameva.",
  "tika-vin05t16:1_20": "Yassa pana upari bahutaraṁ ṭhānaṁ channaṁ,",
  "tika-vin05t16:1_21": "appaṁ acchannaṁ,",
  "tika-vin05t16:1_22": "samantato vā bahutaraṁ parikkhittaṁ,",
  "tika-vin05t16:1_23": "appaṁ aparikkhittaṁ,",
  "tika-vin05t16:1_24": "idaṁ yebhuyyenachannaṁ yebhuyyenaparicchannaṁ nāma.",
  "tika-vin05t16:2_0": "Iminā lakkhaṇena samannāgato sacepi sattabhūmiko pāsādo ekūpacāro hoti,",
  "tika-vin05t16:2_1": "satagabbhaṁ vā catusālaṁ,",
  "tika-vin05t16:2_2": "ekaṁ senāsanamicceva saṅkhaṁ gacchati.",
  "tika-vin05t16:2_3": "Evarūpe senāsane anupasampannena saddhiṁ catutthadivase atthaṅgate sūriye nipajjantassa pācittiyaṁ vuttaṁ.",
  "tika-vin05t16:2_4": "Sace pana sambahulā sāmaṇerā,",
  "tika-vin05t16:2_5": "eko bhikkhu,",
  "tika-vin05t16:2_6": "sāmaṇeragaṇanāya pācittiyā.",
  "tika-vin05t16:2_7": "Te ce uṭṭhāyuṭṭhāya nipajjanti,",
  "tika-vin05t16:2_8": "tesaṁ payoge payoge bhikkhussa āpatti,",
  "tika-vin05t16:2_9": "bhikkhussa uṭṭhāyuṭṭhāya nipajjane pana bhikkhusseva payogena bhikkhussa āpatti.",
  "tika-vin05t16:2_10": "Sace sambahulā bhikkhū,",
  "tika-vin05t16:2_11": "eko sāmaṇero,",
  "tika-vin05t16:2_12": "ekopi sabbesaṁ āpattiṁ karoti.",
  "tika-vin05t16:2_13": "Tassa uṭṭhāyuṭṭhāya nipajjanenapi bhikkhūnaṁ āpattiyeva.",
  "tika-vin05t16:2_14": "Ubhayesaṁ sambahulabhāvepi eseva nayo.",
  "tika-vin05t16:3_0": "80.",
  "tika-vin05t16:3_1": "Apicettha ekāvāsādikampi catukkaṁ veditabbaṁ.",
  "tika-vin05t16:3_2": "Yo hi ekasmiṁ āvāse ekeneva anupasampannena saddhiṁ tirattaṁ sahaseyyaṁ kappeti,",
  "tika-vin05t16:3_3": "tassa catutthadivasato paṭṭhāya devasikā āpatti.",
  "tika-vin05t16:3_4": "Yopi ekasmiṁyeva āvāse nānāanupasampannehi saddhiṁ tirattaṁ sahaseyyaṁ kappeti, tassapi.",
  "tika-vin05t16:3_5": "Yopi nānāāvāsesu ekeneva anupasampannena saddhiṁ tirattaṁ sahaseyyaṁ kappeti, tassapi.",
  "tika-vin05t16:3_6": "Yopi nānāāvāsesu nānāanupasampannehi saddhiṁ yojanasatampi gantvā sahaseyyaṁ kappeti,",
  "tika-vin05t16:3_7": "tassapi catutthadivasato paṭṭhāya devasikā āpatti.",
  "tika-vin05t16:4_0": "Ayañca sahaseyyāpatti nāma ‘‘bhikkhuṁ ṭhapetvā avaseso anupasampanno nāmā’’ti vacanato antamaso pārājikavatthubhūtena",
  "tika-vin05t16:4_1": "tiracchānagatenapi saddhiṁ hoti,",
  "tika-vin05t16:4_2": "tasmā sacepi godhābiḷālamaṅgusādīsu koci pavisitvā bhikkhuno vasanasenāsane ekūpacāraṭṭhāne sayati,",
  "tika-vin05t16:4_3": "sahaseyyāva hoti.",
  "tika-vin05t16:4_4": "Yadi pana thambhānaṁ upari katapāsādassa uparimatalena saddhiṁ asambaddhabhittikassa bhittiyā upariṭhitasusiratulāsīsassa",
  "tika-vin05t16:4_5": "susirena pavisitvā tulāya abbhantare sayitvā teneva susirena nikkhamitvā gacchati,",
  "tika-vin05t16:4_6": "heṭṭhāpāsāde sayitabhikkhussa anāpatti.",
  "tika-vin05t16:4_7": "Sace chadane chiddaṁ hoti,",
  "tika-vin05t16:4_8": "tena pavisitvā antochadane vasitvā teneva pakkamati,",
  "tika-vin05t16:4_9": "nānūpacāre uparimatale chadanabbhantare sayitassa āpatti,",
  "tika-vin05t16:4_10": "heṭṭhimatale sayitassa anāpatti.",
  "tika-vin05t16:4_11": "Sace antopāsādeneva ārohitvā sabbatalāni paribhuñjanti,",
  "tika-vin05t16:4_12": "ekūpacārāni honti,",
  "tika-vin05t16:4_13": "tesu yattha katthaci sayitassa āpatti,",
  "tika-vin05t16:4_14": "sabhāsaṅkhepena kate aḍḍhakuṭṭake senāsane sayitassa tulāvāḷasaghāṭādīsu kapotādayo sayanti,",
  "tika-vin05t16:4_15": "āpattiyeva.",
  "tika-vin05t16:4_16": "Parikkhepassa bahigate nibbakosabbhantare sayanti, anāpatti.",
  "tika-vin05t16:4_17": "Parimaṇḍalaṁ vā caturassaṁ vā ekacchadanāya gabbhamālāya satagabbhaṁ cepi senāsanaṁ hoti,",
  "tika-vin05t16:4_18": "tatra ce ekena sādhāraṇadvārena pavisitvā visuṁ pākārena aparicchinnagabbhūpacāre sabbagabbhepi pavisanti,",
  "tika-vin05t16:4_19": "ekagabbhepi anupasampanne nipanne sabbagabbhesu nipannānaṁ āpatti.",
  "tika-vin05t16:4_20": "Sace sapamukhā gabbhā honti,",
  "tika-vin05t16:4_21": "pamukhañca upari acchannaṁ,",
  "tika-vin05t16:4_22": "pamukhe sayito gabbhe sayitānaṁ āpattiṁ na karoti.",
  "tika-vin05t16:4_23": "Sace pana gabbhacchadaneneva saddhiṁ sambandhachadanaṁ,",
  "tika-vin05t16:4_24": "tatra sayito sabbesaṁ āpattiṁ karoti. Kasmā?",
  "tika-vin05t16:4_25": "Sabbacchannattā ca sabbaparicchannattā ca.",
  "tika-vin05t16:4_26": "Gabbhaparikkhepoyeva hissa parikkhepo.",
  "tika-vin05t16:5_0": "81.",
  "tika-vin05t16:5_1": "Yepi ekasāladvisālatisālacatusālasannivesā mahāpāsādā ekasmiṁ okāse pāde dhovitvā paviṭṭhena sakkā honti sabbattha anuparigantuṁ,",
  "tika-vin05t16:5_2": "tesupi sahaseyyāpattiyā na muccati.",
  "tika-vin05t16:5_3": "Sace tasmiṁ tasmiṁ ṭhāne upacāraṁ paricchinditvā katā honti,",
  "tika-vin05t16:5_4": "ekūpacāraṭṭhāneyeva āpatti.",
  "tika-vin05t16:5_5": "Dvīhi dvārehi yuttassa sudhāchadanamaṇḍapassa majjhe pākāraṁ karonti,",
  "tika-vin05t16:5_6": "ekena dvārena pavisitvā ekasmiṁ paricchede anupasampanno sayati,",
  "tika-vin05t16:5_7": "ekasmiṁ bhikkhu, anāpatti.",
  "tika-vin05t16:5_8": "Pākāre godhādīnaṁ pavisanamattaṁ chiddaṁ hoti,",
  "tika-vin05t16:5_9": "ekasmiñca paricchede godhā sayanti,",
  "tika-vin05t16:5_10": "anāpattiyeva.",
  "tika-vin05t16:5_11": "Na hi chiddena gehaṁ ekūpacāraṁ nāma hoti.",
  "tika-vin05t16:5_12": "Sace pākāramajjhe chinditvā dvāraṁ yojenti,",
  "tika-vin05t16:5_13": "ekūpacāratāya āpatti.",
  "tika-vin05t16:5_14": "Taṁ dvāraṁ kavāṭena pidahitvā sayanti,",
  "tika-vin05t16:5_15": "āpattiyeva.",
  "tika-vin05t16:5_16": "Na hi dvārapidahanena gehaṁ nānūpacāraṁ nāma hoti,",
  "tika-vin05t16:5_17": "dvāraṁ vā advāraṁ.",
  "tika-vin05t16:5_18": "Kavāṭañhi saṁvaraṇavivaraṇehi yathāsukhaṁ vaḷañjanatthāya kataṁ,",
  "tika-vin05t16:5_19": "na vaḷañjupacchedanatthāya.",
  "tika-vin05t16:5_20": "Sace taṁ dvāraṁ puna iṭṭhakāhi pidahanti,",
  "tika-vin05t16:5_21": "advāraṁ hoti,",
  "tika-vin05t16:5_22": "purime nānūpacārabhāveyeva tiṭṭhati.",
  "tika-vin05t16:5_23": "Dīghapamukhaṁ cetiyagharaṁ hoti,",
  "tika-vin05t16:5_24": "ekaṁ kavāṭaṁ anto,",
  "tika-vin05t16:5_25": "ekaṁ bahi,",
  "tika-vin05t16:5_26": "dvinnaṁ kavāṭānaṁ antare anupasampanno antocetiyaghare sayantassa āpattiṁ karoti ekūpacārattā.",
  "tika-vin05t16:6_0": "Ayañhettha saṅkhepo –",
  "tika-vin05t16:6_1": "senāsanaṁ khuddakaṁ vā hotu mahantaṁ vā,",
  "tika-vin05t16:6_2": "aññena saddhiṁ sambandhaṁ vā asambandhaṁ vā,",
  "tika-vin05t16:6_3": "dīghaṁ vā vaṭṭaṁ vā caturassaṁ vā,",
  "tika-vin05t16:6_4": "ekabhūmikaṁ vā anekabhūmikaṁ vā,",
  "tika-vin05t16:6_5": "yaṁ yaṁ ekūpacāraṁ,",
  "tika-vin05t16:6_6": "sabbattha sahaseyyāpatti hotīti.",
  "tika-vin05t16:6_7": "Ettha ca yena kenaci paṭicchadanena sabbacchanne sabbaparicchanne pācittiyaṁ,",
  "tika-vin05t16:6_8": "yebhuyyenachanne yebhuyyenaparicchanne pācittiyaṁ,",
  "tika-vin05t16:6_9": "sabbacchanne yebhuyyenaparicchanne pācittiyaṁ,",
  "tika-vin05t16:6_10": "sabbacchanne upaḍḍhaparicchanne pācittiyaṁ,",
  "tika-vin05t16:6_11": "yebhuyyenachanne upaḍḍhaparicchanne pācittiyaṁ,",
  "tika-vin05t16:6_12": "sabbaparicchanne yebhuyyenachanne pācittiyaṁ,",
  "tika-vin05t16:6_13": "sabbaparicchanne upaḍḍhacchanne pācittiyaṁ,",
  "tika-vin05t16:6_14": "yebhuyyenaparicchanne upaḍḍhacchanne pācittiyanti aṭṭha pācittiyāni.",
  "tika-vin05t16:6_15": "Upaḍḍhacchanne upaḍḍhaparicchanne dukkaṭaṁ,",
  "tika-vin05t16:6_16": "sabbacchanne cūḷakaparicchanne dukkaṭaṁ,",
  "tika-vin05t16:6_17": "yebhuyyenachanne cūḷakaparicchanne dukkaṭaṁ,",
  "tika-vin05t16:6_18": "sabbaparicchanne cūḷakacchanne dukkaṭaṁ,",
  "tika-vin05t16:6_19": "yebhuyyenaparicchanne cūḷakacchanne dukkaṭanti pañca dukkaṭāni veditabbāni.",
  "tika-vin05t16:6_20": "Sabbacchanne sabbaaparicchanne,",
  "tika-vin05t16:6_21": "sabbaparicchanne sabbaacchanne,",
  "tika-vin05t16:6_22": "yebhuyyenaacchanne yebhuyyenaaparicchanne,",
  "tika-vin05t16:6_23": "upaḍḍhacchanne cūḷakaparicchanne,",
  "tika-vin05t16:6_24": "upaḍḍhaparicchanne cūḷakacchanne cūḷakaparicchanne ca anāpatti.",
  "tika-vin05t16:6_25": "Mātugāmena saha nipajjantassapi ayameva vinicchayo.",
  "tika-vin05t16:6_26": "Ayañhettha viseso –",
  "tika-vin05t16:6_27": "anupasampannena saddhiṁ nipajjantassa catutthadivase āpatti,",
  "tika-vin05t16:6_28": "mātugāmena saddhiṁ paṭhamadivaseti.",
  "tika-vin05t16:6_29": "Yakkhipetīhi pana dissamānakarūpāhi tiracchānagatitthiyā ca methunadhammavatthubhūtāya eva dukkaṭaṁ,",
  "tika-vin05t16:6_30": "sesāhi anāpatti.",
  "tika-vin05t16:7_0": "Iti pāḷimuttakavinayavinicchayasaṅgahe",
  "tika-vin05t16:8_0": "Sahaseyyavinicchayakathā samattā."
}