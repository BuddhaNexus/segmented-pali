{
  "atk-s0404a10:0_0": "1. Sambodhivaggo",
  "atk-s0404a10:1_0": "1. Sambodhisuttavaṇṇanā",
  "atk-s0404a10:2_0": "1.",
  "atk-s0404a10:2_1": "Navakanipātassa paṭhame sambodhipakkhikānanti catumaggasaṅkhātassa sambodhissa pakkhe bhavānaṁ, upakārakānanti attho.",
  "atk-s0404a10:2_2": "Pāḷiyaṁ āgate nava dhamme sandhāyevaṁ pucchati.",
  "atk-s0404a10:2_3": "Kā upanisāti ko upanissayapaccayo.",
  "atk-s0404a10:2_4": "Abhisallekhantīti abhisallekhikā.",
  "atk-s0404a10:2_5": "Samathavipassanācittassa vivaraṇe sappāyā upakārakāti cetovivaraṇasappāyā.",
  "atk-s0404a10:2_6": "Appicchataṁ ārabbha pavattā kathā appicchakathā. Sesesupi eseva nayo.",
  "atk-s0404a10:3_0": "Asubhābhāvetabbā rāgassa pahānāyāti ayamattho sālilāyakopamāya vibhāvetabbo – eko hi puriso asitaṁ gahetvā koṭito paṭṭhāya sālikkhette sāliyo lāyati.",
  "atk-s0404a10:3_1": "Athassa vatiṁ bhinditvā gāvo pavisiṁsu.",
  "atk-s0404a10:3_2": "So asitaṁ ṭhapetvā yaṭṭhiṁ ādāya teneva maggena gāvo nīharitvā vatiṁ pākatikaṁ katvā punapi asitaṁ ādāya sāliyo lāyi.",
  "atk-s0404a10:3_3": "Ettha sālikkhettaṁ viya buddhasāsanaṁ daṭṭhabbaṁ, sālilāyako viya yogāvacaro, asitaṁ viya paññā,",
  "atk-s0404a10:3_4": "lāyanakālo viya vipassanāya kammakaraṇakālo,",
  "atk-s0404a10:3_5": "yaṭṭhi viya asubhakammaṭṭhānaṁ, vati viya saṁvaro,",
  "atk-s0404a10:3_6": "vatiṁ bhinditvā gāvīnaṁ pavisanaṁ viya sahasā appaṭisaṅkhāya pamādaṁ ārabbha rāgassa uppajjanaṁ,",
  "atk-s0404a10:3_7": "asitaṁ ṭhapetvā yaṭṭhiṁ ādāya paviṭṭhamaggeneva gāvo nīharitvā vatiṁ paṭipākatikaṁ katvā puna koṭito paṭṭhāya sālilāyanaṁ viya asubhakammaṭṭhānena rāgaṁ vikkhambhetvā puna vipassanāya kammaṁ ārabhanakālo.",
  "atk-s0404a10:3_8": "Imamatthaṁ sandhāya vuttaṁ – ‘‘asubhā bhāvetabbā rāgassa pahānāyā’’ti.",
  "atk-s0404a10:4_0": "Tattha rāgassāti pañcakāmaguṇikarāgassa. Mettāti mettākammaṭṭhānaṁ.",
  "atk-s0404a10:4_1": "Byāpādassa pahānāyāti vuttanayeneva uppannassa kopassa pajahanatthāya.",
  "atk-s0404a10:4_2": "Ānāpānassatīti soḷasavatthukā ānāpānassati.",
  "atk-s0404a10:4_3": "Vitakkupacchedāyāti vuttanayeneva uppannānaṁ vitakkānaṁ upacchedanatthāya.",
  "atk-s0404a10:4_4": "Asmimānasamugghātāyāti asmīti uppajjanakassa mānassa samugghātatthāya.",
  "atk-s0404a10:4_5": "Anattasaññā saṇṭhātīti aniccalakkhaṇe diṭṭhe anattalakkhaṇaṁ diṭṭhameva hoti.",
  "atk-s0404a10:4_6": "Etesu hi tīsu lakkhaṇesu ekasmiṁ diṭṭhe itaradvayaṁ diṭṭhameva hoti.",
  "atk-s0404a10:4_7": "Tena vuttaṁ – ‘‘aniccasaññino, bhikkhave, anattasaññā saṇṭhātī’’ti.",
  "atk-s0404a10:4_8": "Diṭṭheva dhamme nibbānanti diṭṭheyeva dhamme apaccayaparinibbānañca pāpuṇātīti imasmiṁ sutte vaṭṭavivaṭṭaṁ kathitaṁ.",
  "atk-s0404a10:5_0": "2. Nissayasuttavaṇṇanā",
  "atk-s0404a10:6_0": "2.",
  "atk-s0404a10:6_1": "Dutiye nissayasampannoti patiṭṭhāsampanno. Saddhanti okappanasaddhaṁ.",
  "atk-s0404a10:6_2": "Vīriyanti kāyikacetasikavīriyaṁ. Yaṁsāti yaṁ assa.",
  "atk-s0404a10:6_3": "Ariyāyapaññāyāti sahavipassanāya maggapaññāya. Saṅkhāyāti jānitvā.",
  "atk-s0404a10:6_4": "Ekaṁ paṭisevatīti sevitabbayuttakaṁ sevati.",
  "atk-s0404a10:6_5": "Adhivāsetīti adhivāsetabbayuttakaṁ adhivāseti.",
  "atk-s0404a10:6_6": "Parivajjetīti parivajjetabbayuttakaṁ parivajjeti.",
  "atk-s0404a10:6_7": "Vinodetīti nīharitabbayuttakaṁ nīharati.",
  "atk-s0404a10:6_8": "Evaṁ kho bhikkhūti evaṁ kho bhikkhu uggahaparipucchāvasena ceva dhammavavatthānavasena ca paṭisevitabbādīni suppaṭividdhāni supaccakkhāni katvā paṭisevanto adhivāsento parivajjento vinodento ca bhikkhu nissayasampanno nāma hotīti.",
  "atk-s0404a10:7_0": "3. Meghiyasuttavaṇṇanā",
  "atk-s0404a10:8_0": "3.",
  "atk-s0404a10:8_1": "Tatiye cālikāyanti evaṁnāmake nagare.",
  "atk-s0404a10:8_2": "Taṁ kira calamaggaṁ nissāya katattā olokentānaṁ calamānaṁ viya upaṭṭhāti, tasmā cālikāti saṅkhaṁ gataṁ.",
  "atk-s0404a10:8_3": "Cāliyapabbateti sopi pabbato sabbasetattā kāḷapakkhuposathe olokentānaṁ calamāno viya upaṭṭhāti, tasmā cāliyapabbatoti vutto.",
  "atk-s0404a10:8_4": "Tattha mahantaṁ vihāraṁ kārayiṁsu.",
  "atk-s0404a10:8_5": "Iti bhagavā taṁ nagaraṁ nissāya cālikāpabbatamahāvihāre viharati.",
  "atk-s0404a10:8_6": "Jantugāmanti evaṁnāmakaṁ aparampi tasseva vihārassa gocaragāmaṁ. Jattugāmantipi paṭhanti.",
  "atk-s0404a10:8_7": "Padhānatthikassāti padhānakammikassa.",
  "atk-s0404a10:8_8": "Padhānāyāti samaṇadhammakaraṇatthāya.",
  "atk-s0404a10:8_9": "Āgamehi tāvāti satthā therassa vacanaṁ sutvā upadhārento ‘‘na tāvassa ñāṇaṁ paripakka’’nti ñatvā paṭibāhanto evamāha.",
  "atk-s0404a10:8_10": "Ekakamhi tāvāti idaṁ panassa ‘‘evamayaṁ gantvāpi kamme anipphajjamāne nirāsaṅko hutvā pemavasena puna āgacchissatī’’ti cittamaddavajananatthaṁ āha.",
  "atk-s0404a10:8_11": "Natthi kiñci uttari karaṇīyanti catūsu saccesu catunnaṁ kiccānaṁ katattā aññaṁ uttari karaṇīyaṁ nāma natthi.",
  "atk-s0404a10:8_12": "Katassa vā paṭicayoti adhigatassa vā puna paṭicayopi natthi.",
  "atk-s0404a10:8_13": "Na hi bhāvitamaggo puna bhāvīyati,",
  "atk-s0404a10:8_14": "na pahīnakilesānaṁ puna pahānaṁ atthi. Padhānanti kho, meghiya,",
  "atk-s0404a10:8_15": "vadamānaṁ kinti vadeyyāmāti ‘‘samaṇadhammaṁ karomī’’ti taṁ vadamānaṁ mayaṁ aññaṁ kiṁ nāma vadeyyāma.",
  "atk-s0404a10:9_0": "Divāvihāraṁ nisīdīti divāvihāratthāya nisīdi.",
  "atk-s0404a10:9_1": "Nisīdanto ca yasmiṁ maṅgalasilāpaṭṭe pubbe anupaṭipāṭiyā pañca jātisatāni rājā hutvā uyyānakīḷikaṁ kīḷanto tividhanāṭakaparivāro nisīdi, tasmiṁyeva nisīdi.",
  "atk-s0404a10:9_2": "Athassa nisinnakālato paṭṭhāya samaṇabhāvo jahito viya ahosi,",
  "atk-s0404a10:9_3": "rājavesaṁ gahetvā nāṭakavaraparivuto setacchattassa heṭṭhā mahārahe pallaṅke nisinno viya jāto.",
  "atk-s0404a10:9_4": "Athassa taṁ sampattiṁ assādayato kāmavitakko udapādi.",
  "atk-s0404a10:9_5": "So tasmiṁyeva khaṇe mahāyodhehi gahite dve core ānetvā purato ṭhapite viya addasa.",
  "atk-s0404a10:9_6": "Tesu ekassa vadhaṁ āṇāpanavasenassa byāpādavitakko uppajji,",
  "atk-s0404a10:9_7": "ekassa bandhanaṁ āṇāpanavasena vihiṁsāvitakko.",
  "atk-s0404a10:9_8": "Evaṁ so latājālena rukkho viya madhumakkhikāhi madhughātako viya akusalavitakkehi parikkhitto ahosi.",
  "atk-s0404a10:9_9": "Taṁ sandhāya – atha kho āyasmato meghiyassātiādi vuttaṁ.",
  "atk-s0404a10:9_10": "Anvāsattāti anubaddhā samparivāritā.",
  "atk-s0404a10:9_11": "Yena bhagavā tenupasaṅkamīti evaṁ pāpavitakkehi samparikiṇṇo kammaṭṭhānaṁ sappāyaṁ kātuṁ asakkonto ‘‘idaṁ vata disvā dīghadassī bhagavā paṭisedhesī’’ti sallakkhetvā ‘‘idaṁ kāraṇaṁ dasabalassa ārocessāmī’’ti nisinnāsanato vuṭṭhāya yena bhagavā tenupasaṅkami.",
  "atk-s0404a10:10_0": "4. Nandakasuttavaṇṇanā",
  "atk-s0404a10:11_0": "4.",
  "atk-s0404a10:11_1": "Catutthe upaṭṭhānasālāyanti bhojanasālāyaṁ.",
  "atk-s0404a10:11_2": "Yenupaṭṭhānasālāti satthā nandakattherena madhurassarena āraddhāya dhammadesanāya saddaṁ sutvā, ‘‘ānanda,",
  "atk-s0404a10:11_3": "ko eso upaṭṭhānasālāya madhurassarena dhammaṁ desetī’’ti pucchitvā ‘‘dhammakathikanandakattherassa ajja, bhante,",
  "atk-s0404a10:11_4": "vāro’’ti sutvā ‘‘atimadhuraṁ katvā, ānanda, eso bhikkhu dhammaṁ katheti,",
  "atk-s0404a10:11_5": "mayampi gantvā suṇissāmā’’ti vatvā yenupaṭṭhānasālā tenupasaṅkami.",
  "atk-s0404a10:11_6": "Bahidvārakoṭṭhake aṭṭhāsīti chabbaṇṇarasmiyo cīvaragabbhe paṭicchādetvā aññātakavesena aṭṭhāsi.",
  "atk-s0404a10:11_7": "Kathāpariyosānaṁ āgamayamānoti ‘‘idamavocā’’ti idaṁ kathāvasānaṁ udikkhamāno dhammakathaṁ suṇanto aṭṭhāsiyeva.",
  "atk-s0404a10:11_8": "Athāyasmā ānando nikkhante paṭhame yāme satthu saññaṁ adāsi – ‘‘paṭhamayāmo atikkanto, bhante, thokaṁ vissamathā’’ti. Satthā tattheva aṭṭhāsi.",
  "atk-s0404a10:11_9": "Athāyasmā ānando majjhimayāmepi nikkhante, ‘‘bhante,",
  "atk-s0404a10:11_10": "tumhe pakatiyā khattiyasukhumālā,",
  "atk-s0404a10:11_11": "puna buddhasukhumālāti paramasukhumālā, majjhimayāmopi atikkanto, muhuttaṁ vissamathā’’ti āha. Satthā tattheva aṭṭhāsi.",
  "atk-s0404a10:11_12": "Tattha ṭhitakassevassa aruṇaggaṁ paññāyittha.",
  "atk-s0404a10:11_13": "Aruṇuggamanañca therassa ‘‘idamavocā’’ti pāpetvā kathāpariyosānañca dasabalassa chabbaṇṇasarīrasmivissajjanañca ekappahāreneva ahosi.",
  "atk-s0404a10:11_14": "Aggaḷaṁ ākoṭesīti agganakhena dvārakavāṭaṁ ākoṭesi.",
  "atk-s0404a10:12_0": "Sārajjamānarūpoti harāyamāno ottappamāno.",
  "atk-s0404a10:12_1": "Domanassasārajjaṁ panassa natthi.",
  "atk-s0404a10:12_2": "Ettakampi no nappaṭibhāseyyāti paṭisambhidāppattassa appaṭibhānaṁ nāma natthi.",
  "atk-s0404a10:12_3": "Ettakampi na katheyyanti dasseti.",
  "atk-s0404a10:12_4": "Sādhu sādhūti therassa dhammadesanaṁ sampahaṁsanto āha.",
  "atk-s0404a10:12_5": "Ayañhettha attho ‘‘sugahitā ca te dhammadesanā sukathitā cā’’ti.",
  "atk-s0404a10:12_6": "Kulaputtānanti ācārakulaputtānañceva jātikulaputtānañca.",
  "atk-s0404a10:12_7": "Ariyo ca tuṇhibhāvoti dutiyajjhānasamāpattiṁ sandhāyevamāha.",
  "atk-s0404a10:12_8": "Adhipaññādhammavipassanāyāti saṅkhārapariggahavipassanāñāṇassa .",
  "atk-s0404a10:12_9": "Catuppādakoti assagoṇagadrabhādiko.",
  "atk-s0404a10:12_10": "Idaṁ vatvāti imaṁ catūhaṅgehi samannāgataṁ dhammaṁ kathayitvā.",
  "atk-s0404a10:12_11": "Vihāraṁ pāvisīti gandhakuṭiṁ paviṭṭho.",
  "atk-s0404a10:13_0": "Kālena dhammassavaneti kāle kāle dhammassavanasmiṁ.",
  "atk-s0404a10:13_1": "Dhammasākacchāyāti pañhakathāya.",
  "atk-s0404a10:13_2": "Gambhīraṁ atthapadanti gambhīraṁ guḷhaṁ rahassaṁ atthaṁ.",
  "atk-s0404a10:13_3": "Paññāyāti sahavipassanāya maggapaññāya.",
  "atk-s0404a10:13_4": "Sammasanapaṭivedhapaññāpi uggahaparipucchāpaññāpi vaṭṭatiyeva.",
  "atk-s0404a10:13_5": "Patto vā pajjati vāti arahattaṁ patto vā pāpuṇissati vāti evaṁ guṇasambhāvanāya sambhāveti.",
  "atk-s0404a10:13_6": "Appattamānasāti appattaarahattā,",
  "atk-s0404a10:13_7": "arahattaṁ vā appattaṁ mānasaṁ etesantipi appattamānasā.",
  "atk-s0404a10:13_8": "Diṭṭhadhammasukhavihāranti ettha diṭṭhadhammasukhavihāro lokiyopi vaṭṭati lokuttaropi.",
  "atk-s0404a10:14_0": "5. Balasuttavaṇṇanā",
  "atk-s0404a10:15_0": "5.",
  "atk-s0404a10:15_1": "Pañcame avijjākosajjasāvajjaassaddhiyesu akampanato paññābalādīni daṭṭhabbāni.",
  "atk-s0404a10:15_2": "Akusalasaṅkhātāti akusalāti ñātā. Esa nayo sabbattha.",
  "atk-s0404a10:15_3": "Nālamariyāti ariyabhāvaṁ kātuṁ asamatthā, ariyānaṁ vā ananucchavikā. Vodiṭṭhāti suṭṭhu diṭṭhā.",
  "atk-s0404a10:15_4": "Vocaritāti manodvāre samudācārappattā.",
  "atk-s0404a10:15_5": "Atthikassāti dhammadesanāya atthikassa.",
  "atk-s0404a10:15_6": "Ājīvikābhayanti jīvitavuttibhayaṁ. Asilokabhayanti garahābhayaṁ.",
  "atk-s0404a10:15_7": "Parisāsārajjabhayanti parisaṁ patvā sārajjaṁ okkamanabhayaṁ.",
  "atk-s0404a10:15_8": "Imasmiṁ sutte vaṭṭavivaṭṭaṁ kathitaṁ.",
  "atk-s0404a10:16_0": "6. Sevanāsuttavaṇṇanā",
  "atk-s0404a10:17_0": "6.",
  "atk-s0404a10:17_1": "Chaṭṭhe jīvitaparikkhārāti jīvitasambhārā.",
  "atk-s0404a10:17_2": "Samudānetabbāti samāharitabbā.",
  "atk-s0404a10:17_3": "Kasirena samudāgacchantīti dukkhena uppajjanti.",
  "atk-s0404a10:17_4": "Rattibhāgaṁ vā divasabhāgaṁ vāti ettha rattibhāge ñatvā rattibhāgeyeva pakkamitabbaṁ,",
  "atk-s0404a10:17_5": "rattiṁ caṇḍavāḷādiparipanthe sati aruṇuggamanaṁ āgametabbaṁ.",
  "atk-s0404a10:17_6": "Divasabhāge ñatvā divā pakkamitabbaṁ,",
  "atk-s0404a10:17_7": "divā paripanthe sati sūriyatthaṅgamanaṁ āgametabbaṁ.",
  "atk-s0404a10:17_8": "Saṅkhāpīti sāmaññatthassa bhāvanāpāripūriāgamanaṁ jānitvā.",
  "atk-s0404a10:17_9": "So puggaloti padassa pana ‘‘nānubandhitabbo’’ti iminā sambandho.",
  "atk-s0404a10:17_10": "Anāpucchāti idha pana taṁ puggalaṁ anāpucchā pakkamitabbanti attho.",
  "atk-s0404a10:17_11": "Api panujjamānenāti api nikkaḍḍhiyamānena.",
  "atk-s0404a10:17_12": "Evarūpo hi puggalo sacepi dārukalāpasataṁ vā udakaghaṭasataṁ vā vālikāghaṭasataṁ vā daṇḍaṁ āropeti,",
  "atk-s0404a10:17_13": "mā idha vasīti nikkaḍḍhāpeti vā,",
  "atk-s0404a10:17_14": "taṁ khamāpetvāpi yāvajīvaṁ so anubandhitabbova, na vijahitabbo.",
  "atk-s0404a10:18_0": "7. Sutavāsuttavaṇṇanā",
  "atk-s0404a10:19_0": "7.",
  "atk-s0404a10:19_1": "Sattame pañca ṭhānāni ajjhācaritunti pañca kāraṇāni atikkamituṁ.",
  "atk-s0404a10:19_2": "Pāṇanti antamaso kunthakipillikaṁ.",
  "atk-s0404a10:19_3": "Adinnanti antamaso tiṇasalākampi parasantakaṁ.",
  "atk-s0404a10:19_4": "Theyyasaṅkhātanti theyyacittena.",
  "atk-s0404a10:19_5": "Sannidhikārakaṁ kāme paribhuñjitunti sannidhiṁ katvā ṭhapetvā vatthukāmakilesakāme paribhuñjituṁ abhabbo.",
  "atk-s0404a10:19_6": "Akappiyaṁ kāmaguṇaṁ sandhāyetaṁ vuttaṁ.",
  "atk-s0404a10:19_7": "Buddhaṁ paccakkhātunti ‘‘na buddho aya’’nti evaṁ paṭikkhipituṁ. Dhammādīsupi eseva nayo.",
  "atk-s0404a10:19_8": "Evaṁ tāva aṭṭhakathāya āgataṁ.",
  "atk-s0404a10:19_9": "Pāḷiyaṁ pana imasmiṁ sutte agatigamanāni kathitāni.",
  "atk-s0404a10:20_0": "8-10. Sajjhasuttādivaṇṇanā",
  "atk-s0404a10:21_0": "8-10.",
  "atk-s0404a10:21_1": "Aṭṭhame buddhādīnaṁ paccakkhānaṁ kathitaṁ.",
  "atk-s0404a10:21_2": "Navame puthujjanena saddhiṁ gahitattā ‘‘āhuneyyā’’ti vuttaṁ.",
  "atk-s0404a10:21_3": "Dasame gotrabhūti sotāpattimaggassa anantarapaccayena sikhāpattabalavavipassanācittena samannāgato.",
  "atk-s0404a10:21_4": "Sesaṁ sabbattha uttānatthamevāti.",
  "atk-s0404a10:22_0": "Sambodhavaggo paṭhamo."
}