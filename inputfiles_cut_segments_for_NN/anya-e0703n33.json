{
  "anya-e0703n33:0_0": "Catuttiṁsatima pariccheda",
  "anya-e0703n33:1_0": "Ekādasarājadīpano",
  "anya-e0703n33:2_0": "1.",
  "anya-e0703n33:3_0": " Tadaccaye mahācūlī-mahātisso akārayi;",
  "anya-e0703n33:4_0": "Rajjaṁ cuddasavassāni, dhammena ca samena ca.",
  "anya-e0703n33:5_0": "2.",
  "anya-e0703n33:6_0": " Sahatthena kataṁ dānaṁ, so sutvāna mahapphalaṁ;",
  "anya-e0703n33:7_0": "Paṭhameyeva vassamhi, gantvā aññātavesavā.",
  "anya-e0703n33:8_0": "3.",
  "anya-e0703n33:9_0": " Katvāna sālilavanaṁ, laddhāya bhatiyā tato;",
  "anya-e0703n33:10_0": "Piṇḍapātaṁ mahāsumma-therassā’dā mahīpati.",
  "anya-e0703n33:11_0": "4.",
  "anya-e0703n33:12_0": " Soṇṇagirimhi puna so, tīṇivassāni khattiyo;",
  "anya-e0703n33:13_0": "Guḷayantamhi katvāna, bhatiṁladdhā guḷe tato.",
  "anya-e0703n33:14_0": "5.",
  "anya-e0703n33:15_0": " Te guḷe āharāpetvā, puraṁ āgamma bhūpati;",
  "anya-e0703n33:16_0": "Bhikkhusaṅghassa pādāsi, mahādānaṁ mahīpati.",
  "anya-e0703n33:17_0": "6.",
  "anya-e0703n33:18_0": " Tiṁsabhikkhusahassassa, adā acchādanāni ca;",
  "anya-e0703n33:19_0": "Dvādasannaṁ sahassānaṁ, bhikkhūnīnaṁ tatheva ca.",
  "anya-e0703n33:20_0": "7.",
  "anya-e0703n33:21_0": " Kārayitvā mahīpālo, vihāraṁ suppatiṭṭhitaṁ;",
  "anya-e0703n33:22_0": "Saṭṭhibhikkhu sahassassa, ticīvaramadāpayi.",
  "anya-e0703n33:23_0": "8.",
  "anya-e0703n33:24_0": " Tiṁsa sahassa saṅkhānaṁ, bhikkhunīnañca dāpayi;",
  "anya-e0703n33:25_0": "Maṇḍavāpi vihāraṁ so, tathā abhayagallakaṁ.",
  "anya-e0703n33:26_0": "9.",
  "anya-e0703n33:27_0": " Vaṅgupaṭṭaṅgagallañca, dīghabāhukagallakaṁ;",
  "anya-e0703n33:28_0": "Vālagāma vihārañca, rājā soyeva kārayi.",
  "anya-e0703n33:29_0": "10.",
  "anya-e0703n33:30_0": " Evaṁ saddhāya so rājā, katvā puññāninekadhā;",
  "anya-e0703n33:31_0": "Catuddasannaṁ vassānaṁ, accayena divaṁ agā.",
  "anya-e0703n33:32_0": "11.",
  "anya-e0703n33:33_0": " Vaṭṭagāmaṇino putto, coranāgoti vissuto;",
  "anya-e0703n33:34_0": "Mahācūḷissarajjamhi, coro hutvā caritadā.",
  "anya-e0703n33:35_0": "12.",
  "anya-e0703n33:36_0": " Mahācūḷe uparate, rajjaṁ kārayi āgato;",
  "anya-e0703n33:37_0": "Attano corakāle so, nivāsaṁ yesunālabhi.",
  "anya-e0703n33:38_0": "13.",
  "anya-e0703n33:39_0": " Aṭṭharasavihāre te, viddhaṁsāpesi dummati;",
  "anya-e0703n33:40_0": "Rajjaṁ dvādasavassāni, coranāgo akārayi.",
  "anya-e0703n33:41_0": "14.",
  "anya-e0703n33:42_0": " Lokantarika nirayaṁ, pāposoupapajjatha;",
  "anya-e0703n33:43_0": "Tadaccaye mahācūḷhi-rañño putto akārayi.",
  "anya-e0703n33:44_0": "15.",
  "anya-e0703n33:45_0": " Rajjaṁ tīṇeva vassāni, rājātisso’ti vissuto;",
  "anya-e0703n33:46_0": "Coranāgassa devītu, vīsamaṁ vīsamānulā.",
  "anya-e0703n33:47_0": "16.",
  "anya-e0703n33:48_0": " Vīsaṁ datvāna māresi, balattherattamānasā;",
  "anya-e0703n33:49_0": "Tasmiṁyevabalatthesā, anulārattamānasā.",
  "anya-e0703n33:50_0": "17.",
  "anya-e0703n33:51_0": " Tissaṁ vīsenaghātetvā, tassa rajjamadāsisā;",
  "anya-e0703n33:52_0": "Sīvo nāma balatthoso, jeṭṭhadovāriko tahiṁ.",
  "anya-e0703n33:53_0": "18.",
  "anya-e0703n33:54_0": " Katvā mahesiṁ anulaṁ, vassaṁ māsadvayā’cikaṁ;",
  "anya-e0703n33:55_0": "Rajjaṁ kāresi nagare, vaṭuke damiḷe’nulā.",
  "anya-e0703n33:56_0": "19.",
  "anya-e0703n33:57_0": " Rattā vīsena taṁ hantvā, vaṭuke rajjamappayi;",
  "anya-e0703n33:58_0": "Vaṭuko damiḷo so hi, pure nagaravaḍḍhakī.",
  "anya-e0703n33:59_0": "20.",
  "anya-e0703n33:60_0": " Mahesiṁ anulaṁ katvā, vassaṁ māsadvayādhikaṁ;",
  "anya-e0703n33:61_0": "Rajjaṁ kāresi nagare, anulā tattha āgataṁ.",
  "anya-e0703n33:62_0": "21.",
  "anya-e0703n33:63_0": " Passitvā dārubhatikaṁ, tasmiṁ sārattamānasā;",
  "anya-e0703n33:64_0": "Hantvā visena vaṭukaṁ, tassa rajjaṁ samappayi.",
  "anya-e0703n33:65_0": "22.",
  "anya-e0703n33:66_0": " Dārubhatikatisso so, mahesiṁ kariyānulaṁ;",
  "anya-e0703n33:67_0": "Ekamāsādhikaṁ vassaṁ, pure rajjamakārayi.",
  "anya-e0703n33:68_0": "23.",
  "anya-e0703n33:69_0": " Kāresi so pokkharaṇiṁ, mahāmeghavane lahuṁ;",
  "anya-e0703n33:70_0": "Nilīye nāma damiḷe, sā purohitabrāhmaṇe.",
  "anya-e0703n33:71_0": "24.",
  "anya-e0703n33:72_0": " Rāgena rattā anulā, tena saṁvāsakāminī;",
  "anya-e0703n33:73_0": "Dārubhatikatissaṁtaṁ, vīsaṁ datvāna ghātiya.",
  "anya-e0703n33:74_0": "25.",
  "anya-e0703n33:75_0": " Nilīyassa adā rajjaṁ, sopi nilīyabrāhmaṇo;",
  "anya-e0703n33:76_0": "Taṁ mahesiṁ karitvāna, niccaṁ tāya upaṭṭhito.",
  "anya-e0703n33:77_0": "26.",
  "anya-e0703n33:78_0": " Rajjaṁ kāresi chammāsaṁ, anurādhapure idha;",
  "anya-e0703n33:79_0": "Dvattiṁsāya balatthehi, vatthukāmā yathāruciṁ.",
  "anya-e0703n33:80_0": "27.",
  "anya-e0703n33:81_0": " Vīsena taṁ ghātayitvā, nilīyaṁ khattiyānulā;",
  "anya-e0703n33:82_0": "Rajjaṁ sā anulādevī, catumāsamakārayi.",
  "anya-e0703n33:83_0": "28.",
  "anya-e0703n33:84_0": " Mahācūḷikarājassa, putto dutiyako pana;",
  "anya-e0703n33:85_0": "Kūṭakaṇṇatisso nāma, bhīto so’nuladeviyā.",
  "anya-e0703n33:86_0": "29.",
  "anya-e0703n33:87_0": " Palāyitvā pabbajitvā, kāle pattabalo idha;",
  "anya-e0703n33:88_0": "Āgantvā ghātayitvā, taṁ anulaṁ duṭṭhamānasaṁ.",
  "anya-e0703n33:89_0": "30.",
  "anya-e0703n33:90_0": " Rajjaṁ kāresi dvāvīsaṁ, vassāni manujādhipo;",
  "anya-e0703n33:91_0": "Mahāuposathāgāraṁ, akā cetiyapabbate.",
  "anya-e0703n33:92_0": "31.",
  "anya-e0703n33:93_0": " Gharassa tassa purato, silāthūpamakārayi;",
  "anya-e0703n33:94_0": "Bodhiṁ ropesi tattheva, sova cetiyepabbate.",
  "anya-e0703n33:95_0": "32.",
  "anya-e0703n33:96_0": " Pelagāmavihārañca, antaragaṅgāya kārayi;",
  "anya-e0703n33:97_0": "Tattheva vaṇṇakaṁ nāma, mahāmātikameva ca.",
  "anya-e0703n33:98_0": "33.",
  "anya-e0703n33:99_0": " Ambaduggamahāvāpiṁ, bhayoluppalameva ca;",
  "anya-e0703n33:100_0": "Sattahatthuccapākāraṁ, purassa parikhaṁ tathā.",
  "anya-e0703n33:101_0": "34.",
  "anya-e0703n33:102_0": " Mahāvatthumhi anulaṁ, jhāpayitvā asaññataṁ;",
  "anya-e0703n33:103_0": "Apanīya tato thokaṁ, mahāvatthumakārayi.",
  "anya-e0703n33:104_0": "35.",
  "anya-e0703n33:105_0": " Padumassaravanuyyānaṁ, nagareyeva kārayi;",
  "anya-e0703n33:106_0": "Matā’ssa dante dhovitvā, pabbaji jinasāsane.",
  "anya-e0703n33:107_0": "36.",
  "anya-e0703n33:108_0": " Kulasantake gharaṭṭhāne, mātubhikkhunupassayaṁ;",
  "anya-e0703n33:109_0": "Kāresi dantagehanti, vissato āsi tena so.",
  "anya-e0703n33:110_0": "37.",
  "anya-e0703n33:111_0": " Tadaccaye tassa putto, nāmako bhātikābhayo;",
  "anya-e0703n33:112_0": "Aṭṭhavīsativassāni, rajjaṁ kāresi khattiyo.",
  "anya-e0703n33:113_0": "38.",
  "anya-e0703n33:114_0": " Mahādāṭṭhikarājassa, bhātikattāmahīpati;",
  "anya-e0703n33:115_0": "Dīpe ‘‘bhātikarājā’’ti, pākaṭo āsi dhammiko.",
  "anya-e0703n33:116_0": "39.",
  "anya-e0703n33:117_0": " Kāresi lohapāsāde, paṭisaṅkhārametthaso;",
  "anya-e0703n33:118_0": "Mahāthūpe vedikā dve, thūpavhe’posathavhayaṁ.",
  "anya-e0703n33:119_0": "40.",
  "anya-e0703n33:120_0": " Attano balimujjhitvā, nagarassa samantato;",
  "anya-e0703n33:121_0": "Ropāpetvā yojanamhi, sumanāna’jjukāni ca.",
  "anya-e0703n33:122_0": "41.",
  "anya-e0703n33:123_0": " Pādavecikato yāva, dhuracchattānarādhipo;",
  "anya-e0703n33:124_0": "Caturaṅgalabahalena, gandhena urucetiyaṁ.",
  "anya-e0703n33:125_0": "42.",
  "anya-e0703n33:126_0": " Limpāpetvāna pupphāni, vaṇṭehi tattha sādhukaṁ;",
  "anya-e0703n33:127_0": "Nivesitvāna koresi, thūpaṁ mālāgulopamaṁ.",
  "anya-e0703n33:128_0": "43.",
  "anya-e0703n33:129_0": " Punadvaṅgulabahalāya, manosilāya cetiyaṁ;",
  "anya-e0703n33:130_0": "Limpāpetvāna kāresi, tatheva kusumācitaṁ.",
  "anya-e0703n33:131_0": "44.",
  "anya-e0703n33:132_0": " Puna sopānato yāva, dhuracchattāva cetiyaṁ;",
  "anya-e0703n33:133_0": "Pupphehi okirāpetvā, chādesi puppharāsino.",
  "anya-e0703n33:134_0": "45.",
  "anya-e0703n33:135_0": " Uṭṭhāpetvāna yantehi, jalaṁ abhayavāpito;",
  "anya-e0703n33:136_0": "Jalehi thūpaṁ sevanto, balapūjamakārayi.",
  "anya-e0703n33:137_0": "46.",
  "anya-e0703n33:138_0": " Sakaṭasatena muttānaṁ, saddhiṁ telena sādhukaṁ;",
  "anya-e0703n33:139_0": "Maddāpetvā sudhāpiṇḍaṁ, sudhākammamakārayi.",
  "anya-e0703n33:140_0": "47.",
  "anya-e0703n33:141_0": " Pavālajālaṁ kāretvā, taṁ khipāpiya cetiye;",
  "anya-e0703n33:142_0": "Sovaṇṇāni padumāni, cakkamattāni sandhisu.",
  "anya-e0703n33:143_0": "48.",
  "anya-e0703n33:144_0": " Laggāpetvā tato muttā-kalāpe yāva heṭṭhimā;",
  "anya-e0703n33:145_0": "Padumā’lambayitvāna, mahāthūpamapūjayi.",
  "anya-e0703n33:146_0": "49.",
  "anya-e0703n33:147_0": " Gaṇasajjhāyasaddaṁ so, dhātugabbhamhitādini;",
  "anya-e0703n33:148_0": "Sutvā ‘‘adisvā taṁnā’haṁ, vuṭṭhahissanti nicchito.",
  "anya-e0703n33:149_0": "50.",
  "anya-e0703n33:150_0": " Pācinādikamūlamhi, anāhāro nipajjatha;",
  "anya-e0703n33:151_0": "Therā dvāraṁ māpayitvā, dhātugabbhaṁ nayiṁsu taṁ.",
  "anya-e0703n33:152_0": "51.",
  "anya-e0703n33:153_0": " Dhātugabbhavibhūtiṁso, sabbaṁ disvā mahīpati;",
  "anya-e0703n33:154_0": "Nikkhanto tādiseheva, pottharūpehi pūjayi.",
  "anya-e0703n33:155_0": "52.",
  "anya-e0703n33:156_0": " Madhugandhehi gandhehi, ghaṭehi sarasehi ca;",
  "anya-e0703n33:157_0": "Añjanaharitālehi, tathāmanosilāhi ca.",
  "anya-e0703n33:158_0": "53.",
  "anya-e0703n33:159_0": " Manosilāsu vassena, bhassitvā cetiyaṅgaṇe;",
  "anya-e0703n33:160_0": "Ṭhitāsu gopphamattāsu, racite pu’ppalehi ca.",
  "anya-e0703n33:161_0": "54.",
  "anya-e0703n33:162_0": " Thūpaṅgaṇamhi sakale, purite gandhakaddame;",
  "anya-e0703n33:163_0": "Cittakilañjachiddesu, racite pu’ppalehi ca.",
  "anya-e0703n33:164_0": "55.",
  "anya-e0703n33:165_0": " Vārayitvā vārimaggaṁ, tatheva purite ghaṭe;",
  "anya-e0703n33:166_0": "Dīpavaṭṭihi nekāni, katavaṭṭisikhāhi ca.",
  "anya-e0703n33:167_0": "56.",
  "anya-e0703n33:168_0": " Madhukatelamhi tathā, tilatele tatheva ca;",
  "anya-e0703n33:169_0": "Tatheva paṭṭavaṭṭīnaṁ, su bahūhi sikhāhi ca.",
  "anya-e0703n33:170_0": "57.",
  "anya-e0703n33:171_0": " Yathāvuttehi etehi, mahāthūpassa khattiyo;",
  "anya-e0703n33:172_0": "Sattakkhattuṁ sattakkhattuṁ, pūjā’kāsi visuṁ visuṁ.",
  "anya-e0703n33:173_0": "58.",
  "anya-e0703n33:174_0": " Anuvassañca niyataṁ, sudhāmaṅgalamuttamaṁ;",
  "anya-e0703n33:175_0": "Bodhisinānapūjā ca, tatheva urubodhiyā.",
  "anya-e0703n33:176_0": "59.",
  "anya-e0703n33:177_0": " Mahāvesākha pūjā ca, uḷārā aṭṭhavīsati;",
  "anya-e0703n33:178_0": "Caturāsīti sahassāni, pūjā ca anuḷārikā.",
  "anya-e0703n33:179_0": "60.",
  "anya-e0703n33:180_0": " Vividhaṁ naṭanaccañca, nānātūriyavāditaṁ;",
  "anya-e0703n33:181_0": "Mahāthūpe mahāpūjaṁ, saddhānunno akārayi.",
  "anya-e0703n33:182_0": "61.",
  "anya-e0703n33:183_0": " Divasassa ca tikkhattuṁ, buddhuppaṭṭhānamāgamā;",
  "anya-e0703n33:184_0": "Dvikkhattuṁ, pupphabheriñca, niyataṁ so akārayi.",
  "anya-e0703n33:185_0": "62.",
  "anya-e0703n33:186_0": " Niyatañcanadānañca, pavāraṇādānameva ca;",
  "anya-e0703n33:187_0": "Telaphāṇitavatthādi-parikkhāraṁ samaṇārahaṁ.",
  "anya-e0703n33:188_0": "63.",
  "anya-e0703n33:189_0": " Bahuṁ pādāsi saṅghassa, cetiyakhettameva ca;",
  "anya-e0703n33:190_0": "Cetiye parikammatthaṁ, adāsi tattha khattiyo.",
  "anya-e0703n33:191_0": "64.",
  "anya-e0703n33:192_0": " Sadā bhikkhusahassassa, vihāre cetiyapabbate;",
  "anya-e0703n33:193_0": "Salākavattabhattañca, so dāpesi ca bhūpati.",
  "anya-e0703n33:194_0": "65.",
  "anya-e0703n33:195_0": " Cintāmaṇimucelavhe, upaṭṭhānattaye ca so;",
  "anya-e0703n33:196_0": "Tathā padumaghare chatta-pāsāde ca manorame.",
  "anya-e0703n33:197_0": "66.",
  "anya-e0703n33:198_0": " Bhojento pañcaṭhānamhi, bhikkhūganthadhure yute;",
  "anya-e0703n33:199_0": "Paccayehi upaṭṭhāsi, sadā dhamme sagāravo.",
  "anya-e0703n33:200_0": "67.",
  "anya-e0703n33:201_0": " Porāṇarājaniyātaṁ, yaṁkiñci sāsanassitaṁ;",
  "anya-e0703n33:202_0": "Akāsi puññakammaṁso, sabbaṁ bhātikabhūpati.",
  "anya-e0703n33:203_0": "68.",
  "anya-e0703n33:204_0": " Tassa bhābhakarājassa, accaye taṁ kaniṭṭhako;",
  "anya-e0703n33:205_0": "Mahādāṭhimahānāga-nāmo rajjamakārayi.",
  "anya-e0703n33:206_0": "69.",
  "anya-e0703n33:207_0": " Dvādasaṁyeva vassāni, nānāpuññaparāyano;",
  "anya-e0703n33:208_0": "Mahāthūpamhi kiñjakkha- pāsāṇe attharāpayi.",
  "anya-e0703n33:209_0": "70.",
  "anya-e0703n33:210_0": " Vālikāmariyādañca, kāresi vitthataṅgaṇaṁ;",
  "anya-e0703n33:211_0": "Dīpe sabbavihāresu, dhammāsanamadāpayi.",
  "anya-e0703n33:212_0": "71.",
  "anya-e0703n33:213_0": " Ambatthala mahāthūpaṁ, kārāpesi mahīpati;",
  "anya-e0703n33:214_0": "Ca yeaniṭṭhamānamhi, saritvā munino guṇaṁ.",
  "anya-e0703n33:215_0": "72.",
  "anya-e0703n33:216_0": " Cajitvāna sakaṁ pāṇaṁ, nipajjitvā sayaṁ tahiṁ;",
  "anya-e0703n33:217_0": "Ṭhapayitvā cayaṁ tassa, niṭṭhāpetvāna cetiyaṁ.",
  "anya-e0703n33:218_0": "73.",
  "anya-e0703n33:219_0": " Catudvāre ṭhapāpesi, caturo ratanagghike;",
  "anya-e0703n33:220_0": "Susippikehi suvibhatte, nānāratanajotite.",
  "anya-e0703n33:221_0": "74.",
  "anya-e0703n33:222_0": " Cetiye paṭimocetvā, nānāratanakañcukaṁ;",
  "anya-e0703n33:223_0": "Kañcana bubbulañcettha, muttolambañca dāpayi.",
  "anya-e0703n33:224_0": "75.",
  "anya-e0703n33:225_0": " Cetiya pabbatāvaṭṭe, alaṅkariya yojanaṁ;",
  "anya-e0703n33:226_0": "Yojāpetvā catudvāraṁ, samantā cāruvīthikaṁ.",
  "anya-e0703n33:227_0": "76.",
  "anya-e0703n33:228_0": " Vīthiyā ubhato passe, āpaṇāni pasāriya;",
  "anya-e0703n33:229_0": "Dhajagghika to raṇāni, maṇḍayitvā tahiṁ tahiṁ.",
  "anya-e0703n33:230_0": "77.",
  "anya-e0703n33:231_0": " Dīpamālā samujjotaṁ, kārayitvā samantato;",
  "anya-e0703n33:232_0": "Naṭanaccāni gītāni, vāditāni ca kārayi.",
  "anya-e0703n33:233_0": "78.",
  "anya-e0703n33:234_0": " Magge kadambanadito, yāvacetiya pabbatā;",
  "anya-e0703n33:235_0": "Gantuṁ dhotehi pādehi, kārayi’ttharaṇatthataṁ.",
  "anya-e0703n33:236_0": "79.",
  "anya-e0703n33:237_0": " Sanaccagītavādehi, samajjamakaruṁ tahiṁ;",
  "anya-e0703n33:238_0": "Nagarassa catudvāre, mahā dānañca dāpayi.",
  "anya-e0703n33:239_0": "80.",
  "anya-e0703n33:240_0": " Akāsi sakale dīpe, dīpamālānirantaraṁ;",
  "anya-e0703n33:241_0": "Salilepi samuddassa, samantā yojanantare.",
  "anya-e0703n33:242_0": "81.",
  "anya-e0703n33:243_0": " Cetiyassa mahetena, pūjā sā kāritā subhā;",
  "anya-e0703n33:244_0": "Giribhaṇḍā mahāpūjā, uḷārā vuccate idha.",
  "anya-e0703n33:245_0": "82.",
  "anya-e0703n33:246_0": " Samāgatānaṁ bhikkhūnaṁ, tasmiṁ pūjā samāgame;",
  "anya-e0703n33:247_0": "Dānaṁ aṭṭhasu ṭhānesu, ṭhapāpetvā mahīpati.",
  "anya-e0703n33:248_0": "83.",
  "anya-e0703n33:249_0": " Tāḷayitvāna tatraṭṭhā, aṭṭhasovaṇṇabheriyo;",
  "anya-e0703n33:250_0": "Catuvīsasahassānaṁ, mahādānaṁ pavattayi.",
  "anya-e0703n33:251_0": "84.",
  "anya-e0703n33:252_0": " Chacīvarāni pādāsi, bandhamokkhañca kārayi;",
  "anya-e0703n33:253_0": "Catudvārenvāpitehi, sadā kammamakārayi.",
  "anya-e0703n33:254_0": "85.",
  "anya-e0703n33:255_0": " Pubbarājūhi ṭhapitaṁ, bhātaraṁ ṭhapitaṁ tathā;",
  "anya-e0703n33:256_0": "Puññakammaṁ ahāpetvā, sabbaṁ kārayibhūpati.",
  "anya-e0703n33:257_0": "86.",
  "anya-e0703n33:258_0": " Attānaṁ deviṁputte dve, hatthiṁ assañca maṅgalaṁ;",
  "anya-e0703n33:259_0": "Vāriyanto’pi saṅghena, saṅghassā’dāsi bhūpati.",
  "anya-e0703n33:260_0": "87.",
  "anya-e0703n33:261_0": " Chasata sahassagghakaṁ, bhikkhusaṅghassa so adā;",
  "anya-e0703n33:262_0": "Satasahassagghanakaṁ, bhikkhūnīnaṁ gaṇassa tu.",
  "anya-e0703n33:263_0": "88.",
  "anya-e0703n33:264_0": " Datvāna kappiyaṁ bhaṇḍaṁ, vividhaṁ vidhikovido;",
  "anya-e0703n33:265_0": "Attānañca’va sese ca, saṅghato abhinīhari.",
  "anya-e0703n33:266_0": "89.",
  "anya-e0703n33:267_0": " Kālāyana kaṇṇikamhi, maṇināga pabbatavhayaṁ;",
  "anya-e0703n33:268_0": "Vihārañca kaḷavhayaṁ, kāresi manujādhipo.",
  "anya-e0703n33:269_0": "90.",
  "anya-e0703n33:270_0": " Kubu bandhanadītīre, samuddavihārameva ca;",
  "anya-e0703n33:271_0": "Huvāvakaṇṇike cūḷa, nagapabbatasavhayaṁ.",
  "anya-e0703n33:272_0": "91.",
  "anya-e0703n33:273_0": " Pāsāṇadīpakavhamhi, vihāre kārite sayaṁ;",
  "anya-e0703n33:274_0": "Pāniyaṁ upanitassa, sāmaṇerassa khattiyo.",
  "anya-e0703n33:275_0": "92.",
  "anya-e0703n33:276_0": " Upacāre pasīditvā, samantā aṭṭhayojanaṁ;",
  "anya-e0703n33:277_0": "Saṅghabhogamadātassa, vihārassa mahīpati.",
  "anya-e0703n33:278_0": "93.",
  "anya-e0703n33:279_0": " Maṇḍavāpi vihāre ca, sāmaṇerassa khattiyo;",
  "anya-e0703n33:280_0": "Tuṭṭho vihāraṁ dāpesi, saṅghe bhogaṁ tatheva so.",
  "anya-e0703n33:281_0": "94.",
  "anya-e0703n33:282_0": " Iti vibhavamanappaṁ sādhupaññā labhitvā,",
  "anya-e0703n33:283_0": "Vigatamadapamādācatta kāmapasaṅgā;",
  "anya-e0703n33:284_0": "Akariyajanakhedaṁ puññakammābhirāmā,",
  "anya-e0703n33:285_0": "Vipulavividhapuññaṁ suppannākarontīti.",
  "anya-e0703n33:286_0": "Sujanappasādasaṁvegatthāya kate mahāvaṁse",
  "anya-e0703n33:287_0": "Ekādasarājadīpano nāma",
  "anya-e0703n33:288_0": "Catuttiṁsatimo paricchedo."
}