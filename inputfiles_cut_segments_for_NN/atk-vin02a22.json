{
  "atk-vin02a22:0_0": "3. Vassūpanāyikakkhandhakaṁ",
  "atk-vin02a22:1_0": "Vassūpanāyikānujānanakathā",
  "atk-vin02a22:2_0": "184.",
  "atk-vin02a22:2_1": "Vassūpanāyikakkhandhake –",
  "atk-vin02a22:2_2": "apaññattoti ananuññāto asaṁvihito vā.",
  "atk-vin02a22:2_3": "Te idha bhikkhūti te bhikkhū,",
  "atk-vin02a22:2_4": "idhasaddo nipātamatto.",
  "atk-vin02a22:2_5": "Saṅghātaṁ āpādentāti vināsaṁ āpādentā.",
  "atk-vin02a22:2_6": "Saṅkasāyissantīti appossukkā nibaddhavāsaṁ vasissanti.",
  "atk-vin02a22:2_7": "Sakuntakāti sakuṇā.",
  "atk-vin02a22:2_8": "Vassāne vassaṁ upagantunti vassānanāmake temāse vassaṁ upagantabbanti attho.",
  "atk-vin02a22:2_9": "Kati nu kho vassūpanāyikāti kati nu kho vassūpagamanāni.",
  "atk-vin02a22:2_10": "Aparajjugatāyāti ettha aparajjugatāya assāti aparajjugatā,",
  "atk-vin02a22:2_11": "tassā aparajjugatāya;",
  "atk-vin02a22:2_12": "atikkantāya aparasmiṁ divaseti attho.",
  "atk-vin02a22:2_13": "Dutiyanayepi māso gatāya assāti māsagatā,",
  "atk-vin02a22:2_14": "tassā māsagatāya;",
  "atk-vin02a22:2_15": "atikkantāya māse paripuṇṇeti attho.",
  "atk-vin02a22:2_16": "Tasmā āsāḷhīpuṇṇamāya anantare pāṭipadadivase,",
  "atk-vin02a22:2_17": "āsāḷhīpuṇṇamito vā aparāya puṇṇamāya anantare pāṭipadadivaseyeva vihāraṁ paṭijaggitvā pānīyaṁ paribhojanīyaṁ",
  "atk-vin02a22:2_18": "upaṭṭhapetvā sabbaṁ cetiyavandanādisāmīcikammaṁ niṭṭhāpetvā “imasmiṁ vihāre imaṁ temāsaṁ vassaṁ upemī”ti",
  "atk-vin02a22:2_19": "sakiṁ vā dvattikkhattuṁ vā vācaṁ nicchāretvā vassaṁ upagantabbaṁ.",
  "atk-vin02a22:3_0": "Vācaṁ nicchāretvā vassaṁ upagantabbaṁ.",
  "atk-vin02a22:4_0": "Vassānecārikāpaṭikkhepādikathā",
  "atk-vin02a22:5_0": "185-6.Yo pakkameyyāti ettha anapekkhagamanena vā aññattha aruṇaṁ uṭṭhāpanena vā āpatti veditabbā.",
  "atk-vin02a22:5_1": "Yo atikkameyyāti ettha vihāragaṇanāya āpattiyo veditabbā.",
  "atk-vin02a22:5_2": "Sace hi taṁ divasaṁ vihārasatassa upacāraṁ okkamitvā atikkamati,",
  "atk-vin02a22:5_3": "sataṁ āpattiyo.",
  "atk-vin02a22:5_4": "Sace pana vihārūpacāraṁ atikkamitvā aññassa vihārassa upacāraṁ anokkamitvāva nivattati,",
  "atk-vin02a22:5_5": "ekā eva āpatti.",
  "atk-vin02a22:5_6": "Kenaci antarāyena purimikaṁ anupagatena pacchimikā upagantabbā.",
  "atk-vin02a22:6_0": "Vassaṁukkaḍḍhitukāmoti vassanāmakaṁ paṭhamamāsaṁ ukkaḍḍhitukāmo,",
  "atk-vin02a22:6_1": "sāvaṇamāsaṁ akatvā puna āsāḷhīmāsameva kattukāmoti attho.",
  "atk-vin02a22:6_2": "Āgame juṇheti āgame māseti attho.",
  "atk-vin02a22:6_3": "Anujānāmi bhikkhave rājūnaṁ anuvattitunti ettha vassukkaḍḍhane bhikkhūnaṁ kāci parihāni nāma natthīti anuvattituṁ anuññātaṁ,",
  "atk-vin02a22:6_4": "tasmā aññasmimpi dhammike kamme anuvattitabbaṁ.",
  "atk-vin02a22:6_5": "Adhammike pana na kassaci anuvattitabbaṁ.",
  "atk-vin02a22:7_0": "Sattāhakaraṇīyānujānanakathā",
  "atk-vin02a22:8_0": "187-8.",
  "atk-vin02a22:8_1": "Sattāhakaraṇīyesu –",
  "atk-vin02a22:8_2": "sattāhakaraṇīyena gantunti sattāhabbhantare yaṁ kattabbaṁ taṁ sattāhakaraṇīyaṁ,",
  "atk-vin02a22:8_3": "tena sattāhakaraṇīyena karaṇabhūtena gantuṁ anujānāmīti attho.",
  "atk-vin02a22:8_4": "Pahite gantunti imehi sattahi bhikkhuādīhi dūte pahiteyeva gantuṁ anujānāmīti attho.",
  "atk-vin02a22:8_5": "Sattāhaṁ sannivatto kātabboti sattāheyeva sannivattitabbo,",
  "atk-vin02a22:8_6": "aṭṭhamo aruṇo tattheva na uṭṭhāpetabboti attho.",
  "atk-vin02a22:9_0": "Bhikkhunisaṅghaṁ uddissāti ito paṭṭhāya vaccakuṭi jantāgharaṁ jantāgharasālāti imāni tīṇi parihīnāni.",
  "atk-vin02a22:10_0": "189.Udositādīni udositasikkhāpadādīsu vuttāneva.",
  "atk-vin02a22:10_1": "Rasavatīti bhattagehaṁ vuccati.",
  "atk-vin02a22:10_2": "Vāreyyaṁ sañcarittasikkhāpade vuttameva.",
  "atk-vin02a22:10_3": "Purāyaṁ suttanto palujjatīti yāva ayaṁ suttanto na palujjati,",
  "atk-vin02a22:10_4": "yāva ayaṁ suttanto na vinassati.",
  "atk-vin02a22:10_5": "Aññataraṁ vā panassa kiccaṁ hoti karaṇīyaṁ vāti etena parisaṅkhataṁ yaṁkiñci karaṇīyaṁ saṅgahitaṁ hoti.",
  "atk-vin02a22:10_6": "Sabbattha ca “icchāmi dānañca dātuṁ dhammañca sotuṁ bhikkhū ca passitu”nti imināva kappiyavacanena pesite gantabbaṁ,",
  "atk-vin02a22:10_7": "etesaṁ vā vevacanena.",
  "atk-vin02a22:10_8": "Peyyālakkamo pana evaṁ veditabbo,",
  "atk-vin02a22:10_9": "yathā “upāsakena saṅghaṁ uddissa vihārādayo kārāpitā honti,",
  "atk-vin02a22:10_10": "sambahule bhikkhū uddissa,",
  "atk-vin02a22:10_11": "ekaṁ bhikkhuṁ uddissa,",
  "atk-vin02a22:10_12": "bhikkhunisaṅghaṁ uddissa,",
  "atk-vin02a22:10_13": "sambahulā bhikkhuniyo,",
  "atk-vin02a22:10_14": "ekaṁ bhikkhuniṁ,",
  "atk-vin02a22:10_15": "sambahulā sikkhamānāyo,",
  "atk-vin02a22:10_16": "ekaṁ sikkhamānaṁ,",
  "atk-vin02a22:10_17": "sambahule sāmaṇere,",
  "atk-vin02a22:10_18": "ekaṁ sāmaṇeraṁ,",
  "atk-vin02a22:10_19": "sambahulā sāmaṇeriyo,",
  "atk-vin02a22:10_20": "ekaṁ sāmaṇeriṁ uddissa attano atthāya nivesanaṁ kārāpitaṁ hotī”ti vuttaṁ;",
  "atk-vin02a22:10_21": "evameva “upāsikāya,",
  "atk-vin02a22:10_22": "bhikkhunā,",
  "atk-vin02a22:10_23": "bhikkhuniyā,",
  "atk-vin02a22:10_24": "sikkhamānāya,",
  "atk-vin02a22:10_25": "sāmaṇerena,",
  "atk-vin02a22:10_26": "sāmaṇeriyā saṅghaṁ uddissā”ti sabbaṁ vattabbaṁ.",
  "atk-vin02a22:10_27": "Etesu sattappakāresu karaṇīyesu pahite gantabbaṁ.",
  "atk-vin02a22:11_0": "Pañcannaṁappahitepianujānanakathā",
  "atk-vin02a22:12_0": "193.Pañcannaṁsattāhakaraṇīyenāti etesaṁ bhikkhuādīnaṁ sahadhammikānaṁ “gilānabhattaṁ vā gilānupaṭṭhākabhattaṁ vā bhesajjaṁ vā pariyesissāmi,",
  "atk-vin02a22:12_1": "pucchissāmi vā,",
  "atk-vin02a22:12_2": "upaṭṭhahissāmi vā”ti evamādinā parato vitthāretvā dassitena kāraṇena appahitepi gantabbaṁ,",
  "atk-vin02a22:12_3": "pageva pahite.",
  "atk-vin02a22:12_4": "Bhikkhu gilāno hoti,",
  "atk-vin02a22:12_5": "anabhirati uppannā hoti,",
  "atk-vin02a22:12_6": "kukkuccaṁ uppannaṁ hoti,",
  "atk-vin02a22:12_7": "diṭṭhigataṁ uppannaṁ hoti,",
  "atk-vin02a22:12_8": "garudhammaṁ ajjhāpanno hoti parivāsāraho,",
  "atk-vin02a22:12_9": "mūlāya paṭikassanāraho hoti,",
  "atk-vin02a22:12_10": "mānattāraho,",
  "atk-vin02a22:12_11": "abbhānāraho,",
  "atk-vin02a22:12_12": "saṅgho kammaṁ kattukāmo hoti,",
  "atk-vin02a22:12_13": "kataṁ vā saṅghena kammaṁ hotīti etehi dasahi kāraṇehi bhikkhussa santikaṁ gantabbaṁ.",
  "atk-vin02a22:12_14": "Bhikkhuniyā santikaṁ navahi kāraṇehi gantabbaṁ,",
  "atk-vin02a22:12_15": "sikkhamānāya santikaṁ chahi –",
  "atk-vin02a22:12_16": "ādito catūhi,",
  "atk-vin02a22:12_17": "sikkhā kuppitā hoti,",
  "atk-vin02a22:12_18": "upasampajjitukāmā hotīti.",
  "atk-vin02a22:12_19": "Sāmaṇerassāpi chahi –",
  "atk-vin02a22:12_20": "ādito catūhi,",
  "atk-vin02a22:12_21": "vassaṁ pucchitukāmo upasampajjitukāmo hotīti.",
  "atk-vin02a22:12_22": "Sāmaṇeriyā upasampadaṁ apanetvā sikkhāpadaṁ dātukāmo hotīti iminā saddhiṁ pañcahi.",
  "atk-vin02a22:12_23": "Parato mātāpitūnaṁ anuññātaṭṭhānepi eseva nayo.",
  "atk-vin02a22:12_24": "Andhakaṭṭhakathāyaṁ pana “ye mātāpitūnaṁ upaṭṭhākā ñātakā vā aññātakā vā tesampi appahite gantuṁ vaṭṭatī”ti vuttaṁ,",
  "atk-vin02a22:12_25": "taṁ neva aṭṭhakathāyaṁ,",
  "atk-vin02a22:12_26": "na pāḷiyā vuttaṁ,",
  "atk-vin02a22:12_27": "tasmā na gahetabbaṁ.",
  "atk-vin02a22:13_0": "Pahiteyevaanujānanakathā",
  "atk-vin02a22:14_0": "199.Bhikkhugatikoti ekasmiṁ vihāre bhikkhūhi saddhiṁ vasanakapuriso.",
  "atk-vin02a22:14_1": "Undriyatīti palujjati.",
  "atk-vin02a22:14_2": "Bhaṇḍaṁ chedāpitanti dabbasambhārabhaṇḍaṁ chedāpitaṁ.",
  "atk-vin02a22:14_3": "Āvahāpeyyunti āharāpeyyuṁ.",
  "atk-vin02a22:14_4": "Dajjāhanti dajje ahaṁ.",
  "atk-vin02a22:14_5": "Saṅghakaraṇīyenāti ettha yaṁkiñci uposathāgārādīsu senāsanesu cetiyachattavedikādīsu vā kattabbaṁ,",
  "atk-vin02a22:14_6": "antamaso bhikkhuno puggalikasenāsanampi,",
  "atk-vin02a22:14_7": "sabbaṁ saṅghakaraṇīyameva.",
  "atk-vin02a22:14_8": "Tasmā tassa nipphādanatthaṁ dabbasambhārādīni vā āharituṁ vaḍḍhakīppabhutīnaṁ bhattavetanādīni vā dāpetuṁ gantabbaṁ.",
  "atk-vin02a22:15_0": "Ayaṁ panettha pāḷimuttakaratticchedavinicchayo –",
  "atk-vin02a22:15_1": "dhammasavanatthāya animantitena gantuṁ na vaṭṭati.",
  "atk-vin02a22:15_2": "Sace ekasmiṁ mahāvāse paṭhamaṁyeva katikā katā hoti –",
  "atk-vin02a22:15_3": "“asukadivasaṁ nāma sannipatitabba”nti,",
  "atk-vin02a22:15_4": "nimantitoyeva nāma hoti,",
  "atk-vin02a22:15_5": "gantuṁ vaṭṭati.",
  "atk-vin02a22:15_6": "“Bhaṇḍakaṁ dhovissāmī”ti gantuṁ na vaṭṭati.",
  "atk-vin02a22:15_7": "Sace pana ācariyupajjhāyā pahiṇanti, vaṭṭati.",
  "atk-vin02a22:15_8": "Nātidūre vihāro hoti,",
  "atk-vin02a22:15_9": "tattha gantvā ajjeva āgamissāmīti sampāpuṇituṁ na sakkoti, vaṭṭati.",
  "atk-vin02a22:15_10": "Uddesaparipucchādīnaṁ atthāyapi gantuṁ na vaṭṭati.",
  "atk-vin02a22:15_11": "“Ācariyaṁ passissāmī”ti pana gantuṁ labhati.",
  "atk-vin02a22:15_12": "Sace pana naṁ ācariyo “ajja mā gacchā”ti vadati, vaṭṭati.",
  "atk-vin02a22:15_13": "Upaṭṭhākakulaṁ vā ñātikulaṁ vā dassanāya gantuṁ na labhatīti.",
  "atk-vin02a22:16_0": "Antarāyeanāpattivassacchedakathā",
  "atk-vin02a22:17_0": "201.Yena gāmo tena gantuntiādīsu sace gāmo avidūraṁ gato hoti,",
  "atk-vin02a22:17_1": "tattha piṇḍāya caritvā vihārameva āgantvā vasitabbaṁ.",
  "atk-vin02a22:17_2": "Sace dūraṁ gato,",
  "atk-vin02a22:17_3": "sattāhavārena aruṇo uṭṭhāpetabbo.",
  "atk-vin02a22:17_4": "Na sakkā ce hoti,",
  "atk-vin02a22:17_5": "tatreva sabhāgaṭṭhāne vasitabbaṁ.",
  "atk-vin02a22:17_6": "Sace manussā yathāpavattāni salākabhattādīni denti,",
  "atk-vin02a22:17_7": "“na mayaṁ tasmiṁ vihāre vasimhā”ti vattabbā.",
  "atk-vin02a22:17_8": "“Mayaṁ vihārassa vā pāsādassa vā na dema,",
  "atk-vin02a22:17_9": "tumhākaṁ dema,",
  "atk-vin02a22:17_10": "yattha katthaci vasitvā bhuñjathā”ti vutte pana yathāsukhaṁ bhuñjitabbaṁ,",
  "atk-vin02a22:17_11": "tesaṁyeva taṁ pāpuṇāti.",
  "atk-vin02a22:17_12": "“Tumhākaṁ vasanaṭṭhāne pāpuṇāpetvā bhuñjathā”ti vutte pana yattha vasanti,",
  "atk-vin02a22:17_13": "tattha netvā vassaggena pāpuṇāpetvā bhuñjitabbaṁ.",
  "atk-vin02a22:18_0": "Sace pavāritakāle vassāvāsikaṁ denti,",
  "atk-vin02a22:18_1": "yadi sattāhavārena aruṇaṁ uṭṭhāpayiṁsu,",
  "atk-vin02a22:18_2": "gahetabbaṁ.",
  "atk-vin02a22:18_3": "Chinnavassehi pana “na mayaṁ tattha vasimha,",
  "atk-vin02a22:18_4": "chinnavassā maya”nti vattabbaṁ.",
  "atk-vin02a22:18_5": "Yadi “yesaṁ amhākaṁ senāsanaṁ pāpitaṁ,",
  "atk-vin02a22:18_6": "te gaṇhantū”ti vadanti,",
  "atk-vin02a22:18_7": "gahetabbaṁ.",
  "atk-vin02a22:18_8": "Yaṁ pana vihāre upanikkhittakaṁ mā vinassīti idha āhaṭaṁ cīvarādivebhaṅgiyabhaṇḍaṁ,",
  "atk-vin02a22:18_9": "taṁ tattheva gantvā apaloketvā bhājetabbaṁ.",
  "atk-vin02a22:18_10": "“Ito ayyānaṁ cattāro paccaye dethā”ti kappiyakārakānaṁ dinne khettavatthuādike tatruppādepi eseva nayo.",
  "atk-vin02a22:18_11": "Saṅghikañhi vebhaṅgiyabhaṇḍaṁ antovihāre vā bahisīmāya vā hotu,",
  "atk-vin02a22:18_12": "bahisīmāya ṭhitānaṁ apaloketvā bhājetuṁ na vaṭṭati.",
  "atk-vin02a22:18_13": "Ubhayattha ṭhitampi pana antosīmāya ṭhitānaṁ apaloketvā bhājetuṁ vaṭṭatiyeva.",
  "atk-vin02a22:19_0": "Saṅghabhedeanāpattivassacchedakathā",
  "atk-vin02a22:20_0": "202.Saṅghobhinnoti ettha bhinne saṅghe gantvā karaṇīyaṁ natthi,",
  "atk-vin02a22:20_1": "yo pana “bhijjissatī”ti āsaṅkito,",
  "atk-vin02a22:20_2": "taṁ sandhāya “bhinno”ti vuttaṁ.",
  "atk-vin02a22:20_3": "Sambahulāhi bhikkhunīhi saṅgho bhinnoti ettha na bhikkhunīhi saṅgho bhinnoti daṭṭhabbo.",
  "atk-vin02a22:20_4": "Vuttañhetaṁ “na kho upāli bhikkhunī saṅghaṁ bhindatī”ti.",
  "atk-vin02a22:20_5": "Etā pana nissāya anubalaṁ katvā yaṁ saṅghaṁ “bhikkhū bhindeyyu”nti āsaṅkā hoti,",
  "atk-vin02a22:20_6": "taṁ sandhāyetaṁ vuttaṁ.",
  "atk-vin02a22:21_0": "Vajādīsuvassūpagamanakathā",
  "atk-vin02a22:22_0": "203.Vajoti gopālakānaṁ nivāsaṭṭhānaṁ. Yena vajoti ettha vajena saddhiṁ gatassa vassacchede anāpatti.",
  "atk-vin02a22:23_0": "Upakaṭṭhāyāti āsannāya.",
  "atk-vin02a22:23_1": "Satthe vassaṁ upagantunti ettha vassūpanāyikadivase tena bhikkhunā upāsakā vattabbā “kuṭikā laddhuṁ vaṭṭatī”ti.",
  "atk-vin02a22:23_2": "Sace karitvā denti,",
  "atk-vin02a22:23_3": "tattha pavisitvā “idha vassaṁ upemī”ti tikkhattuṁ vattabbaṁ.",
  "atk-vin02a22:23_4": "No ce denti,",
  "atk-vin02a22:23_5": "sālāsaṅkhepena ṭhitasakaṭassa heṭṭhā upagantabbaṁ.",
  "atk-vin02a22:23_6": "Tampi alabhantena ālayo kātabbo.",
  "atk-vin02a22:23_7": "Satthe pana vassaṁ upagantuṁ na vaṭṭati.",
  "atk-vin02a22:23_8": "Ālayo nāma “idha vassaṁ vasissāmī”ti cittuppādamattaṁ.",
  "atk-vin02a22:23_9": "Sace maggappaṭipanneyeva satthe pavāraṇadivaso hoti,",
  "atk-vin02a22:23_10": "tattheva pavāretabbaṁ.",
  "atk-vin02a22:23_11": "Atha sattho antovasseyeva bhikkhunā patthitaṭṭhānaṁ patvā atikkamati,",
  "atk-vin02a22:23_12": "patthitaṭṭhāne vasitvā tattha bhikkhūhi saddhiṁ pavāretabbaṁ.",
  "atk-vin02a22:23_13": "Athāpi sattho antovasseyeva antarā ekasmiṁ gāme tiṭṭhati vā vippakirati vā,",
  "atk-vin02a22:23_14": "tasmiṁyeva gāme bhikkhūhi saddhiṁ vasitvā pavāretabbaṁ,",
  "atk-vin02a22:23_15": "apavāretvā tato paraṁ gantuṁ na vaṭṭati.",
  "atk-vin02a22:24_0": "Nāvāyaṁ vassaṁ upagacchantenāpi kuṭiyaṁyeva upagantabbaṁ.",
  "atk-vin02a22:24_1": "Pariyesitvā alabhantena ālayo kātabbo.",
  "atk-vin02a22:24_2": "Sace antotemāsaṁ nāvā samuddeyeva hoti,",
  "atk-vin02a22:24_3": "tattheva pavāretabbaṁ.",
  "atk-vin02a22:24_4": "Atha nāvā kūlaṁ labhati,",
  "atk-vin02a22:24_5": "ayañca parato gantukāmo hoti,",
  "atk-vin02a22:24_6": "gantuṁ na vaṭṭati.",
  "atk-vin02a22:24_7": "Nāvāya laddhagāmeyeva vasitvā bhikkhūhi saddhiṁ pavāretabbaṁ.",
  "atk-vin02a22:24_8": "Sacepi nāvā anutīrameva aññattha gacchati,",
  "atk-vin02a22:24_9": "bhikkhu ca paṭhamaṁ laddhagāmeyeva vasitukāmo,",
  "atk-vin02a22:24_10": "nāvā gacchatu bhikkhunā tattheva vasitvā bhikkhūhi saddhiṁ pavāretabbaṁ.",
  "atk-vin02a22:25_0": "Iti vaje satthe nāvāyanti tīsu ṭhānesu natthi vassacchede āpatti,",
  "atk-vin02a22:25_1": "pavāretuñca labhati.",
  "atk-vin02a22:25_2": "Purimesu pana “vāḷehi ubbāḷhā hontī”tiādīsu saṅghabhedapariyantesu vatthūsu kevalaṁ anāpatti hoti,",
  "atk-vin02a22:25_3": "pavāretuṁ pana na labhati.",
  "atk-vin02a22:26_0": "204.Na bhikkhave rukkhasusireti ettha suddhe rukkhasusireyeva na vaṭṭati;",
  "atk-vin02a22:26_1": "mahantassa pana rukkhasusirassa anto padaracchadanaṁ kuṭikaṁ katvā pavisanadvāraṁ yojetvā upagantuṁ vaṭṭati.",
  "atk-vin02a22:26_2": "Rūkkhaṁ chinditvā khāṇukamatthake padaracchadanaṁ kuṭikaṁ katvāpi vaṭṭatiyeva.",
  "atk-vin02a22:26_3": "Rukkhaviṭabhiyāti etthāpi suddhe viṭapamatte na vaṭṭati.",
  "atk-vin02a22:26_4": "Mahāviṭape pana aṭṭakaṁ bandhitvā tattha padaracchadanaṁ kuṭikaṁ katvā upagantabbaṁ.",
  "atk-vin02a22:26_5": "Asenāsanikenāti yassa pañcannaṁ chadanānaṁ aññatarena channaṁ yojitadvārabandhanaṁ senāsanaṁ natthi,",
  "atk-vin02a22:26_6": "tena na upagantabbaṁ.",
  "atk-vin02a22:26_7": "Na bhikkhave chavakuṭikāyanti chavakuṭikā nāma ṭaṅkitamañcādibhedā kuṭi,",
  "atk-vin02a22:26_8": "tattha upagantuṁ na vaṭṭati.",
  "atk-vin02a22:26_9": "Susāne pana aññaṁ kuṭikaṁ katvā upagantuṁ vaṭṭati.",
  "atk-vin02a22:26_10": "Na bhikkhave chatteti etthāpi catūsu thambhesu chattaṁ ṭhapetvā āvaraṇaṁ katvā dvāraṁ yojetvā upagantuṁ vaṭṭati,",
  "atk-vin02a22:26_11": "chattakuṭikā nāmesā hoti.",
  "atk-vin02a22:26_12": "Cāṭiyāti etthāpi mahantena kapallena chatte vuttanayena kuṭiṁ katvā upagantuṁ vaṭṭati.",
  "atk-vin02a22:27_0": "Adhammikakatikādikathā",
  "atk-vin02a22:28_0": "205.Evarūpā katikāti ettha aññāpi yā īdisī adhammikā katikā hoti,",
  "atk-vin02a22:28_1": "sā na kātabbāti attho.",
  "atk-vin02a22:28_2": "Tassā lakkhaṇaṁ mahāvibhaṅge vuttaṁ.",
  "atk-vin02a22:29_0": "207-8.Paṭissave ca āpatti dukkaṭassāti ettha na kevalaṁ “imaṁ temāsaṁ idha vassaṁ vasathā”ti etasseva paṭissave āpatti,",
  "atk-vin02a22:29_1": "“imaṁ temāsaṁ bhikkhaṁ gaṇhatha,",
  "atk-vin02a22:29_2": "ubhopi mayaṁ idha vassaṁ vasissāma,",
  "atk-vin02a22:29_3": "ekato uddisāpessāmā”ti evamādināpi tassa tassa paṭissave dukkaṭaṁ.",
  "atk-vin02a22:29_4": "Tañca kho paṭhamaṁ suddhacittassa pacchā visaṁvādanapaccayā,",
  "atk-vin02a22:29_5": "paṭhamampi asuddhacittassa pana paṭissave pācittiyaṁ,",
  "atk-vin02a22:29_6": "visaṁvādane dukkaṭanti pācittiyena saddhiṁ dukkaṭaṁ yujjati.",
  "atk-vin02a22:30_0": "Sotadaheva akaraṇīyotiādīsu sace vassaṁ anupagantvā vā pakkamati,",
  "atk-vin02a22:30_1": "upagantvā vā sattāhaṁ bahiddhā vītināmeti,",
  "atk-vin02a22:30_2": "purimikā ca na paññāyati,",
  "atk-vin02a22:30_3": "paṭissave ca āpatti.",
  "atk-vin02a22:30_4": "Vassaṁ upagantvā pana aruṇaṁ anuṭṭhāpetvā tadaheva sattāhakaraṇīyena pakkamantassāpi antosattāhe nivattantassa anāpatti,",
  "atk-vin02a22:30_5": "ko pana vādo dvīhatīhaṁ vasitvā antosattāhe nivattantassa.",
  "atk-vin02a22:30_6": "Dvīhatīhaṁ vasitvāti etthāpi nirapekkheneva upacārātikkame vassacchedo veditabbo.",
  "atk-vin02a22:30_7": "Sace idha vasissāmīti ālayo atthi,",
  "atk-vin02a22:30_8": "asatiyā pana vassaṁ na upeti,",
  "atk-vin02a22:30_9": "gahitasenāsanaṁ suggahitaṁ,",
  "atk-vin02a22:30_10": "chinnavasso na hoti,",
  "atk-vin02a22:30_11": "pavāretuṁ labhatiyeva.",
  "atk-vin02a22:31_0": "Sattāhaṁ anāgatāya pavāraṇāyāti ettha navamito paṭṭhāya gantuṁ vaṭṭati,",
  "atk-vin02a22:31_1": "āgacchatu vā mā vā, anāpatti.",
  "atk-vin02a22:31_2": "Sesaṁ uttānamevāti.",
  "atk-vin02a22:32_0": "Vassūpanāyikakkhandhakavaṇṇanā niṭṭhitā."
}