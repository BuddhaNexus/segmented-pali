{
  "tika-s0102t8:0_0": "9. Mahāsatipaṭṭhānasuttavaṇṇanā",
  "tika-s0102t8:1_0": "Uddesavārakathāvaṇṇanā",
  "tika-s0102t8:2_0": "373.",
  "tika-s0102t8:2_1": "“Kasmā bhagavā idaṁ suttamabhāsī”ti asādhāraṇaṁ samuṭṭhānaṁ pucchati,",
  "tika-s0102t8:2_2": "sādhāraṇaṁ pana “pākaṭa”nti anāmasitvā “kururaṭṭhavāsīna”ntiādi vuttaṁ.",
  "tika-s0102t8:2_3": "Samuṭṭhānanti hi desanānidānaṁ,",
  "tika-s0102t8:2_4": "taṁ sādhāraṇāsādhāraṇabhedato duvidhaṁ,",
  "tika-s0102t8:2_5": "sādhāraṇampi ajjhattikabāhirabhedato duvidhaṁ.",
  "tika-s0102t8:2_6": "Tattha sādhāraṇaṁ ajjhattikaṁ samuṭṭhānaṁ nāma bhagavato mahākaruṇā.",
  "tika-s0102t8:2_7": "Tāya hi samussāhitassa bhagavato veneyyānaṁ dhammadesanāya cittaṁ udapādi.",
  "tika-s0102t8:2_8": "Yathāha “sattesu ca kāruññataṁ paṭicca buddhacakkhunā lokaṁ volokesī”tiādi.",
  "tika-s0102t8:2_9": "bāhiraṁ pana sādhāraṇaṁ samuṭṭhānaṁ nāma dasasahassamahābrahmaparivārassa sahampatimahābrahmuno ajjhesanaṁ.",
  "tika-s0102t8:2_10": "Tathā cāha “brahmuno ca ajjhesanaṁ viditvā”ti.",
  "tika-s0102t8:2_11": "tadajjhesanuttarakālañhi dhammapaccavekkhaṇājanitaṁ appossukkataṁ paṭipassambhetvā bhagavā dhammaṁ desetuṁ ussāhajāto ahosi.",
  "tika-s0102t8:2_12": "Yathā ca mahākaruṇā,",
  "tika-s0102t8:2_13": "evaṁ dasabalañāṇādayo ca desanāya ajjhattasamuṭṭhānabhāve vattabbā.",
  "tika-s0102t8:2_14": "Sabbañhi ñeyyadhammaṁ,",
  "tika-s0102t8:2_15": "tesaṁ desetabbappakāraṁ,",
  "tika-s0102t8:2_16": "sattānañca āsayānusayādiṁ yāthāvato jānitvā bhagavā ṭhānāṭṭhānādīsu kosallena veneyyajjhāsayānurūpaṁ vicittanayadesanaṁ pavattesīti.",
  "tika-s0102t8:2_17": "Asādhāraṇampi ajjhattikabāhirabhedato duvidhameva.",
  "tika-s0102t8:2_18": "Tattha ajjhattikaṁ yāya mahākaruṇāya,",
  "tika-s0102t8:2_19": "yena ca desanāñāṇena idaṁ suttaṁ pavattitaṁ,",
  "tika-s0102t8:2_20": "tadubhayaṁ veditabbaṁ,",
  "tika-s0102t8:2_21": "bāhiraṁ pana dassetuṁ “kururaṭṭhavāsīna”ntiādimāha.",
  "tika-s0102t8:2_22": "Tena vuttaṁ “asādhāraṇaṁ samuṭṭhānaṁ pucchatī”ti,",
  "tika-s0102t8:2_23": "tena “attajjhāsayādīsu catūsu suttanikkhepesu kataroya”nti suttanikkhepo pucchito hotīti itaro “kururaṭṭhavāsīna”ntiādinā",
  "tika-s0102t8:2_24": "“parajjhāsayoyaṁ suttanikkhepo”ti dasseti.",
  "tika-s0102t8:3_0": "Kururaṭṭhaṁ kira tadā taṁnivāsisattānaṁ yonisomanasikāravantatādinā yebhuyyena suppaṭipannatāya,",
  "tika-s0102t8:3_1": "pubbe ca katapuññatābalena tadā utuādisampattiyuttameva ahosi.",
  "tika-s0102t8:3_2": "Tena vuttaṁ “utupaccayādisampannattā”ti.",
  "tika-s0102t8:3_3": "Ādi-saddena bhojanādisampattiṁ saṅgaṇhāti.",
  "tika-s0102t8:3_4": "Keci pana “pubbe pavattakuruvattadhammānuṭṭhānavāsanāya uttarakuru viya yebhuyyena utuādisampannameva",
  "tika-s0102t8:3_5": "hontaṁ bhagavato kāle sātisayaṁ utusappāyādiyuttaṁ taṁ raṭṭhaṁ ahosī”ti vadanti.",
  "tika-s0102t8:3_6": "Cittasarīrakallatāyāti cittassa,",
  "tika-s0102t8:3_7": "sarīrassa ca arogatāya.",
  "tika-s0102t8:3_8": "Anuggahitapaññābalāti laddhūpakārañāṇānubhāvā,",
  "tika-s0102t8:3_9": "anu anu vā āciṇṇapaññātejā.",
  "tika-s0102t8:3_10": "Ekavīsatiyā ṭhānesuti kāyānupassanāvasena cuddasasu ṭhānesu,",
  "tika-s0102t8:3_11": "vedanānupassanāvasena ekasmiṁ ṭhāne,",
  "tika-s0102t8:3_12": "tathā cittānupassanāvasena,",
  "tika-s0102t8:3_13": "dhammānupassanāvasena pañcasu ṭhānesūti evaṁ ekavīsatiyā ṭhānesu.",
  "tika-s0102t8:3_14": "Kammaṭṭhānaṁ arahatte pakkhipitvāti catusaccakammaṭṭhānaṁ yathā arahattaṁ pāpeti,",
  "tika-s0102t8:3_15": "evaṁ desanāvasena arahatte pakkhipitvā.",
  "tika-s0102t8:3_16": "Suvaṇṇacaṅkoṭakasuvaṇṇamañjūsāsu pakkhittāni sumanacampakādinānāpupphāni,",
  "tika-s0102t8:3_17": "maṇimuttādisattaratanāni ca yathā bhājanasampattiyā savisesaṁ sobhanti,",
  "tika-s0102t8:3_18": "kiccakarāni ca honti manuññabhāvato,",
  "tika-s0102t8:3_19": "evaṁ sīladassanādisampattiyā bhājanavisesabhūtāya kururaṭṭhavāsiparisāya desitā bhagavato ayaṁ desanā bhiyyoso mattāya sobhati,",
  "tika-s0102t8:3_20": "kiccakārī ca hotīti imamatthaṁ dasseti “yathā hi puriso”tiādinā.",
  "tika-s0102t8:3_21": "Etthāti kururaṭṭhe.",
  "tika-s0102t8:4_0": "Pakatiyāti sarasatopi,",
  "tika-s0102t8:4_1": "imissā satipaṭṭhānasuttadesanāya pubbepīti adhippāyo.",
  "tika-s0102t8:4_2": "Anuyuttā viharanti satthu desanānusārato bhāvanānuyogaṁ.",
  "tika-s0102t8:5_0": "Vissaṭṭhaattabhāvenāti aniccādivasena kismiñci yonisomanasikāre cittaṁ aniyojetvā rūpādiārammaṇe abhirativasena vissaṭṭhacittena bhavituṁ na vaṭṭati,",
  "tika-s0102t8:5_1": "pamādavihāraṁ pahāya appamattena bhavitabbanti adhippāyo.",
  "tika-s0102t8:6_0": "Ekāyanoti ettha ayana-saddo maggapariyāyo.",
  "tika-s0102t8:6_1": "Na kevalaṁ ayanameva,",
  "tika-s0102t8:6_2": "atha kho aññepi bahū maggapariyāyāti paduddhāraṁ karonto “maggassa hī”ti ādiṁ vatvā yadi maggapariyāyo ayana-saddo,",
  "tika-s0102t8:6_3": "kasmā puna “maggo”ti vuttanti codanaṁ sandhāyāha “tasmā”tiādi.",
  "tika-s0102t8:6_4": "Tattha ekamaggoti eko eva maggo.",
  "tika-s0102t8:6_5": "Na hi nibbānagāmimaggo añño atthīti.",
  "tika-s0102t8:6_6": "Nanu satipaṭṭhānaṁ idha maggoti adhippetaṁ,",
  "tika-s0102t8:6_7": "tadaññe ca bahū maggadhammā atthīti?",
  "tika-s0102t8:6_8": "Saccaṁ atthi,",
  "tika-s0102t8:6_9": "te pana satipaṭṭhānaggahaṇeneva gahitā tadavinābhāvato.",
  "tika-s0102t8:6_10": "Tathā hi ñāṇavīriyādayo niddese gahitā,",
  "tika-s0102t8:6_11": "uddese pana satiyā eva gahaṇaṁ veneyyajjhāsayavasenāti daṭṭhabbaṁ.",
  "tika-s0102t8:6_12": "“Na dvidhāpathabhūto”ti iminā imassa maggassa anekamaggabhāvābhāvaṁ viya anibbānagāmibhāvābhāvañca dasseti.",
  "tika-s0102t8:6_13": "Ekenāti asahāyena.",
  "tika-s0102t8:6_14": "Asahāyatā ca duvidhā attadutiyatābhāvena vā,",
  "tika-s0102t8:6_15": "yā “vūpakaṭṭhakāyatā”ti vuccati,",
  "tika-s0102t8:6_16": "taṇhādutiyatābhāvena vā,",
  "tika-s0102t8:6_17": "yā “pavivittacittatā”ti vuccati.",
  "tika-s0102t8:6_18": "Tenāha “vūpakaṭṭhena pavivittacittenā”ti.",
  "tika-s0102t8:6_19": "Seṭṭhopi loke “eko”ti vuccati “yāva pare ekāhaṁ vo karomī”tiādīsūti āha “ekassāti seṭṭhassā”ti.",
  "tika-s0102t8:6_20": "Yadi saṁsārato nissaraṇaṭṭho ayanaṭṭho,",
  "tika-s0102t8:6_21": "aññesampi upanissayasampannānaṁ sādhāraṇato,",
  "tika-s0102t8:6_22": "kathaṁ bhagavatoti āha “kiñcāpī”tiādi.",
  "tika-s0102t8:6_23": "Imasmiṁ khoti ettha kho-saddo avadhāraṇe,",
  "tika-s0102t8:6_24": "tasmā imasmiṁ yevāti attho.",
  "tika-s0102t8:6_25": "Desanābhedoyeva heso,",
  "tika-s0102t8:6_26": "yadidaṁ “maggo”ti vā “ayano”ti vā.",
  "tika-s0102t8:6_27": "Ayana-saddo vā kammakaraṇādivibhāgo.",
  "tika-s0102t8:6_28": "Tenāha “atthato pana eko vā”ti.",
  "tika-s0102t8:7_0": "Nānāmukhabhāvanānayappavattoti kāyānupassanādimukhena tatthāpi ānāpānādimukhena bhāvanānayena pavatto.",
  "tika-s0102t8:7_1": "Ekāyananti ekagāminaṁ,",
  "tika-s0102t8:7_2": "nibbānagāminanti attho.",
  "tika-s0102t8:7_3": "Nibbānañhi adutiyabhāvato,",
  "tika-s0102t8:7_4": "seṭṭhabhāvato ca “eka”nti vuccati.",
  "tika-s0102t8:7_5": "Yathāha “ekañhi saccaṁ na dutīyamatthī”ti.",
  "tika-s0102t8:7_6": "“Yāvatā bhikkhave dhammā saṅkhatā vā asaṅkhatā vā virāgo tesaṁ aggaṁ akkhāyatī”ti.",
  "tika-s0102t8:7_7": "khayo eva antoti khayanto,",
  "tika-s0102t8:7_8": "jātiyā khayantaṁ diṭṭhavāti jātikhayantadassī.",
  "tika-s0102t8:7_9": "Avibhāgena sabbepi satte hitena anukampatīti hitānukampī.",
  "tika-s0102t8:7_10": "Atariṁsūti tariṁsu.",
  "tika-s0102t8:7_11": "Pubbeti purimakā buddhā,",
  "tika-s0102t8:7_12": "pubbe vā atītakāle.",
  "tika-s0102t8:8_0": "Tanti tesaṁ vacanaṁ,",
  "tika-s0102t8:8_1": "taṁ vā kiriyāvuttivācakattaṁ na yujjati.",
  "tika-s0102t8:8_2": "Na hi saṅkheyyappadhānatāya sattavācino ekasaddassa kiriyāvuttivācakatā atthi.",
  "tika-s0102t8:8_3": "“Sakimpi uddhaṁ gaccheyyā”tiādīsu viya sakiṁ ayanoti iminā byañjanena bhavitabbaṁ.",
  "tika-s0102t8:8_4": "Evamatthaṁ yojetvāti “ekaṁ ayanaṁ assā”ti evaṁ samāsapadatthaṁ yojetvā.",
  "tika-s0102t8:8_5": "Ubhayathāpīti purimanayena,",
  "tika-s0102t8:8_6": "pacchimanayena ca.",
  "tika-s0102t8:8_7": "Na yujjati idhādhippetamaggassa anekavāraṁ pavattisabbhāvato.",
  "tika-s0102t8:8_8": "Tenāha “kasmā”tiādi.",
  "tika-s0102t8:8_9": "“Anekavārampi ayatī”ti purimanayassa ayuttatādassanaṁ,",
  "tika-s0102t8:8_10": "“anekañcassa ayanaṁ hotī”ti pacchimanayassa.",
  "tika-s0102t8:9_0": "Imasmiṁpadeti “ekāyano ayaṁ bhikkhave maggo”ti imasmiṁ vākye,",
  "tika-s0102t8:9_1": "imasmiṁ vā “pubbabhāgamaggo,",
  "tika-s0102t8:9_2": "lokuttaramaggo”ti vidhānapade.",
  "tika-s0102t8:9_3": "Missakamaggoti lokiyena missako lokuttaramaggo.",
  "tika-s0102t8:9_4": "Visuddhiādīnaṁ nippariyāyahetukaṁ saṅgaṇhanto ācariyatthero “missakamaggo”ti āha.",
  "tika-s0102t8:9_5": "Itaro pariyāyahetu idhādhippetoti “pubbabhāgamaggo”ti avoca.",
  "tika-s0102t8:10_0": "Saddaṁ sutvāti “kālo bhante dhammasavanāyā”ti kālārocanasaddaṁ paccakkhato,",
  "tika-s0102t8:10_1": "paramparāya ca sutvā.",
  "tika-s0102t8:10_2": "Evaṁ ukkhipitvāti evaṁ “sundaraṁ manoharaṁ imaṁ kathaṁ chaḍḍemā”ti achaḍḍentā ucchubhāraṁ viya paggahetvā na vicaranti.",
  "tika-s0102t8:10_3": "Āluḷetīti viluḷito ākulo hotīti attho.",
  "tika-s0102t8:10_4": "Ekāyanamaggo vuccati pubbabhāgasatipaṭṭhānamaggoti ettāvatā idhādhippetatthe siddhe tasseva alaṅkāratthaṁ so pana yassa pubbabhāgamaggo,",
  "tika-s0102t8:10_5": "taṁ dassetuṁ “maggānaṭṭhaṅgiko”tiādikā gāthāpi paṭisambhidāmaggatova ānetvā ṭhapitā.",
  "tika-s0102t8:11_0": "Nibbānagamanaṭṭhenāti nibbānaṁ gacchati adhigacchati etenāti nibbānagamanaṁ,soyeva aviparītasabhāvatāya attho,",
  "tika-s0102t8:11_1": "tena nibbānagamanaṭṭhena,",
  "tika-s0102t8:11_2": "nibbānādhigamūpāyatāyāti attho.",
  "tika-s0102t8:11_3": "Magganīyaṭṭhenāti gavesitabbatāya.",
  "tika-s0102t8:11_4": "“Gamanīyaṭṭhenā”ti vā pāṭho,",
  "tika-s0102t8:11_5": "upagantabbatāyāti attho.",
  "tika-s0102t8:11_6": "“Rāgādīhī”ti iminā rāgadosamohānaṁyeva gahaṇaṁ “rāgo malaṁ,",
  "tika-s0102t8:11_7": "doso malaṁ,",
  "tika-s0102t8:11_8": "moho mala”nti vacanato.",
  "tika-s0102t8:11_9": "“Abhijjhāvisamalobhādīhī”ti pana iminā sabbesampi upakkilesānaṁ saṅgaṇhanatthaṁ te visuṁ uddhaṭā.",
  "tika-s0102t8:11_10": "“Sattānaṁ visuddhiyā”ti vuttassa atthassa ekantikataṁ dassento “tathā hī”tiādimāha.",
  "tika-s0102t8:11_11": "Kāmaṁ “visuddhiyā”ti sāmaññajotanā,",
  "tika-s0102t8:11_12": "cittasseva pana visuddhi idhādhippetāti dassetuṁ “rūpamalavasena panā”tiādi vuttaṁ.",
  "tika-s0102t8:11_13": "Na kevalaṁ aṭṭhakathāvacanameva,",
  "tika-s0102t8:11_14": "atha kho idaṁ ettha āhacca bhāsitanti dassento “tathā hī”tiādimāha.",
  "tika-s0102t8:12_0": "Sā panāyaṁ cittavisuddhi sijjhamānā yasmā sokādīnaṁ anuppādāya saṁvattati,",
  "tika-s0102t8:12_1": "tasmā vuttaṁ “sokaparidevānaṁ samatikkamāyā”tiādi.",
  "tika-s0102t8:12_2": "Tattha socanaṁ ñātibyasanādinimittaṁ cetaso santāpo antonijjhānaṁ soko.",
  "tika-s0102t8:12_3": "Ñātibyasanādinimittameva sokāvatiṇṇato “kahaṁ ekaputtaka kahaṁ ekaputtakā”tiādinā paridevanavasena vācāvippalāpo paridavanaṁ paridevo.",
  "tika-s0102t8:12_4": "Āyatiṁ anuppajjanaṁ idha samatikkamoti āha “pahānāyā”ti.",
  "tika-s0102t8:12_5": "Taṁ panassa samatikkamāvahataṁ nidassanavasena dassento “ayañhī”tiādimāha.",
  "tika-s0102t8:13_0": "Tattha yaṁ pubbe,",
  "tika-s0102t8:13_1": "taṁ visodhehīti atītesu khandhesu taṇhāsaṁkilesavisodhanaṁ vuttaṁ.",
  "tika-s0102t8:13_2": "Pacchāti parato.",
  "tika-s0102t8:13_3": "Teti tuyhaṁ.",
  "tika-s0102t8:13_4": "Māhūti mā ahu.",
  "tika-s0102t8:13_5": "Kiñcananti rāgādikiñcanaṁ,",
  "tika-s0102t8:13_6": "etena anāgatesu khandhesu saṁkilesavisodhanaṁ vuttaṁ.",
  "tika-s0102t8:13_7": "Majjheti tadubhayavemajjhe.",
  "tika-s0102t8:13_8": "No ce gahessasīti na upādiyissasi ce,",
  "tika-s0102t8:13_9": "etena paccuppanne khandhappabandhe upādānappavatti vuttā.",
  "tika-s0102t8:13_10": "Upasanto carissasīti evaṁ addhattayagatasaṁkilesavisodhane sati nibbutasabbapariḷāhatāya upasanto hutvā",
  "tika-s0102t8:13_11": "viharissasīti arahattanikūṭena gāthaṁ niṭṭhapesi.",
  "tika-s0102t8:13_12": "Tenāha “imaṁ gātha”ntiādi.",
  "tika-s0102t8:14_0": "Puttāti orasā,",
  "tika-s0102t8:14_1": "aññepi vā dinnakakittimādayo ye keci.",
  "tika-s0102t8:14_2": "Pitāti janako,",
  "tika-s0102t8:14_3": "aññepi vā pituṭṭhāniyā.",
  "tika-s0102t8:14_4": "Bandhavāti ñātakā.",
  "tika-s0102t8:14_5": "Ayañhettha attho –",
  "tika-s0102t8:14_6": "puttā vā pitā vā bandhavā vā antakena maccunā adhipannassa abhibhūtassa maraṇato tāṇāya na honti. Kasmā?",
  "tika-s0102t8:14_7": "Natthi ñātīsu tāṇatāti.",
  "tika-s0102t8:14_8": "Na hi ñātīnaṁ vasena maraṇato ārakkhā atthi,",
  "tika-s0102t8:14_9": "tasmā paṭācāre “ubho puttā kālaṅkatā”tiādinā mā niratthakaṁ paridevi,",
  "tika-s0102t8:14_10": "dhammaṁyeva pana yāthāvato passāti adhippāyo.",
  "tika-s0102t8:14_11": "Sotāpattiphale patiṭṭhitāti yathānulomaṁ pavattitāya sāmukkaṁsikāya dhammadesanāya pariyosāne sahassanayapaṭimaṇḍite sotāpattiphale patiṭṭhahi.",
  "tika-s0102t8:14_12": "Kathaṁ panāyaṁ satipaṭṭhānamaggavasena sotāpattiphale patiṭṭhāsīti āha “yasmā panā”tiādi.",
  "tika-s0102t8:14_13": "Na hi catusaccakammaṭṭhānakathāya vinā sāvakānaṁ ariyamaggādhigamo atthi.",
  "tika-s0102t8:14_14": "“Imaṁ gāthaṁ sutvā”ti panidaṁ sokavinodanavasena pavattitāya gāthāya paṭhamaṁ sutattā vuttaṁ,",
  "tika-s0102t8:14_15": "sāpi hi saccadesanāya parivārabandhā eva aniccatākathāti katvā.",
  "tika-s0102t8:14_16": "Itaragāthāyaṁ pana vattabbameva natthi.",
  "tika-s0102t8:14_17": "Bhāvanāti paññābhāvanā.",
  "tika-s0102t8:14_18": "Sā hi idha adhippetā.",
  "tika-s0102t8:14_19": "Tasmāti yasmā rūpādīnaṁ aniccādito anupassanāpi satipaṭṭhānabhāvanāva, tasmā.",
  "tika-s0102t8:14_20": "Tepīti santatimahāmattapaṭācārāpi.",
  "tika-s0102t8:15_0": "Pañcasatecoreti satasatacoraparivāre pañcacore paṭipāṭiyā pesesi,",
  "tika-s0102t8:15_1": "te araññaṁ pavisitvā theraṁ pariyesantā anukkamena therassa samīpe samāgacchiṁsu.",
  "tika-s0102t8:15_2": "Tenāha “te gantvā theraṁ parivāretvā nisīdiṁsū”ti.",
  "tika-s0102t8:15_3": "Vedanaṁ vikkhambhetvāti ūruṭṭhibhedapaccayaṁ dukkhavedanaṁ amanasikārena vinodetvā.",
  "tika-s0102t8:15_4": "Pītipāmojjaṁ uppajji vippaṭisāralesassapi asambhavato.",
  "tika-s0102t8:15_5": "Tenāha “parisuddhaṁ sīlaṁ nissāyā”ti.",
  "tika-s0102t8:15_6": "Therassa hi sīlaṁ paccavekkhato parisuddhaṁ sīlaṁ nissāya uḷāraṁ pītipāmojjaṁ uppajjamānaṁ ūruṭṭhibhedajanitaṁ dukkhavedanaṁ vikkhambhesi.",
  "tika-s0102t8:15_7": "Tiyāmarattinti accantasaṁyoge upayogavacanaṁ,",
  "tika-s0102t8:15_8": "tenassa vipassanāyaṁ appamādaṁ,",
  "tika-s0102t8:15_9": "paṭipattiussukkāpanañca dasseti.",
  "tika-s0102t8:15_10": "Pādānīti pāde.",
  "tika-s0102t8:15_11": "Saṁyamessāmīti saññapessāmi,",
  "tika-s0102t8:15_12": "saññattiṁ karissāmīti attho.",
  "tika-s0102t8:15_13": "Aṭṭiyāmīti jigucchāmi.",
  "tika-s0102t8:15_14": "Harāyāmīti lajjāmi.",
  "tika-s0102t8:15_15": "Vipassisanti sampassiṁ.",
  "tika-s0102t8:16_0": "Pacalāyantānanti pacalāyikānaṁ niddaṁ upagatānaṁ.",
  "tika-s0102t8:16_1": "Agatinti agocaraṁ.",
  "tika-s0102t8:16_2": "Vatasampannoti dhutaguṇasampanno.",
  "tika-s0102t8:16_3": "Pamādanti pacalāyanaṁ sandhāyāha.",
  "tika-s0102t8:16_4": "Oruddhamānasoti uparuddhaadhicitto.",
  "tika-s0102t8:16_5": "Pañjarasminti sarīre.",
  "tika-s0102t8:16_6": "Sarīrañhi nhārusambandhaaṭṭhisaṅghāṭatāya idha “pañjara”nti vuttaṁ.",
  "tika-s0102t8:17_0": "Pītavaṇṇāya pana paṭākāya kāyaṁ pariharaṇato,",
  "tika-s0102t8:17_1": "mallayuddhacittakatāya ca “pītamallo”ti paññāto pabbajitvā pītamallatthero nāma jāto.",
  "tika-s0102t8:17_2": "Tīsu rajjesūti paṇḍucoḷagoḷarajjesu.",
  "tika-s0102t8:17_3": "“Sabbamallā sīhaḷadīpe sakkārasammānaṁ labhantī”ti tambapaṇṇidīpaṁ āgamma.",
  "tika-s0102t8:17_4": "Taṁyeva aṅkusaṁ katvāti “rūpādayo ‘mamā’ti na gahetabbā”ti natumhākavaggena pakāsitamatthaṁ attano cittamattahatthino aṅkusaṁ katvā.",
  "tika-s0102t8:17_5": "Pādesu avahantesūti ativelaṁ caṅkamanena akkamituṁ asamatthesu.",
  "tika-s0102t8:17_6": "Jaṇṇukehi caṅkamati “nisinne niddāya avasaro hotī”ti.",
  "tika-s0102t8:17_7": "Byākaritvāti attano vīriyārambhassa saphalatāpavedanamukhena sabrahmacārīnaṁ tattha ussāhaṁ janento aññaṁ byākaritvā.",
  "tika-s0102t8:17_8": "Bhāsitanti vacanaṁ,",
  "tika-s0102t8:17_9": "kassa pana tanti āha “buddhaseṭṭhassa sabbalokaggavādino”ti.",
  "tika-s0102t8:17_10": "“Na tumhāka”ntiādi tassa pavattiākāradassanaṁ.",
  "tika-s0102t8:17_11": "Tayidaṁ me saṅkhārānaṁ accantavūpasamakāraṇanti dassento “aniccā vatā”ti gāthamāhari,",
  "tika-s0102t8:17_12": "tena idānāhaṁ saṅkhārānaṁ khaṇe khaṇe bhaṅgasaṅkhātassa rogassa abhāvena arogo parinibbutoti dasseti.",
  "tika-s0102t8:18_0": "Assāti sakkassa. Upapattīti devūpapatti. Puna pākatikāva ahosi sakkabhāveneva upapannattā.",
  "tika-s0102t8:19_0": "Subrahmāti evaṁnāmo.",
  "tika-s0102t8:19_1": "Accharānaṁ nirayūpapattiṁ disvā tato pabhuti satataṁ pavattamānaṁ attano cittutrāsaṁ sandhāyāha “niccaṁ utrastamidaṁ citta”ntiādi.",
  "tika-s0102t8:19_2": "Tattha utrastanti santastaṁ bhītaṁ.",
  "tika-s0102t8:19_3": "Ubbigganti saṁviggaṁ.",
  "tika-s0102t8:19_4": "Utrastanti vā saṁviggaṁ.",
  "tika-s0102t8:19_5": "Ubbigganti bhayavasena saha nissayena sañcalitaṁ.",
  "tika-s0102t8:19_6": "Anuppannesūti anāgatesu.",
  "tika-s0102t8:19_7": "Kiccesūti tesu tesu itikattabbesu.",
  "tika-s0102t8:19_8": "“Kicchesū”ti vā pāṭho,",
  "tika-s0102t8:19_9": "dukkhesūti attho,",
  "tika-s0102t8:19_10": "nimittatthe cetaṁ bhummaṁ,",
  "tika-s0102t8:19_11": "bhāvidukkhanimittanti attho.",
  "tika-s0102t8:19_12": "Uppatitesūti uppannesu kiccesūti yojanā.",
  "tika-s0102t8:19_13": "Tadā attano parivārassa uppannaṁ dukkhaṁ sandhāya vadati.",
  "tika-s0102t8:20_0": "Bojjhāti bodhito,",
  "tika-s0102t8:20_1": "ariyamaggatoti attho.",
  "tika-s0102t8:20_2": "“Aññatrā”ti ca padaṁ apekkhitvā nissakkavacanaṁ,",
  "tika-s0102t8:20_3": "bodhiṁ ṭhapetvāti attho.",
  "tika-s0102t8:20_4": "Sesesupi eseva nayo.",
  "tika-s0102t8:20_5": "Tapasāti tapokammato,",
  "tika-s0102t8:20_6": "tena maggādhigamassa upāyabhūtaṁ sallekhapaṭipadaṁ dasseti.",
  "tika-s0102t8:20_7": "Indriyasaṁvarāti manacchaṭṭhānaṁ indriyānaṁ saṁvaraṇato,",
  "tika-s0102t8:20_8": "etena satisaṁvarasīsena sabbampi saṁvarasīlaṁ,",
  "tika-s0102t8:20_9": "lakkhaṇahāranayena vā sabbampi catupārisuddhisīlaṁ dasseti.",
  "tika-s0102t8:20_10": "Sabbanissaggāti sabbassapi nissajjanato sabbakilesappahānato.",
  "tika-s0102t8:20_11": "Kilesesu hi nissaṭṭhesu kammavaṭṭaṁ,",
  "tika-s0102t8:20_12": "vipākavaṭṭañca nissaṭṭhameva hotīti.",
  "tika-s0102t8:20_13": "Sotthinti khemaṁ anupaddavataṁ.",
  "tika-s0102t8:21_0": "Ñāyati nicchayena kamati nibbānaṁ,",
  "tika-s0102t8:21_1": "taṁ vā ñāyati paṭivijjhīyati etenāti ñāyo,",
  "tika-s0102t8:21_2": "ariyamaggoti āha “ñāyo vuccati ariyo aṭṭhaṅgiko maggo”ti.",
  "tika-s0102t8:21_3": "Taṇhāvānavirahitattāti taṇhāsaṅkhātavānavivittattā.",
  "tika-s0102t8:21_4": "Taṇhā hi khandhehi khandhaṁ,",
  "tika-s0102t8:21_5": "kammunā phalaṁ,",
  "tika-s0102t8:21_6": "sattehi ca dukkhaṁ vinati saṁsibbatīti “vāna”nti vuccati,",
  "tika-s0102t8:21_7": "tayidaṁ natthi ettha vānaṁ,",
  "tika-s0102t8:21_8": "na vā etasmiṁ adhigate puggalassa vānanti nibbānaṁ,",
  "tika-s0102t8:21_9": "asaṅkhatā dhātu.",
  "tika-s0102t8:21_10": "Parappaccayena vinā paccakkhakaraṇaṁ sacchikiriyāti āha “attapaccakkhatāyā”ti.",
  "tika-s0102t8:22_0": "Nanu “visuddhiyā”ti cittavisuddhiyā adhippetattā visuddhiggahaṇenevettha sokasamatikkamādayopi gahitā eva honti,",
  "tika-s0102t8:22_1": "te puna kasmā gahitāti anuyogaṁ sandhāya “tattha kiñcāpī”tiādi vuttaṁ.",
  "tika-s0102t8:22_2": "Sāsanayuttikovideti saccapaṭiccasamuppādādilakkhaṇāyaṁ dhammanītiyaṁ cheke.",
  "tika-s0102t8:22_3": "Taṁ tamatthaṁñāpetīti ye ye bodhaneyyapuggalā saṅkhepavitthārādivasena yathā yathā bodhetabbā,",
  "tika-s0102t8:22_4": "attano desanāvilāsena bhagavā te te tathā tathā bodhento taṁ tamatthaṁ ñāpeti.",
  "tika-s0102t8:22_5": "Taṁ taṁ pākaṭaṁ katvā dassentoti atthāpattiṁ agaṇento taṁ tamatthaṁ pākaṭaṁ katvā dassento.",
  "tika-s0102t8:22_6": "Na hi sammāsambuddho atthāpattiñāpakādisādhanīyavacanāti.",
  "tika-s0102t8:22_7": "Saṁvattatīti jāyati,",
  "tika-s0102t8:22_8": "hotīti attho.",
  "tika-s0102t8:22_9": "Yasmā anatikkantasokaparidevassa na kadāci cittavisuddhi atthi sokaparidevasamatikkamanamukheneva cittavisuddhiyā ijjhanato,",
  "tika-s0102t8:22_10": "tasmā āha “sokaparidevānaṁ samatikkamena hotī”ti.",
  "tika-s0102t8:22_11": "Yasmā pana domanassapaccayehi dukkhadhammehi phuṭṭhaṁ puthujjanaṁ sokādayo abhibhavanti,",
  "tika-s0102t8:22_12": "pariññātesu ca tesu te na honti,",
  "tika-s0102t8:22_13": "tasmā vuttaṁ “sokaparidevānaṁ samatikkamo dukkhadomanassānaṁ atthaṅgamenā”ti.",
  "tika-s0102t8:22_14": "Ñāyassāti aggamaggassa,",
  "tika-s0102t8:22_15": "tatiyamaggassa ca.",
  "tika-s0102t8:22_16": "Tadadhigamena hi yathākkamaṁ dukkhadomanassānaṁ atthaṅgamo.",
  "tika-s0102t8:22_17": "Sacchikiriyābhisamayasahabhāvīpi itarābhisamayo tadavinābhāvato sacchikiriyābhisamayahetuko viya vutto.",
  "tika-s0102t8:22_18": "Ñāyassādhigamo nibbānassa sacchikiriyāyāti phalañāṇena vā paccakkhakaraṇaṁ sandhāya vuttaṁ,",
  "tika-s0102t8:22_19": "“nibbānassa sacchikiriyāyā”ti sampadānavacanañcetaṁ daṭṭhabbaṁ.",
  "tika-s0102t8:23_0": "Vaṇṇabhaṇananti pasaṁsāvacanaṁ.",
  "tika-s0102t8:23_1": "Tayidaṁ na idheva,",
  "tika-s0102t8:23_2": "atha kho aññatthāpi satthu āciṇṇaṁ evāti dassento “yatheva hī”tiādimāha.",
  "tika-s0102t8:23_3": "Tattha ādimhi kalyāṇamādi vā kalyāṇaṁ etassāti ādikalyāṇaṁ.",
  "tika-s0102t8:23_4": "Sesapadadvayepi eseva nayo.",
  "tika-s0102t8:23_5": "Atthasampattiyā sātthaṁ.",
  "tika-s0102t8:23_6": "Byañjanasampattiyā sabyañjanaṁ.",
  "tika-s0102t8:23_7": "Sīlādipañcadhammakkhandhapāripūrito,",
  "tika-s0102t8:23_8": "upanetabbassa abhāvato ca kevalaparipuṇṇaṁ.",
  "tika-s0102t8:23_9": "Nirupakkilesato apanetabbassa ca abhāvato parisuddhaṁ.",
  "tika-s0102t8:23_10": "Seṭṭhacariyabhāvato sāsanabrahmacariyaṁ,",
  "tika-s0102t8:23_11": "maggabrahmacariyañca vo pakāsessāmīti.",
  "tika-s0102t8:23_12": "Ayamettha saṅkhepo,",
  "tika-s0102t8:23_13": "vitthāro pana visuddhimagge vuttanayeneva veditabbo.",
  "tika-s0102t8:23_14": "Ariyavaṁsāti ariyānaṁ buddhādīnaṁ vaṁsā paveṇiyo.",
  "tika-s0102t8:23_15": "Aggaññāti aggāti jānitabbā sabbavaṁsehi seṭṭhabhāvato.",
  "tika-s0102t8:23_16": "Rattaññāti cirarattāti jānitabbā.",
  "tika-s0102t8:23_17": "Vaṁsaññāti buddhādīnaṁ vaṁsāti jānitabbā.",
  "tika-s0102t8:23_18": "Porāṇāti purātanā anadhunātanattā.",
  "tika-s0102t8:23_19": "Asaṅkiṇṇāti avikiṇṇā anapanītā.",
  "tika-s0102t8:23_20": "Asaṅkiṇṇapubbāti “kiṁ imehī”ti ariyehi na apanītapubbā.",
  "tika-s0102t8:23_21": "Na saṅkīyantīti idānipi tehi na apanīyanti.",
  "tika-s0102t8:23_22": "Na saṅkīyissantīti anāgatepi tehi na apanīyissanti.",
  "tika-s0102t8:23_23": "Appaṭikuṭṭhā…pe…",
  "tika-s0102t8:23_24": "viññūhīti ye loke viññū samaṇabrāhmaṇā,",
  "tika-s0102t8:23_25": "tehi appaccakkhatā aninditā,",
  "tika-s0102t8:23_26": "agarahitāti attho.",
  "tika-s0102t8:23_27": "“Visuddhiyā”tiādīhīti visuddhiādidīpanehi.",
  "tika-s0102t8:23_28": "Padehīti vākyehi,",
  "tika-s0102t8:23_29": "visuddhiatthatādibhedabhinnehi vā dhammakoṭṭhāsehi.",
  "tika-s0102t8:23_30": "Upaddaveti anatthe.",
  "tika-s0102t8:23_31": "Visuddhinti visujjhanaṁ saṁkilesappahānaṁ.",
  "tika-s0102t8:23_32": "Vācuggatakaraṇaṁ uggaho.",
  "tika-s0102t8:23_33": "Pariyāpuṇanaṁ paricayo.",
  "tika-s0102t8:23_34": "Atthassa hadaye ṭhapanaṁ dhāraṇaṁ.",
  "tika-s0102t8:23_35": "Parivattanaṁ vācanaṁ.",
  "tika-s0102t8:24_0": "Gandhārakoti gandhāradese uppanno.",
  "tika-s0102t8:24_1": "Pahontīti sakkonti.",
  "tika-s0102t8:24_2": "Aniyyānikamaggāti micchāmaggā,",
  "tika-s0102t8:24_3": "micchattaniyatāniyatamaggāpi vā.",
  "tika-s0102t8:24_4": "Suvaṇṇanti kūṭasuvaṇṇampi vuccati.",
  "tika-s0102t8:24_5": "Maṇīti kācamaṇipi,",
  "tika-s0102t8:24_6": "muttāti veḷujāpi,",
  "tika-s0102t8:24_7": "pavāḷanti pallavopi vuccatīti rattajambunadādipadehi te visesitā.",
  "tika-s0102t8:25_0": "Na tato heṭṭhāti idhādhippetakāyādīnaṁ vedanādisabhāvattābhāvā,",
  "tika-s0102t8:25_1": "kāyavedanācittavimuttassa tebhūmakadhammassa visuṁ vipallāsavatthantarabhāvena gahitattā ca heṭṭhā gahaṇesu",
  "tika-s0102t8:25_2": "vipallāsavatthūnaṁ aniṭṭhānaṁ sandhāya vuttaṁ,",
  "tika-s0102t8:25_3": "pañcamassa pana vipallāsavatthuno abhāvā “na uddha”nti āha.",
  "tika-s0102t8:25_4": "Ārammaṇavibhāgena hettha satipaṭṭhānavibhāgoti.",
  "tika-s0102t8:25_5": "Tayo satipaṭṭhānāti satipaṭṭhāna-saddassa atthuddhāradassanaṁ,",
  "tika-s0102t8:25_6": "na idha pāḷiyaṁ vuttassa satipaṭṭhāna-saddassa atthadassananti.",
  "tika-s0102t8:25_7": "Ādīsu hi satigocaroti ettha ādi-saddena “phassasamudayā vedanānaṁ samudayo,",
  "tika-s0102t8:25_8": "nāmarūpasamudayā cittassa samudayo,",
  "tika-s0102t8:25_9": "manasikārasamudayā dhammānaṁ samudayo”ti “satipaṭṭhānā”ti vuttānaṁ sabhigocarānaṁ pakāsake suttappadese saṅgaṇhāti.",
  "tika-s0102t8:25_10": "Evaṁ “paṭisambhidāpāḷiya”mpi avasesapāḷippadesadassanattho ādi-saddo daṭṭhabbo.",
  "tika-s0102t8:25_11": "Satiyā paṭṭhānanti satiyā patiṭṭhātabbaṭṭhānaṁ.",
  "tika-s0102t8:25_12": "Dānādīni karontassa rūpādīni satiyā ṭhānaṁ hontīti taṁnivāraṇatthamāha “padhānaṁ ṭhāna”nti.",
  "tika-s0102t8:25_13": "Pa-saddo hi idha “paṇītā dhammā”tiādīsu viya padhānatthadīpakoti adhippāyo.",
  "tika-s0102t8:26_0": "Ariyoti ariyaṁ sabbasattaseṭṭhaṁ sammāsambuddhamāha.",
  "tika-s0102t8:26_1": "Etthāti etasmiṁ saḷāyatanavibhaṅgasutte.",
  "tika-s0102t8:26_2": "suttekadesena hi suttaṁ dasseti.",
  "tika-s0102t8:26_3": "Tattha hi –",
  "tika-s0102t8:27_0": "“Tayo satipaṭṭhānā yadariyo…pe…",
  "tika-s0102t8:27_1": "arahatīti iti kho panetaṁ vuttaṁ,",
  "tika-s0102t8:27_2": "kiñcetaṁ paṭicca vuttaṁ. Idha,",
  "tika-s0102t8:27_3": "bhikkhave,",
  "tika-s0102t8:27_4": "satthā sāvakānaṁ dhammaṁ deseti anukampako hitesī anukampaṁ upādāya ‘idaṁ vo hitāya idaṁ vo sukhāyā’ti.",
  "tika-s0102t8:27_5": "Tassa sāvakā na sussūsanti.",
  "tika-s0102t8:27_6": "Na sotaṁ odahanti,",
  "tika-s0102t8:27_7": "na aññā cittaṁ upaṭṭhapenti,",
  "tika-s0102t8:27_8": "vokkamma ca satthu sāsanā vattanti. Tatra,",
  "tika-s0102t8:27_9": "bhikkhave,",
  "tika-s0102t8:27_10": "tathāgato na ceva anattamano hoti,",
  "tika-s0102t8:27_11": "na ca anattamanataṁ paṭisaṁvedeti,",
  "tika-s0102t8:27_12": "anavassuto ca viharati sato sampajāno. Idaṁ,",
  "tika-s0102t8:27_13": "bhikkhave,",
  "tika-s0102t8:27_14": "paṭhamaṁ satipaṭṭhānaṁ.",
  "tika-s0102t8:27_15": "Yadariyo sevati…pe… arahati.",
  "tika-s0102t8:28_0": "Puna caparaṁ,",
  "tika-s0102t8:28_1": "bhikkhave,",
  "tika-s0102t8:28_2": "satthā…pe...idaṁ vo sukhāyāti.",
  "tika-s0102t8:28_3": "Tassa ekacce sāvakā na sussūsanti…pe…",
  "tika-s0102t8:28_4": "na ca vokkamma satthu sāsanā vattanti. Tatra,",
  "tika-s0102t8:28_5": "bhikkhave,",
  "tika-s0102t8:28_6": "tathāgato na ceva anattamano hoti,",
  "tika-s0102t8:28_7": "na ca anattamanataṁ paṭisaṁvedeti,",
  "tika-s0102t8:28_8": "na ca attamano hoti,",
  "tika-s0102t8:28_9": "na ca attamanataṁ paṭisaṁvedeti,",
  "tika-s0102t8:28_10": "anattamanatā ca attamanatā ca tadubhayaṁ abhinivajjetvā upekkhako viharati sato sampajāno.",
  "tika-s0102t8:28_11": "Idaṁ vuccati,",
  "tika-s0102t8:28_12": "bhikkhave, dutiyaṁ.",
  "tika-s0102t8:29_0": "Puna caparaṁ,",
  "tika-s0102t8:29_1": "bhikkhave…pe…",
  "tika-s0102t8:29_2": "sukhāyāti,",
  "tika-s0102t8:29_3": "tassa sāvakā sussūsanti…pe… vattanti. Tatra,",
  "tika-s0102t8:29_4": "bhikkhave,",
  "tika-s0102t8:29_5": "tathāgato attamano ceva hoti,",
  "tika-s0102t8:29_6": "attamanatañca paṭisaṁvedeti,",
  "tika-s0102t8:29_7": "anavassuto ca viharati sato sampajāno.",
  "tika-s0102t8:29_8": "Idaṁ vuccati,",
  "tika-s0102t8:29_9": "bhikkhave,",
  "tika-s0102t8:29_10": "tatiya”nti.",
  "tika-s0102t8:30_0": "Evaṁ paṭighānunayehi anavassutatā,",
  "tika-s0102t8:30_1": "niccaṁ upaṭṭhitassatitāya tadubhayavītivattatā “satipaṭṭhāna”nti vuttā.",
  "tika-s0102t8:30_2": "Buddhānaṁyeva hi niccaṁ upaṭṭhitassatitā hoti āveṇikadhammabhāvato,",
  "tika-s0102t8:30_3": "na paccekabuddhādīnaṁ.",
  "tika-s0102t8:30_4": "Pa-saddo ārambhaṁ joteti,",
  "tika-s0102t8:30_5": "ārambho ca pavattīti katvā āha “pavattayitabbatoti attho”ti.",
  "tika-s0102t8:30_6": "Satiyā karaṇabhūtāya paṭṭhānaṁ paṭṭhapetabbaṁ satipaṭṭhānaṁ.",
  "tika-s0102t8:30_7": "Ana-saddo hi bahulaṁvacanena kammatthopi hotīti.",
  "tika-s0102t8:30_8": "Tathāssa kattuatthopi labbhatīti “paṭṭhātīti paṭṭhāna”nti vuttaṁ.",
  "tika-s0102t8:30_9": "Paṭṭhātīti ettha pa-saddo bhusatthavisiṭṭhaṁ pakkhandanaṁ dīpetīti “okkanditvā pakkhanditvā pattharitvā pavattatīti attho”ti āha.",
  "tika-s0102t8:30_10": "Puna bhāvatthaṁ sati, saddaṁ,",
  "tika-s0102t8:30_11": "paṭṭhānasaddañca vaṇṇento “atha vā”tiādimāha,",
  "tika-s0102t8:30_12": "tena purimavikappe sati, saddo,",
  "tika-s0102t8:30_13": "paṭṭhāna-saddo ca kattuatthoti viññāyati.",
  "tika-s0102t8:30_14": "Saraṇaṭṭhenāti cirakatassa,",
  "tika-s0102t8:30_15": "cirabhāsitassa ca anussaraṇaṭṭhena.",
  "tika-s0102t8:30_16": "Idanti yaṁ “satiyeva satipaṭṭhāna”nti vuttaṁ, idaṁ.",
  "tika-s0102t8:30_17": "Idha imasmiṁ suttapadese adhippetaṁ.",
  "tika-s0102t8:31_0": "Yadi evanti.",
  "tika-s0102t8:31_1": "Yadi sati eva satipaṭṭhānaṁ,",
  "tika-s0102t8:31_2": "sati nāma eko dhammo,",
  "tika-s0102t8:31_3": "evaṁ sante kasmā “satipaṭṭhānā”ti bahuvacananti āha “satibahuttā”tiādi.",
  "tika-s0102t8:31_4": "Yadi bahukā tā satiyo,",
  "tika-s0102t8:31_5": "atha kasmā “maggo”ti ekavacananti yojanā.",
  "tika-s0102t8:31_6": "Maggaṭṭhenāti niyyānaṭṭhena.",
  "tika-s0102t8:31_7": "Niyyāniko hi maggadhammo,",
  "tika-s0102t8:31_8": "teneva niyyānikabhāvena ekattūpagato ekantato nibbānaṁ gacchati,",
  "tika-s0102t8:31_9": "atthikehi ca tadatthaṁ maggīyatīti āha “vuttañheta”nti,",
  "tika-s0102t8:31_10": "attanāva pubbe vuttaṁ paccāharati.",
  "tika-s0102t8:31_11": "Tattha catassopi cetāti kāyānupassanādivasena catubbidhāpi ca etā satiyo.",
  "tika-s0102t8:31_12": "Aparabhāgeti ariyamaggakkhaṇe.",
  "tika-s0102t8:31_13": "Kiccaṁ sādhayamānāti pubbabhāge kāyādīsu subhasaññādividhamanavasena visuṁ visuṁ pavattitvā maggakkhaṇe",
  "tika-s0102t8:31_14": "satiyeva tattha catubbidhassapi vipallāsassa samucchedavasena pahānakiccaṁ sādhayamānā ārammaṇakaraṇavasena",
  "tika-s0102t8:31_15": "nibbānaṁ gacchati.",
  "tika-s0102t8:31_16": "Catukiccasādhaneneva hettha bahuvacananiddeso.",
  "tika-s0102t8:31_17": "Evañca satīti evaṁ maggaṭṭhena ekattaṁ upādāya “maggo”ti ekavacanena,",
  "tika-s0102t8:31_18": "ārammaṇabhedena catubbidhataṁ upādāya “cattāro”ti ca vattabbatāya sati vijjamānattā.",
  "tika-s0102t8:31_19": "Vacanānusandhinā “ekāyano aya”ntiādikā desanā sānusandhikāva,",
  "tika-s0102t8:31_20": "na ananusandhikāti adhippāyo.",
  "tika-s0102t8:31_21": "Vuttamevatthaṁ nidassanena paṭipādetuṁ “mārasenappamaddana”nti suttapadaṁ ānetvā “yathā”tiādinā nidassanaṁ saṁsandati.",
  "tika-s0102t8:31_22": "“Tasmā”tiādi nigamanaṁ.",
  "tika-s0102t8:32_0": "Visesato kāyo,",
  "tika-s0102t8:32_1": "vedanā ca assādassa kāraṇanti tappahānatthaṁ tesu taṇhāvatthūsu oḷārikasukhumesu asubhadukkhabhāvadassanāni",
  "tika-s0102t8:32_2": "mandatikkhapaññehi taṇhācaritehi sukarānīti tāni tesaṁ “visuddhimaggo”ti vuttāni.",
  "tika-s0102t8:32_3": "Tathā “niccaṁ attā”ti abhinivesavatthutāya diṭṭhiyā visesakāraṇesu cittadhammesu aniccānattatādassanāni sarāgādivasena,",
  "tika-s0102t8:32_4": "saññāphassādivasena,",
  "tika-s0102t8:32_5": "nīvaraṇādivasena ca nātippabhedātippabhedagatesu tesu tappahānatthaṁ mandatikkhapaññānaṁ diṭṭhicaritānaṁ",
  "tika-s0102t8:32_6": "sukarānīti tesaṁ tāni “visuddhimaggo”ti vuttāni.",
  "tika-s0102t8:32_7": "Ettha ca yathā cittadhammānampi taṇhāya vatthubhāvo sambhavati,",
  "tika-s0102t8:32_8": "tathā kāyavedanānampi diṭṭhiyāti satipi nesaṁ catunnampi taṇhādiṭṭhivatthubhāve yo yassā sātisayapaccayo,",
  "tika-s0102t8:32_9": "taṁ dassanatthaṁ visesaggahaṇaṁ katanti daṭṭhabbaṁ.",
  "tika-s0102t8:32_10": "Tikkhapaññasamathayāniko oḷārikārammaṇaṁ pariggaṇhanto tattha aṭṭhatvā jhānaṁ samāpajjitvā uṭṭhāya vedanaṁ",
  "tika-s0102t8:32_11": "pariggaṇhātīti vuttaṁ “oḷārikārammaṇe asaṇṭhahanato”ti.",
  "tika-s0102t8:32_12": "Vipassanāyānikassa pana sukhume citte,",
  "tika-s0102t8:32_13": "dhammesu ca cittaṁ pakkhandatīti cittadhammānupassanānaṁ mandatikkhapaññavipassanāyānikānaṁ visuddhimaggatā vuttā.",
  "tika-s0102t8:33_0": "Tesaṁ tatthāti ettha tattha-saddassa “pahānattha”nti etena yojanā.",
  "tika-s0102t8:33_1": "Parato tesaṁ tatthāti etthāpi eseva nayo.",
  "tika-s0102t8:33_2": "Pañca kāmaguṇā savisesā kāye labbhantīti visesena kāyo kāmoghassa vatthu,",
  "tika-s0102t8:33_3": "bhavesu sukhaggahaṇavasena bhavassādo hotīti bhavoghassa vedanā vatthu,",
  "tika-s0102t8:33_4": "santatighanaggahaṇavasena visesato citte attābhiniveso hotīti diṭṭhoghassa cittaṁ vatthu,",
  "tika-s0102t8:33_5": "dhammesu vinibbhogassa dukkarattā,",
  "tika-s0102t8:33_6": "dhammānaṁ dhammamattatāya duppaṭivijjhattā ca sammoho hotīti avijjoghassa dhammā vatthu,",
  "tika-s0102t8:33_7": "tasmā tesu tesaṁ pahānatthaṁ cattārova vuttā.",
  "tika-s0102t8:34_0": "Evaṁ kāyādīnaṁ kāmoghādivatthubhāvakathaneneva kāmayogakāmāsavādīnampi vatthubhāvo dīpito hoti oghehi tesaṁ atthato anaññattā.",
  "tika-s0102t8:34_1": "Yadaggena ca kāyo kāmoghādīnaṁ vatthu,",
  "tika-s0102t8:34_2": "tadaggena abhijjhākāyaganthassa vatthu.",
  "tika-s0102t8:34_3": "“Dukkhāya vedanāya paṭighānusayo anusetī”ti dukkhadukkhavipariṇāmadukkhasaṅkhāradukkhabhūtā vedanā visesena byāpādakāyaganthassa vatthu.",
  "tika-s0102t8:34_4": "Citte niccaggahaṇavasena sassatassa attano sīlena suddhīti ādi parāmasanaṁ hotīti sīlabbataparāmāsassa cittaṁ vatthu.",
  "tika-s0102t8:34_5": "Nāmarūpaparicchedena bhūtaṁ bhūtato apassantassa bhavavibhavadiṭṭhisaṅkhāto idaṁsaccābhiniveso hotīti tassa dhammā vatthu.",
  "tika-s0102t8:34_6": "Kāyassa kāmupādānavatthutā vuttanayāva.",
  "tika-s0102t8:34_7": "Yadaggena hi kāyo kāmoghassa vatthu,",
  "tika-s0102t8:34_8": "tadaggena kāmupādānassapi vatthu atthato abhinnattā.",
  "tika-s0102t8:34_9": "Sukhavedanassādavasena paralokanirapekkho “natthi dinna”ntiādikaṁ parāmāsaṁ uppādetīti diṭṭhupādānassa vedanā vatthu.",
  "tika-s0102t8:34_10": "Cittadhammānaṁ itarupādānavatthutā tatiyacatutthaganthayojanāyaṁ vuttanayā eva.",
  "tika-s0102t8:34_11": "Kāyavedanānaṁ chandadosāgativatthutā kāmoghabyāpādakāyaganthayojanāyaṁ vuttanayā eva.",
  "tika-s0102t8:34_12": "Santatighanaggahaṇavasena sarāgādicitte sammoho hotīti mohāgatiyā cittaṁ vatthu.",
  "tika-s0102t8:34_13": "Dhammasabhāvānavabodhe bhayaṁ hotīti bhayāgatiyā dhammā vatthu.",
  "tika-s0102t8:35_0": "Āhārasamudayā kāyassa samudayā,",
  "tika-s0102t8:35_1": "phassasamudayā vedanānaṁ samudayo,",
  "tika-s0102t8:35_2": "saṅkhārapaccayā viññāṇaṁ,",
  "tika-s0102t8:35_3": "viññāṇapaccayā nāmarūpanti vacanato kāyādīnaṁ samudayabhūtā kabaḷīkāraphassamanosañcetanāviññāṇāhārā",
  "tika-s0102t8:35_4": "kāyādiparijānanena pariññātā hontīti āha “catubbidhāhārapariññattha”nti.",
  "tika-s0102t8:35_5": "Pakaraṇanayoti nettipakaraṇavasena suttantasaṁvaṇṇanānayo.",
  "tika-s0102t8:36_0": "Saraṇavasenāti kāyādīnaṁ,",
  "tika-s0102t8:36_1": "kusalādidhammānañca upadhāraṇavasena.",
  "tika-s0102t8:36_2": "Saranti gacchanti nibbānaṁ etāyāti satīti imasmiṁ atthe ekatte ekasabhāve nibbāne samosaraṇaṁ samāgamo ekattasamosaraṇaṁ.",
  "tika-s0102t8:36_3": "Etadeva hi dassetuṁ “yathā hī”tiādi vuttaṁ.",
  "tika-s0102t8:37_0": "Ekanibbānapavesahetubhūto vā samānatāya eko satipaṭṭhānasabhāvo ekattaṁ,",
  "tika-s0102t8:37_1": "tattha samosaraṇaṁ ekattasamosaraṇaṁ,",
  "tika-s0102t8:37_2": "taṁsabhāgatāva,",
  "tika-s0102t8:37_3": "ekanibbānapavesahetubhāvaṁ pana dassetuṁ “yathā”tiādimāha.",
  "tika-s0102t8:37_4": "Etasmiṁ atthe saraṇekattasamosaraṇāni saheva satipaṭṭhānekabhāvassa kāraṇattena vuttānīti daṭṭhabbāni,",
  "tika-s0102t8:37_5": "purimasmiṁ visuṁ.",
  "tika-s0102t8:37_6": "Saraṇavasenāti vā gamanavasenāti atthe sati tadeva gamanaṁ samosaraṇanti,",
  "tika-s0102t8:37_7": "samosaraṇe vā sati-saddatthavasena avuccamāne dhāraṇatāva satīti sati-saddatthantarābhāvā purimaṁ satibhāvassa kāraṇaṁ,",
  "tika-s0102t8:37_8": "pacchimaṁ ekabhāvassāti nibbānasamosaraṇepi sahitāneva tāni satipaṭṭhānekabhāvassa kāraṇāni vuttāni honti.",
  "tika-s0102t8:38_0": "“Cuddasavidhena,",
  "tika-s0102t8:38_1": "navavidhena,",
  "tika-s0102t8:38_2": "soḷasavidhena,",
  "tika-s0102t8:38_3": "pañcavidhenā”ti idaṁ upari pāḷiyaṁ āgatānaṁ ānāpānapabbādīnaṁ vasena vuttaṁ,",
  "tika-s0102t8:38_4": "tesaṁ pana anantarabhedavasena,",
  "tika-s0102t8:38_5": "tadanugatabhedavasena ca bhāvanāya anekavidhatā labbhatiyeva,",
  "tika-s0102t8:38_6": "catūsu disāsu uṭṭhānakabhaṇḍasadisatā kāyānupassanāditaṁtaṁsatipaṭṭhānabhāvanānubhāvassa daṭṭhabbā.",
  "tika-s0102t8:39_0": "Kathetukamyatāpucchā itarāsaṁ pucchānaṁ idha asambhavato,",
  "tika-s0102t8:39_1": "niddesādivasena desetukamyatāya ca tathā vuttattā.",
  "tika-s0102t8:39_2": "“Idhā”ti vuccamānapaṭipattisampādakassa bhikkhuno sannissayadassanaṁ,",
  "tika-s0102t8:39_3": "so cassa sannissayo sāsanato añño natthīti vuttaṁ “idhāti imasmiṁ sāsane”ti.",
  "tika-s0102t8:39_4": "Dhamma…pe…",
  "tika-s0102t8:39_5": "lapanametaṁ tesaṁ attano sammukhābhimukhabhāvakaraṇatthaṁ,",
  "tika-s0102t8:39_6": "tañca dhammassa sakkaccasavanatthaṁ.",
  "tika-s0102t8:39_7": "“Gocare bhikkhave caratha sake pettike visaye”tiādi vacanato bhikkhugocarā ete dhammā,",
  "tika-s0102t8:39_8": "yadidaṁ kāyānupassanādayo.",
  "tika-s0102t8:39_9": "Tattha yasmā kāyānupassanādipaṭipattiyā bhikkhu hoti,",
  "tika-s0102t8:39_10": "tasmā “kāyānupassī viharatī”tiādinā bhikkhuṁ dasseti bhikkhumhi taṁniyamatoti āha “paṭipattiyā bhikkhubhāvadassanato”ti.",
  "tika-s0102t8:39_11": "Satthucariyānuvidhāyakattā,",
  "tika-s0102t8:39_12": "sakalasāsanasampaṭiggāhakattā ca sabbappakārāya anusāsaniyā bhājanabhāvo.",
  "tika-s0102t8:39_13": "Tasmiṁ gahiteti bhikkhumhi gahite.",
  "tika-s0102t8:39_14": "Bhikkhuparisāya jeṭṭhabhāvato rājagamanañāyena itarā parisāpi atthato gahitāva hontīti āha “sesā”tiādi.",
  "tika-s0102t8:39_15": "Evaṁ paṭhamaṁ kāraṇaṁ vibhajitvā itarampi vibhajituṁ “yo ca ima”ntiādi vuttaṁ.",
  "tika-s0102t8:40_0": "Samaṁ careyyāti kāyādi visamacariyaṁ pahāya kāyādīhi samaṁ careyya.",
  "tika-s0102t8:40_1": "Rāgādivūpasamena santo,",
  "tika-s0102t8:40_2": "indriyadamena danto,",
  "tika-s0102t8:40_3": "catumagganiyāmena niyato,",
  "tika-s0102t8:40_4": "seṭṭhacaritāya brahmacārī,",
  "tika-s0102t8:40_5": "sabbattha kāyadaṇḍādioropanena nidhāya daṇḍaṁ.",
  "tika-s0102t8:40_6": "Ariyabhāve ṭhito so evarūpo bāhitapāpasamitapāpabhinnakilesatāhi “brāhmaṇo, samaṇo,",
  "tika-s0102t8:40_7": "bhikkhū”ti ca veditabbo.",
  "tika-s0102t8:41_0": "“Ayañceva kāyo,",
  "tika-s0102t8:41_1": "bahiddhā ca nāmarūpa”ntiādīsu khandhapañcakaṁ,",
  "tika-s0102t8:41_2": "tathā “sukhañca kāyena paṭisaṁvedetī”tiādīsu,",
  "tika-s0102t8:41_3": "“yā tasmiṁ samaye kāyassa passaddhi paṭippassaddhī”tiādīsu ca vedanādayo cetasikā khandhā kāyoti vuccantīti",
  "tika-s0102t8:41_4": "tato visesanatthaṁ “kāyeti rūpakāye”ti āha.",
  "tika-s0102t8:41_5": "Kesādīnañca dhammānanti kesādisaññitānaṁ bhūtupādādhammānaṁ.",
  "tika-s0102t8:41_6": "Evaṁ “cayaṭṭho sarīraṭṭho kāyaṭṭho”ti saddanayena kāya-saddaṁ dassetvā idāni niruttinayenapi taṁ dassetuṁ “yathā cā”tiādi vuttaṁ.",
  "tika-s0102t8:41_7": "Āyantīti uppajjanti.",
  "tika-s0102t8:42_0": "Asammissatoti vedanādayopi ettha sitā,",
  "tika-s0102t8:42_1": "ettha paṭibaddhāti kāye vedanādianupassanāpasaṅgepi āpanne tato asammissatoti attho.",
  "tika-s0102t8:42_2": "Samūhavisayatāya cassa kāya-saddassa,",
  "tika-s0102t8:42_3": "samudāyupādānatāya ca asubhākārassa “kāye”ti ekavacanaṁ,",
  "tika-s0102t8:42_4": "tathā ārammaṇādivibhāgena anekabhedabhinnampi cittaṁ cittabhāvasāmaññena ekajjhaṁ gahetvā “citte”ti ekavacanaṁ,",
  "tika-s0102t8:42_5": "vedanā pana sukhādibhedabhinnā visuṁ visuṁ anupassitabbāti dassentena “vedanāsū”ti bahuvacanena vuttā,",
  "tika-s0102t8:42_6": "tatheva ca niddeso pavattito,",
  "tika-s0102t8:42_7": "dhammā ca paropaṇṇāsabhedā,",
  "tika-s0102t8:42_8": "anupassitabbākārena ca anekabhedā evāti tepi bahuvacanavaseneva vuttā.",
  "tika-s0102t8:43_0": "Avayavīgāhasamaññātidhāvanasārādānābhinivesanisedhanatthaṁ kāyaṁ aṅgapaccaṅgehi,",
  "tika-s0102t8:43_1": "tāni ca kesādīhi,",
  "tika-s0102t8:43_2": "kesādike ca bhūtupādāyarūpehi vinibbhuñjanto “tathā na kāye”tiādimāha.",
  "tika-s0102t8:43_3": "Pāsādādinagarāvayavasamūhe avayavīvādinopi avayavīgāhaṁ na karonti,",
  "tika-s0102t8:43_4": "“nagaraṁ nāma koci attho atthī”ti pana kesañci samaññātidhāvanaṁ siyāti itthipurisādisamaññātidhāvane nagaranidassanaṁ vuttaṁ.",
  "tika-s0102t8:43_5": "Aṅgapaccaṅgasamūho,",
  "tika-s0102t8:43_6": "kesalomādisamūho,",
  "tika-s0102t8:43_7": "bhūtupādāyasamūho ca yathāvuttasamūho,",
  "tika-s0102t8:43_8": "tabbinimutto kāyopi nāma koci natthi,",
  "tika-s0102t8:43_9": "pageva itthiādayoti āha “kāyo vā itthī vā puriso vā añño vā koci dhammo dissatī”ti.",
  "tika-s0102t8:43_10": "“Koci dhammo”ti iminā sattajīvādiṁ paṭikkhipati,",
  "tika-s0102t8:43_11": "avayavī pana kāyapaṭikkhepeneva paṭikkhittoti.",
  "tika-s0102t8:43_12": "Yadi evaṁ kathaṁ kāyādisamaññātidhāvanānīti āha “yathāvuttadhamma…pe…",
  "tika-s0102t8:43_13": "karontī”ti.",
  "tika-s0102t8:43_14": "Tathā tathāti kāyādiākārena.",
  "tika-s0102t8:44_0": "Yaṁpassatīti yaṁ itthiṁ,",
  "tika-s0102t8:44_1": "purisaṁ vā passati.",
  "tika-s0102t8:44_2": "Nanu cakkhunā itthipurisadassanaṁ natthīti?",
  "tika-s0102t8:44_3": "Saccametaṁ,",
  "tika-s0102t8:44_4": "“itthiṁ passāmi,",
  "tika-s0102t8:44_5": "purisaṁ passāmī”ti pana pavattasaññāya vasena “yaṁ passatī”ti vuttaṁ micchādassanena vā diṭṭhiyā yaṁ passati,",
  "tika-s0102t8:44_6": "na taṁ diṭṭhaṁ taṁ rūpāyatanaṁ na hotīti attho viparītaggāhavasena micchāparikappitarūpattā.",
  "tika-s0102t8:44_7": "Atha vā taṁ kesādibhūtupādāyasamūhasaṅkhātaṁ diṭṭhaṁ na hoti,",
  "tika-s0102t8:44_8": "acakkhuviññāṇaviññeyyattā diṭṭhaṁ vā taṁ na hoti.",
  "tika-s0102t8:44_9": "Yaṁ diṭṭhaṁ,",
  "tika-s0102t8:44_10": "taṁ na passatīti yaṁ rūpāyatanaṁ kesādibhūtupādāyasamūhasaṅkhātaṁ diṭṭhaṁ,",
  "tika-s0102t8:44_11": "taṁ paññācakkhunā bhūtato na passatīti attho.",
  "tika-s0102t8:44_12": "Apassaṁ bajjhateti imaṁ attabhāvaṁ yathābhūtaṁ paññācakkhunā apassanto “etaṁ mama,",
  "tika-s0102t8:44_13": "eso hamasmi,",
  "tika-s0102t8:44_14": "eso me attā”ti kilesabandhanena bajjhati.",
  "tika-s0102t8:45_0": "Na aññadhammānupassīti na aññasabhāvānupassī,",
  "tika-s0102t8:45_1": "asubhādito aññākārānupassī na hotīti attho.",
  "tika-s0102t8:45_2": "“Kiṁ vuttaṁ hotī”tiādinā taṁ evatthaṁ pākaṭaṁ karoti.",
  "tika-s0102t8:45_3": "Pathavīkāyanti kesādikoṭṭhāsaṁ pathaviṁ dhammasamūhattā “kāyo”ti vadati,",
  "tika-s0102t8:45_4": "lakkhaṇapathavimeva vā anekappabhedaṁ sakalasarīragataṁ,",
  "tika-s0102t8:45_5": "pubbāpariyabhāvena ca pavattamānaṁ samūhavasena gahetvā “kāyo”ti vadati.",
  "tika-s0102t8:45_6": "“Āpokāya”ntiādīsupi eseva nayo.",
  "tika-s0102t8:46_0": "Evaṁ gahetabbassāti “ahaṁ mama”nti evaṁ attattaniyabhāvena andhabālehi gahetabbassa.",
  "tika-s0102t8:47_0": "Idāni sattannaṁ anupassanākārānampi vasena kāyānupassanaṁ dassetuṁ “apicā”tiādi āraddhaṁ.",
  "tika-s0102t8:47_1": "Tattha aniccato anupassatīti catusamuṭṭhānikaṁ kāyaṁ “anicca”nti anupassati,",
  "tika-s0102t8:47_2": "evaṁ passanto evañcassa aniccākārampi “anupassatī”ti vuccati.",
  "tika-s0102t8:47_3": "Tathābhūtassa cassa niccaggāhassa lesopi na hotīti vuttaṁ “no niccato”ti.",
  "tika-s0102t8:47_4": "Tathā hesa “niccasaññaṁ pajahatī”ti vutto.",
  "tika-s0102t8:47_5": "Ettha ca “aniccato eva anupassatī”ti eva-kāro luttaniddiṭṭhoti tena nivattitamatthaṁ dassetuṁ “no niccato”ti vuttaṁ.",
  "tika-s0102t8:47_6": "Na cettha dukkhato anupassanādinivattanaṁ āsaṅkitabbaṁ paṭiyogīnivattanaparattā eva-kārassa,",
  "tika-s0102t8:47_7": "upari desanāruḷhattā ca tāsaṁ.",
  "tika-s0102t8:47_8": "“Dukkhato anupassatī”tiādīsupi eseva nayo.",
  "tika-s0102t8:47_9": "Ayaṁ pana viseso –",
  "tika-s0102t8:47_10": "aniccassa dukkhattā tameva ca kāyaṁ dukkhato anupassati,",
  "tika-s0102t8:47_11": "dukkhassa anattattā anattato anupassati.",
  "tika-s0102t8:47_12": "Yasmā pana yaṁ aniccaṁ dukkhaṁ anattā,",
  "tika-s0102t8:47_13": "na taṁ abhinanditabbaṁ,",
  "tika-s0102t8:47_14": "yañca na abhinanditabbaṁ,",
  "tika-s0102t8:47_15": "na tattha rañjitabbaṁ,",
  "tika-s0102t8:47_16": "tasmā vuttaṁ “nibbindati,",
  "tika-s0102t8:47_17": "no nandati.",
  "tika-s0102t8:47_18": "Virajjati,",
  "tika-s0102t8:47_19": "no rajjatī”ti.",
  "tika-s0102t8:47_20": "So evaṁ arajjanto rāgaṁ nirodheti,",
  "tika-s0102t8:47_21": "no samudeti samudayaṁ na karotīti attho.",
  "tika-s0102t8:47_22": "Evaṁ paṭipanno ca paṭinissajjati,",
  "tika-s0102t8:47_23": "no ādiyati.",
  "tika-s0102t8:47_24": "Ayañhi aniccādianupassanā tadaṅgavasena saddhiṁ kāyaṁ tannissayakhandhābhisaṅkhārehi kilesānaṁ pariccajanato,",
  "tika-s0102t8:47_25": "saṅkhatadosadassanena tabbiparīte nibbāne tanninnatāya pakkhandanato “pariccāgapaṭinissaggo ceva pakkhandanapaṭinissaggo cā”ti vuccati,",
  "tika-s0102t8:47_26": "tasmā tāya samannāgato bhikkhu vuttanayena kilese pariccajati,",
  "tika-s0102t8:47_27": "nibbāne ca pakkhandati,",
  "tika-s0102t8:47_28": "tathābhūto ca nibbattanavasena kilese na ādiyati,",
  "tika-s0102t8:47_29": "nāpi adosadassitāvasena saṅkhatārammaṇaṁ,",
  "tika-s0102t8:47_30": "tena vuttaṁ “paṭinissajjati,",
  "tika-s0102t8:47_31": "no ādiyatī”ti.",
  "tika-s0102t8:47_32": "Idānissa tāhi anupassanāhi yesaṁ dhammānaṁ pahānaṁ hoti,",
  "tika-s0102t8:47_33": "taṁ dassetuṁ “aniccato anupassanto niccasaññaṁ pajahatī”tiādi vuttaṁ.",
  "tika-s0102t8:47_34": "Tattha niccasaññanti “saṅkhārā niccā”ti evaṁ pavattaṁ viparītasaññaṁ.",
  "tika-s0102t8:47_35": "Diṭṭhicittavipallāsappahānamukheneva saññāvipallāsappahānanti saññāggahaṇaṁ,",
  "tika-s0102t8:47_36": "saññāsīsena vā tesampi gahaṇaṁ daṭṭhabbaṁ.",
  "tika-s0102t8:47_37": "Nandinti sappītikataṇhaṁ.",
  "tika-s0102t8:47_38": "Sesaṁ vuttanayameva.",
  "tika-s0102t8:48_0": "“Viharatī”ti iminā kāyānupassanāsamaṅgino iriyāpathavihāro vuttoti āha “iriyatī”ti,",
  "tika-s0102t8:48_1": "iriyāpathaṁ pavattetīti attho.",
  "tika-s0102t8:48_2": "Ārammaṇakaraṇavasena abhibyāpanato “tīsu bhavesū”ti vuttaṁ,",
  "tika-s0102t8:48_3": "uppajjanavasena pana kilesā parittabhūmakā evāti.",
  "tika-s0102t8:48_4": "Yadipi kilesānaṁ pahānaṁ ātāpananti taṁ sammādiṭṭhiādīnampi attheva,",
  "tika-s0102t8:48_5": "ātappa-saddo viya pana ātāpasaddo vīriyeyeva niruḷhoti vuttaṁ “vīriyassetaṁ nāma”nti.",
  "tika-s0102t8:48_6": "Atha vā paṭipakkhappahāne sampayuttadhammānaṁ abbhussahanavasena pavattamānassa vīriyassa sātisayaṁ tadātāpananti vīriyameva tathā vuccati,",
  "tika-s0102t8:48_7": "na aññe dhammā.",
  "tika-s0102t8:48_8": "Ātāpīti cāyamīkāro pasaṁsāya,",
  "tika-s0102t8:48_9": "atisayassa vā dīpakoti ātāpīgahaṇena sammappadhānasamaṅgitaṁ dasseti. Sammā,",
  "tika-s0102t8:48_10": "samantato,",
  "tika-s0102t8:48_11": "sāmañca pajānanto sampajāno,",
  "tika-s0102t8:48_12": "asammissato vavatthāne aññadhammānupassitābhāvena sammā aviparītaṁ,",
  "tika-s0102t8:48_13": "sabbākārapajānanena samantato,",
  "tika-s0102t8:48_14": "uparūpari visesāvahabhāvena pavattiyā sāmaṁ pajānantoti attho.",
  "tika-s0102t8:48_15": "Yadi paññāya anupassati,",
  "tika-s0102t8:48_16": "kathaṁ satipaṭṭhānatāti āha “na hī”tiādi.",
  "tika-s0102t8:48_17": "Sabbatthikanti sabbattha bhavaṁ sabbattha līne,",
  "tika-s0102t8:48_18": "uddhate ca citte icchitabbattā.",
  "tika-s0102t8:48_19": "Sabbe vā līne,",
  "tika-s0102t8:48_20": "uddhate ca bhāvetabbā bojjhaṅgā atthikā etāyāti sabbatthikā.",
  "tika-s0102t8:48_21": "Satiyā laddhupakārāya eva paññāya ettha yathāvutte kāye kammaṭṭhāniko bhikkhu kāyānupassī viharati.",
  "tika-s0102t8:48_22": "Anto saṅkhepo antoolīyano,",
  "tika-s0102t8:48_23": "kosajjanti attho.",
  "tika-s0102t8:48_24": "Upāyapariggaheti ettha sīlavisodhanādi, gaṇanādi,",
  "tika-s0102t8:48_25": "uggahakosallādi ca upāyo,",
  "tika-s0102t8:48_26": "tabbipariyāyato anupāyo veditabbo.",
  "tika-s0102t8:48_27": "Yasmā ca upaṭṭhitassati yathāvuttaṁ upāyaṁ na pariccajati,",
  "tika-s0102t8:48_28": "anupāyañca na upādiyati,",
  "tika-s0102t8:48_29": "tasmā vuttaṁ “muṭṭhassatī…pe…",
  "tika-s0102t8:48_30": "asamattho hotī”ti.",
  "tika-s0102t8:48_31": "Tenāti upāyānupāyānaṁ pariggahaparivajjanesu,",
  "tika-s0102t8:48_32": "pariccāgāpariggahesu ca asamatthabhāvena.",
  "tika-s0102t8:48_33": "Assa yogino.",
  "tika-s0102t8:49_0": "Yasmā satiyevettha satipaṭṭhānaṁ vuttaṁ,",
  "tika-s0102t8:49_1": "tasmāssa sampayuttadhammā vīriyādayo aṅganti āha “sampayogaṅgañcassa dassetvā”ti.",
  "tika-s0102t8:49_2": "Aṅga-saddo cettha kāraṇapariyāyo daṭṭhabbo.",
  "tika-s0102t8:49_3": "Satiggahaṇeneva cettha samādhissāpi gahaṇaṁ daṭṭhabbaṁ tassā samādhikkhandhe saṅgahitattā.",
  "tika-s0102t8:49_4": "Yasmā vā satisīsenāyaṁ desanā.",
  "tika-s0102t8:49_5": "Na hi kevalāya satiyā kilesappahānaṁ sambhavati,",
  "tika-s0102t8:49_6": "nibbānādhigamo vā,",
  "tika-s0102t8:49_7": "nāpi kevalā sati pavattati,",
  "tika-s0102t8:49_8": "tasmāssa jhānadesanāyaṁ savitakkādivacanassa viya sampayogaṅgadassanatāti aṅga-saddassa avayavapariyāyatā daṭṭhabbā.",
  "tika-s0102t8:49_9": "Pahānaṅganti “vivicceva kāmehī”tiādīsu viya pahātabbaṅgaṁ dassetuṁ.",
  "tika-s0102t8:49_10": "Yasmā ettha lokiyamaggo adhippeto,",
  "tika-s0102t8:49_11": "na lokuttaramaggo,",
  "tika-s0102t8:49_12": "tasmā pubbabhāgiyameva vinayaṁ dassento “tadaṅgavinayena vā vikkhambhanavinayena vā”ti āha.",
  "tika-s0102t8:49_13": "Tesaṁ dhammānanti vedanādidhammānaṁ.",
  "tika-s0102t8:49_14": "Tesañhi tattha anadhippetattā “atthuddhāranayenetaṁ vutta”nti vuttaṁ.",
  "tika-s0102t8:49_15": "Tatthāti vibhaṅge.",
  "tika-s0102t8:49_16": "Etthāti “loke”ti etasmiṁ pade.",
  "tika-s0102t8:50_0": "Avisesena dvīhipi nīvaraṇappahānaṁ vuttanti katvā puna ekekena vuttaṁ pahānavisesaṁ dassetuṁ “visesenā”ti āha.",
  "tika-s0102t8:50_1": "Atha vā “vineyya nīvaraṇānī”ti avatvā abhijjhādomanassavinayavacanassa payojanaṁ dassento “visesenā”tiādimāha.",
  "tika-s0102t8:50_2": "Kāyānupassanābhāvanāya hi ujuvipaccanīkānaṁ anurodhavirodhādīnaṁ pahānadassanaṁ etassa payojananti.",
  "tika-s0102t8:50_3": "Kāyasampattimūlakassāti rūpabalayobbanārogyādisarīrasampadānimittassa.",
  "tika-s0102t8:50_4": "Vuttavipariyāyato kāyavipattimūlako virodho veditabbo.",
  "tika-s0102t8:50_5": "Kāyabhāvanāyāti kāyānupassanābhāvanāya.",
  "tika-s0102t8:50_6": "Sā hi idha kāyabhāvanāti adhippetā.",
  "tika-s0102t8:50_7": "Subhasukhabhāvādīnanti ādi-saddena manuññaniccatādisaṅgaho daṭṭhabbo.",
  "tika-s0102t8:50_8": "Asubhāsukhabhāvādīnanti ettha pana ādi-saddena amanuññaaniccatādīnaṁ.",
  "tika-s0102t8:50_9": "Tenāti anurodhādippahānavacanena.",
  "tika-s0102t8:50_10": "“Yogānubhāvo hī”tiādi vuttassevatthassa pākaṭakaraṇaṁ.",
  "tika-s0102t8:50_11": "Yogānubhāvo hi bhāvanānubhāvo.",
  "tika-s0102t8:50_12": "Yogasamatthoti yogamanuyuñjituṁ samattho.",
  "tika-s0102t8:50_13": "Purimena hi “anurodhavirodhavippamutto”tiādivacanena bhāvanaṁ anuyuttassa ānisaṁso vutto,",
  "tika-s0102t8:50_14": "dutiyena bhāvanaṁ anuyuñjantassa paṭipatti.",
  "tika-s0102t8:50_15": "Na hi anurodhavirodhādīhi upaddutassa bhāvanā ijjhati.",
  "tika-s0102t8:51_0": "Anupassītietthāti “anupassī”ti etasmiṁ pade labbhamānāya anupassanāya anupassanājotanāya kammaṭṭhānaṁ vuttanti evamattho daṭṭhabbo,",
  "tika-s0102t8:51_1": "aññathā “anupassanāyā”ti karaṇavacanaṁ na yujjeyya.",
  "tika-s0102t8:51_2": "Anupassanā eva hi kammaṭṭhānaṁ,",
  "tika-s0102t8:51_3": "na ettha ārammaṇaṁ adhippetaṁ,",
  "tika-s0102t8:51_4": "yujjati vā.",
  "tika-s0102t8:51_5": "Kāyapariharaṇaṁ vuttanti sambandho.",
  "tika-s0102t8:51_6": "Kammaṭṭhānapariharaṇassa cettha atthasiddhattā “kāyapariharaṇa”ntveva vuttaṁ.",
  "tika-s0102t8:51_7": "Kammaṭṭhānikassa hi kāyapariharaṇaṁ yāvadeva kammaṭṭhānaṁ pariharaṇatthanti.",
  "tika-s0102t8:51_8": "Kammaṭṭhānapariharaṇassa vā “ātāpī”tiādinā vuccamānattā “kāyapariharaṇa”ntveva vuttaṁ.",
  "tika-s0102t8:51_9": "Kāyaggahaṇena vā nāmakāyassāpi gahaṇaṁ,",
  "tika-s0102t8:51_10": "na rūpakāyasseva,",
  "tika-s0102t8:51_11": "teneva kammaṭṭhānapariharaṇampi saṅgahitaṁ hoti,",
  "tika-s0102t8:51_12": "evañca katvā “viharatīti ettha vuttavihārenā”ti etthaggahaṇañca samatthitaṁ hoti “kāyānupassī viharatī”ti vihārassa visesetvā vuttattā.",
  "tika-s0102t8:51_13": "“Ātāpī”tiādi pana saṅkhepato vuttassa kammaṭṭhānapariharaṇassa saha sādhanena vitthāretvā dassanaṁ.",
  "tika-s0102t8:51_14": "Ātāpenāti ātāpaggahaṇena.",
  "tika-s0102t8:51_15": "“Satisampajaññenā”tiādīsupi eseva nayo.",
  "tika-s0102t8:51_16": "Sabbatthakakammaṭṭhānanti buddhānussati, mettā,",
  "tika-s0102t8:51_17": "maraṇassati,",
  "tika-s0102t8:51_18": "asubhabhāvanā ca.",
  "tika-s0102t8:51_19": "Idañhi catukkaṁ yoginā parihariyamānaṁ “sabbatthakakammaṭṭhāna”nti vuccati,",
  "tika-s0102t8:51_20": "sabbattha kammaṭṭhānānuyogassārakkhabhūtattā satisampajaññabalena avicchinnassa pariharitabbattā satisampajaññaggahaṇena tassa vuttatā vuttā.",
  "tika-s0102t8:51_21": "Satiyā vā samatho vutto tassā samādhikkhandhena saṅgahitattā.",
  "tika-s0102t8:52_0": "Vibhaṅge pana attho vuttoti yojanā.",
  "tika-s0102t8:52_1": "Tenāti saddatthaṁ anādiyitvā bhāvatthasseva vibhajanavasena pavattena vibhaṅgapāṭhena saha.",
  "tika-s0102t8:52_2": "Aṭṭhakathānayoti saddatthassāpi vivaraṇavasena yathārahaṁ vutto atthasaṁvaṇṇanānayo.",
  "tika-s0102t8:52_3": "Yathā saṁsandatīti yathā atthato,",
  "tika-s0102t8:52_4": "adhippāyato ca avilomento aññadatthu saṁsandati sameti,",
  "tika-s0102t8:52_5": "evaṁ veditabbo.",
  "tika-s0102t8:53_0": "Vedanādīnaṁ puna vacaneti ettha nissayapaccayabhāvavasena cittadhammānaṁ vedanāsannissitattā,",
  "tika-s0102t8:53_1": "pañcavokārabhave arūpadhammānaṁ rūpapaṭibaddhavuttito ca vedanāya kāyādianupassanāppasaṅgepi āpanne tato asammissato vavatthānaṁ dassanatthaṁ,",
  "tika-s0102t8:53_2": "ghanavinibbhogādidassanatthañca dutiyaṁ vedanāggahaṇaṁ,",
  "tika-s0102t8:53_3": "tena na vedanāyaṁ kāyānupassī,",
  "tika-s0102t8:53_4": "cittadhammānupassī vā,",
  "tika-s0102t8:53_5": "atha kho vedanānupassī evāti vedanāsaṅkhāte vatthusmiṁ vedanānupassanākārasseva dassanena asammissato vavatthānaṁ dassitaṁ hoti.",
  "tika-s0102t8:53_6": "Tathā “yasmiṁ samaye sukhā vedanā,",
  "tika-s0102t8:53_7": "na tasmiṁ samaye dukkhā,",
  "tika-s0102t8:53_8": "adukkhamasukhā vā vedanā,",
  "tika-s0102t8:53_9": "yasmiṁ vā pana samaye dukkhā,",
  "tika-s0102t8:53_10": "adukkhamasukhā vā vedanā,",
  "tika-s0102t8:53_11": "na tasmiṁ samaye itarā vedanā”ti vedanābhāvasāmaññe avatvā taṁ taṁ vedanaṁ vinibbhujjitvā dassanena ghanavinibbhogo dhuvabhāvaviveko dassito hoti,",
  "tika-s0102t8:53_12": "tena tāsaṁ khaṇamattāvaṭṭhānadassanena aniccatāya,",
  "tika-s0102t8:53_13": "tato eva dukkhatāya,",
  "tika-s0102t8:53_14": "anattatāya ca dassanaṁ vibhāvitaṁ hoti.",
  "tika-s0102t8:53_15": "Ghanavinibbhogādīti ādi-saddena ayampi attho veditabbo.",
  "tika-s0102t8:53_16": "Ayañhi vedanāyaṁ vedanānupassī eva,",
  "tika-s0102t8:53_17": "na aññadhammānupassī.",
  "tika-s0102t8:53_18": "Kiṁ vuttaṁ hoti –",
  "tika-s0102t8:53_19": "yathā nāma bālo amaṇisabhāvepi udakapubbuḷake maṇiākārānupassī hoti,",
  "tika-s0102t8:53_20": "na evaṁ ayaṁ ṭhitiramaṇīyepi vedayite,",
  "tika-s0102t8:53_21": "pageva itarasmiṁ manuññākārānupassī,",
  "tika-s0102t8:53_22": "atha kho khaṇapabhaṅguratāya,",
  "tika-s0102t8:53_23": "avasavattitāya kilesāsucipaggharaṇatāya ca aniccaanattaasubhākārānupassī,",
  "tika-s0102t8:53_24": "vipariṇāmadukkhatāya,",
  "tika-s0102t8:53_25": "saṅkhāradukkhatāya ca visesato dukkhānupassī yevāti.",
  "tika-s0102t8:53_26": "Evaṁ citta dhammesupi yathārahaṁ punavacane payojanaṁ vattabbaṁ.",
  "tika-s0102t8:53_27": "Lokiyā eva sammasanacārassa adhippetattā.",
  "tika-s0102t8:53_28": "“Kevalaṁ panidhā”tiādinā “idha ettakaṁ veditabba”nti veditabbaparicchedaṁ dasseti.",
  "tika-s0102t8:53_29": "“Esa nayo”ti iminā yathā cittaṁ,",
  "tika-s0102t8:53_30": "dhammā ca anupassitabbā,",
  "tika-s0102t8:53_31": "tathā tāni anupassanto citte cittānupassī,",
  "tika-s0102t8:53_32": "dhammesu dhammānupassīti veditabboti imamatthaṁ atidisati.",
  "tika-s0102t8:53_33": "Dukkhatoti dukkhasabhāvato,",
  "tika-s0102t8:53_34": "dukkhanti anupassitabbāti attho.",
  "tika-s0102t8:53_35": "Sesapadadvayepi eseva nayo.",
  "tika-s0102t8:54_0": "Yo sukhaṁ dukkhato addāti yo bhikkhu sukhaṁ vedanaṁ vipariṇāmadukkhatāya “dukkhā”ti paññācakkhunā addakkhi.",
  "tika-s0102t8:54_1": "Dukkhaṁ addakkhi sallatoti dukkhaṁ vedanaṁ pīḷājananato,",
  "tika-s0102t8:54_2": "antotudanato,",
  "tika-s0102t8:54_3": "dunnīharaṇato ca sallato addakkhi passi.",
  "tika-s0102t8:54_4": "Adukkhamasukhanti upekkhāvedanaṁ.",
  "tika-s0102t8:54_5": "Santanti sukhadukkhāni viya anoḷārikatāya,",
  "tika-s0102t8:54_6": "paccayavasena vūpasantasabhāvatāya ca santaṁ.",
  "tika-s0102t8:54_7": "Aniccatoti hutvāabhāvato,",
  "tika-s0102t8:54_8": "udayavayavantato,",
  "tika-s0102t8:54_9": "tāvakālikato,",
  "tika-s0102t8:54_10": "niccapaṭipakkhato ca “anicca”nti yo addakkhi.",
  "tika-s0102t8:54_11": "Sa ve sammaddasobhikkhu ekaṁsena,",
  "tika-s0102t8:54_12": "paribyattaṁ vā vedanāya sammāpassanakoti attho.",
  "tika-s0102t8:55_0": "Dukkhātipīti saṅkhāradukkhatāya dukkhā itipi.",
  "tika-s0102t8:55_1": "Taṁ dukkhasminti sabbaṁ taṁ vedayitaṁ dukkhasmiṁ antogadhaṁ pariyāpannaṁ vadāmi saṅkhāradukkhatānativattanato.",
  "tika-s0102t8:55_2": "Sukhadukkhatopi cāti sukhādīnaṁ ṭhitivipariṇāmañāṇasukhatāya,",
  "tika-s0102t8:55_3": "vipariṇāmaṭhitiaññāṇadukkhatāya ca vuttattā tissopi ca sukhato,",
  "tika-s0102t8:55_4": "tissopi ca dukkhato anupassitabbāti attho.",
  "tika-s0102t8:55_5": "Satta anupassanā heṭṭhā pakāsitā eva.",
  "tika-s0102t8:55_6": "Sesanti yathāvuttaṁ sukhādivibhāgato sesaṁ sāmisanirāmisādibhedaṁ vedanānupassanāyaṁ vattabbaṁ.",
  "tika-s0102t8:56_0": "Ārammaṇa…pe…",
  "tika-s0102t8:56_1": "bhedānanti rūpādiārammaṇanānattassa nīlāditabbhedassa,",
  "tika-s0102t8:56_2": "chandādiadhipatinānattassa hīnāditabbhedassa,",
  "tika-s0102t8:56_3": "ñāṇajhānādisahajātanānattassa sasaṅkhārikāsaṅkhārikasavitakkāditabbhedassa,",
  "tika-s0102t8:56_4": "kāmāvacarādibhūminānattassa ukkaṭṭhamajjhimāditabbhedassa,",
  "tika-s0102t8:56_5": "kusalādikammanānattassa devagatisaṁvattaniyatāditabbhedassa,",
  "tika-s0102t8:56_6": "kaṇhasukkavipākanānattassa diṭṭhadhammavedanīyatāditabbhedassa,",
  "tika-s0102t8:56_7": "parittabhūmakādikiriyānānattassa tihetukāditabbhedassa vasena anupassitabbanti yojanā.",
  "tika-s0102t8:56_8": "Ādi-saddena savatthukāvatthukādinānattassa puggalattayasādhāraṇāditabbhedassa ca saṅgaho daṭṭhabbo.",
  "tika-s0102t8:56_9": "Salakkhaṇasāmaññalakkhaṇānanti phusanāditaṁtaṁlakkhaṇānañceva aniccatādisāmaññalakkhaṇānañca vasenāti yojanā.",
  "tika-s0102t8:56_10": "Suññatadhammassāti anattatāsaṅkhātasuññatāsabhāvassa.",
  "tika-s0102t8:56_11": "Yaṁ vibhāvetuṁ abhidhamme“tasmiṁ kho pana samaye dhammā honti,",
  "tika-s0102t8:56_12": "khandhā hontī”tiādinā suññatāvāradesanā pavattā,",
  "tika-s0102t8:56_13": "taṁ pahīnameva pubbe pahīnattā,",
  "tika-s0102t8:56_14": "tasmā tassa tassa puna pahānaṁ na vattabbaṁ.",
  "tika-s0102t8:56_15": "Na hi kilesā pahīyamānā ārammaṇavibhāgena pahīyanti anāgatānaṁyeva uppajjanārahānaṁ pahātabbattā,",
  "tika-s0102t8:56_16": "tasmā abhijjhādīnaṁ ekattha pahānaṁ vatvā itarattha na vattabbaṁ evāti imamatthaṁ dasseti “kāmañcetthā”tiādinā.",
  "tika-s0102t8:56_17": "Atha vā maggacittakkhaṇe ekattha pahīnaṁ sabbattha pahīnameva hotīti visuṁ visuṁ pahānaṁ na vattabbaṁ.",
  "tika-s0102t8:56_18": "Maggena hi pahīnāti vattabbataṁ arahanti.",
  "tika-s0102t8:56_19": "Tattha purimāya codanāya nānāpuggalaparihāro,",
  "tika-s0102t8:56_20": "na hi ekassa pahīnaṁ tato aññassa pahīnaṁ nāma hoti.",
  "tika-s0102t8:56_21": "Pacchimāya nānācittakkhaṇikaparihāro.",
  "tika-s0102t8:56_22": "Nānācittakkhaṇeti hi lokiyamaggacittakkhaṇeti adhippāyo.",
  "tika-s0102t8:56_23": "Pubbabhāgamaggo hi idhādhippeto.",
  "tika-s0102t8:56_24": "Lokiyabhāvanāya ca kāye pahīnaṁ na vedanādīsu vikkhambhitaṁ hoti.",
  "tika-s0102t8:56_25": "Yadipi nappavatteyya,",
  "tika-s0102t8:56_26": "paṭipakkhabhāvanāya suppahīnattā tattha sā “abhijjhādomanassassa appavattī”ti na vattabbā,",
  "tika-s0102t8:56_27": "tasmā punapi tappahānaṁ vattabbameva.",
  "tika-s0102t8:56_28": "Ekattha pahīnaṁ sesesupi pahīnaṁ hotīti lokuttarasatipaṭṭhānabhāvanaṁ,",
  "tika-s0102t8:56_29": "lokiyabhāvanāya vā sabbattha appavattimattaṁ sandhāya vuttaṁ.",
  "tika-s0102t8:56_30": "“Pañcapi khandhā upādānakkhandhā loko”ti hi vibhaṅgecatūsupi ṭhānesu vuttanti.",
  "tika-s0102t8:57_0": "Uddesavāravaṇṇanāya līnatthappakāsanā.",
  "tika-s0102t8:58_0": "Kāyānupassanā",
  "tika-s0102t8:59_0": "Ānāpānapabbavaṇṇanā",
  "tika-s0102t8:60_0": "374.Ārammaṇavasenāti anupassitabbakāyādiārammaṇavasena.",
  "tika-s0102t8:60_1": "Catudhā bhinditvāti uddesavasena catudhā bhinditvā.",
  "tika-s0102t8:60_2": "Tato catubbidhasatipaṭṭhānato ekekaṁ satipaṭṭhānaṁ gahetvā kāyaṁ vibhajantoti pāṭhaseso.",
  "tika-s0102t8:61_0": "Kathañcāti ettha kathanti pakārapucchā,",
  "tika-s0102t8:61_1": "tena niddisiyamāne kāyānupassanāpakāre pucchati.",
  "tika-s0102t8:61_2": "Ca-saddo byatireko,",
  "tika-s0102t8:61_3": "tena uddesavārena apākaṭaṁ niddesavārena vibhāviyamānaṁ visesaṁ joteti.",
  "tika-s0102t8:61_4": "Bāhirakesupi ito ekadesassa sambhavato sabbappakāraggahaṇaṁ kataṁ “sabbappakārakāyānupassanānibbattakassā”ti,",
  "tika-s0102t8:61_5": "tena ye ime ānāpānapabbādivasena āgatā cuddasappakārā,",
  "tika-s0102t8:61_6": "tadantogadhā ca ajjhattādianupassanāppakārā,",
  "tika-s0102t8:61_7": "tathā kāyagatāsatisutte vuttā kesādivaṇṇasaṇṭhānakasiṇārammaṇacatukkajjhānappakārā,",
  "tika-s0102t8:61_8": "lokiyādippakārā ca,",
  "tika-s0102t8:61_9": "te sabbepi anavasesato saṅgaṇhāti.",
  "tika-s0102t8:61_10": "Ime ca pakārā imasmiṁyeva sāsane,",
  "tika-s0102t8:61_11": "na ito bahiddhāti vuttaṁ “sabbappakāra…pe…",
  "tika-s0102t8:61_12": "paṭisedhano cā”ti.",
  "tika-s0102t8:61_13": "Tattha tathābhāvapaṭisedhanoti sabbappakārakāyānupassanānibbattakassa puggalassa aññasāsanassa nissayabhāvapaṭisedhano,",
  "tika-s0102t8:61_14": "etena idha bhikkhaveti ettha idha-saddo antogadhaevasaddatthoti dasseti.",
  "tika-s0102t8:61_15": "Santi hi ekapadānipi avadhāraṇāni yathā “vāyubhakkho”ti.",
  "tika-s0102t8:61_16": "Tenāha “idheva bhikkhavesamaṇo”tiādi.",
  "tika-s0102t8:61_17": "Paripuṇṇasamaṇappakaraṇadhammo hi so puggalo,",
  "tika-s0102t8:61_18": "yo sabbappakārakāyānupassanānibbattako.",
  "tika-s0102t8:61_19": "Parappavādāti paresaṁ aññatitthiyānaṁ nānappakārā vādā titthāyatanāni.",
  "tika-s0102t8:62_0": "Araññādikasseva bhāvanānurūpasenāsanataṁ dassetuṁ “imassahī”tiādi vuttaṁ.",
  "tika-s0102t8:62_1": "Duddamo damathaṁ anupagato goṇo kūṭagoṇo.",
  "tika-s0102t8:62_2": "Dohanakāle yathā thanehi anavasesato khīraṁ na paggharati,",
  "tika-s0102t8:62_3": "evaṁ dohapaṭibandhinī kūṭadhenu.",
  "tika-s0102t8:62_4": "Rūpa-saddādike paṭicca uppajjanakaassādo rūpārammaṇādiraso.",
  "tika-s0102t8:62_5": "Pubbe āciṇṇārammaṇanti pabbajjato pubbe,",
  "tika-s0102t8:62_6": "anādimati vā saṁsāre paricitārammaṇaṁ.",
  "tika-s0102t8:62_7": "Nibandheyyāti bandheyya.",
  "tika-s0102t8:62_8": "Satiyāti sammadeva kammaṭṭhānassa sallakkhaṇavasena pavattāya satiyā.",
  "tika-s0102t8:62_9": "Ārammaṇeti kammaṭṭhānārammaṇe.",
  "tika-s0102t8:62_10": "Daḷhanti thiraṁ,",
  "tika-s0102t8:62_11": "yathā satokārissa upacārappanābhedo samādhi ijjhati,",
  "tika-s0102t8:62_12": "tathā thāmagataṁ katvāti attho.",
  "tika-s0102t8:63_0": "Visesādhigamadiṭṭhadhammasukhavihārapadaṭṭhānanti sabbesaṁ buddhānaṁ,",
  "tika-s0102t8:63_1": "ekaccānaṁ paccekabuddhānaṁ,",
  "tika-s0102t8:63_2": "buddhasāvakānañca visesādhigamassa aññena kammaṭṭhānena adhigatavisesānaṁ diṭṭhadhammasukhavihārassa padaṭṭhānabhūtaṁ.",
  "tika-s0102t8:64_0": "Vatthuvijjācariyo viya bhagavā yogīnaṁ anurūpanivāsaṭṭhānupadisanato.",
  "tika-s0102t8:64_1": "Bhikkhu dīpisadiso araññe ekako viharitvā paṭipakkhanimmathanavasena icchitatthasādhanato phalamuttamanti sāmaññaphalaṁ sandhāya vadati.",
  "tika-s0102t8:64_2": "Parakkamajavayoggabhūminti bhāvanussāhajavassa yoggakaraṇabhūmibhūtaṁ.",
  "tika-s0102t8:65_0": "Addhānavasena pavattānaṁ assāsapassāsānaṁ vasena dīghaṁ vā assasanto,",
  "tika-s0102t8:65_1": "ittaravasena pavattānaṁ assāsapassāsānaṁ vasena rassaṁ vā assasantoti yojanā.",
  "tika-s0102t8:65_2": "Evaṁ sikkhatoti assāsapassāsānaṁ dīgharassatāpajānanasabbakāyappaṭisaṁvedanaoḷārikoḷārikapaṭippassambhanavasena bhāvanaṁ sikkhato,",
  "tika-s0102t8:65_3": "tathābhūto vā hutvā tisso sikkhā pavattayato.",
  "tika-s0102t8:65_4": "Assāsapassāsanimitteti assāsapassāsasannissayena upaṭṭhitapaṭibhāganimitte.",
  "tika-s0102t8:65_5": "Assāsapassāse pariggaṇhāti rūpamukhena vipassanaṁ abhinivisanto,",
  "tika-s0102t8:65_6": "yo “assāsapassāsakammiko”ti vutto.",
  "tika-s0102t8:65_7": "Jhānaṅgāni pariggaṇhāti arūpamukhena vipassanaṁ abhinivisanto.",
  "tika-s0102t8:65_8": "Vatthu nāma karajakāyo cittacetasikānaṁ pavattiṭṭhānabhāvato.",
  "tika-s0102t8:65_9": "Añño satto vā puggalo vā natthīti visuddhidiṭṭhi “tayidaṁ dhammamattaṁ,",
  "tika-s0102t8:65_10": "na ahetukaṁ,",
  "tika-s0102t8:65_11": "nāpi issarādivisamahetukaṁ,",
  "tika-s0102t8:65_12": "atha kho avijjādihetuka”nti addhāttayepi kaṅkhāvitaraṇena vitiṇṇakaṅkho.",
  "tika-s0102t8:65_13": "“Yaṁ kiñci bhikkhu rūpa”ntiādinā nayena kalāpasammasanavasena tilakkhaṇaṁ āropetvā.",
  "tika-s0102t8:65_14": "Udayavayānupassanādivasena vipassanaṁ vaḍḍhento.",
  "tika-s0102t8:65_15": "Anukkamena maggapaṭipāṭiyā.",
  "tika-s0102t8:66_0": "“Parassa vā assāsapassāsakāye”ti idaṁ sammasanavāravasenāyaṁ pāḷi pavattāti katvā vuttaṁ,",
  "tika-s0102t8:66_1": "samathavasena pana parassa assāsapassāsakāye appanānimittuppatti eva natthi.",
  "tika-s0102t8:66_2": "Aṭṭhapetvāti antarantarā na ṭhapetvā.",
  "tika-s0102t8:66_3": "Aparāparaṁ sañcaraṇakāloti ajjhattabahiddhādhammesupi nirantaraṁ vā bhāvanāya pavattanakālo kathito.",
  "tika-s0102t8:66_4": "Ekasmiṁ kāle panidaṁ ubhayaṁ na labbhatīti “ajjhattaṁ,",
  "tika-s0102t8:66_5": "bahiddhā”ti ca vuttaṁ idaṁ dhammadvayaṁ ghaṭitaṁ ekasmiṁ kāle ekato ārammaṇabhāvena na labbhati,",
  "tika-s0102t8:66_6": "ekajjhaṁ ālambituṁ na sakkāti attho.",
  "tika-s0102t8:67_0": "Samudeti etasmāti samudayo,",
  "tika-s0102t8:67_1": "so eva kāraṇaṭṭhena dhammoti samudayadhammo.",
  "tika-s0102t8:67_2": "Assāsapassāsānaṁ uppattihetu karajakāyādi,",
  "tika-s0102t8:67_3": "tassa anupassanasīlo samudayadhammānupassī,",
  "tika-s0102t8:67_4": "taṁ pana samudayadhammaṁ upamāya dassento “yathā nāmā”tiādimāha.",
  "tika-s0102t8:67_5": "Tattha bhastanti ruttiṁ.",
  "tika-s0102t8:67_6": "Gaggaranāḷinti ukkāpanāḷiṁ.",
  "tika-s0102t8:67_7": "Teti karajakāyādike.",
  "tika-s0102t8:67_8": "Yathā assāsapassāsakāyo karajakāyādisambandhī taṁnimittatāya,",
  "tika-s0102t8:67_9": "evaṁ karajakāyādayopi assāsapassāsakāyasambandhino taṁnimittabhāvenāti “samudayadhammā kāyasmi”nti vattabbataṁ labhantīti vuttaṁ “samudaya…pe…",
  "tika-s0102t8:67_10": "vuccatī”ti.",
  "tika-s0102t8:67_11": "Pakativācī vā dhamma-saddo “jātidhammāna”ntiādīsu viyāti kāyassa paccayasamavāye uppajjanakapakatikāyānupassī vā “samudayadhammānupassī”ti vutto.",
  "tika-s0102t8:67_12": "Tenāha “karajakāyañcā”tiādi.",
  "tika-s0102t8:67_13": "Evañca katvā kāyasminti bhummavacanaṁ suṭṭhutaraṁ yujjati.",
  "tika-s0102t8:68_0": "Vayadhammānupassīti ettha ahetukattepi vināsassa yesaṁ hetudhammānaṁ abhāve yaṁ na hoti,",
  "tika-s0102t8:68_1": "tadabhāvo tassa abhāvassa hetu viya voharīyatīti upacārato karajakāyādiabhāvo assāsapassāsakāyassa vayakāraṇaṁ vutto.",
  "tika-s0102t8:68_2": "Tenāha “yathā bhastāyā”tiādi.",
  "tika-s0102t8:68_3": "Ayaṁ tāvettha paṭhamavikappavasena atthavibhāvanā.",
  "tika-s0102t8:68_4": "Dutiyavikappavasena upacārena vināyeva attho veditabbo.",
  "tika-s0102t8:69_0": "Ajjhattabahiddhānupassanā viya bhinnavatthuvisayatāya samudayavayadhammānupassanāpi ekakāle na labbhatīti",
  "tika-s0102t8:69_1": "āha “kālena samudayaṁ kālena vayaṁ anupassanto”ti.",
  "tika-s0102t8:69_2": "“Atthi kāyo”ti eva-saddo luttaniddiṭṭhoti “kāyova atthī”ti vatvā avadhāraṇena nivattitaṁ dassento “na satto”tiādimāha.",
  "tika-s0102t8:69_3": "Tassattho –",
  "tika-s0102t8:69_4": "yo rūpādīsu sattavisattatāya,",
  "tika-s0102t8:69_5": "paresañca sajjāpanaṭṭhena,",
  "tika-s0102t8:69_6": "satvaguṇayogato vā “satto”ti parehi parikappito,",
  "tika-s0102t8:69_7": "tassa sattanikāyassa pūraṇato ca cavanupapajjanadhammatāya galanato ca “puggalo”ti,",
  "tika-s0102t8:69_8": "thīyati saṁhaññati ettha gabbhoti “itthī”ti,",
  "tika-s0102t8:69_9": "puri pure bhāge seti pavattatīti “puriso”ti,",
  "tika-s0102t8:69_10": "āhito ahaṁ māno etthāti “attā”ti,",
  "tika-s0102t8:69_11": "attano santakabhāvena “attaniya”nti,",
  "tika-s0102t8:69_12": "paro na hotīti katvā “aha”nti,",
  "tika-s0102t8:69_13": "mama santakanti katvā “mamā”ti,",
  "tika-s0102t8:69_14": "vuttappakāravinimutto aññoti katvā “kocī”ti,",
  "tika-s0102t8:69_15": "tassa santakabhāvena “kassacī”ti,",
  "tika-s0102t8:69_16": "vikappetabbo koci natthi,",
  "tika-s0102t8:69_17": "kevalaṁ “kāyo eva atthī”ti.",
  "tika-s0102t8:69_18": "Dasahipi padehi attattaniyasuññatameva kāyassa vibhāveti.",
  "tika-s0102t8:69_19": "Evanti “kāyova atthī”tiādinā vuttappakārena.",
  "tika-s0102t8:70_0": "Ñāṇapamāṇatthāyāti kāyānupassanāñāṇaṁ paraṁ pamāṇaṁ pāpanatthāya.",
  "tika-s0102t8:70_1": "Satipamāṇatthāyāti kāyapariggāhikaṁ satiṁ pavattanasatiṁ paraṁ pamāṇaṁ pāpanatthāya.",
  "tika-s0102t8:70_2": "Imassa hi vuttanayena “atthi kāyo”ti aparāparuppattivasena paccupaṭṭhitā sati bhiyyoso mattāya tattha ñāṇassa,",
  "tika-s0102t8:70_3": "satiyā ca paribrūhanāya hoti.",
  "tika-s0102t8:70_4": "Tenāha “satisampajaññānaṁ vuḍḍhatthāyā”ti.",
  "tika-s0102t8:70_5": "Imissā bhāvanāya taṇhādiṭṭhiggāhānaṁ ujupaṭipakkhattā vuttaṁ “taṇhā…pe…",
  "tika-s0102t8:70_6": "viharatī”ti.",
  "tika-s0102t8:70_7": "Tathābhūto ca loke kiñcipi “aha”nti vā “mama”nti vā gahetabbaṁ na passati,",
  "tika-s0102t8:70_8": "kuto gaṇheyyāti āha “na ca kiñcī”tiādi.",
  "tika-s0102t8:70_9": "Evampīti ettha pi-saddo heṭṭhā niddiṭṭhassa tādisassa atthassa abhāvato avuttasamuccayatthoti dassento",
  "tika-s0102t8:70_10": "“upari atthaṁ upādāyā”ti āha yathā “antamaso tiracchānagatāyapi,",
  "tika-s0102t8:70_11": "ayampi pārājiko hotī”ti.",
  "tika-s0102t8:70_12": "evanti pana niddiṭṭhākārassa paccāmasanaṁ nigamanavasena katanti āha “iminā pana…pe…",
  "tika-s0102t8:70_13": "dassetī”ti.",
  "tika-s0102t8:71_0": "Pubbabhāgasatipaṭṭhānassa idha adhippetattā vuttaṁ “sati dukkhasacca”nti.",
  "tika-s0102t8:71_1": "Sā pana sati yasmiṁ attabhāve,",
  "tika-s0102t8:71_2": "tassa samuṭṭhāpikā taṇhā,",
  "tika-s0102t8:71_3": "tassāpi samuṭṭhāpikā eva nāma hoti tadabhāve abhāvatoti āha “tassā samuṭṭhāpikā purimataṇhā”ti,",
  "tika-s0102t8:71_4": "yathā “saṅkhārapaccayā”ti.",
  "tika-s0102t8:71_5": "Taṁviññāṇabījataṁsantatisambhūto sabbopi lokiyo viññāṇappabandho “saṅkhārapaccayā viññāṇaṁ” tveva vuccati suttantanayena.",
  "tika-s0102t8:71_6": "Appavattīti appavattinimittaṁ,",
  "tika-s0102t8:71_7": "ubhinnaṁ appavattiyā nimittabhūtoti attho.",
  "tika-s0102t8:71_8": "Na pavattati etthāti vā appavatti.",
  "tika-s0102t8:71_9": "“Dukkhaparijānano”tiādi ekantato catukiccasādhanavaseneva ariyamaggassa pavattīti dassetuṁ vuttaṁ.",
  "tika-s0102t8:71_10": "Avuttasiddho hi tassa bhāvanāpaṭivedho.",
  "tika-s0102t8:71_11": "Catusaccavasenāti catusaccakammaṭṭhānavasena.",
  "tika-s0102t8:71_12": "Ussakkitvāti visuddhiparamparāya āruhitvā,",
  "tika-s0102t8:71_13": "bhāvanaṁ upari netvāti attho.",
  "tika-s0102t8:71_14": "Niyyānamukhanti vaṭṭadukkhato nissaraṇūpāyo.",
  "tika-s0102t8:72_0": "Ānāpānapabbavaṇṇanā niṭṭhitā.",
  "tika-s0102t8:73_0": "Iriyāpathapabbavaṇṇanā",
  "tika-s0102t8:74_0": "375.Iriyāpathavasenāti iriyanaṁ iriyā, kiriyā,",
  "tika-s0102t8:74_1": "idha pana kāyikapayogo veditabbo.",
  "tika-s0102t8:74_2": "Iriyānaṁ patho pavattimaggoti iriyāpatho,",
  "tika-s0102t8:74_3": "gamanādivasena pavattā sarīrāvatthā.",
  "tika-s0102t8:74_4": "Gacchanto vā hi satto kāyena kātabbakiriyaṁ karoti ṭhito vā nisinno vā nipanno vāti,",
  "tika-s0102t8:74_5": "tesaṁ iriyāpathānaṁ vasena,",
  "tika-s0102t8:74_6": "iriyāpathavibhāgenāti attho.",
  "tika-s0102t8:74_7": "Puna caparanti puna ca aparaṁ,",
  "tika-s0102t8:74_8": "yathāvuttaānāpānakammaṭṭhānato bhiyyopi aññaṁ kāyānupassanākammaṭṭhānaṁ kathemi,",
  "tika-s0102t8:74_9": "suṇāthāti vā adhippāyo.",
  "tika-s0102t8:74_10": "“Gacchanto vā”tiādi gamanādimattajānanassa,",
  "tika-s0102t8:74_11": "gamanādigatavisesajānanassa ca sādhāraṇavacanaṁ,",
  "tika-s0102t8:74_12": "tattha gamanādimattajānanaṁ na idha nādhippetaṁ,",
  "tika-s0102t8:74_13": "gamanādigatavisesajānanaṁ pana adhippetanti taṁ vibhajitvā dassetuṁ “tattha kāma”ntiādi vuttaṁ.",
  "tika-s0102t8:74_14": "Sattūpaladdhinti “satto atthī”ti upaladdhiṁ sattaggāhaṁ.",
  "tika-s0102t8:74_15": "Na pajahati na pariccajati “ahaṁ gacchāmi,",
  "tika-s0102t8:74_16": "mama gamana”nti gāhasabbhāvato.",
  "tika-s0102t8:74_17": "Tato eva attasaññaṁ “atthi attā kārako vedako”ti evaṁ pavattaṁ viparītasaññaṁ na ugghāṭeti nāpaneti appaṭipakkhabhāvato,",
  "tika-s0102t8:74_18": "ananubrūhanato vā.",
  "tika-s0102t8:74_19": "Evaṁ bhūtassa cassa kuto kammaṭṭhānādibhāvoti āha “kammaṭṭhānaṁ vā satipaṭṭhānabhāvanā vā na hotī”ti.",
  "tika-s0102t8:74_20": "“Imassa panā”tiādi sukkapakkho,",
  "tika-s0102t8:74_21": "tassa vuttavipariyāyena attho veditabbo.",
  "tika-s0102t8:74_22": "Tameva hi atthaṁ vivarituṁ “idañhī”tiādi vuttaṁ.",
  "tika-s0102t8:75_0": "Tattha ko gacchatīti sādhanaṁ,",
  "tika-s0102t8:75_1": "kiriyañca avinibbhuttaṁ katvā gamanakiriyāya kattupucchā,",
  "tika-s0102t8:75_2": "sā kattubhāvavisiṭṭhaattapaṭikkhepatthā dhammamattasseva gamanasiddhidassanato.",
  "tika-s0102t8:75_3": "Kassa gamananti tamevatthaṁ pariyāyantarena vadati sādhanaṁ,",
  "tika-s0102t8:75_4": "kiriyañca vinibbhuttaṁ katvā gamanakiriyāya akattusambandhībhāvavibhāvanato.",
  "tika-s0102t8:75_5": "Paṭikkhepatthañhi antonītaṁ katvā ubhayatthaṁ kiṁ-saddo pavatto.",
  "tika-s0102t8:75_6": "Kiṁ kāraṇāti pana paṭikkhittakattukāya gamanakiriyāya aviparītakāraṇapucchā.",
  "tika-s0102t8:75_7": "Idañhi gamanaṁ nāma attā manasā saṁyujjati,",
  "tika-s0102t8:75_8": "mano indriyehi,",
  "tika-s0102t8:75_9": "indriyāni attehīti evamādi micchākāraṇavinimuttaanurūpapaccayahetuko dhammānaṁ pavattiākāraviseso.",
  "tika-s0102t8:75_10": "Tenāha “tatthā”tiādi.",
  "tika-s0102t8:76_0": "Na koci satto vā puggalo vā gacchati dhammamattasseva gamanasiddhito,",
  "tika-s0102t8:76_1": "tabbinimuttassa ca kassaci abhāvato.",
  "tika-s0102t8:76_2": "Idāni dhammamattasseva gamanasiddhiṁ dassetuṁ “cittakiriyāvāyodhātuvipphārenā”tiādi vuttaṁ.",
  "tika-s0102t8:76_3": "Tattha cittakiriyā ca sā,",
  "tika-s0102t8:76_4": "vāyodhātuyā vipphāro vipphandanañcāti cittakiriyāvāyodhātuvipphāro, tena.",
  "tika-s0102t8:76_5": "Ettha ca cittakiriyaggahaṇena anindriyabaddhavāyodhātuvipphāraṁ nivatteti,",
  "tika-s0102t8:76_6": "vāyodhātuvipphāraggahaṇena cetanāvacīviññattibhedaṁ cittakiriyaṁ nivatteti,",
  "tika-s0102t8:76_7": "ubhayena pana kāyaviññattiṁ vibhāveti.",
  "tika-s0102t8:76_8": "“Gacchatī”ti vatvā yathā pavattamāne kāye “gacchatī”ti vohāro hoti,",
  "tika-s0102t8:76_9": "taṁ dassetuṁ “tasmā”tiādi vuttaṁ.",
  "tika-s0102t8:76_10": "Tanti gantukāmatāvasena pavattacittaṁ.",
  "tika-s0102t8:76_11": "Vāyaṁ janetīti vāyodhātuadhikaṁ rūpakalāpaṁ uppādeti,",
  "tika-s0102t8:76_12": "adhikatā cettha sāmatthiyato,",
  "tika-s0102t8:76_13": "na pamāṇato.",
  "tika-s0102t8:76_14": "Gamanacittasamuṭṭhitaṁ sahajātarūpakāyassa thambhanasandhāraṇacalanānaṁ paccayabhūtena ākāravisesena",
  "tika-s0102t8:76_15": "pavattamānaṁ vāyodhātuṁ sandhāyāha “vāyo viññattiṁ janetī”ti.",
  "tika-s0102t8:76_16": "Adhippāyasahabhāvī hi vikāro viññatti.",
  "tika-s0102t8:76_17": "Yathāvuttaadhikabhāveneva ca vāyogahaṇaṁ,",
  "tika-s0102t8:76_18": "na vāyodhātuyā eva janakabhāvato,",
  "tika-s0102t8:76_19": "aññathā viññattiyā upādāyarūpabhāvo durupapādo siyā.",
  "tika-s0102t8:76_20": "Purato abhinīhāro puratobhāgena kāyassa pavattanaṁ,",
  "tika-s0102t8:76_21": "yo “abhikkamo”ti vuccati.",
  "tika-s0102t8:77_0": "“Eseva nayo”ti atidesena saṅkhepato vatvā tamatthaṁ vivarituṁ “tatrāpi hī”tiādi vuttaṁ.",
  "tika-s0102t8:77_1": "Koṭito paṭṭhāyāti heṭṭhimakoṭito paṭṭhāya pādatalato paṭṭhāya.",
  "tika-s0102t8:77_2": "Ussitabhāvoti ubbiddhabhāvo.",
  "tika-s0102t8:78_0": "Evaṁ pajānatoti evaṁ cittakiriyavāyodhātuvipphāreneva gamanādi hotīti pajānato.",
  "tika-s0102t8:78_1": "Tassa evaṁ pajānanāya nicchayagamanatthaṁ “evaṁ hotī”ti vicāraṇā vuccati loke yathābhūtaṁ ajānantehi micchābhinivesavasena,",
  "tika-s0102t8:78_2": "lokavohāravasena vā.",
  "tika-s0102t8:78_3": "Atthi panāti attano evaṁ vīmaṁsanavasena pucchāvacanaṁ.",
  "tika-s0102t8:78_4": "Natthīti nicchayavasena sattassa paṭikkhepavacanaṁ.",
  "tika-s0102t8:78_5": "“Yathā panā”tiādi tasseva atthassa upamāya vibhāvanaṁ,",
  "tika-s0102t8:78_6": "taṁ suviññeyyameva.",
  "tika-s0102t8:79_0": "Nāvā mālutavegenāti yathā acetanā nāvā vātavegena desantaraṁ yāti,",
  "tika-s0102t8:79_1": "yathā ca acetano tejanaṁ kaṇḍo jiyāvegena desantaraṁ yāti,",
  "tika-s0102t8:79_2": "tathā acetano kāyo vātāhato yathāvuttavāyunā nīto desantaraṁ yātīti evaṁ upamāsaṁsandanaṁ veditabbaṁ.",
  "tika-s0102t8:79_3": "Sace pana koci vadeyya “yathā nāvātejanānaṁ pellakassa purisassa vasena desantaragamanaṁ,",
  "tika-s0102t8:79_4": "evaṁ kāyassāpī”ti, hotu,",
  "tika-s0102t8:79_5": "evaṁ icchito vāyamattho yathā hi nāvātejanānaṁ saṁhatalakkhaṇasseva purisassa vasena gamanaṁ,",
  "tika-s0102t8:79_6": "na asaṁhatalakkhaṇassa,",
  "tika-s0102t8:79_7": "evaṁ kāyassāpīti.",
  "tika-s0102t8:79_8": "Kā no hāni,",
  "tika-s0102t8:79_9": "bhiyyopi dhammamattatāva patiṭṭhaṁ labhati,",
  "tika-s0102t8:79_10": "na purisavādo.",
  "tika-s0102t8:79_11": "Tenāha “yantasuttavasenā”tiādi.",
  "tika-s0102t8:80_0": "Tattha payuttanti heṭṭhā vuttanayena gamanādikiriyāvasena paccayehi payojitaṁ.",
  "tika-s0102t8:80_1": "Ṭhātīti tiṭṭhati.",
  "tika-s0102t8:80_2": "Etthāti imasmiṁ loke.",
  "tika-s0102t8:80_3": "Vinā hetupaccayeti gantukāmatācittataṁsamuṭṭhānavāyodhātuādihetupaccayehi vinā.",
  "tika-s0102t8:80_4": "Tiṭṭheti tiṭṭheyya.",
  "tika-s0102t8:80_5": "Vajeti vajeyya gaccheyya ko nāmāti sambandho.",
  "tika-s0102t8:80_6": "Paṭikkhepattho cettha kiṁ-saddoti hetupaccayavirahena ṭhānagamanapaṭikkhepamukhena sabbāyapi dhammappavattiyā",
  "tika-s0102t8:80_7": "paccayādhīnavuttitāvibhāvanena attasuññatā viya aniccadukkhatāpi vibhāvitāti daṭṭhabbā.",
  "tika-s0102t8:81_0": "Paṇihitoti yathā yathā paccayehi pakārehi nihito ṭhapito.",
  "tika-s0102t8:81_1": "Sabbasaṅgāhikavacananti sabbesampi catunnaṁ iriyāpathānaṁ ekajjhaṁ saṅgaṇhanavacanaṁ,",
  "tika-s0102t8:81_2": "pubbe visuṁ visuṁ iriyāpathānaṁ vuttattā idaṁ nesaṁ ekajjhaṁ gahetvā vacananti attho.",
  "tika-s0102t8:81_3": "Purimanayo vā iriyāpathappadhāno vuttoti tattha kāyo appadhāno anunipphādīti idha kāyaṁ padhānaṁ,",
  "tika-s0102t8:81_4": "apadhānañca iriyāpathaṁ anunipphādiṁ katvā dassetuṁ dutiyanayo vuttoti evampettha dvinnaṁ nayānaṁ viseso veditabbo.",
  "tika-s0102t8:81_5": "Ṭhitoti pavatto.",
  "tika-s0102t8:82_0": "Iriyāpathapariggaṇhanampi iriyāpathavato kāyasseva pariggaṇhanaṁ tassa avatthāvisesabhāvatoti vuttaṁ",
  "tika-s0102t8:82_1": "“iriyāpathapariggaṇhanena kāye kāyānupassī viharatī”ti.",
  "tika-s0102t8:82_2": "Tenevettha rūpakkhandhavaseneva samudayādayo uddhaṭā.",
  "tika-s0102t8:82_3": "Esa nayo sesavāresupi.",
  "tika-s0102t8:82_4": "Ādināti ettha ādi-saddena yathā “taṇhāsamudayā kammasamudayā āhārasamudayā”ti nibbattilakkhaṇaṁ passantopi",
  "tika-s0102t8:82_5": "rūpakkhandhassa udayaṁ passatīti ime cattāro ākārā saṅgayhanti,",
  "tika-s0102t8:82_6": "evaṁ “avijjānirodhā”ti ādayopi pañca ākārā saṅgahitāti daṭṭhabbā.",
  "tika-s0102t8:82_7": "Sesaṁ vuttanayameva.",
  "tika-s0102t8:83_0": "Iriyāpathapabbavaṇṇanā niṭṭhitā.",
  "tika-s0102t8:84_0": "Catusampajaññapabbavaṇṇanā",
  "tika-s0102t8:85_0": "376.Catusampajaññavasenāti samantato pakārehi,",
  "tika-s0102t8:85_1": "pakaṭṭhaṁ vā savisesaṁ jānātīti sampajāno,",
  "tika-s0102t8:85_2": "sampajānassa bhāvo sampajaññaṁ,",
  "tika-s0102t8:85_3": "tathāpavattaṁ ñāṇaṁ,",
  "tika-s0102t8:85_4": "hatthavikārādibhedabhinnattā cattāri sampajaññāni samāhaṭāni catusampajaññaṁ,",
  "tika-s0102t8:85_5": "tassa vasena.",
  "tika-s0102t8:85_6": "“Abhikkante”tiādīni sāmaññaphale vaṇṇitāni,",
  "tika-s0102t8:85_7": "na puna vaṇṇetabbāni,",
  "tika-s0102t8:85_8": "tasmā taṁtaṁsaṁvaṇṇanāya līnatthappakāsanāpi tattha vihitanayeneva gahetabbā.",
  "tika-s0102t8:85_9": "“Abhikkante paṭikkante sampajānakārī hotī”tiādi vacanato abhikkamādigatacatusampajaññapariggaṇhanena",
  "tika-s0102t8:85_10": "rūpakāyassevettha samudayadhammānupassitādi adhippetoti āha “rūpakkhandhasseva samudayo ca vayo canīharitabbo”ti.",
  "tika-s0102t8:85_11": "Rūpadhammānaṁyeva hi pavattiākāravisesā abhikkamādayoti.",
  "tika-s0102t8:85_12": "Sesaṁ vuttanayameva.",
  "tika-s0102t8:86_0": "Catusampajaññapabbavaṇṇanā niṭṭhitā.",
  "tika-s0102t8:87_0": "Paṭikkūlamanasikārapabbavaṇṇanā",
  "tika-s0102t8:88_0": "377.Paṭikkūlamanasikāravasenāti jigucchanīyatāya paṭikūlameva paṭikkūlaṁ,",
  "tika-s0102t8:88_1": "yo paṭikkūlasabhāvo paṭikkūlākāro,",
  "tika-s0102t8:88_2": "tassa manasi karaṇavasena.",
  "tika-s0102t8:88_3": "Antarenāpi hi bhāvavācinaṁ saddaṁ bhāvattho viññāyati yathā “paṭassa sukka”nti.",
  "tika-s0102t8:88_4": "Yasmā visuddhimagge vuttaṁ,",
  "tika-s0102t8:88_5": "tasmā tattha,",
  "tika-s0102t8:88_6": "taṁsaṁvaṇṇanāyañca vuttanayena “imameva kāya”nti ādīnamattho veditabbo.",
  "tika-s0102t8:89_0": "Vatthādīhi pasibbakākārena bandhitvā kataṁ āvāṭanaṁ putoḷi.",
  "tika-s0102t8:89_1": "Nānākārā ekasmiṁ ṭhāne sammissāti ettāvatā nānāvaṇṇānaṁ kesādīnañca upameyyatā.",
  "tika-s0102t8:89_2": "Vibhūtakāloti paṇṇattiṁ samatikkamitvā kesādīnaṁ asubhākārassa upaṭṭhitakālo.",
  "tika-s0102t8:89_3": "Iti-saddassa ākāratthataṁ dassento “eva”nti vatvā taṁ ākāraṁ sarūpato dassento “kesādipariggaṇhanenā”tiādimāha.",
  "tika-s0102t8:89_4": "Kesādisaññitānañhi asucibhāvānaṁ paramaduggandhajegucchapaṭikkūlākārassa samudayato anupassanā idha kāyānupassanāti.",
  "tika-s0102t8:89_5": "Sesaṁ vuttanayameva.",
  "tika-s0102t8:90_0": "Paṭikkūlamanasikārapabbavaṇṇanā niṭṭhitā.",
  "tika-s0102t8:91_0": "Dhātumanasikārapabbavaṇṇanā",
  "tika-s0102t8:92_0": "378.Dhātumanasikāravasenāti pathavīdhātuādikā catasso dhātuyo ārabbha pavattabhāvanāmanasikāravasena,",
  "tika-s0102t8:92_1": "catudhātuvavatthānavasenāti attho.",
  "tika-s0102t8:92_2": "Dhātumanasikāro,",
  "tika-s0102t8:92_3": "dhātukammaṭṭhānaṁ,",
  "tika-s0102t8:92_4": "catudhātuvavatthānanti hi atthato ekaṁ.",
  "tika-s0102t8:92_5": "Goghātakoti jīvikatthāya gunnaṁ ghātako.",
  "tika-s0102t8:92_6": "Antevāsikoti kammakaraṇavasena tassa samīpavāsī taṁ nissāya jīvanako.",
  "tika-s0102t8:92_7": "Vinivijjhitvāti ekasmiṁ ṭhāne aññamaññaṁ vinivijjhitvā.",
  "tika-s0102t8:92_8": "Mahāpathānaṁ vemajjhaṭṭhānasaṅkhāteti catunnaṁ mahāpathānaṁ tāya eva vinivijjhanaṭṭhānatāya vemajjhasaṅkhāte.",
  "tika-s0102t8:92_9": "Yasmā te cattāro mahāpathā catūhi disāhi āgantvā tattha samohitā viya honti,",
  "tika-s0102t8:92_10": "tasmā taṁ ṭhānaṁ catumahāpathaṁ,",
  "tika-s0102t8:92_11": "tasmiṁ catumahāpathe.",
  "tika-s0102t8:92_12": "Ṭhita-saddo “ṭhito vā”tiādīsu ṭhānasaṅkhātairiyāpathasamaṅgitāya,",
  "tika-s0102t8:92_13": "ṭhā-saddassa vā gatinivattiatthatāya aññattha ṭhapetvā gamanaṁ sesairiyāpathasamaṅgitāya bodhako,",
  "tika-s0102t8:92_14": "idha pana yathā tathā rūpakāyassa pavattiākārabodhako adhippetoti āha “catunnaṁ iriyāpathānaṁ yena kenaci ākārena ṭhitattā yathā ṭhita”nti.",
  "tika-s0102t8:92_15": "Tattha ākārenāti ṭhānādinā rūpakāyassa pavattiākārena.",
  "tika-s0102t8:92_16": "Ṭhānādayo hi iriyāpathasaṅkhātāya kiriyāya patho pavattimaggoti “iriyāpatho”ti vuccantīti vutto vāyamattho.",
  "tika-s0102t8:92_17": "Yathāṭhitanti yathāpavattaṁ,",
  "tika-s0102t8:92_18": "yathāvuttaṁ ṭhānamevettha paṇidhānanti adhippetanti āha “yathā ṭhitattā ca yathāpaṇihita”nti.",
  "tika-s0102t8:92_19": "“Ṭhita”nti vā kāyassa ṭhānasaṅkhātairiyāpathasamāyogaparidīpanaṁ,",
  "tika-s0102t8:92_20": "“paṇihita”nti tadaññairiyāpathasamāyogaparidīpanaṁ.",
  "tika-s0102t8:92_21": "“Ṭhita”nti vā kāyasaṅkhātānaṁ rūpadhammānaṁ tasmiṁ tasmiṁ khaṇe sakiccavasena avaṭṭhānaparidīpanaṁ,",
  "tika-s0102t8:92_22": "paṇihitanti paccayavasena tehi tehi paccayehi pakārato nihitaṁ paṇihitanti evampettha attho veditabbo.",
  "tika-s0102t8:92_23": "Paccavekkhatīti pati pati avekkhati,",
  "tika-s0102t8:92_24": "ñāṇacakkhunā vinibbhujjitvā visuṁ visuṁ passati.",
  "tika-s0102t8:93_0": "Idāni vuttamevatthaṁ bhāvatthavibhāvanavasena dassetuṁ “yathā goghātakassā”tiādi vuttaṁ.",
  "tika-s0102t8:93_1": "Tattha posentassāti maṁsūpacayaparibrūhanāya kuṇḍakabhattakappāsaṭṭhiādīhi saṁvaḍḍhentassa.",
  "tika-s0102t8:93_2": "Vadhitaṁ matanti hiṁsitaṁ hutvā mataṁ.",
  "tika-s0102t8:93_3": "Matanti ca matamattaṁ.",
  "tika-s0102t8:93_4": "Tenevāha “tāvadevā”ti.",
  "tika-s0102t8:93_5": "Gāvīti saññā na antaradhāyatīti yāni aṅgapaccaṅgāni yathāsanniviṭṭhāni upādāya gāvīsamaññā matamattāyapi gāviyā tesaṁ taṁsannivesassa avinaṭṭhattā.",
  "tika-s0102t8:93_6": "Vilīyanti bhijjanti vibhujjantīti bīlā,",
  "tika-s0102t8:93_7": "bhāgā va-kārassa ba-kāraṁ,",
  "tika-s0102t8:93_8": "ikārassa ca īkāraṁ katvā.",
  "tika-s0102t8:93_9": "Bīlasoti bīlaṁ bīlaṁ katvā.",
  "tika-s0102t8:93_10": "Vibhajitvāti aṭṭhisaṅghātato maṁsaṁ vivecetvā,",
  "tika-s0102t8:93_11": "tato vā vivecitaṁ maṁsaṁ bhāgaso katvā.",
  "tika-s0102t8:93_12": "Tenevāha “maṁsasaññā pavattatī”ti.",
  "tika-s0102t8:93_13": "Pabbajitassāpi apariggahitakammaṭṭhānassa.",
  "tika-s0102t8:93_14": "Ghanavinibbhoganti santatisamūhakiccaghanānaṁ vinibbhujjanaṁ vivecanaṁ.",
  "tika-s0102t8:93_15": "Dhātusopaccavekkhatoti ghanavinibbhogakaraṇena dhātuṁ dhātuṁ pathavīādidhātuṁ visuṁ visuṁ katvā paccavekkhantassa.",
  "tika-s0102t8:93_16": "Sattasaññāti attānudiṭṭhivasena pavattā sattasaññāti vadanti,",
  "tika-s0102t8:93_17": "vohāravasena pavattasattasaññāyapi tadā antaradhānaṁ yuttameva yāthāvato ghanavinibbhogassa sampādanato.",
  "tika-s0102t8:93_18": "Evañhi sati yathāvuttaopammatthena upameyyattho aññadatthu saṁsandati sameti.",
  "tika-s0102t8:93_19": "Tenevāha “dhātuvaseneva cittaṁ santiṭṭhatī”ti.",
  "tika-s0102t8:93_20": "Dakkhoti cheko taṁtaṁsamaññāya kusalo “yathājāte sūnasmiṁ naṅguṭṭhakhuravisāṇādivante aṭṭhimaṁsādiavayavasamudāye avibhatte gāvīsamaññā,",
  "tika-s0102t8:93_21": "na vibhatte.",
  "tika-s0102t8:93_22": "Vibhatte pana aṭṭhimaṁsādiavayavasamaññā”ti jānanato.",
  "tika-s0102t8:93_23": "Catumahāpatho viya catuiriyāpathoti gāviyā ṭhitacatumahāpatho viya kāyassa pavattimaggabhūto catubbidho iriyāpatho yasmā visuddhimagge vitthāritā,",
  "tika-s0102t8:93_24": "tasmā tattha,",
  "tika-s0102t8:93_25": "taṁsaṁvaṇṇanāyañca vuttanayena veditabbo.",
  "tika-s0102t8:93_26": "Sesaṁ vuttanayameva.",
  "tika-s0102t8:94_0": "Dhātumanasikārapabbavaṇṇanā niṭṭhitā.",
  "tika-s0102t8:95_0": "Navasivathikapabbavaṇṇanā",
  "tika-s0102t8:96_0": "379.",
  "tika-s0102t8:96_1": "Sivathikāya apaviddhauddhumātakādipaṭisaṁyuttānaṁ odhiso pavattānaṁ kathānaṁ,",
  "tika-s0102t8:96_2": "tadabhidheyyānañca uddhumātakādiasubhabhāgānaṁ sivathikapabbānīti saṅgītikārehi gahitasamaññā.",
  "tika-s0102t8:96_3": "Tenāha “sivathikapabbehi vibhajitu”nti.",
  "tika-s0102t8:96_4": "Maritvā ekāhātikkantaṁ ekāhamataṁ.",
  "tika-s0102t8:96_5": "Uddhaṁ jīvitapariyādānāti jīvitakkhayato upari maraṇato paraṁ.",
  "tika-s0102t8:96_6": "Samuggatenāti samuṭṭhitena.",
  "tika-s0102t8:96_7": "Uddhumātattāti uddhaṁ uddhaṁ dhumātattā sūnattā.",
  "tika-s0102t8:96_8": "Setarattehi viparibhinnaṁ vimissitaṁ nīlaṁ vinīlaṁ,",
  "tika-s0102t8:96_9": "purimavaṇṇavipariṇāmabhūtaṁ vā nīlaṁ vinīlaṁ.",
  "tika-s0102t8:96_10": "Vinīlameva vinīlakanti ka-kārena padavaḍḍhanaṁ anatthantarato yathā “pītakaṁ lohitaka”nti.",
  "tika-s0102t8:96_11": "Paṭikkūlattāti jigucchanīyattā.",
  "tika-s0102t8:96_12": "Kucchitaṁ vinīlanti vinīlakanti kucchanattho vā ayaṁ ka-kāroti dassetuṁ vuttaṁ yathā “pāpako kittisaddo abbhuggacchatī”ti.",
  "tika-s0102t8:96_13": "paribhinnaṭṭhānehi kākakaṅkādīhi.",
  "tika-s0102t8:96_14": "Vissandamānapubbanti vissavantapubbaṁ,",
  "tika-s0102t8:96_15": "tahaṁ tahaṁ paggharantapubbanti attho.",
  "tika-s0102t8:96_16": "Tathābhāvanti vissandamānapubbabhāvaṁ.",
  "tika-s0102t8:97_0": "Sobhikkhūti yo “passeyya sarīraṁ sivathikāya chaḍḍita”nti vutto,",
  "tika-s0102t8:97_1": "so bhikkhu.",
  "tika-s0102t8:97_2": "Upasaṁharati sadisataṁ.",
  "tika-s0102t8:97_3": "“Ayampi kho”tiādi upasaṁharaṇākāradassanaṁ.",
  "tika-s0102t8:97_4": "Āyūti rūpajīvitindriyaṁ,",
  "tika-s0102t8:97_5": "arūpajīvitindriyaṁ panettha viññāṇagatikameva.",
  "tika-s0102t8:97_6": "Usmāti kammajatejo.",
  "tika-s0102t8:97_7": "Evaṁ pūtikasabhāvoyevāti evaṁ ativiya duggandhajegucchapaṭikkūlapūbhikasabhāvo eva,",
  "tika-s0102t8:97_8": "na āyuādīnaṁ avigame viya mattasoti adhippāyo.",
  "tika-s0102t8:97_9": "Ediso bhavissatīti evaṁbhāvīti āha “evaṁ uddhumātādibhedo bhavissatī”ti.",
  "tika-s0102t8:98_0": "Luñcitvā luñcitvāti uppāṭetvā uppāṭetvā.",
  "tika-s0102t8:98_1": "Sāvasesamaṁsalohitayuttanti sabbaso akhāditattā tahaṁ tahaṁ sesena appāvasesena maṁsalohitena yuttaṁ.",
  "tika-s0102t8:98_2": "“Aññena hatthaṭṭhika”nti avisesena hatthaṭṭhikānaṁ vippakiṇṇatā jotitāti anavasesato tesaṁ vippakiṇṇataṁ dassento “catusaṭṭhibhedampī”tiādimāha.",
  "tika-s0102t8:99_0": "Terovassikānīti tirovassaṁ gatāni,",
  "tika-s0102t8:99_1": "tāni pana saṁvaccharaṁ vītivattāni hontīti āha “atikkantasaṁvaccharānī”ti.",
  "tika-s0102t8:99_2": "Purāṇatāya ghanabhāvavigamena vicuṇṇatā idha pūtibhāvoti so yathā hoti,",
  "tika-s0102t8:99_3": "taṁ dassento “abbhokāse”tiādimāha.",
  "tika-s0102t8:99_4": "Terovassikānevāti saṁvaccharamattātikkantāni eva.",
  "tika-s0102t8:99_5": "Khajjamānatādivasena dutiyasivathikapabbādīnaṁ vavatthāpitattā vuttaṁ “khajjamānatādīnaṁ vasena yojanā kātabbā”ti.",
  "tika-s0102t8:100_0": "Navasivathikapabbavaṇṇanā niṭṭhitā.",
  "tika-s0102t8:101_0": "Imāneva dveti avadhāraṇena appanākammaṭṭhānaṁ tattha niyameti aññapabbesu tadabhāvato.",
  "tika-s0102t8:101_1": "Yato hi eva-kāro,",
  "tika-s0102t8:101_2": "tato aññattha niyameti,",
  "tika-s0102t8:101_3": "tena pabbadvayassa vipassanākammaṭṭhānatāpi appaṭisiddhā daṭṭhabbā aniccatādidassanato.",
  "tika-s0102t8:101_4": "Saṅkhāresu ādīnavavibhāvanāni sivathikapabbānīti āha “sivathikānaṁ ādīnavānupassanāvasena vuttattā”ti.",
  "tika-s0102t8:101_5": "Iriyāpathapabbādīnaṁ appanāvahatā pākaṭā evāti “sesāni dvādasapī”ti vuttaṁ.",
  "tika-s0102t8:101_6": "Yaṁ panettha atthato avibhattaṁ.",
  "tika-s0102t8:101_7": "Taṁ suviññeyyameva.",
  "tika-s0102t8:102_0": "Kāyānupassanāvaṇṇanā niṭṭhitā.",
  "tika-s0102t8:103_0": "Vedanānupassanāvaṇṇanā",
  "tika-s0102t8:104_0": "380.Sukhaṁvedananti ettha sukhayatīti sukhā.",
  "tika-s0102t8:104_1": "Sampayuttadhamme,",
  "tika-s0102t8:104_2": "kāyañca laddhassāde karotīti attho.",
  "tika-s0102t8:104_3": "Suṭṭhu vā khādati,",
  "tika-s0102t8:104_4": "khanati vā kāyikaṁ,",
  "tika-s0102t8:104_5": "cetasikañcābādhanti sukhā.",
  "tika-s0102t8:104_6": "“Sukaraṁ okāsadānaṁ etissāti sukhā”ti apare.",
  "tika-s0102t8:104_7": "Vedayati ārammaṇarasaṁ anubhavatīti vedanā.",
  "tika-s0102t8:104_8": "Vedayamānoti anubhavamāno.",
  "tika-s0102t8:104_9": "“Kāma”ntiādīsu yaṁ vattabbaṁ,",
  "tika-s0102t8:104_10": "taṁ iriyāpathapabbe vuttanayameva.",
  "tika-s0102t8:104_11": "Sampajānassa vediyanaṁ sampajānavediyanaṁ.",
  "tika-s0102t8:105_0": "Vatthuārammaṇāti rūpādiārammaṇā.",
  "tika-s0102t8:105_1": "Rūpādiārammaṇañhettha vedanāya pavattiṭṭhānatāya “vatthū”ti adhippetaṁ.",
  "tika-s0102t8:105_2": "Assāti bhaveyya.",
  "tika-s0102t8:105_3": "Dhammavinimuttassa kattu abhāvato dhammasseva kattubhāvaṁ dassento “vedanāva vedayatī”ti āha.",
  "tika-s0102t8:105_4": "“Vohāramattaṁ hotī”ti etena “sukhaṁ vedanaṁ vedayamāno sukhaṁ vedanaṁ vedayāmī”ti idaṁ vohāramattanti dasseti.",
  "tika-s0102t8:106_0": "Nitthunantoti balavato vedanāvegassa nirodhane ādīnavaṁ disvā tassa avasaradānavasena nitthunanto.",
  "tika-s0102t8:106_1": "Vegasandhāraṇe hi atimahantaṁ dukkhaṁ uppajjatīti aññampi vikāraṁ uppādeyya,",
  "tika-s0102t8:106_2": "tena thero aparāparaṁ parivattati.",
  "tika-s0102t8:106_3": "Vīriyasamathaṁ yojetvāti adhivāsanavīriyassa adhimattattā tassa hāpanavasena samādhinā samarasatāpādanena vīriyasamathaṁ yojetvā.",
  "tika-s0102t8:106_4": "Saha paṭisambhidāhīti lokuttarapaṭisambhidāhi saha.",
  "tika-s0102t8:106_5": "Ariyamaggakkhaṇe hi paṭisambhidānaṁ asammohavasena adhigamo,",
  "tika-s0102t8:106_6": "atthapaṭisambhidāya pana ārammaṇakaraṇavasenapi.",
  "tika-s0102t8:106_7": "Lokiyānampi vā sati uppattikāle tattha samatthataṁ sandhāyāha “saha paṭisambhidāhī”ti.",
  "tika-s0102t8:106_8": "Samasīsīti vārasamasīsī hutvā,",
  "tika-s0102t8:106_9": "paccavekkhaṇavārassa anantaravāre parinibbāyīti attho.",
  "tika-s0102t8:107_0": "Yathā ca sukhaṁ,",
  "tika-s0102t8:107_1": "evaṁ dukkhanti yathā “sukhaṁ ko vedayatī”tiādinā sampajānavediyanaṁ sandhāya vuttaṁ,",
  "tika-s0102t8:107_2": "evaṁ dukkhampi.",
  "tika-s0102t8:107_3": "Tattha dukkhayatīti dukkhā,",
  "tika-s0102t8:107_4": "sampayuttadhamme,",
  "tika-s0102t8:107_5": "kāyañca pīḷeti vibādhatīti attho.",
  "tika-s0102t8:107_6": "Duṭṭhuṁ vā khādati,",
  "tika-s0102t8:107_7": "khanati kāyikaṁ,",
  "tika-s0102t8:107_8": "cetasikañca sātanti dukkhā.",
  "tika-s0102t8:107_9": "“Dukkaraṁ okāsadānaṁ etissāti dukkhā”ti apare.",
  "tika-s0102t8:107_10": "Arūpakammaṭṭhānanti arūpapariggahaṁ,",
  "tika-s0102t8:107_11": "arūpadhammamukhena vipassanābhinivesananti attho.",
  "tika-s0102t8:107_12": "Na pākaṭaṁ hoti phassassa,",
  "tika-s0102t8:107_13": "cittassa ca avibhūtākārattā.",
  "tika-s0102t8:107_14": "Tenāha “andhakāraṁ viya khāyatī”ti.",
  "tika-s0102t8:107_15": "“Na pākaṭaṁhotī”ti ca idaṁ tādise puggale sandhāya vuttaṁ,",
  "tika-s0102t8:107_16": "tesaṁ ādito vedanāva vibhūtatarā hutvā upaṭṭhāti.",
  "tika-s0102t8:107_17": "Evañhi yaṁ vuttaṁ sakkapañhavaṇṇanā dīsu “phasso pākaṭo hoti,",
  "tika-s0102t8:107_18": "viññāṇaṁ pākaṭaṁ hotī”ti,",
  "tika-s0102t8:107_19": "taṁ avirodhitaṁ hoti.",
  "tika-s0102t8:107_20": "Vedanāvasena kathiyamānaṁ kammaṭṭhānaṁ pākaṭaṁ hotīti yojanā.",
  "tika-s0102t8:107_21": "“Vedanānaṁ uppattipākaṭatāyā”ti ca idaṁ sukhadukkhavedanānaṁ vasena vuttaṁ.",
  "tika-s0102t8:107_22": "Tāsañhi pavatti oḷārikā,",
  "tika-s0102t8:107_23": "na itarāya.",
  "tika-s0102t8:107_24": "Tadubhayaggahaṇamukhena vā gahetabbattā itarāyapi pavatti viññūnaṁ pākaṭā evāti “vedanāna”nti avisesaggahaṇaṁ daṭṭhabbaṁ.",
  "tika-s0102t8:107_25": "Sakkapañhe vuttanayeneva veditabbo,",
  "tika-s0102t8:107_26": "tasmā tattha vattabbo atthaviseso tattha līnatthappakāsaniyaṁ vuttanayeneva gahetabbo.",
  "tika-s0102t8:108_0": "Pubbe “vatthuṁ ārammaṇaṁ katvā vedanāva vedayatī”ti vedanāya ārammaṇādhīnavuttitāya ca anattatāya ca pajānanaṁ vuttaṁ,",
  "tika-s0102t8:108_1": "idāni tassā aniccatādipajānanaṁ dassento “ayaṁ aparopi pajānanapariyāyo”ti āha.",
  "tika-s0102t8:108_2": "Yathā ekasmiṁ khaṇe cittadvayassa asambhavo ekajjhaṁ anekantapaccayābhāvato,",
  "tika-s0102t8:108_3": "evaṁ vedanādvayassa visiṭṭhārammaṇavuttito cāti āha “sukhavedanākkhaṇe dukkhāya vedanāya abhāvato”ti.",
  "tika-s0102t8:108_4": "Nidassanamattañcetaṁ tadā upekkhāvedanāyapi abhāvato,",
  "tika-s0102t8:108_5": "tena sukhavedanākkhaṇe bhūtapubbānaṁ itaravedanānaṁ hutvāabhāvapajānanena sukhavedanāyapi hutvā abhāvo",
  "tika-s0102t8:108_6": "ñāto eva hotīti tassā pākaṭabhāvameva dassento “imissā casukhāya vedanāya ito paṭhamaṁabhāvato”ti āha,",
  "tika-s0102t8:108_7": "eteneva ca tāsampi vedanānaṁ pākaṭabhāvo dassitoti daṭṭhabbaṁ.",
  "tika-s0102t8:108_8": "Tenāha “vedanā nāma aniccā adhuvā vipariṇāmadhammā”ti.",
  "tika-s0102t8:108_9": "Aniccaggahaṇena hi vedanānaṁ viddhaṁsanabhāvo dassito viddhaste aniccatāya suviññeyyattā.",
  "tika-s0102t8:108_10": "Adhuvaggahaṇena pākaṭabhāvo tassa asadābhāvitādibhāvanato.",
  "tika-s0102t8:108_11": "Vipariṇāmaggahaṇena dukkhabhāvo tassa aññathattadīpanato,",
  "tika-s0102t8:108_12": "tena sukhāpi vedanā dukkhā,",
  "tika-s0102t8:108_13": "pageva itarāti tissannampi vedanānaṁ dukkhatā dassitā hoti.",
  "tika-s0102t8:108_14": "Iti “yadaniccaṁ dukkhaṁ,",
  "tika-s0102t8:108_15": "taṁ ekantato anattā”ti tīsupi vedanāsu lakkhaṇattayapajānanā jotitāti daṭṭhabbaṁ.",
  "tika-s0102t8:108_16": "Tenāha “itiha tattha sampajāno hotī”ti.",
  "tika-s0102t8:109_0": "Idāni tamatthaṁ suttena sādhetuṁ “vuttampi ceta”ntiādimāha.",
  "tika-s0102t8:109_1": "Tattha neva tasmiṁ samaye dukkhaṁ vedanaṁ vedetīti tasmiṁ sukhavedanāsamaṅgisamaye neva dukkhaṁ vedanaṁ vedeti niruddhattā,",
  "tika-s0102t8:109_2": "anuppannattā ca yathākkamaṁ atītānāgatānaṁ.",
  "tika-s0102t8:109_3": "Paccuppannāya pana asambhavo vutto eva.",
  "tika-s0102t8:109_4": "Sakiccakkhaṇamattāvaṭṭhānato aniccā.",
  "tika-s0102t8:109_5": "Samecca sambhuyya paccayehi katattā saṅkhatā.",
  "tika-s0102t8:109_6": "Vatthārammaṇādipaccayaṁ paṭicca uppannattā paṭiccasamuppannā.",
  "tika-s0102t8:109_7": "Khayavayapalujjananirujjhanapakatitāya khayadhammā vayadhammā virāgadhammā nirodhadhammāti daṭṭhabbā.",
  "tika-s0102t8:110_0": "Kilesehi āmasitabbato āmisaṁ nāma,",
  "tika-s0102t8:110_1": "pañca kāmaguṇā,",
  "tika-s0102t8:110_2": "ārammaṇakaraṇavasena saha āmisehīti sāmisaṁ.",
  "tika-s0102t8:110_3": "Tenāha “pañcakāmaguṇāmisanissitā”ti.",
  "tika-s0102t8:111_0": "Ito paranti “atthi vedanā”ti evamādi pāḷiṁ sandhāyāha “kāyānupassanāyaṁ vuttanayamevā”ti.",
  "tika-s0102t8:112_0": "Vedanānupassanāvaṇṇanā niṭṭhitā.",
  "tika-s0102t8:113_0": "Cittānupassanāvaṇṇanā",
  "tika-s0102t8:114_0": "381.",
  "tika-s0102t8:114_1": "Sampayogavasena pavattamānena saha rāgenāti sarāgaṁ.",
  "tika-s0102t8:114_2": "Tenāha “lobhasahagata”nti.",
  "tika-s0102t8:114_3": "Vītarāganti ettha kāmaṁ sarāgapadapaṭiyoginā vītarāgapadena bhavitabbaṁ,",
  "tika-s0102t8:114_4": "sammasanacārassa pana adhippetattā tebhūmakasseva gahaṇanti “lokiyakusalābyākata”nti vatvā “idaṁ panā”tiādinā tameva adhippāyaṁ vivarati.",
  "tika-s0102t8:114_5": "Sesāni dve dosamūlāni,",
  "tika-s0102t8:114_6": "dve mohamūlānīti cattāri akusalacittāni.",
  "tika-s0102t8:114_7": "Tesañhi rāgena sampayogābhāvato nattheva sarāgatā,",
  "tika-s0102t8:114_8": "taṁnimittakatāya pana siyā taṁsahitakāle soti nattheva vītarāgatāpīti dukkhavinimuttatā evettha labbhatīti",
  "tika-s0102t8:114_9": "āha “neva purimapadaṁ na pacchimapadaṁ bhajantī”ti.",
  "tika-s0102t8:114_10": "Yadi evaṁ padesikaṁ pajānanaṁ āpajjatīti?",
  "tika-s0102t8:114_11": "Nāpajjati,",
  "tika-s0102t8:114_12": "dukantarapariyāpannattā tesaṁ.",
  "tika-s0102t8:114_13": "Ye pana “paṭipakkhabhāve agayhamāne sampayogābhāvo evettha pamāṇaṁ ekaccaabyākatānaṁ viyā”ti icchanti,",
  "tika-s0102t8:114_14": "tesaṁ matena sesākusalacittānampi dutiyapadasaṅgaho veditabbo.",
  "tika-s0102t8:114_15": "Dutiyadukepi vuttanayena attho veditabbo.",
  "tika-s0102t8:114_16": "Akusalamūlesu saha moheneva vattatīti samohanti āha “vicikicchāsahagatañceva uddhaccasahagatañcā”ti.",
  "tika-s0102t8:114_17": "Yasmā cettha “saheva mohenāti samoha”nti purimapadāvadhāraṇampi labbhatiyeva,",
  "tika-s0102t8:114_18": "tasmā vuttaṁ “yasmā panā”tiādi.",
  "tika-s0102t8:114_19": "Yathā pana atimūḷhatāya pāṭipuggalikanayena savisesamohavantatāya “momūhacitta”nti vattabbato vicikicchāuddhaccasahagatadvayaṁ",
  "tika-s0102t8:114_20": "visesato “samoha”nti vuccati,",
  "tika-s0102t8:114_21": "na tathā sesākusalacittānīti “vaṭṭantiyevā”ti sāsaṅkaṁ vadati.",
  "tika-s0102t8:114_22": "Sampayogavasena thinamiddhena anupatitaṁ anugatanti thinamiddhānupatitaṁ,",
  "tika-s0102t8:114_23": "pañcavidhaṁsasaṅkhārikākusalacittaṁ saṅkucitacittaṁ,",
  "tika-s0102t8:114_24": "saṅkucitacittaṁ nāma ārammaṇe saṅkocanavasena pavattanato.",
  "tika-s0102t8:114_25": "Paccayavisesavasena thāmajātena uddhaccena sahagataṁ saṁsaṭṭhanti uddhaccasahagataṁ,",
  "tika-s0102t8:114_26": "aññathā sabbampi akusalacittaṁ uddhaccasahagatamevāti.",
  "tika-s0102t8:114_27": "Pasaṭacittaṁ nāma ārammaṇe savisesaṁ vikkhepavasena visaṭabhāvena pavattanato.",
  "tika-s0102t8:115_0": "Kilesavikkhambhanasamatthatāya vipulaphalatāya ca dīghasantānatāya ca mahantabhāvaṁ gataṁ,",
  "tika-s0102t8:115_1": "mahantehi vā uḷāracchandādīhi gataṁ paṭipannanti mahaggataṁ,",
  "tika-s0102t8:115_2": "taṁ pana rūpārūpabhūmigataṁ tato mahantassa loke abhāvato.",
  "tika-s0102t8:115_3": "Tenāha “rūpārūpāvacara”nti.",
  "tika-s0102t8:115_4": "Tassa cettha paṭiyogī parittaṁ evāti āha “amahaggatanti kāmāvacara”nti.",
  "tika-s0102t8:115_5": "Attānaṁ uttarituṁ samatthehi saha uttarehīti sauttaraṁ.",
  "tika-s0102t8:115_6": "Tappaṭipakkhena anuttaraṁ.",
  "tika-s0102t8:115_7": "Tadubhayaṁ upādāyupādāya veditabbanti āha “sauttaranti kāmāvacarantiādi.",
  "tika-s0102t8:115_8": "Paṭipakkhavikkhambhanasamatthena samādhinā sammadeva āhitaṁ samāhitaṁ.",
  "tika-s0102t8:115_9": "Tenāha “yassā”tiādi.",
  "tika-s0102t8:115_10": "Yassāti yassa cittassa.",
  "tika-s0102t8:115_11": "Yathāvuttena samādhinā na samāhitanti asamāhitaṁ.",
  "tika-s0102t8:115_12": "Tenāha “ubhayasamādhirahita”nti.",
  "tika-s0102t8:115_13": "Tadaṅgavimuttiyā vimuttaṁ,",
  "tika-s0102t8:115_14": "kāmāvacarakusalacittaṁ,",
  "tika-s0102t8:115_15": "vikkhambhanavimuttiyā vimuttaṁ,",
  "tika-s0102t8:115_16": "mahaggatacittanti tadubhayaṁ sandhāyāha “tadaṅgavikkhambhanavimuttīhi vimutta”nti.",
  "tika-s0102t8:115_17": "Yattha tadubhayavimutti natthi,",
  "tika-s0102t8:115_18": "taṁ ubhayavimuttirahitanti gayhamāne lokuttaracittepi siyāsaṅkāti taṁ nivattanatthaṁ “samuccheda…pe…",
  "tika-s0102t8:115_19": "okāsova natthī”ti āha.",
  "tika-s0102t8:115_20": "Okāsabhāvo ca sammasanacārassa adhippetattā veditabbo.",
  "tika-s0102t8:115_21": "Yaṁ panettha atthato avibhattaṁ,",
  "tika-s0102t8:115_22": "taṁ heṭṭhā vuttanayattā uttānameva.",
  "tika-s0102t8:116_0": "Cittānupassanāvaṇṇanā niṭṭhitā.",
  "tika-s0102t8:117_0": "Dhammānupassanā",
  "tika-s0102t8:118_0": "Nīvaraṇapabbavaṇṇanā",
  "tika-s0102t8:119_0": "382.",
  "tika-s0102t8:119_1": "Pahātabbādidhammavibhāgadassanavasena pañcadhā dhammānupassanā niddiṭṭhāti ayamattho pāḷito eva viññāyatīti",
  "tika-s0102t8:119_2": "tamatthaṁ ulliṅgento “pañcavidhena dhammānupassanaṁ kathetu”nti āha.",
  "tika-s0102t8:119_3": "Yadi evaṁ kasmā nīvaraṇādivaseneva niddiṭṭhanti?",
  "tika-s0102t8:119_4": "Vineyyajjhāsayato.",
  "tika-s0102t8:119_5": "Yesañhi veneyyānaṁ pahātabbadhammesu paṭhamaṁ nīvaraṇāni vibhāgena vattabbāni,",
  "tika-s0102t8:119_6": "tesaṁ vasenettha bhagavatā paṭhamaṁ nīvaraṇesu dhammānupassanā kathitā.",
  "tika-s0102t8:119_7": "Tathā hi kāyānupassanāpi samathapubbaṅgamā desitā,",
  "tika-s0102t8:119_8": "tato pariññeyyesu khandhesu,",
  "tika-s0102t8:119_9": "āyatanesu ca bhāvetabbesu bojjhaṅgesu,",
  "tika-s0102t8:119_10": "pariññeyyādivibhāgesu saccesu ca uttarā desanā,",
  "tika-s0102t8:119_11": "tasmā cettha samathabhāvanāpi yāvadeva vipassanatthā icchitā.",
  "tika-s0102t8:119_12": "Vipassanāpadhānā,",
  "tika-s0102t8:119_13": "vipassanābahulā ca satipaṭṭhānadesanāti tassā vipassanābhinivesavibhāgena desitabhāvaṁ vibhāvento “apicā”tiādimāha.",
  "tika-s0102t8:119_14": "Tattha khandhāyatanadukkhasaccavasena missakapariggahakathanaṁ daṭṭhabbaṁ.",
  "tika-s0102t8:119_15": "Saññāsaṅkhārakkhandhapariggahampīti pi-saddena sakalapañcupādānakkhandhapariggahaṁ sampiṇḍeti itaresaṁ tadantogadhattā.",
  "tika-s0102t8:120_0": "“Kaṇhasukkadhammānaṁ yuganandhatā natthī”ti pajānanakāle abhāvā “abhiṇhasamudācāravasenā”ti vuttaṁ.",
  "tika-s0102t8:120_1": "Saṁvijjamānanti attano santāne upalabbhamānaṁ.",
  "tika-s0102t8:120_2": "Yathāti yenākārena,",
  "tika-s0102t8:120_3": "so pana “kāmacchandassa uppādo hotī”ti vuttattā kāmacchandassa kāraṇākārova,",
  "tika-s0102t8:120_4": "atthato kāraṇamevāti āha “yena kāraṇenā”ti.",
  "tika-s0102t8:120_5": "Ca-saddo vakkhamānatthasamuccayattho.",
  "tika-s0102t8:121_0": "Tatthāti “yathā cā”tiādinā vuttapade.",
  "tika-s0102t8:121_1": "Subhampīti kāmacchandopi.",
  "tika-s0102t8:121_2": "So hi attano gahaṇākārena “subha”nti vutto,",
  "tika-s0102t8:121_3": "tenākārena pavattanakassa aññassa kāmacchandassa nimittattā “nimitta”nti ca. Iṭṭhaṁ,",
  "tika-s0102t8:121_4": "iṭṭhākārena vā gayhamānaṁ rūpādi subhārammaṇaṁ.",
  "tika-s0102t8:121_5": "Ākaṅkhitassa hitasukhassa pattiyā anupāyabhūto manasikāro anupāyamanasikāro.",
  "tika-s0102t8:121_6": "Tanti ayonisomanasikāraṁ.",
  "tika-s0102t8:121_7": "Tatthāti tasmiṁ sabhāgahetubhūte,",
  "tika-s0102t8:121_8": "ārammaṇabhūte ca duvidhe subhanimitte.",
  "tika-s0102t8:121_9": "Āhāroti paccayo attano phalaṁ āharatīti katvā.",
  "tika-s0102t8:122_0": "Asubhanti asubhajjhānaṁ uttarapadalopena,",
  "tika-s0102t8:122_1": "taṁ pana dasasu aviññāṇakaasubhesu ca kesādīsu saviññāṇakaasubhesu ca pavattaṁ daṭṭhabbaṁ.",
  "tika-s0102t8:122_2": "Kesādīsu hi saññā “asubhasaññā”ti girimānandasutte vuttā.",
  "tika-s0102t8:122_3": "Ettha ca catubbidhassa ayonisomanasikārassa,",
  "tika-s0102t8:122_4": "yonisomanasikārassa ca gahaṇaṁ niravasesadassanatthaṁ katanti daṭṭhabbaṁ,",
  "tika-s0102t8:122_5": "tesu pana asubhesu “subha”nti,",
  "tika-s0102t8:122_6": "“asubha”nti ca manasikāro idhādhippeto,",
  "tika-s0102t8:122_7": "tadanukūlattā pana itare pīti.",
  "tika-s0102t8:123_0": "Ekādasasu asubhesu paṭikkūlākārassa uggaṇhanaṁ,",
  "tika-s0102t8:123_1": "yathā vā tattha uggahanimittaṁ uppajjati,",
  "tika-s0102t8:123_2": "tathā paṭipatti asubhanimittassa uggaho.",
  "tika-s0102t8:123_3": "Upacārappanāvahāya asubhabhāvanāya anuyuñjanā asubhabhāvanānuyogo.",
  "tika-s0102t8:123_4": "“Bhojane mattaññuno mitāhārassa thinamiddhābhibhavābhāvā otāraṁ alabhamāno kāmacchando pahīyatī”ti vadanti,",
  "tika-s0102t8:123_5": "ayameva ca attho niddesepi vuccati.",
  "tika-s0102t8:123_6": "Yo pana bhojanassa paṭikkūlataṁ,",
  "tika-s0102t8:123_7": "tabbipariṇāmassa tadādhārassa tassa ca upanissayabhūtassa ativiya jegucchataṁ,",
  "tika-s0102t8:123_8": "kāyassa ca āhāraṭṭhitikattaṁ sammadeva jānāti,",
  "tika-s0102t8:123_9": "so sabbaso bhojane pamāṇassa jānanena bhojanemattaññū nāma.",
  "tika-s0102t8:123_10": "Tādisassa hi kāmacchando pahīyateva.",
  "tika-s0102t8:124_0": "Asubhakammikatissatthero dantaṭṭhidassāvī.",
  "tika-s0102t8:124_1": "Pahīnassāti vikkhambhanavasena pahīnassa.",
  "tika-s0102t8:124_2": "Ito paresupi evarūpesu ṭhānesu eseva nayo.",
  "tika-s0102t8:124_3": "Abhidhammapariyāyena sabbopi lobho kāmacchandanīvaraṇanti āha “arahattamaggenā”ti.",
  "tika-s0102t8:125_0": "Paṭighampi purimuppannaṁ paṭighanimittaṁ parato uppajjanakassa paṭighassa kāraṇanti katvā.",
  "tika-s0102t8:126_0": "Mejjati siniyhatīti mitto,",
  "tika-s0102t8:126_1": "hitesī puggalo,",
  "tika-s0102t8:126_2": "tasmiṁ mitte bhavā,",
  "tika-s0102t8:126_3": "mittassa vā esāti mettā, hitesitā,",
  "tika-s0102t8:126_4": "tassā mettāya.",
  "tika-s0102t8:126_5": "Appanāpi upacāropi vaṭṭati sādhāraṇavacanabhāvato.",
  "tika-s0102t8:126_6": "“Cetovimuttī”ti vutte appanāva vaṭṭati appanaṁ appattāya paṭipakkhato suṭṭhu muccanassa abhāvato.",
  "tika-s0102t8:126_7": "Tanti yonisomanasikāraṁ.",
  "tika-s0102t8:126_8": "Tatthāti mettāya.",
  "tika-s0102t8:126_9": "Bahulaṁ pavattayatoti bahulīkāravato.",
  "tika-s0102t8:127_0": "Sattesu mettāyanassa hitūpasaṁhārassa uppādanaṁ pavattanaṁ mettānimittassa uggaho,",
  "tika-s0102t8:127_1": "paṭhamuppanno mettāmanasikāro parato uppajjanakassa kāraṇabhāvato mettāmanasikārova mettānimittaṁ.",
  "tika-s0102t8:127_2": "Kammameva sakaṁ etesanti kammassakā, sattā,",
  "tika-s0102t8:127_3": "tabbhāvo kammassakatā,",
  "tika-s0102t8:127_4": "kammadāyādatā.",
  "tika-s0102t8:127_5": "Dosamettāsu yāthāvato ādīnavānisaṁsānaṁ paṭisaṅkhānaṁ vīmaṁsā idha paṭisaṅkhānaṁ.",
  "tika-s0102t8:127_6": "Mettāvihārikalyāṇamittavantatā idha kalyāṇamittatā.",
  "tika-s0102t8:127_7": "Odissakaanodissakadisāpharaṇānanti (odhisakaanodhisakadisāpharaṇānaṁ ma. ni. aṭṭha.",
  "tika-s0102t8:127_8": "1.115) attaatipiyasahāyamajjhattaverivasena odissakatā,",
  "tika-s0102t8:127_9": "sīmāsambhede kate anodissakatā.",
  "tika-s0102t8:127_10": "Ekādidisāpharaṇavasena disāpharaṇatā mettāya uggahaṇe veditabbā.",
  "tika-s0102t8:127_11": "Vihāraracchāgāmādivasena vā odissakadisāpharaṇaṁ.",
  "tika-s0102t8:127_12": "Vihārādiuddesarahitaṁ puratthimādidisāvasena anodissakadisāpharaṇanti evaṁ dvidhā uggahaṇaṁ sandhāya “odissakaanodissakadisāpharaṇāna”nti vuttaṁ.",
  "tika-s0102t8:127_13": "Uggahoti ca yāva upacārā daṭṭhabbo.",
  "tika-s0102t8:127_14": "Uggahitāya āsevanā bhāvanā.",
  "tika-s0102t8:127_15": "Tattha sabbe sattā, pāṇā, bhūtā, puggalā,",
  "tika-s0102t8:127_16": "attabhāvapariyāpannāti etesaṁ vasena pañcavidhā,",
  "tika-s0102t8:127_17": "ekekasmiṁ averā hontu,",
  "tika-s0102t8:127_18": "abyāpajjhā, anīghā,",
  "tika-s0102t8:127_19": "sukhī attānaṁ pariharantūti catudhā pavattito vīsatividhā anodissakapharaṇā mettā.",
  "tika-s0102t8:127_20": "Sabbā itthiyo, purisā, ariyā, anariyā, devā, manussā,",
  "tika-s0102t8:127_21": "vinipātikāti sattodhikaraṇavasena pavattā sattavidhā,",
  "tika-s0102t8:127_22": "aṭṭhavīsati vidhā vā,",
  "tika-s0102t8:127_23": "dasahi disāhi disodhikaraṇavasena pavattā dasavidhā,",
  "tika-s0102t8:127_24": "ekekāya vā disāya sattādiitthādiaverādibhedena asītādhikacatusatappabhedā ca odhiso pharaṇā veditabbā.",
  "tika-s0102t8:128_0": "Yena ayonisomanasikārena aratiādikāni uppajjanti,",
  "tika-s0102t8:128_1": "so aratiādīsu ayonisomanasikāro.",
  "tika-s0102t8:128_2": "Tena nipphādetabbe hi idaṁ bhummaṁ.",
  "tika-s0102t8:128_3": "Esa nayo ito paresupi.",
  "tika-s0102t8:128_4": "Ukkaṇṭhitā pantasenāsanesu,",
  "tika-s0102t8:128_5": "adhikusaladhammesu ca uppajjanabhāvariñcanā.",
  "tika-s0102t8:128_6": "Kāyavinamanāti karajakāyassa virūpenākārena namanā.",
  "tika-s0102t8:128_7": "Līnākāroti saṅkocāpatti.",
  "tika-s0102t8:129_0": "Kusaladhammapaṭipattiyā paṭṭhapanasabhāvatāya,",
  "tika-s0102t8:129_1": "tappaṭipakkhānaṁ visosanasabhāvatāya ca ārambhadhātuādito pavattavīriyanti āha “paṭhamārambhavīriya”nti.",
  "tika-s0102t8:129_2": "Yasmā paṭhamārambhamattassa kosajjavidhamanaṁ,",
  "tika-s0102t8:129_3": "thāmagamanañca natthi,",
  "tika-s0102t8:129_4": "tasmā vuttaṁ “kosajjato nikkhantatāya tato balavatara”nti.",
  "tika-s0102t8:129_5": "Yasmā pana aparāparuppattiyā laddhāsevanaṁ uparūpari visesaṁ āvahantaṁ ativiya thāmagatameva hoti,",
  "tika-s0102t8:129_6": "tasmā vuttaṁ “paraṁ paraṁ ṭhānaṁ akkamanato tatopi balavatara”nti.",
  "tika-s0102t8:130_0": "Atibhojane nimittaggāhoti atibhojane thinamiddhassa nimittaggāho,",
  "tika-s0102t8:130_1": "ettake bhutte taṁ bhojanaṁ thinamiddhassa kāraṇaṁ hoti,",
  "tika-s0102t8:130_2": "ettake na hotīti thinamiddhassa kāraṇākāraṇagāho hotīti attho.",
  "tika-s0102t8:130_3": "Byatirekavasena cetaṁ vuttaṁ,",
  "tika-s0102t8:130_4": "tasmā “ettake bhutte taṁ bhojanaṁ thinamiddhassa kāraṇaṁ na hotī”ti bhojane mattaññutā ca atthato dassitāti daṭṭhabbaṁ.",
  "tika-s0102t8:130_5": "Tenāha “catupañca…pe…",
  "tika-s0102t8:130_6": "na hotī”ti.",
  "tika-s0102t8:130_7": "Divā sūriyālokanti divā gahitanimittaṁ sūriyālokaṁ rattiyaṁ manasi karontassāpīti evamettha attho veditabbo.",
  "tika-s0102t8:130_8": "Dhutaṅgānaṁ vīriyanissitattā vuttaṁ “dhutaṅganissitasappāyakathāyapī”ti.",
  "tika-s0102t8:131_0": "Kukkuccampi katākatānusocanavasena pavattamānaṁ cetaso avūpasamāvahatāya uddhaccena samānalakkhaṇamevāti “avūpasamo nāma avūpasantākāro,",
  "tika-s0102t8:131_1": "uddhaccakukkuccamevetaṁ atthato”ti vuttaṁ.",
  "tika-s0102t8:132_0": "Bahussutassa ganthato,",
  "tika-s0102t8:132_1": "atthato ca suttādīni vicārentassa tabbahulavihārino atthavedādipaṭilābhasabbhāvato vikkhepo na hotīti,",
  "tika-s0102t8:132_2": "yathāvidhipaṭipattiyā,",
  "tika-s0102t8:132_3": "yathānurūpapatikārappavattiyā ca katākatānusocanañca na hotīti “bāhusaccenapi…pe…",
  "tika-s0102t8:132_4": "uddhaccakukkuccaṁ pahīyatī”ti āha.",
  "tika-s0102t8:132_5": "Yadaggena bāhusaccena uddhaccakukkuccaṁ pahīyati,",
  "tika-s0102t8:132_6": "tadaggena paripucchakatāvinayapakataññutāhipi taṁ pahīyatīti daṭṭhabbaṁ.",
  "tika-s0102t8:132_7": "Vuddhasevitā ca vuddhasīlitaṁ āvahatīti cetovūpasamakarattā uddhaccakukkuccappahānakārī vuttā.",
  "tika-s0102t8:132_8": "Vuddhattaṁ pana anapekkhitvā kukkuccavinodakā vinayadharā kalyāṇamittā vuttāti daṭṭhabbā.",
  "tika-s0102t8:132_9": "Vikkhepo ca pabbajitānaṁ yebhuyyena kukkuccahetuko hotīti “kappiyākappiyaparipucchābahulassā”tiādinā vinayanayeneva paripucchakatādayo niddiṭṭhā.",
  "tika-s0102t8:132_10": "Pahīne uddhaccakukkucceti niddhāraṇe bhummaṁ.",
  "tika-s0102t8:132_11": "Kukkuccassa domanassasahagatattā anāgāmimaggena āyatiṁ anuppādo vutto.",
  "tika-s0102t8:133_0": "Tiṭṭhati pavattati etthāti ṭhānīyā vicikicchāya ṭhānīyā vicikicchāṭhānīyā,",
  "tika-s0102t8:133_1": "vicikicchāya kāraṇabhūtā dhammā,",
  "tika-s0102t8:133_2": "tiṭṭhatīti vā ṭhānīyā,",
  "tika-s0102t8:133_3": "vicikicchā ṭhānīyā etissāti vicikicchāṭhānīyā,",
  "tika-s0102t8:133_4": "atthato vicikicchā eva.",
  "tika-s0102t8:133_5": "Sā hi purimuppannā parato uppajjanakavicikicchāya sabhāgahetutāya asādhāraṇaṁ kāraṇaṁ.",
  "tika-s0102t8:134_0": "Kusalākusalāti kosallasambhūtaṭṭhena kusalā,",
  "tika-s0102t8:134_1": "tappaṭipakkhato akusalā.",
  "tika-s0102t8:134_2": "Ye akusalā,",
  "tika-s0102t8:134_3": "te sāvajjā,",
  "tika-s0102t8:134_4": "asevitabbā, hīnā ca.",
  "tika-s0102t8:134_5": "Ye kusalā,",
  "tika-s0102t8:134_6": "te anavajjā,",
  "tika-s0102t8:134_7": "sevitabbā,paṇītā ca.",
  "tika-s0102t8:134_8": "Kusalā vā hīnehi chandādīhi āraddhā hīnā,",
  "tika-s0102t8:134_9": "paṇītehi paṇītā.",
  "tika-s0102t8:134_10": "Kaṇhāti kāḷakā cittassa apabhassarabhāvakaraṇā.",
  "tika-s0102t8:134_11": "Sukkāti odātā cittassa pabhassarabhāvakaraṇā.",
  "tika-s0102t8:134_12": "Kaṇhābhijātihetuto vā kaṇhā.",
  "tika-s0102t8:134_13": "Sukkābhijātihetuto sukkā.",
  "tika-s0102t8:134_14": "Te eva sappaṭibhāgā.",
  "tika-s0102t8:134_15": "Kaṇhā hi ujuvipaccanīkatāya sukkasappaṭibhāgā,",
  "tika-s0102t8:134_16": "tathā sukkāpi itarehi.",
  "tika-s0102t8:134_17": "Atha vā kaṇhasukkā ca sappaṭibhāgā ca kaṇhasukkasappaṭibhāgā.",
  "tika-s0102t8:134_18": "Sukhā hi vedanā dukkhāya vedanāya sappaṭibhāgā,",
  "tika-s0102t8:134_19": "dukkhā ca vedanā sukhāya vedanāya sappaṭibhāgāti.",
  "tika-s0102t8:135_0": "Kāmaṁ bāhusaccaparipucchakatāhi sabbāpi aṭṭhavatthukā vicikicchā pahīyati,",
  "tika-s0102t8:135_1": "tathāpi ratanattayavicikicchāmūlikā sesavicikicchāti katvā āha “tīṇi ratanāni ārabbhā”ti.",
  "tika-s0102t8:135_2": "Ratanattayaguṇāvabodhe “satthari kaṅkhatī”tiādi vicikicchāya asambhavoti.",
  "tika-s0102t8:135_3": "Vinaye pakataññutā “sikkhāya kaṅkhatī”ti vuttāya vicikicchāya pahānaṁ karotīti āha “vinaye ciṇṇavasībhāvassāpī”ti.",
  "tika-s0102t8:135_4": "Okappaniyasaddhāsaṅkhātaadhimokkhabahulassāti saddheyyavatthuno anupavisanasaddhāsaṅkhātaadhimokkhena adhimuccanabahulassa,",
  "tika-s0102t8:135_5": "adhimuccanañca adhimokkhuppādanamevāti daṭṭhabbaṁ,",
  "tika-s0102t8:135_6": "saddhāya vā ninnapoṇatāadhimutti adhimokkho.",
  "tika-s0102t8:136_0": "Samudayavayāti samudayavayadhammā.",
  "tika-s0102t8:136_1": "Subhanimittaasubhanimittādīsūti “subhanimittādīsu asubhanimittādīsū”ti ādi-saddo paccekaṁ yojetabbo.",
  "tika-s0102t8:136_2": "Tattha paṭhamena ādi-saddena paṭighanimittādīnaṁ saṅgaho,",
  "tika-s0102t8:136_3": "dutiyenamettācetovimuttiādīnaṁ.",
  "tika-s0102t8:136_4": "Sesamettha yaṁ vattabbaṁ,",
  "tika-s0102t8:136_5": "taṁ vuttanayameva.",
  "tika-s0102t8:137_0": "Nīvaraṇapabbavaṇṇanā niṭṭhitā.",
  "tika-s0102t8:138_0": "Khandhapabbavaṇṇanā",
  "tika-s0102t8:139_0": "383. Upādānehi ārammaṇakaraṇādivasena upādātabbā vā khandhā upādānakkhandhā.",
  "tika-s0102t8:140_0": "Itirūpanti ettha iti-saddo idaṁ-saddena samānatthoti adhippāyenāha “idaṁ rūpa”nti.",
  "tika-s0102t8:140_1": "Tayidaṁ sarūpaggahaṇabhāvato anavasesapariyādānaṁ hotīti āha “ettakaṁ rūpaṁ,",
  "tika-s0102t8:140_2": "na ito paraṁ rūpaṁ atthī”ti.",
  "tika-s0102t8:140_3": "Itīti vā pakāratthe nipāto,",
  "tika-s0102t8:140_4": "tasmā “iti rūpa”nti iminā bhūtupādādivasena yattako rūpassa pabhedo,",
  "tika-s0102t8:140_5": "tena saddhiṁ rūpaṁ anavasesato pariyādiyitvā dasseti.",
  "tika-s0102t8:140_6": "Sabhāvatoti ruppanasabhāvato,",
  "tika-s0102t8:140_7": "cakkhādivaṇṇādisabhāvato ca.",
  "tika-s0102t8:140_8": "Vedanādīsupīti ettha “ayaṁ vedanā,",
  "tika-s0102t8:140_9": "ettakā vedanā,",
  "tika-s0102t8:140_10": "na ito paraṁ vedanā atthīti sabhāvato vedanaṁ pajānātī”tiādinā,",
  "tika-s0102t8:140_11": "sabhāvatoti ca “anubhavanasabhāvato,",
  "tika-s0102t8:140_12": "sātādisabhāvato cā”ti evamādinā yojetabbaṁ.",
  "tika-s0102t8:140_13": "Sesaṁ vuttanayattā suviññeyyameva.",
  "tika-s0102t8:141_0": "Khandhapabbavaṇṇanā niṭṭhitā.",
  "tika-s0102t8:142_0": "Āyatanapabbavaṇṇanā",
  "tika-s0102t8:143_0": "384.Chasu ajjhattikabāhiresūti “chasu ajjhattikesu chasu bāhiresū”ti “chasū”ti padaṁ paccekaṁ yojetabbaṁ.",
  "tika-s0102t8:143_1": "Kasmā panetāni ubhayāni chaḷeva vuttāni?",
  "tika-s0102t8:143_2": "Chaviññāṇakāyuppattidvārārammaṇavavatthānato.",
  "tika-s0102t8:143_3": "Cakkhuviññāṇavīthiyā pariyāpannassa hi viññāṇakāyassa cakkhāyatanameva uppattidvāraṁ,",
  "tika-s0102t8:143_4": "rūpāyatanameva ca ārammaṇaṁ,",
  "tika-s0102t8:143_5": "tathā itarāni itaresaṁ,",
  "tika-s0102t8:143_6": "chaṭṭhassa pana bhavaṅgamanasaṅkhāto manāyatanekadeso uppattidvāraṁ,",
  "tika-s0102t8:143_7": "asādhāraṇañca dhammāyatanaṁ ārammaṇaṁ.",
  "tika-s0102t8:143_8": "Cakkhatīti cakkhu,",
  "tika-s0102t8:143_9": "rūpaṁ assādeti,",
  "tika-s0102t8:143_10": "vibhāveti cāti attho.",
  "tika-s0102t8:143_11": "Suṇātīti sotaṁ.",
  "tika-s0102t8:143_12": "Ghāyatīti ghānaṁ.",
  "tika-s0102t8:143_13": "Jīvitanimittatāya raso jīvitaṁ,",
  "tika-s0102t8:143_14": "taṁ jīvitaṁ avhāyatīti jivhā.",
  "tika-s0102t8:143_15": "Kucchitānaṁ sāsavadhammānaṁ āyo uppattidesoti kāyo.",
  "tika-s0102t8:143_16": "Munāti ārammaṇaṁ vijānātīti mano.",
  "tika-s0102t8:143_17": "Rūpayati vaṇṇavikāraṁ āpajjamānaṁ hadayaṅgatabhāvaṁ pakāsetīti rūpaṁ.",
  "tika-s0102t8:143_18": "Sappati attano paccayehi harīyati sotaviññeyyabhāvaṁ gamīyatīti saddo.",
  "tika-s0102t8:143_19": "Gandhayati attano vatthuṁ sūcetīti gandho.",
  "tika-s0102t8:143_20": "Rasanti taṁ sattā assādentīti raso.",
  "tika-s0102t8:143_21": "Phusīyatīti phoṭṭhabbaṁ.",
  "tika-s0102t8:143_22": "Attano sabhāvaṁ dhārentīti dhammā.",
  "tika-s0102t8:143_23": "Sabbāni pana āyānaṁ tananādiatthena āyatanāni.",
  "tika-s0102t8:143_24": "Ayamettha saṅkhepo,",
  "tika-s0102t8:143_25": "vitthāro pana visuddhimaggasaṁvaṇṇanāyaṁ vuttanayeneva veditabbo.",
  "tika-s0102t8:144_0": "Cakkhuñcapajānātīti ettha cakkhu nāma pasādacakkhu,",
  "tika-s0102t8:144_1": "na sasambhāracakkhu,",
  "tika-s0102t8:144_2": "nāpi dibbacakkhuādikanti āha cakkhupasādanti.",
  "tika-s0102t8:144_3": "Yaṁ sandhāya vuttaṁ “yaṁ cakkhu catunnaṁ mahābhūtānaṁ upādāya pasādo”ti.",
  "tika-s0102t8:144_4": "ca-saddo vakkhamānatthasamuccayattho.",
  "tika-s0102t8:144_5": "Yāthāvasarasalakkhaṇavasenāti aviparītassa attano rasassa ceva lakkhaṇassa ca vasena,",
  "tika-s0102t8:144_6": "rūpesu āviñchanakiccassa ceva rūpābhighātārahabhūtapasādalakkhaṇassa ca daṭṭhukāmatānidānakammasamuṭṭhānabhūtapasādalakkhaṇassa ca vasenāti attho.",
  "tika-s0102t8:144_7": "Atha vā yāthāvasarasalakkhaṇavasenāti yāthāvasarasavasena ceva lakkhaṇavasena ca,",
  "tika-s0102t8:144_8": "yāthāvasarasoti ca aviparītasabhāvo veditabbo.",
  "tika-s0102t8:144_9": "So hi rasīyati aviraddhapaṭivedhavasena assādīyati ramīyatīti “raso”ti vuccati,",
  "tika-s0102t8:144_10": "tasmā salakkhaṇavasenāti vuttaṁ hoti.",
  "tika-s0102t8:144_11": "Lakkhaṇavasenāti aniccādisāmaññalakkhaṇavasena.",
  "tika-s0102t8:145_0": "“Cakkhuñca paṭicca rūpe ca uppajjati cakkhuviññāṇa”ntiādīsu samuditāniyeva rūpāyatanāni cakkhuviññāṇuppattihetu,",
  "tika-s0102t8:145_1": "na visuṁ visunti imassa atthassa jotanatthaṁ “rūpe cā”ti puthuvacanaggahaṇaṁ,",
  "tika-s0102t8:145_2": "tāya eva ca desanāgatiyā kāmaṁ idhāpi “rūpe ca pajānātī”ti vuttaṁ,",
  "tika-s0102t8:145_3": "rūpabhāvasāmaññena pana sabbaṁ ekajjhaṁ gahetvā bahiddhā catusamuṭṭhānikarūpañcāti ekavacanavasena attho.",
  "tika-s0102t8:145_4": "Sarasalakkhaṇa vasenāti cakkhuviññāṇassa visayabhāvakiccassa vasena ceva cakkhupaṭihananalakkhaṇassa vasena cāti yojetabbaṁ.",
  "tika-s0102t8:146_0": "Ubhayaṁ paṭiccāti cakkhuṁ upanissayapaccayavasena paccayabhūtaṁ,",
  "tika-s0102t8:146_1": "rūpe ārammaṇādhipatiārammaṇūpanissayavasena paccayabhūte ca paṭicca.",
  "tika-s0102t8:146_2": "Kāmaṁ ayaṁ suttantasaṁvaṇṇanā,",
  "tika-s0102t8:146_3": "nippariyāyakathā nāma abhidhammasannissitā evāti abhidhammanayeneva saṁyojanāni dassento “kāmarāga…pe…",
  "tika-s0102t8:146_4": "avijjāsaṁyojana”nti āha.",
  "tika-s0102t8:146_5": "Tattha kāmesu rāgo,",
  "tika-s0102t8:146_6": "kāmo ca so rāgo cāti vā kāmarāgo.",
  "tika-s0102t8:146_7": "So eva bandhanaṭṭhena saṁyojanaṁ.",
  "tika-s0102t8:146_8": "Ayañhi yassa saṁvijjati,",
  "tika-s0102t8:146_9": "taṁ puggalaṁ vaṭṭasmiṁ saṁyojeti bandhati iti dukkhena sattaṁ,",
  "tika-s0102t8:146_10": "bhavādike vā bhavantarādīhi,",
  "tika-s0102t8:146_11": "kammunā vā vipākaṁ saṁyojeti bandhatīti saṁyojanaṁ.",
  "tika-s0102t8:146_12": "Evaṁ paṭighasaṁyojaṁādīnampi yathārahamattho vattabbo.",
  "tika-s0102t8:146_13": "Sarasalakkhaṇavasenāti ettha pana sattassa vaṭṭato anissajjanasaṅkhātassa attano kiccassa ceva yathāvuttabandhanasaṅkhātassa",
  "tika-s0102t8:146_14": "lakkhaṇassa ca vasenāti yojetabbaṁ.",
  "tika-s0102t8:147_0": "Bhavassādadiṭṭhissādanivattanatthaṁ kāmassādaggahaṇaṁ.",
  "tika-s0102t8:147_1": "Assādayatoti abhiramantassa.",
  "tika-s0102t8:147_2": "Abhinandatoti sappītikataṇhāvasena nandantassa.",
  "tika-s0102t8:147_3": "Padadvayenāpi balavato kāmarāgassa paccayabhūtā kāmarāguppatti vuttā.",
  "tika-s0102t8:147_4": "Esa nayo sesesupi.",
  "tika-s0102t8:147_5": "Aniṭṭhārammaṇeti ettha “āpāthagate”ti vibhattivipariṇāmanavasena “āpāthagata”nti padaṁ ānetvā sambandhitabbaṁ.",
  "tika-s0102t8:147_6": "Etaṁ ārammaṇanti etaṁ evaṁsukhumaṁ evaṁdubbibhāgaṁ ārammaṇaṁ.",
  "tika-s0102t8:147_7": "“Niccaṁ dhuva”nti idaṁ nidassanamattaṁ.",
  "tika-s0102t8:147_8": "“Ucchijjissati vinassissatīti gaṇhato”ti evamādīnampi saṅgaho icchitabbo.",
  "tika-s0102t8:147_9": "Paṭhamāya sakkāyadiṭṭhiyā anurodhavasena “satto nu kho”ti,",
  "tika-s0102t8:147_10": "itarāya anurodhavasena “sattassa nu kho”ti vicikicchato.",
  "tika-s0102t8:147_11": "Attattaniyādigāhānugatā hi vicikicchā diṭṭhiyā asati abhāvato.",
  "tika-s0102t8:147_12": "Bhavaṁ patthentassāti “īdise sampattibhave yasmā amhākaṁ idaṁ iṭṭhaṁ rūpārammaṇaṁ sulabhaṁ jātaṁ,",
  "tika-s0102t8:147_13": "tasmā āyatimpi ediso,",
  "tika-s0102t8:147_14": "ito vā uttaritaro sampattibhavo bhaveyyā”ti bhavaṁ nikāmentassa.",
  "tika-s0102t8:147_15": "Evarūpanti evarūpaṁ rūpaṁ.",
  "tika-s0102t8:147_16": "Taṁsadise hi tabbohāravasenevaṁ vuttaṁ.",
  "tika-s0102t8:147_17": "Bhavati hi taṁsadisesu tabbohāro yathā “sā eva tittirī,",
  "tika-s0102t8:147_18": "tāni eva osadhānī”ti.",
  "tika-s0102t8:147_19": "Usūyatoti usūyaṁ issaṁ uppādayato.",
  "tika-s0102t8:147_20": "Aññassa maccharāyatoti aññena asādhāraṇabhāvakaraṇena macchariyaṁ karoto.",
  "tika-s0102t8:147_21": "Sabbeheva yathāvuttehi navahi saṁyojanehi.",
  "tika-s0102t8:148_0": "Tañca kāraṇanti subhanimittapaṭighanimittādivibhāgaṁ iṭṭhāniṭṭhādirūpārammaṇañceva tajjāyonisomanasikārañcāti tassa tassa saṁyojanassa kāraṇaṁ.",
  "tika-s0102t8:148_1": "Avikkhambhitāsamūhatabhūmiladdhuppannaṁ taṁ sandhāya “appahīnaṭṭhena uppannassā”ti vuttaṁ.",
  "tika-s0102t8:148_2": "Vattamānuppannatā samudācāraggahaṇeneva gahitā.",
  "tika-s0102t8:148_3": "Yena kāraṇenāti yena vipassanāsamathabhāvanāsaṅkhātena kāraṇena.",
  "tika-s0102t8:148_4": "Tañhi tassa tadaṅgavasena ceva vikkhambhanavasena ca pahānakāraṇaṁ.",
  "tika-s0102t8:148_5": "Issāmacchariyānaṁ apāyagamanīyatāya paṭhamamaggavajjhatā vuttā.",
  "tika-s0102t8:148_6": "Yadi evaṁ “tiṇṇaṁ saṁyojanānaṁ parikkhayā sotāpanno hotī”ti suttapadaṁ kathanti?",
  "tika-s0102t8:148_7": "Taṁ suttantapariyāyena vuttaṁ.",
  "tika-s0102t8:148_8": "Yathānulomasāsanā hi suttantadesanā,",
  "tika-s0102t8:148_9": "ayaṁ pana abhidhammanayena saṁvaṇṇanāti nāyaṁ dosoti.",
  "tika-s0102t8:148_10": "Oḷārikassāti thūlassa,",
  "tika-s0102t8:148_11": "yato abhiṇhasamuppattipariyuṭṭhānatibbatāva hoti.",
  "tika-s0102t8:148_12": "Aṇusahagatassāti vuttappakārābhāvena aṇubhāvaṁ sukhumabhāvaṁ gatassa.",
  "tika-s0102t8:148_13": "Uddhaccasaṁyojanassapettha anuppādo vuttoyevāti daṭṭhabbo yathāvuttasaṁyojanehi avinābhāvato.",
  "tika-s0102t8:148_14": "Ekatthatāya sotādīnaṁ sabhāvasarasalakkhaṇavasena pajānanā,",
  "tika-s0102t8:148_15": "tappaccayānaṁ saṁyojanānaṁ uppādādipajānanā ca vuttanayeneva veditabbāti dassento “eseva nayo”ti atidisati.",
  "tika-s0102t8:149_0": "Attano vā dhammesūti attano ajjhattikāyatanadhammesu,",
  "tika-s0102t8:149_1": "attano ubhayadhammesu vā.",
  "tika-s0102t8:149_2": "Imasmiṁ pakkhe ajjhattikāyatanapariggaṇhanenāti ajjhattikāyatanapariggaṇhanamukhenāti attho.",
  "tika-s0102t8:149_3": "Evañca anavasesato saparasantānesu āyatanānaṁ pariggaho siddho hoti.",
  "tika-s0102t8:149_4": "Parassavā dhammesūti etthāpi eseva nayo.",
  "tika-s0102t8:149_5": "Rūpāyatanassāti aḍḍhekādasappabhedassa rūpasabhāvassa āyatanassa rūpakkhandhe “vuttanayena nīharitabbo”ti ānetvā sambandhitabbaṁ.",
  "tika-s0102t8:149_6": "Sesakkhandhesūti vedanāsaññāsaṅkhārakkhandhesu.",
  "tika-s0102t8:149_7": "Vuttanayenāti iminā atidesena rūpakkhandhe “āhārasamudayā”ti viññāṇakkhandhe “nāmarūpasamudayā”ti sesakhandhesu",
  "tika-s0102t8:149_8": "“phassasamudayā”ti imaṁ visesaṁ vibhāveti,",
  "tika-s0102t8:149_9": "itaraṁ pana sabbattha samānanti khandhapabbe viya āyatanapabbepi lokuttaranivattanaṁ pāḷiyaṁ gahitaṁ natthīti vuttaṁ “lokuttaradhammā na gahetabbā”ti.",
  "tika-s0102t8:149_10": "Sesaṁ vuttanayameva.",
  "tika-s0102t8:150_0": "Āyatanapabbavaṇṇanā niṭṭhitā.",
  "tika-s0102t8:151_0": "Bojjhaṅgapabbavaṇṇanā",
  "tika-s0102t8:152_0": "385.Bujjhanakasattassāti kilesaniddāya paṭibujjhanakasattassa,",
  "tika-s0102t8:152_1": "ariyasaccānaṁ vā paṭivijjhanakasattassa.",
  "tika-s0102t8:152_2": "Aṅgesūti kāraṇesu,",
  "tika-s0102t8:152_3": "avayavesu vā.",
  "tika-s0102t8:152_4": "Udayavayañāṇuppattito paṭṭhāya sambodhipaṭipadāyaṁ ṭhito nāma hotīti āha “āraddhavipassakato paṭṭhāya yogāvacaroti sambodhī”ti.",
  "tika-s0102t8:152_5": "Suttantadesanā nāma pariyāyakathā,",
  "tika-s0102t8:152_6": "ayañca satipaṭṭhānadesanā lokiyamaggavasena pavattāti vuttaṁ “yogāvacaroti sambodhī”ti,",
  "tika-s0102t8:152_7": "aññathā “ariyasāvako”ti vadeyya.",
  "tika-s0102t8:153_0": "“Satisambojjhaṅgaṭṭhānīyā”ti padassa attho “vicikicchāṭṭhānīyā”ti ettha vuttanayena veditabbo.",
  "tika-s0102t8:153_1": "Tanti yonisomanasikāraṁ.",
  "tika-s0102t8:153_2": "Tatthāti satiyaṁ,",
  "tika-s0102t8:153_3": "nipphādetabbe cetaṁ bhummaṁ.",
  "tika-s0102t8:154_0": "Sati ca sampajaññañca satisampajaññaṁ.",
  "tika-s0102t8:154_1": "Atha vā satippadhānaṁ abhikkantādisātthakabhāvapariggaṇhanañāṇaṁ satisampajaññaṁ.",
  "tika-s0102t8:154_2": "Taṁ sabbattha satokārībhāvāvahattā satisambojjhaṅgassa uppādāya hoti.",
  "tika-s0102t8:154_3": "Yathā paccanīkadhammappahānaṁ,",
  "tika-s0102t8:154_4": "anurūpadhammasevanā ca anuppannānaṁ kusalānaṁ dhammānaṁ uppādāya hoti,",
  "tika-s0102t8:154_5": "evaṁ satirahitapuggalavivajjanā,",
  "tika-s0102t8:154_6": "satokārīpuggalasevanā,",
  "tika-s0102t8:154_7": "tattha ca yuttappayuttatā satisambojjhaṅgassa uppādāya hotīti imamatthaṁ dasseti “satisampajañña”ntiādinā.",
  "tika-s0102t8:154_8": "Tissadattatthero nāma,",
  "tika-s0102t8:154_9": "yo bodhimaṇḍe suvaṇṇasalākaṁ gahetvā “aṭṭhārasasu bhāsāsu katarabhāsāya dhammaṁ kathemī”ti parisaṁ pavāresi.",
  "tika-s0102t8:154_10": "Abhayattheroti dattābhayattheramāha.",
  "tika-s0102t8:155_0": "Dhammānaṁ,",
  "tika-s0102t8:155_1": "dhammesu vā vicayo dhammavicayo,",
  "tika-s0102t8:155_2": "so eva sambojjhaṅgo,",
  "tika-s0102t8:155_3": "tassa dhammavicayasambojjhaṅgassa.",
  "tika-s0102t8:155_4": "“Kusalākusalā dhammā”tiādīsu yaṁ vattabbaṁ,",
  "tika-s0102t8:155_5": "taṁ heṭṭhā vuttanayameva.",
  "tika-s0102t8:155_6": "Tattha yonisomanasikārabahulīkāroti kusalādīnaṁ taṁtaṁsabhāvasarasalakkhaṇaādikassa yāthāvato avabujjhanavasena uppanno ñāṇasampayuttacittuppādo.",
  "tika-s0102t8:155_7": "So hi aviparītamanasikāratāya “yonisomanasikāro”ti vutto,",
  "tika-s0102t8:155_8": "tadābhogatāya āvajjanāpi taggatikā eva,",
  "tika-s0102t8:155_9": "tassa abhiṇhaṁ pavattanaṁ bahulīkāro.",
  "tika-s0102t8:155_10": "Bhiyyobhāvāyāti punappunaṁ bhāvāya.",
  "tika-s0102t8:155_11": "Vepullāyāti vipulabhāvāya.",
  "tika-s0102t8:155_12": "Pāripūriyāti paribrūhanāya.",
  "tika-s0102t8:156_0": "Paripucchakatāti pariyogāhetvā pucchakabhāvo.",
  "tika-s0102t8:156_1": "Ācariye payirupāsitvā pañcapi nikāye saha aṭṭhakathāya pariyogāhetvā yaṁ yaṁ tattha gaṇṭhiṭṭhānabhūtaṁ,",
  "tika-s0102t8:156_2": "taṁ taṁ “idaṁ bhante kathaṁ,",
  "tika-s0102t8:156_3": "imassa ko attho”ti khandhāyatanādiatthaṁ pucchantassa dhammavicayasambojjhaṅgo uppajjati.",
  "tika-s0102t8:156_4": "Tenāha “khandhadhātu…pe…",
  "tika-s0102t8:156_5": "bahulatā”ti.",
  "tika-s0102t8:156_6": "Vatthūnaṁ visadabhāvakaraṇanti ettha cittacetasikānaṁ pavattiṭṭhānabhāvato sarīraṁ,",
  "tika-s0102t8:156_7": "tappaṭibaddhāni cīvarāni ca “vatthūnī”ti adhippetāni,",
  "tika-s0102t8:156_8": "tāni yathā cittassa sukhāvahāni honti,",
  "tika-s0102t8:156_9": "tathā karaṇaṁ tesaṁ visadabhāvakaraṇaṁ.",
  "tika-s0102t8:156_10": "Tena vuttaṁ “ajjhattikabāhirāna”ntiādi.",
  "tika-s0102t8:156_11": "Ussannadosanti vātādiussannadosaṁ.",
  "tika-s0102t8:156_12": "Sedamalamakkhitanti sedena ceva jallikāsaṅkhātena sarīramalena ca makkhitaṁ.",
  "tika-s0102t8:156_13": "Ca-saddena aññampi sarīrassa,",
  "tika-s0102t8:156_14": "cittassa ca pīḷāvahaṁ saṅgaṇhāti.",
  "tika-s0102t8:156_15": "Senāsanaṁ vāti vā-saddena pattādīnaṁ saṅgaho daṭṭhabbo.",
  "tika-s0102t8:156_16": "Avisade sati,",
  "tika-s0102t8:156_17": "visayabhūte vā.",
  "tika-s0102t8:156_18": "Kathaṁ bhāvanamanuyuttassa tāni visayo?",
  "tika-s0102t8:156_19": "Antarantarā pavattanakacittuppādavasenevaṁ vuttaṁ.",
  "tika-s0102t8:156_20": "Te hi cittuppādā cittekaggatāya aparisuddhabhāvāya saṁvattanti.",
  "tika-s0102t8:156_21": "Cittacetasikesu nissayādipaccayabhūtesu.",
  "tika-s0102t8:156_22": "Ñāṇampīti pi-saddo sampiṇḍanattho,",
  "tika-s0102t8:156_23": "tena na kevalaṁ taṁ vatthuyeva,",
  "tika-s0102t8:156_24": "atha kho tasmiṁ aparisuddhe ñāṇampi aparisuddhaṁ hotīti nissayāparisuddhiyā taṁnissitāparisuddhi viya",
  "tika-s0102t8:156_25": "visayassa aparisuddhatāya visayino aparisuddhiṁ dasseti.",
  "tika-s0102t8:157_0": "Samabhāvakaraṇanti kiccato anūnādhikabhāvakaraṇaṁ.",
  "tika-s0102t8:157_1": "Saddheyyavatthusmiṁ paccayavasena adhimokkhakiccassa paṭutarabhāvena,",
  "tika-s0102t8:157_2": "paññāya avisadatāya,",
  "tika-s0102t8:157_3": "vīriyādīnañca sithilatādinā saddhindriyaṁ balavaṁ hoti.",
  "tika-s0102t8:157_4": "Tenāha “itarāni mandānī”ti.",
  "tika-s0102t8:157_5": "Tatoti tasmā saddhindriyassa balavabhāvato,",
  "tika-s0102t8:157_6": "itaresañca mandattā.",
  "tika-s0102t8:157_7": "Kosajjapakkhe patituṁ adatvā sampayuttadhammānaṁ paggaṇhanaṁ anubalappadānaṁ paggaho,",
  "tika-s0102t8:157_8": "paggahova kiccaṁ paggahakiccaṁ,",
  "tika-s0102t8:157_9": "“kātuṁ na sakkotī”ti ānetvā sambandhitabbaṁ.",
  "tika-s0102t8:157_10": "Ārammaṇaṁ upagantvā ṭhānaṁ,",
  "tika-s0102t8:157_11": "anissajjanaṁ vā upaṭṭhānaṁ.",
  "tika-s0102t8:157_12": "Vikkhepapaṭikkhepo,",
  "tika-s0102t8:157_13": "yena vā sampayuttā avikkhittā honti,",
  "tika-s0102t8:157_14": "so avikkhepo.",
  "tika-s0102t8:157_15": "Rūpagataṁ viya cakkhunā yena yāthāvato visayasabhāvaṁ passati,",
  "tika-s0102t8:157_16": "taṁ dassanakiccaṁ.",
  "tika-s0102t8:157_17": "Kātuṁ na sakkoti balavatā saddhindriyena abhibhūtattā.",
  "tika-s0102t8:157_18": "Sahajātadhammesu hi indaṭṭhaṁ kārentānaṁ sahapavattamānānaṁ dhammānaṁ ekarasatāvaseneva atthasiddhi,",
  "tika-s0102t8:157_19": "na aññathā.",
  "tika-s0102t8:157_20": "Tasmāti vuttamevatthaṁ kāraṇabhāvena paccāmasati.",
  "tika-s0102t8:157_21": "Tanti saddhindriyaṁ.",
  "tika-s0102t8:157_22": "Dhammasabhāvapaccavekkhaṇenāti yassa saddheyyassa vatthuno uḷāratādiguṇe adhimuccanassa sātisayappavattiyā saddhindriyaṁ balavaṁ jātaṁ,",
  "tika-s0102t8:157_23": "tassa paccayapaccayuppannatādivibhāgato yāthāvato vīmaṁsanena.",
  "tika-s0102t8:157_24": "Evañhi evaṁdhammatānayena sabhāvasarasato pariggayhamāne savipphāro adhimokkho na hoti “ayaṁ imesaṁ dhammānaṁ",
  "tika-s0102t8:157_25": "sabhāvo”ti parijānanavasena paññābyāpārassa sātisayattā.",
  "tika-s0102t8:157_26": "Dhuriyadhammesu hi yathā saddhāya balavabhāve paññāya mandabhāvo hoti,",
  "tika-s0102t8:157_27": "evaṁ paññāya balavabhāve saddhāya mandabhāvo hotīti.",
  "tika-s0102t8:157_28": "Tena vuttaṁ “taṁ dhammasabhāvapaccavekkhaṇena vā,",
  "tika-s0102t8:157_29": "yathā vā manasikaroto balavaṁ jātaṁ,",
  "tika-s0102t8:157_30": "tathā amanasikārena hāpetabba”nti.",
  "tika-s0102t8:157_31": "Tathā amanasikārenāti yenākārena bhāvanaṁ anuyuñjantassa saddhindriyaṁ balavaṁ jātaṁ,",
  "tika-s0102t8:157_32": "tenākārena bhāvanāya ananuyuñjanatoti vuttaṁ hoti.",
  "tika-s0102t8:157_33": "Idha duvidhena saddhindriyassa balavabhāvo attano vā paccayavisesena kiccuttariyato,",
  "tika-s0102t8:157_34": "vīriyādīnaṁ vā mandakiccatāya.",
  "tika-s0102t8:157_35": "Tattha paṭhamavikappe hāpanavidhi dassito.",
  "tika-s0102t8:157_36": "Dutiyakappe pana yathā manasi karoto vīriyādīnaṁ mandakiccatāya saddhindriyaṁ balavaṁ jātaṁ,",
  "tika-s0102t8:157_37": "tathā amanasikārena,",
  "tika-s0102t8:157_38": "vīriyādīnaṁ paṭukiccabhāvāvahena manasikārena saddhindriyaṁ tehi samarasaṁ karontena hāpetabbaṁ.",
  "tika-s0102t8:157_39": "Iminā nayena sesindriyesupi hāpanavidhi veditabbo.",
  "tika-s0102t8:158_0": "Vakkalittheravatthūti.",
  "tika-s0102t8:158_1": "So hi āyasmā saddhādhimuttatāya katādhikāro satthu rūpakāyadassanappasuto eva hutvā viharanto satthārā “kiṁ te vakkali iminā pūtikāyena diṭṭhena,",
  "tika-s0102t8:158_2": "yo kho vakkali dhammaṁ passati,",
  "tika-s0102t8:158_3": "so maṁ passatī”tiādinā ovaditvā kammaṭṭhāne niyojitopi taṁ ananuyuñjanto paṇāmito attānaṁ vinipātetuṁ papātaṭṭhānaṁ abhiruhi,",
  "tika-s0102t8:158_4": "atha naṁ satthā yathānisinnova obhāsaṁ vissajjanena attānaṁ dassetvā –",
  "tika-s0102t8:159_0": "“Pāmojjabahulo bhikkhu, pasanno buddhasāsane;",
  "tika-s0102t8:160_0": "Adhigacche padaṁ santaṁ, saṅkhārūpasamaṁ sukha”nti. –",
  "tika-s0102t8:161_0": "Gāthaṁ vatvā “ehi vakkalī”ti āha.",
  "tika-s0102t8:161_1": "So tena amateneva abhisitto haṭṭhatuṭṭho hutvā vipassanaṁ paṭṭhapesi.",
  "tika-s0102t8:161_2": "Saddhāya balavabhāvato vipassanāvīthiṁ na otarati,",
  "tika-s0102t8:161_3": "taṁ ñatvā bhagavā tassa indriyasamattapaṭipādanāya kammaṭṭhānaṁ sodhetvā adāsi.",
  "tika-s0102t8:161_4": "So satthārā dinnanaye ṭhatvā vipassanaṁ ussukkāpetvā maggappaṭipāṭiyā arahattaṁ pāpuṇi.",
  "tika-s0102t8:161_5": "Tenetaṁ vuttaṁ “vakkalittheravatthu cettha nidassana”nti.",
  "tika-s0102t8:161_6": "Etthāti saddhindriyassa adhimattabhāve sesindriyānaṁ sakiccākaraṇe.",
  "tika-s0102t8:162_0": "Itarakiccabhedanti upaṭṭhānādikiccavisesaṁ.",
  "tika-s0102t8:162_1": "Passaddhādīti ādi-saddena samādhiupekkhāsambojjhaṅgānaṁ saṅgaho daṭṭhabbo.",
  "tika-s0102t8:162_2": "Hāpetabbanti yathā saddhindriyassa balavabhāvo dhammasabhāvapaccavekkhaṇena hāyati,",
  "tika-s0102t8:162_3": "evaṁ vīriyindriyassa adhimattatā passaddhiādibhāvanāya hāyati samādhipakkhiyattā tassā.",
  "tika-s0102t8:162_4": "Tathā hi samādhindriyassa adhimattataṁ kosajjapātato rakkhantī vīriyādibhāvanā viya vīriyindriyassa adhimattataṁ",
  "tika-s0102t8:162_5": "uddhaccapātato rakkhantī ekaṁsato hāpeti.",
  "tika-s0102t8:162_6": "Tena vuttaṁ “passaddhaādibhāvanāya hāpetabba”nti.",
  "tika-s0102t8:162_7": "Soṇattherassa vatthūti sukumārasoṇattherassa vatthu.",
  "tika-s0102t8:162_8": "so hi āyasmā satthu santike kammaṭṭhānaṁ gahetvā sītavane viharanto “mama sarīraṁ sukhumālaṁ,",
  "tika-s0102t8:162_9": "na ca sakkā sukheneva sukhaṁ adhigantuṁ,",
  "tika-s0102t8:162_10": "kilametvāpi samaṇadhammo kātabbo”ti taṁ ṭhānacaṅkamameva adhiṭṭhāya padhānaṁ anuyuñjanto pādatalesu phoṭesu",
  "tika-s0102t8:162_11": "uṭṭhitesupi vedanaṁ ajjhupekkhitvā daḷhaṁ vīriyaṁ karonto accāraddhavīriyatāya visesaṁ nibbattetuṁ nāsakkhi.",
  "tika-s0102t8:162_12": "Satthā tattha gantvā vīṇūpamovādena ovaditvā vīriyasamatāyojanavīthiṁ dassento kammaṭṭhānaṁ sodhetvā gijjhakūṭaṁ gato.",
  "tika-s0102t8:162_13": "Theropi satthārā dinnanayena vīriyasamataṁ yojetvā bhāvento vipassanaṁ ussukkāpetvā arahatte patiṭṭhāsi.",
  "tika-s0102t8:162_14": "Tena vuttaṁ “soṇattherassa vatthu dassetabba”nti.",
  "tika-s0102t8:162_15": "Sesesupīti satisamādhipaññindriyesupi.",
  "tika-s0102t8:163_0": "Samatanti saddhāpaññānaṁ aññamaññaṁ anūnānadhikabhāvaṁ,",
  "tika-s0102t8:163_1": "tathā samādhivīriyānaṁ.",
  "tika-s0102t8:163_2": "Yathā hi saddhāpaññānaṁ visuṁ visuṁ dhuriyadhammabhūtānaṁ kiccato aññamaññaṁ nātivattanaṁ visesato icchitabbaṁ,",
  "tika-s0102t8:163_3": "yato nesaṁ samadhuratāya appanā sampajjati,",
  "tika-s0102t8:163_4": "evaṁ samādhivīriyānaṁ kosajjuddhaccapakkhikānaṁ samarasatāya sati aññamaññūpatthambhanato sampayuttadhammānaṁ",
  "tika-s0102t8:163_5": "antadvayapātābhāvena sammadeva appanā ijjhati.",
  "tika-s0102t8:163_6": "“Balavasaddho”tiādi byatirekamukhena vuttasseva atthassa samatthanaṁ.",
  "tika-s0102t8:163_7": "Tassattho yo balavatiyā saddhāya samannāgato avisadañāṇo,",
  "tika-s0102t8:163_8": "so mudhappasanno hoti,",
  "tika-s0102t8:163_9": "na aveccappasanno.",
  "tika-s0102t8:163_10": "Tathā hi avatthusmiṁ pasīdati seyyathāpi titthiyasāvakā.",
  "tika-s0102t8:163_11": "Kerāṭikapakkhanti sāṭheyyapakkhaṁ bhajati.",
  "tika-s0102t8:163_12": "Saddhāhīnāya paññāya atidhāvanto “deyyavatthupariccāgena vinā cittuppādamattenapi dānamayaṁ puññaṁ hotī”tiādīni parikappeti hetupatirūpakehi vañcito,",
  "tika-s0102t8:163_13": "evaṁbhūto ca sukkhatakkaviluttacitto paṇḍitānaṁ vacanaṁ nādiyati saññattiṁ na gacchati.",
  "tika-s0102t8:163_14": "Tenāha “bhesajjasamuṭṭhito viya rogo atekiccho hotī”ti.",
  "tika-s0102t8:163_15": "Yathā cettha saddhāpaññānaṁ aññamaññaṁ visamabhāvo na atthāvaho,",
  "tika-s0102t8:163_16": "anatthāvahova, evaṁ,",
  "tika-s0102t8:163_17": "samādhivīriyānaṁ aññamaññaṁ visamabhāvo na atthāvaho,",
  "tika-s0102t8:163_18": "anatthāvahova,",
  "tika-s0102t8:163_19": "tathā na avikkhepāvaho,",
  "tika-s0102t8:163_20": "vikkhepāvahovāti.",
  "tika-s0102t8:163_21": "Kosajjaṁ abhibhavati,",
  "tika-s0102t8:163_22": "tena appanaṁ na pāpuṇātīti adhippāyo.",
  "tika-s0102t8:163_23": "Uddhaccaṁ abhibhavatīti etthāpi eseva nayo.",
  "tika-s0102t8:163_24": "Tadubhayanti saddhāpaññādvayaṁ,",
  "tika-s0102t8:163_25": "samādhivīriyadvayañca.",
  "tika-s0102t8:163_26": "Samaṁ kātabbanti samarasaṁ kātabbaṁ.",
  "tika-s0102t8:164_0": "Samādhikammikassāti samathakammaṭṭhānikassa.",
  "tika-s0102t8:164_1": "Evanti evaṁ sante,",
  "tika-s0102t8:164_2": "saddhāya thokaṁ balavabhāve satīti attho.",
  "tika-s0102t8:164_3": "Saddahantoti “pathavī pathavīti manasikaraṇamattena kathaṁ jhānuppattī”ti acintetvā “addhā sammāsambuddhena",
  "tika-s0102t8:164_4": "vuttavidhi ijjhissatī”ti saddahanto saddhaṁ janento.",
  "tika-s0102t8:164_5": "Okappentoti ārammaṇaṁ anupavisitvā viya adhimuccanavasena avakappento pakkhandanto.",
  "tika-s0102t8:164_6": "Ekaggatā balavatī vaṭṭati samādhippadhānattā jhānassa.",
  "tika-s0102t8:164_7": "Ubhinnanti samādhipaññānaṁ.",
  "tika-s0102t8:164_8": "Samādhikammikassa samādhino adhimattatāya paññāya adhimattatāpi icchitabbāti āha “samatāyapī”ti,",
  "tika-s0102t8:164_9": "samabhāvenāpīti attho.",
  "tika-s0102t8:164_10": "Appanāti lokiyappanā.",
  "tika-s0102t8:164_11": "Tathā hi “hotiyevā”ti sāsaṅkaṁ vadati.",
  "tika-s0102t8:164_12": "Lokuttarappanā pana tesaṁ samabhāveneva icchitā.",
  "tika-s0102t8:164_13": "Yathāha “samathavipassanaṁ yuganandhaṁ bhāvetī”ti.",
  "tika-s0102t8:165_0": "Yadi visesato saddhāpaññānaṁ,",
  "tika-s0102t8:165_1": "samādhivīriyānañca samatāva icchitā,",
  "tika-s0102t8:165_2": "kathaṁ satīti āha “sati pana sabbattha balavatī vaṭṭatī”ti.",
  "tika-s0102t8:165_3": "Sabbatthāti līnuddhaccapakkhikesu pañcasu indriyesu.",
  "tika-s0102t8:165_4": "Uddhaccapakkhikekadese gaṇhanto “saddhāvīriyapaññāna”nti āha.",
  "tika-s0102t8:165_5": "Aññathā pīti ca gahetabbā siyā.",
  "tika-s0102t8:165_6": "Tathā hi “kosajjapakkhikena samādhinā” icceva vuttaṁ,",
  "tika-s0102t8:165_7": "na “passaddhisamādhiupekkhāhī”ti.",
  "tika-s0102t8:165_8": "Sāti sati.",
  "tika-s0102t8:165_9": "Sabbesu rājakammesu niyutto sabbakammiko.",
  "tika-s0102t8:165_10": "Tenāti tena sabbattha icchitabbaṭṭhena kāraṇena.",
  "tika-s0102t8:165_11": "Āha aṭṭhakathāyaṁ.",
  "tika-s0102t8:165_12": "Sabbattha niyuttā sabbatthikā sabbattha līne,",
  "tika-s0102t8:165_13": "uddhate ca citte icchitabbattā,",
  "tika-s0102t8:165_14": "sabbe vā līne,",
  "tika-s0102t8:165_15": "uddhate ca citte bhāvetabbā bojjhaṅgā atthikā etāyāti sabbatthikā.",
  "tika-s0102t8:165_16": "Cittanti kusalaṁ cittaṁ.",
  "tika-s0102t8:165_17": "Tassa hi sati paṭisaraṇaṁ parāyaṇaṁ appattassa pattiyā anadhigatassa adhigamāya.",
  "tika-s0102t8:165_18": "Tenāha “ārakkhapaccupaṭṭhānā”tiādi.",
  "tika-s0102t8:166_0": "Khandhādibhede anogāḷhapaññānanti pariyattibāhusaccavasenapi khandhāyatanādīsu appatiṭṭhitabuddhīnaṁ.",
  "tika-s0102t8:166_1": "Bahussutasevanā hi sutamayañāṇāvahā.",
  "tika-s0102t8:166_2": "Taruṇavipassanāsamaṅgīpi bhāvanāmayañāṇe ṭhitattā ekaṁsato paññavā eva nāma hotīti āha “samapaññāsa lakkhaṇapariggāhikāya",
  "tika-s0102t8:166_3": "udayabbayapaññāya samannāgatapuggalasevanā”ti.",
  "tika-s0102t8:166_4": "Ñeyyadhammassa gambhīrabhāvavasena tapparicchedakañāṇassa gambhīrabhāvaggahaṇanti āha “gambhīresu khandhādīsu pavattāya gambhīrapaññāyā”ti.",
  "tika-s0102t8:166_5": "Tañhi ñeyyaṁ tādisāya paññāya caritabbato gambhīrañāṇacariyaṁ,",
  "tika-s0102t8:166_6": "tassā vā paññāya tattha pabhedato pavatti gambhīrañāṇacariyā,",
  "tika-s0102t8:166_7": "tassā paccavekkhaṇāti āha “gambhīrapaññāya pabhedapaccavekkhaṇā”ti.",
  "tika-s0102t8:166_8": "Yathā sativepullappatto nāma arahā eva,",
  "tika-s0102t8:166_9": "evaṁ paññāvepullappattotipi so evāti āha “arahattamaggena bhāvanāpāripūrī hotī”ti.",
  "tika-s0102t8:166_10": "Vīriyādīsupi eseva nayo.",
  "tika-s0102t8:167_0": "“Tattaṁ ayokhilaṁ hatthe gamentī”tiādinā vuttapañcavidhabandhanakammakāraṇā niraye nibbattasattassa yebhuyyena sabbapaṭhamaṁ karontīti,",
  "tika-s0102t8:167_1": "devadūtasuttādīsu tassa ādito vuttattā ca āha “pañcavidhabandhanakammakāraṇato paṭṭhāyā”ti.",
  "tika-s0102t8:167_2": "Sakaṭavahanādikāleti ādi-saddena tadaññamanussehi,",
  "tika-s0102t8:167_3": "tiracchānehi ca vibādhiyamānakālaṁ saṅgaṇhāti.",
  "tika-s0102t8:167_4": "“Ekaṁ buddhantara”nti idaṁ aparāparaṁ petesu eva uppajjanakasattavasena vuttaṁ,",
  "tika-s0102t8:167_5": "ekaccānaṁ vā petānaṁ ekaccatiracchānānaṁ viya tathā dīghāyukatāpi siyāti tathā vuttaṁ.",
  "tika-s0102t8:167_6": "Tathā hi “kālo nāgarājā catunnaṁ buddhānaṁ sammukhībhāvaṁ labhitvā ṭhito metteyyassapi bhagavato sammukhībhāvaṁ labhissatī”ti vadanti,",
  "tika-s0102t8:167_7": "yaṁ tassa kappāyukatā vuttā.",
  "tika-s0102t8:168_0": "Ānisaṁsadassāvinoti “vīriyāyatto eva sabbo lokuttaro,",
  "tika-s0102t8:168_1": "lokiyo ca visesādhigamo”ti evaṁ vīriye ānisaṁsadassanasīlassa.",
  "tika-s0102t8:168_2": "Gamanavīthinti sapubbabhāgaṁ nibbānagāminiṁ paṭipadaṁ,",
  "tika-s0102t8:168_3": "saha vipassanāya ariyamaggapaṭipāṭi,",
  "tika-s0102t8:168_4": "sattavisuddhiparamparā vā.",
  "tika-s0102t8:168_5": "Sā hi bhikkhuno vaṭṭaniyyānāya gantabbā paṭipadāti katvā gamanavīthi nāma.",
  "tika-s0102t8:168_6": "Kāyadaḷhībahuloti yathā tathā kāyassa daḷhīkammappasuto.",
  "tika-s0102t8:168_7": "Piṇḍanti raṭṭhapiṇḍaṁ.",
  "tika-s0102t8:168_8": "Paccayadāyakānaṁ attani kārassa attano sammāpaṭipattiyā mahapphalabhāvassa karaṇena piṇḍassa bhikkhāya paṭipūjanā piṇḍāpacāyanaṁ.",
  "tika-s0102t8:169_0": "Nīharantoti pattathavikato nīharanto.",
  "tika-s0102t8:169_1": "Taṁ saddaṁ sutvāti taṁ upāsikāya vacanaṁ attano vasanapaṇṇasāladvāre ṭhitova pañcābhiññatāya dibbasotena sutvā.",
  "tika-s0102t8:169_2": "Manussasampatti,",
  "tika-s0102t8:169_3": "dibbasampatti,",
  "tika-s0102t8:169_4": "nibbānasampattīti imā tisso sampattiyo.",
  "tika-s0102t8:169_5": "Dātuṁ sakkhissasīti “tayi katena dānamayena,",
  "tika-s0102t8:169_6": "veyyāvaccamayena ca puññakammena khettavisesabhāvūpagamanena aparāparaṁ devamanussasampattiyo,",
  "tika-s0102t8:169_7": "ante nibbānasampattiñca dātuṁ sakkhissasī”ti thero attānaṁ pucchati.",
  "tika-s0102t8:169_8": "Sitaṁ karonto vāti “akiccheneva mayā vaṭṭadukkhaṁ samatikkanta”nti paccavekkhaṇāvasāne sañjātapāmojjavasena sitaṁ karonto eva.",
  "tika-s0102t8:170_0": "Vippaṭipannanti jātidhammakuladhammādilaṅghanena asammāpaṭipannaṁ.",
  "tika-s0102t8:170_1": "Evaṁ yathā asammāpaṭipanno putto tāya eva asammāpaṭipattiyā kulasantānato bāhiro hutvā pitu santikā dāyajjassa na bhāgī, evaṁ.",
  "tika-s0102t8:170_2": "Kusītopi tena kusītabhāvena asammāpaṭipanno satthu santikā laddhabbaariyadhanadāyajjassa na bhāgī.",
  "tika-s0102t8:170_3": "Āraddhavīriyova labhati sammāpaṭipajjanato.",
  "tika-s0102t8:170_4": "Uppajjati vīriyasambojjhaṅgoti yojanā,",
  "tika-s0102t8:170_5": "evaṁ sabbattha.",
  "tika-s0102t8:171_0": "Mahāti sīlādīhi guṇehi mahanto vipulo anaññasādhāraṇo.",
  "tika-s0102t8:171_1": "Taṁ panassa guṇamahattaṁ dasasahassilokadhātukampanena loke pākaṭanti dassento “satthuno hī”tiādimāha.",
  "tika-s0102t8:172_0": "Yasmā satthusāsane pabbajitassa pabbajjūpagamena sakyaputtassabhāvo sampajāyati,",
  "tika-s0102t8:172_1": "tasmā buddhaputtabhāvaṁ dassento “asambhinnāyā”tiādimāha.",
  "tika-s0102t8:173_0": "Alasānaṁ bhāvanāya nāmamattampi ajānantānaṁ kāyadaḷhībahulānaṁ yāvadatthaṁ bhuñjitvā seyyasukhādianuyuñjanakānaṁ",
  "tika-s0102t8:173_1": "tiracchānakathikānaṁ puggalānaṁ dūrato vajjanā kusītapuggalaparivajjanā.",
  "tika-s0102t8:173_2": "“Divasaṁ caṅkamena nisajjāyā”tiādinā bhāvanāraddhavasena āraddhavīriyānaṁ daḷhaparakkamānaṁ kālena kālaṁ upasaṅkamanā āraddhavīriyapuggalasevanā.",
  "tika-s0102t8:173_3": "Tenāha “kucchiṁ pūretvā”tiādi.",
  "tika-s0102t8:173_4": "Visuddhimagge pana jātimahattapaccavekkhaṇā,",
  "tika-s0102t8:173_5": "sabrahmacārīmahattapaccavekkhaṇāti idaṁ dvayaṁ na gahitaṁ,",
  "tika-s0102t8:173_6": "thinamiddhavinodanatā,",
  "tika-s0102t8:173_7": "sammappadhānapaccavekkhaṇatāti idaṁ dvayaṁ gahitaṁ.",
  "tika-s0102t8:173_8": "Tattha ānisaṁsadassāvitāya eva sammappadhānapaccavekkhaṇā gahitā hoti lokiyalokuttaravisesādhigamassa vīriyāyattatādassanabhāvato.",
  "tika-s0102t8:173_9": "Thinamiddhavinodanaṁ tadadhimuttatāya eva gahitaṁ hoti,",
  "tika-s0102t8:173_10": "vīriyuppādane yuttappayuttassa thinamiddhavinodanaṁ atthasiddhameva.",
  "tika-s0102t8:173_11": "Tattha thinamiddhavinodanakusītapuggalaparivajjanaāraddhavīriyapuggalasevana- tadadhimuttatāpaṭipakkhavidhamanapaccayūpasaṁhāravasena,",
  "tika-s0102t8:173_12": "apāyabhayapaccavekkhaṇādayo samuttejanavasena vīriyasambojjhaṅgassa uppādakā daṭṭhabbā.",
  "tika-s0102t8:174_0": "Purimuppannā pīti parato uppajjanakapītiyā visesakāraṇasabhāgahetubhāvato “pītiyeva pītisambojjhaṅgaṭṭhānīyā dhammā”ti vuttā,",
  "tika-s0102t8:174_1": "tassā pana bahuso pavattiyā puthuttaṁ upādāya bahuvacananiddeso.",
  "tika-s0102t8:174_2": "Yathā sā uppajjati,",
  "tika-s0102t8:174_3": "evaṁ paṭipatti tassā uppādakamanasikāro.",
  "tika-s0102t8:175_0": "“Buddhānussatī”tiādīsu vattabbaṁ visuddhimagge vuttanayeneva veditabbaṁ.",
  "tika-s0102t8:176_0": "Buddhānussatiyā upacārasamādhiniṭṭhattā vuttaṁ “yāva upacārā”ti.",
  "tika-s0102t8:176_1": "Sakalasarīraṁ pharamānoti pītisamuṭṭhānehi paṇītarūpehi sakalasarīraṁ pharamāno.",
  "tika-s0102t8:176_2": "Dhammaguṇe anussarantassāpi yāva upacārā sakalasarīraṁ pharamāno pītisambojjhaṅgo uppajjatīti yojanā,",
  "tika-s0102t8:176_3": "evaṁ sesaanussatīsu.",
  "tika-s0102t8:176_4": "Pasādanīyasuttantapaccavekkhaṇāyañca yojetabbaṁ tassāpi vimuttāyatanabhāvena taggatikattā.",
  "tika-s0102t8:176_5": "Saṅkhārānaṁ sappadesavūpasamepi nippadesavūpasame viya tathā paññāya pavattito bhāvanāmanasikāro kilesavikkhambhanasamattho",
  "tika-s0102t8:176_6": "hutvā upacārasamādhiṁ āvahanto tathārūpapītisomanassasamannāgato pītisambojjhaṅgassa uppādāya hotīti",
  "tika-s0102t8:176_7": "āha “samāpattiyā…pe…",
  "tika-s0102t8:176_8": "paccavekkhantassāpī”ti.",
  "tika-s0102t8:176_9": "Tattha “vikkhambhitā kilesā”ti pāṭho.",
  "tika-s0102t8:176_10": "Te hi na samudācarantīti.",
  "tika-s0102t8:176_11": "Iti-saddo kāraṇattho,",
  "tika-s0102t8:176_12": "yasmā na samudācaranti,",
  "tika-s0102t8:176_13": "tasmā taṁ nesaṁ asamudācāraṁ paccavekkhantassāti yojanā.",
  "tika-s0102t8:176_14": "Na hi kilese paccavekkhantassa bojjhaṅguppatti yuttā.",
  "tika-s0102t8:176_15": "Pasādanīyesu ṭhānesu pasādasinehābhāvena thūsasamahadayatā lūkhatā,",
  "tika-s0102t8:176_16": "sā tattha ādaragāravākaraṇena viññāyatīti āha “asakkaccakiriyāya saṁsūcitalūkhabhāve”ti.",
  "tika-s0102t8:177_0": "Kāyacittadarathavūpasamalakkhaṇā passaddhi eva yathāvuttabodhiaṅgabhūto passaddhisambojjhaṅgo,",
  "tika-s0102t8:177_1": "tassa passaddhisambojjhaṅgassa evaṁ uppādo hotīti yojanā.",
  "tika-s0102t8:178_0": "Paṇītabhojanasevanatāti paṇītasappāyabhojanaseva natā.",
  "tika-s0102t8:178_1": "Utuiriyāpathasukhaggahaṇena sappāyautuiriyāpathaggahaṇaṁ daṭṭhabbaṁ.",
  "tika-s0102t8:178_2": "Tañhi tividhampi sappāyaṁ seviyamānaṁ kāyassa kallatāpādanavasena cittassa kallataṁ āvahantaṁ duvidhāyapi passaddhiyā kāraṇaṁ hoti.",
  "tika-s0102t8:178_3": "Ahetukaṁ sattesu labbhamānaṁ sukhadukkhanti ayameko anto,",
  "tika-s0102t8:178_4": "issarādivisamahetukanti pana ayaṁ dutiyo.",
  "tika-s0102t8:178_5": "Ete ubho ante anupagamma yathāsakaṁ kammunā hotīti ayaṁ majjhimā paṭipatti.",
  "tika-s0102t8:178_6": "Majjhatto payogo yassa so majjhattapayogo,",
  "tika-s0102t8:178_7": "tassa bhāvo majjhattapayogatā.",
  "tika-s0102t8:178_8": "Ayañhi pahāya sāraddhakāyataṁ passaddhakāyatāya kāraṇaṁ hontī passaddhidvayaṁ āvahati,",
  "tika-s0102t8:178_9": "eteneva sāraddhakāyapuggalaparivajjanapassaddhakāyapuggalasevanānaṁ tadāvahanatā saṁvaṇṇitāti daṭṭhabbaṁ.",
  "tika-s0102t8:179_0": "Yathāsamāhitākārasallakkhaṇavasena gayhamāno purimuppanno samatho eva samathanimittaṁ.",
  "tika-s0102t8:179_1": "Nānārammaṇe paribbhamanena vividhaṁ aggaṁ etassāti byaggo, vikkhepo.",
  "tika-s0102t8:179_2": "Tathā hi so anavaṭṭhānaraso,",
  "tika-s0102t8:179_3": "bhantatāpaccupaṭṭhāno ca vutto,",
  "tika-s0102t8:179_4": "ekaggatābhāvato byaggapaṭipakkhoti abyaggo, samādhi.",
  "tika-s0102t8:179_5": "So eva nimittanti pubbe viya vattabbaṁ.",
  "tika-s0102t8:179_6": "Tenāha “avikkhepaṭṭhena ca abyagganimitta”nti.",
  "tika-s0102t8:180_0": "Vatthuvisadakiriyā,",
  "tika-s0102t8:180_1": "indriyasamattapaṭipādanā ca paññāvahā vuttā,",
  "tika-s0102t8:180_2": "samādhānāvahāpi tā honti samādhānāvahabhāveneva paññāvahabhāvatoti vuttaṁ “vatthuvisada…pe…",
  "tika-s0102t8:180_3": "veditabbā”ti.",
  "tika-s0102t8:181_0": "Karaṇabhāvanākosallānaṁ avinābhāvato,",
  "tika-s0102t8:181_1": "rakkhanakosallassa ca taṁmūlakattā “nimittakusalatā nāma kasiṇanimittassa uggahaṇakusalatā” icceva vuttaṁ.",
  "tika-s0102t8:181_2": "Kasiṇanimittassāti ca nidassanamattaṁ daṭṭhabbaṁ.",
  "tika-s0102t8:181_3": "Asubhanimittassāpi hi yassa kassaci jhānuppattinimittassa uggahaṇakosallaṁ nimittakusalatā evāti.",
  "tika-s0102t8:181_4": "Atisithilavīriyatādīhīti ādi-saddena paññāpayogamandataṁ,",
  "tika-s0102t8:181_5": "pamodavekallañca saṅgaṇhāti.",
  "tika-s0102t8:181_6": "Tassa paggaṇhananti tassa līnassa cittassa dhammavicayasambojjhaṅgādisamuṭṭhāpanena layāpattito samuddharaṇaṁ.",
  "tika-s0102t8:181_7": "Vuttañhetaṁ bhagavatā –",
  "tika-s0102t8:182_0": "“Yasmiñca kho,",
  "tika-s0102t8:182_1": "bhikkhave,",
  "tika-s0102t8:182_2": "samaye līnaṁ cittaṁ hoti,",
  "tika-s0102t8:182_3": "kālo tasmiṁ samaye dhammavicayasambojjhaṅgassa bhāvanāya,",
  "tika-s0102t8:182_4": "kālo vīriyasambojjhaṅgassa bhāvanāya,",
  "tika-s0102t8:182_5": "kālo pītisambojjhaṅgassa bhāvanāya.",
  "tika-s0102t8:182_6": "Taṁ kissa hetu? Līnaṁ,",
  "tika-s0102t8:182_7": "bhikkhave,",
  "tika-s0102t8:182_8": "cittaṁ taṁ etehi dhammehi susamuṭṭhāpayaṁ hoti.",
  "tika-s0102t8:182_9": "Seyyathāpi,",
  "tika-s0102t8:182_10": "bhikkhave,",
  "tika-s0102t8:182_11": "puriso parittaṁ aggiṁ ujjālitukāmo assa,",
  "tika-s0102t8:182_12": "so tattha sukkhāni ceva tiṇāni pakkhipeyya,",
  "tika-s0102t8:182_13": "sukkhāni gomayāni pakkhipeyya,",
  "tika-s0102t8:182_14": "sukkhāni kaṭṭhāni pakkhipeyya,",
  "tika-s0102t8:182_15": "mukhavātañca dadeyya,",
  "tika-s0102t8:182_16": "na ca paṁsukena okireyya,",
  "tika-s0102t8:182_17": "bhabbo nu kho so puriso parittaṁ aggiṁ ujjālitunti.",
  "tika-s0102t8:182_18": "Evaṁ bhante”ti.",
  "tika-s0102t8:183_0": "Ettha ca yathāsakaṁ āhāravasena dhammavicayasambojjhaṅgādīnaṁ bhāvanāsamuṭṭhāpanāti veditabbā,",
  "tika-s0102t8:183_1": "sā anantaraṁ vibhāvitā eva.",
  "tika-s0102t8:183_2": "Āraddhavīriyatādīhīti ādi-saddena paññāpayogabalavataṁ,",
  "tika-s0102t8:183_3": "pamodubbilāvanañca saṅgaṇhāti.",
  "tika-s0102t8:183_4": "Tassa niggaṇhananti tassa uddhatassa cittassa samādhisambojjhaṅgādisamuṭṭhāpanena uddhatāpattito nisedhanaṁ.",
  "tika-s0102t8:183_5": "Vuttampi cetaṁ bhagavatā –",
  "tika-s0102t8:184_0": "“Yasmiñca kho,",
  "tika-s0102t8:184_1": "bhikkhave,",
  "tika-s0102t8:184_2": "samaye uddhataṁ cittaṁ hoti,",
  "tika-s0102t8:184_3": "kālo tasmiṁ samaye passaddhisambojjhaṅgassa bhāvanāya,",
  "tika-s0102t8:184_4": "kālo samādhisambojjhaṅgassa bhāvanāya,",
  "tika-s0102t8:184_5": "kālo upekkhāsambojjhaṅgassa bhāvanāya.",
  "tika-s0102t8:184_6": "Taṁ kissa hetu? Uddhataṁ,",
  "tika-s0102t8:184_7": "bhikkhave,",
  "tika-s0102t8:184_8": "cittaṁ taṁ etehi dhammehi suvūpasamayaṁ hoti.",
  "tika-s0102t8:184_9": "Seyyathāpi,",
  "tika-s0102t8:184_10": "bhikkhave,",
  "tika-s0102t8:184_11": "puriso mahantaṁ aggikkhandhaṁ nibbāpetukāmo assa,",
  "tika-s0102t8:184_12": "so tattha allāni ceva tiṇāni…pe…",
  "tika-s0102t8:184_13": "paṁsukena ca okireyya,",
  "tika-s0102t8:184_14": "bhabbo nu kho so puriso mahantaṁ aggikkhandhaṁ nibbāpetunti.",
  "tika-s0102t8:184_15": "Evaṁ bhante”ti.",
  "tika-s0102t8:185_0": "Etthāpi yathāsakaṁ āhāravasena passaddhisambojjhaṅgādīnaṁ bhāvanāsamuṭṭhāpanāti veditabbā,",
  "tika-s0102t8:185_1": "tattha passaddhisambojjhaṅgassa bhāvanā vuttā eva.",
  "tika-s0102t8:185_2": "Samādhisambojjhaṅgassa anantaraṁ vakkhati.",
  "tika-s0102t8:185_3": "Paññāpayogamandatāyāti paññābyāpārassa appabhāvena.",
  "tika-s0102t8:185_4": "Yathā hi dānaṁ alobhapadhānaṁ,",
  "tika-s0102t8:185_5": "sīlaṁ adosapadhānaṁ,",
  "tika-s0102t8:185_6": "evaṁ bhāvanā amohapadhānā.",
  "tika-s0102t8:185_7": "Tattha yadā paññā na balavatī hoti,",
  "tika-s0102t8:185_8": "tadā bhāvanā pubbenāparaṁ visesāvahā na hoti,",
  "tika-s0102t8:185_9": "anabhisaṅkhato viya āhāro purisassa yogino cittassa abhiruciṁ na janeti,",
  "tika-s0102t8:185_10": "tena taṁ nirassādaṁ hoti,",
  "tika-s0102t8:185_11": "tathā bhāvanāya sammadeva avīthipaṭipattiyā upasamasukhaṁ na vindati,",
  "tika-s0102t8:185_12": "tenāpi cittaṁ nirassādaṁ hoti.",
  "tika-s0102t8:185_13": "Tena vuttaṁ “paññāpayoga…pe…",
  "tika-s0102t8:185_14": "nirassādaṁ hotī”ti.",
  "tika-s0102t8:185_15": "Tassa saṁveguppādanaṁ,",
  "tika-s0102t8:185_16": "pasāduppādanañca tikicchananti taṁ dassento “aṭṭha saṁvegavatthūnī”tiādimāha.",
  "tika-s0102t8:185_17": "Tattha jātijarābyādhimaraṇāni yathārahaṁ sugatiyaṁ,",
  "tika-s0102t8:185_18": "duggatiyañca hontīti tadaññameva pañcavidhabandhanādikhuppipāsādi aññamaññaṁ vibādhanādihetukaṁ apāyadukkhaṁ daṭṭhabbaṁ,",
  "tika-s0102t8:185_19": "tayidaṁ sabbaṁ tesaṁ tesaṁ sattānaṁ paccuppannabhavanissitaṁ gahitanti atīte anāgate ca kāle vaṭṭamūlakadukkhāni visuṁ gahitāni.",
  "tika-s0102t8:185_20": "Ye pana sattā āhārūpajīvino,",
  "tika-s0102t8:185_21": "tattha ca uṭṭhānaphalūpajīvino,",
  "tika-s0102t8:185_22": "tesaṁ aññehi asādhāraṇaṁ jīvikādukkhaṁ aṭṭhamaṁ saṁvegavatthu gahitanti daṭṭhabbaṁ.",
  "tika-s0102t8:185_23": "Ayaṁ vuccati samaye sampahaṁsanāti ayaṁ bhāvanācittassa sampahaṁsitabbasamaye vuttanayena saṁvegajananavasena",
  "tika-s0102t8:185_24": "ceva pasāduppādanavasena ca sammadeva pahaṁsanā,",
  "tika-s0102t8:185_25": "saṁvegajananapubbakapasāduppādanena tosanāti attho.",
  "tika-s0102t8:186_0": "Sammāpaṭipattiṁ āgammāti līnuddhaccavirahena,",
  "tika-s0102t8:186_1": "samathavīthipaṭipattiyā ca sammā avisamaṁ sammadeva bhāvanāpaṭipattiṁ āgamma.",
  "tika-s0102t8:186_2": "“Alīna”ntiādīsu kosajjapakkhikānaṁ dhammānaṁ anadhimattatāya alīnaṁ,",
  "tika-s0102t8:186_3": "uddhaccapakkhikānaṁ anadhimattatāya anuddhataṁ,",
  "tika-s0102t8:186_4": "paññāpayogasampattiyā,",
  "tika-s0102t8:186_5": "upasamasukhādhigamena ca anirassādaṁ,",
  "tika-s0102t8:186_6": "tato eva ārammaṇe samappavattaṁsamathavīthipaṭipannaṁ.",
  "tika-s0102t8:186_7": "Tattha alīnatāya paggahe,",
  "tika-s0102t8:186_8": "anuddhatatāya niggahe,",
  "tika-s0102t8:186_9": "anirassādatāya sampahaṁsane na byāpāraṁ āpajjati.",
  "tika-s0102t8:186_10": "Alīnānuddhatatā hi ārammaṇe samappavattaṁ,",
  "tika-s0102t8:186_11": "anirassādatāya samathavīthipaṭipannaṁ,",
  "tika-s0102t8:186_12": "samappavattiyā vā alīnaṁ anuddhataṁ.",
  "tika-s0102t8:186_13": "Samathavīthipaṭipattiyā anirassādanti daṭṭhabbaṁ.",
  "tika-s0102t8:186_14": "Ayaṁ vuccati samaye ajjhupekkhanatāti ayaṁ ajjhupekkhitabbasamaye bhāvanācittassa paggahaniggahasampahaṁsanesu",
  "tika-s0102t8:186_15": "abyāvaṭatāsaṅkhātaṁ paṭipakkhaṁ abhibhuyya pekkhanā vuccati.",
  "tika-s0102t8:186_16": "Paṭipakkhavikkhambhanato,",
  "tika-s0102t8:186_17": "vipassanāya adhiṭṭhānabhāvūpagamanato ca upacārajjhānampi samādhāna kiccanipphattiyā puggalassa samāhitabhāvasādhanaṁ",
  "tika-s0102t8:186_18": "evāti tattha samadhurabhāvenāha “upacāraṁ vā appanaṁ vā”ti.",
  "tika-s0102t8:187_0": "Upekkhāsambojjhaṅgaṭṭhānīyā dhammāti ettha yaṁ vattabbaṁ,",
  "tika-s0102t8:187_1": "taṁ heṭṭhā vuttanayānusārena veditabbaṁ.",
  "tika-s0102t8:187_2": "Anurodhavirodhavippahānavasena majjhattabhāvo upekkhāsambojjhaṅgassa kāraṇaṁ tasmiṁ sati sijjhanato,",
  "tika-s0102t8:187_3": "asati ca asijjhanato.",
  "tika-s0102t8:187_4": "So ca majjhattabhāvo visayavasena duvidhoti āha “sattamajjhattatā saṅkhāramajjhattatā”ti.",
  "tika-s0102t8:187_5": "Tadubhaye ca virujjhanaṁ passaddhisambojjhaṅgabhāvanāya eva dūrīkatanti anurujjhanasseva pahānavidhiṁ dassetuṁ “sattamajjhattatā”tiādi vuttaṁ.",
  "tika-s0102t8:187_6": "Tenāha “sattasaṅkhārakelāyanapuggalaparivajjanatā”ti.",
  "tika-s0102t8:187_7": "Upekkhāya hi visesato rāgo paṭipakkho.",
  "tika-s0102t8:187_8": "Tathā cāha “upekkhā rāgabahulassa visuddhimaggo”ti.",
  "tika-s0102t8:187_9": "Dvīhākārehīti kammassakatāpaccavekkhaṇaṁ,",
  "tika-s0102t8:187_10": "attasuññatāpaccavekkhaṇanti imehi dvīhi kāraṇehi.",
  "tika-s0102t8:187_11": "Dvīhevāti avadhāraṇaṁ saṅkhyāsamānatādassanatthaṁ.",
  "tika-s0102t8:187_12": "Saṅkhyā evettha samānā,",
  "tika-s0102t8:187_13": "na saṅkhyeyyaṁ sabbathā samānanti.",
  "tika-s0102t8:187_14": "Assāmikabhāvo anattaniyatā.",
  "tika-s0102t8:187_15": "Sati hi attani tassa kiñcanabhāvena cīvaraṁ,",
  "tika-s0102t8:187_16": "aññaṁ vā kiñci attaniyaṁ nāma siyā,",
  "tika-s0102t8:187_17": "so pana koci natthevāti adhippāyo.",
  "tika-s0102t8:187_18": "Anaddhaniyanti na addhānakkhamaṁ na ciraṭṭhāyi,",
  "tika-s0102t8:187_19": "ittaraṁ aniccanti attho.",
  "tika-s0102t8:187_20": "Tāvakālikanti tasseva vevacanaṁ.",
  "tika-s0102t8:188_0": "Mamāyatīti mamattaṁ karoti “mamā”ti taṇhāya pariggayha tiṭṭhati.",
  "tika-s0102t8:189_0": "Mamāyantāti mānaṁ dabbaṁ karontā.",
  "tika-s0102t8:190_0": "Ayaṁ satipaṭṭhānadesanā pubbabhāgamaggavasena desitāti pubbabhāgiyabojjhaṅge sandhāyāha “bojjhaṅgapariggāhikā sati dukkhasacca”nti.",
  "tika-s0102t8:190_1": "Sesaṁ vuttanayattā suviññeyyameva.",
  "tika-s0102t8:191_0": "Bojjhaṅgapabbavaṇṇanā niṭṭhitā.",
  "tika-s0102t8:192_0": "Paṭhamabhāṇavāravaṇṇanā niṭṭhitā.",
  "tika-s0102t8:193_0": "Catusaccapabbavaṇṇanā",
  "tika-s0102t8:194_0": "386.Yathāsabhāvatoti aviparītasabhāvato.",
  "tika-s0102t8:194_1": "Bādhanakkhaṇato yo yo vā sabhāvo yathāsabhāvo, tato,",
  "tika-s0102t8:194_2": "ruppanādi kakkhaḷādisabhāvatoti attho.",
  "tika-s0102t8:194_3": "Janikaṁ samuṭṭhāpikanti pavattalakkhaṇassa dukkhassa janikaṁ nimittalakkhaṇassa samuṭṭhāpikaṁ.",
  "tika-s0102t8:194_4": "Purimataṇhanti yathāpariggahitassa dukkhassa nibbattito puretaraṁ siddhaṁ taṇhaṁ.",
  "tika-s0102t8:194_5": "Siddhe hi kāraṇe tassa phaluppatti.",
  "tika-s0102t8:194_6": "Ayaṁ dukkhasamudayoti pajānātīti yojanā.",
  "tika-s0102t8:194_7": "Ayaṁ dukkhanirodhoti etthāpi eseva nayo.",
  "tika-s0102t8:194_8": "Ubhinnaṁ appavattinti dukkhaṁ,",
  "tika-s0102t8:194_9": "samudayo cāti dvinnaṁ appavattinimittaṁ,",
  "tika-s0102t8:194_10": "tadubhayaṁ na pavatti etāyāti appavatti,",
  "tika-s0102t8:194_11": "asaṅkhatā dhātu.",
  "tika-s0102t8:194_12": "Dukkhaṁ dukkhasaccaṁ parijānāti pariññābhisamayavasena paricchindatīti dukkhaparijānano,",
  "tika-s0102t8:194_13": "ariyamaggo,",
  "tika-s0102t8:194_14": "taṁ dukkhaparijānanaṁ.",
  "tika-s0102t8:194_15": "Sesapadadvayepi iminā nayena attho veditabbo.",
  "tika-s0102t8:195_0": "Dukkhasaccaniddesavaṇṇanā",
  "tika-s0102t8:196_0": "388.Evaṁ vuttāti evaṁ uddesavasena vuttā.",
  "tika-s0102t8:196_1": "Sabbasattānaṁ pariyādānavacanaṁ byāpanicchāvasena āmeḍitaniddesabhāvato.",
  "tika-s0102t8:196_2": "Sattanikāyeti sattānaṁ nikāye,",
  "tika-s0102t8:196_3": "sattaghaṭe sattasamūheti attho.",
  "tika-s0102t8:196_4": "Devamanussādibhedāsu hi gatīsu bhummadevādikhattiyādihatthiādikhuppipāsikāditaṁtaṁjātivisiṭṭho sattasamūho sattanikāyo.",
  "tika-s0102t8:196_5": "Nippariyāyato khandhānaṁ paṭhamābhinibbatti jātīti katvā “jananaṁ jātī”ti vatvā svāyaṁ uppādavikāro aparinipphanno yesu khandhesu icchitabbo,",
  "tika-s0102t8:196_6": "te teneva saddhiṁ dassetuṁ “savikārāna”ntiādi vuttaṁ.",
  "tika-s0102t8:196_7": "Savikārānanti uppādasaṅkhātena vikārena savikārānaṁ.",
  "tika-s0102t8:196_8": "Jātiādīni hi tīṇi lakkhaṇāni dhammānaṁ vikāravisesāti.",
  "tika-s0102t8:196_9": "“Upasaggamaṇḍitavevacana”nti iminā kevalaṁ upasaggena padavaḍḍhanaṁ katanti dasseti.",
  "tika-s0102t8:196_10": "Anupaviṭṭhākārenāti aṇḍakosaṁ,",
  "tika-s0102t8:196_11": "vatthikosañca ogāhanākārena.",
  "tika-s0102t8:196_12": "Nibbattisaṅkhātenāti āyatanānaṁ pāripūrisaṁsiddhisaṅkhātena.",
  "tika-s0102t8:197_0": "Atha vā jananaṁ jātīti aparipuṇṇāyatanaṁ jātimāha.",
  "tika-s0102t8:197_1": "Sañjātīti sampuṇṇāyatanaṁ.",
  "tika-s0102t8:197_2": "Sampuṇṇā hi jāti sañjāti.",
  "tika-s0102t8:197_3": "Okkamanaṭṭhena okkantīti aṇḍajajalābujavasena jāti.",
  "tika-s0102t8:197_4": "Te hi aṇḍakosaṁ,",
  "tika-s0102t8:197_5": "vatthikosañca okkamantā pavisantā viya paṭisandhiṁ gaṇhanti.",
  "tika-s0102t8:197_6": "Abhinibbattanaṭṭhena abhinibbattīti saṁsedajaopapātikavasena.",
  "tika-s0102t8:197_7": "Te hi pākaṭā eva hutvā nibbattanti.",
  "tika-s0102t8:197_8": "Abhibyattā nibbatti abhinibbatti.",
  "tika-s0102t8:197_9": "“Jananaṁ jātī”tiādi āyatanavasena,",
  "tika-s0102t8:197_10": "yonivasena ca dvīhi dvīhi padehi sabbasatte pariyādiyitvā jātiṁ dassetuṁ vuttaṁ.",
  "tika-s0102t8:197_11": "“Tesaṁ tesaṁ sattānaṁ…pe…",
  "tika-s0102t8:197_12": "abhinibbattī”ti sattavasena vuttattā sammutikathā.",
  "tika-s0102t8:197_13": "Pātubhāvoti ettha iti-saddo ādiattho,",
  "tika-s0102t8:197_14": "pakārattho vā,",
  "tika-s0102t8:197_15": "tena “āyatanānaṁ paṭilābho”ti imassa padassa saṅgaho daṭṭhabbo.",
  "tika-s0102t8:197_16": "Ayampi hi paramatthakathāti.",
  "tika-s0102t8:197_17": "Ekavokārabhavādīsūti ekacatupañcavokārabhavesu.",
  "tika-s0102t8:197_18": "Tasmiṁ khandhānaṁ pātubhāve sati.",
  "tika-s0102t8:197_19": "Āyatanānaṁ paṭilābhoti ekacatuvokārabhavesu dvinnaṁ dvinnaṁ āyatanānaṁ vasena,",
  "tika-s0102t8:197_20": "sesesu rūpadhātuyaṁ paṭisandhikkhaṇe uppajjamānānaṁ pañcannaṁ,",
  "tika-s0102t8:197_21": "kāmadhātuyaṁ vikalāvikalindriyānaṁ vasena sattannaṁ, navannaṁ, dasannaṁ,",
  "tika-s0102t8:197_22": "punadasannaṁ,",
  "tika-s0102t8:197_23": "ekādasannañca āyatanānaṁ vasena saṅgaho daṭṭhabbo.",
  "tika-s0102t8:197_24": "Pātubhavantāneva,",
  "tika-s0102t8:197_25": "na kutoci āgatāni.",
  "tika-s0102t8:197_26": "Paṭiladdhāni nāma honti sattasantānassa tassa saṁvijjamānattā.",
  "tika-s0102t8:197_27": "Āyatanānaṁ paṭilābhoti vā āyatanānaṁ attalābho veditabbo.",
  "tika-s0102t8:198_0": "389.Sabhāvaniddesoti sarūpaniddeso.",
  "tika-s0102t8:198_1": "Sarūpañhetaṁ jiṇṇatāya,",
  "tika-s0102t8:198_2": "yadidaṁ “jarā”ti,",
  "tika-s0102t8:198_3": "“vayohānīti vā.",
  "tika-s0102t8:198_4": "Jīraṇameva jīraṇatā,",
  "tika-s0102t8:198_5": "jīrantassa vā ākāro tā-saddena vuttoti āha “ākārabhāvaniddeso”ti.",
  "tika-s0102t8:198_6": "Khaṇḍitadantā khaṇḍitā nāma uttarapadalopena.",
  "tika-s0102t8:198_7": "Yassa vikārassa vasena satto “khaṇḍito”ti vuccati,",
  "tika-s0102t8:198_8": "taṁ khaṇḍiccaṁ.",
  "tika-s0102t8:198_9": "Tathā palitāni assa santīti “palito”ti vuccati,",
  "tika-s0102t8:198_10": "taṁ pāliccaṁ.",
  "tika-s0102t8:198_11": "Valittacatāya vā vali taco assāti valittaco.",
  "tika-s0102t8:199_0": "Phalūpacārenāti phalavohārena.",
  "tika-s0102t8:200_0": "390.",
  "tika-s0102t8:200_1": "Cavanameva cavanatā,",
  "tika-s0102t8:200_2": "cavantassa vā ākāro tā-saddena vutto.",
  "tika-s0102t8:200_3": "Khandhā bhijjantīti ekabhavapariyāpannassa khandhasantānassa pariyosānabhūtā khandhā bhijjanti,",
  "tika-s0102t8:200_4": "teneva bhedena nirodhanaṁ adassanaṁ gacchanti,",
  "tika-s0102t8:200_5": "tasmā bhedo antaradhānaṁ maraṇaṁ.",
  "tika-s0102t8:200_6": "Maccumaraṇanti maccusaṅkhātaṁ ekabhavapariyāpannajīvitindriyupacchedabhūtaṁ maraṇaṁ.",
  "tika-s0102t8:200_7": "Tenāha “na khaṇikamaraṇa”nti.",
  "tika-s0102t8:200_8": "“Maccu maraṇa”nti samāsaṁ akatvā yo “maccū”ti vuccati bhedo,",
  "tika-s0102t8:200_9": "yañca maraṇaṁ pāṇacāgo,",
  "tika-s0102t8:200_10": "idaṁ vuccati maraṇanti visuṁ sambandho na na yujjati.",
  "tika-s0102t8:200_11": "Kālakiriyāti maraṇakālo,",
  "tika-s0102t8:200_12": "anatikkamanīyattā visesena “kālo”ti vuttoti tassa kiriyā,",
  "tika-s0102t8:200_13": "atthato cutikhandhānaṁ bhedappattiyeva,",
  "tika-s0102t8:200_14": "kālassa vā antakassa kiriyāti yā loke vuccati, sā cuti,",
  "tika-s0102t8:200_15": "maraṇanti attho.",
  "tika-s0102t8:200_16": "Ayaṁ sabbāpi sammutikathāva “yaṁ tesaṁ tesaṁ sattāna”ntiādinā sattavasena vuttattā.",
  "tika-s0102t8:200_17": "Ayaṁ paramatthakathā paramatthato labbhamānānaṁ ruppanādisabhāvānaṁ dhammānaṁ vinassanajotanābhāvato.",
  "tika-s0102t8:201_0": "Attāti bhavati ettha cittanti attabhāvo,",
  "tika-s0102t8:201_1": "khandhasamūho,",
  "tika-s0102t8:201_2": "tassa nikkhepo nikkhipanaṁ,",
  "tika-s0102t8:201_3": "pātanaṁ vināsoti attho.",
  "tika-s0102t8:201_4": "Aṭṭhakathāyaṁpana “maraṇaṁ pattassā”tiādinā nikkhepahetutāya patanaṁ “nikkhepo”ti phalūpacārena vuttanti dasseti.",
  "tika-s0102t8:201_5": "“Khandhānaṁ bhedo”ti pabandhavasena pavattamānassa dhammasamūhassa vināsajotanāti ekadesato paramatthakathā,",
  "tika-s0102t8:201_6": "“jīvitindriyassa upacchedo”ti panettha na koci vohāraleso pīti āha “jīvitindriyassa upacchedo pana sabbākārato paramatthato maraṇa”nti.",
  "tika-s0102t8:201_7": "Evaṁ santepi yassa khandhabhedassa pavattattā “tisso mato,",
  "tika-s0102t8:201_8": "phusso mato”ti vohāro hoti,",
  "tika-s0102t8:201_9": "so bhedo khandhappabandhassa anupacchinnatāya “sammutimaraṇa”nti vattabbataṁ arahatīti āha “etadeva sammutimaraṇantipi vuccatī”ti.",
  "tika-s0102t8:201_10": "Tenāha “jīvitindriyupacchedameva hī”tiādi.",
  "tika-s0102t8:201_11": "Sabbaso pabandhasamucchedo hi samucchedamaraṇanti.",
  "tika-s0102t8:202_0": "391.Byasanenāti anatthena.",
  "tika-s0102t8:202_1": "“Dhammapaṭisambhidā”tiādīsu viya dhamma-saddo hetupariyāyoti āha “dukkhakāraṇenā”ti.",
  "tika-s0102t8:202_2": "Socananti lakkhitabbatāya socanalakkhaṇo.",
  "tika-s0102t8:202_3": "Socitassa socanakassa puggalassa,",
  "tika-s0102t8:202_4": "cittassa vā bhāvo socitabhāvo.",
  "tika-s0102t8:202_5": "Abbhantareti attabhāvassa anto.",
  "tika-s0102t8:202_6": "Attano lūkhasabhāvatāya sosento.",
  "tika-s0102t8:202_7": "Thāmagamanena samantato sosanavasena parisosento.",
  "tika-s0102t8:203_0": "392.“Ādissa ādissa devanti paridevanti etenāti ādevo”ti ādevana-saddaṁ katvā assumocanādivikāraṁ āpajjantānaṁ",
  "tika-s0102t8:203_1": "tabbikārāpattiyā so saddo kāraṇabhāvena vutto.",
  "tika-s0102t8:203_2": "Taṁtaṁ vaṇṇanti taṁ taṁ guṇaṁ.",
  "tika-s0102t8:203_3": "Tassevāti ādevaparidevasseva.",
  "tika-s0102t8:203_4": "Bhāvaniddesāti “ādevitattaṁ paridevitatta”nti bhāvaniddesā.",
  "tika-s0102t8:204_0": "393.",
  "tika-s0102t8:204_1": "Nissayabhūto kāyo etassa atthīti kāyikaṁ.",
  "tika-s0102t8:204_2": "Tenāha “kāyapasādavatthuka”nti.",
  "tika-s0102t8:204_3": "Dukkaraṁ khamanaṁ etassāti dukkhamanaṁ,",
  "tika-s0102t8:204_4": "so eva attho sabhāvoti dukkhamanaṭṭho, tena.",
  "tika-s0102t8:204_5": "Sātavidhuratāya asātaṁ.",
  "tika-s0102t8:205_0": "394.",
  "tika-s0102t8:205_1": "Cetasi bhavanti cetasikaṁ,",
  "tika-s0102t8:205_2": "taṁ pana yasmā cittena samaṁ pakārehi yuttaṁ,",
  "tika-s0102t8:205_3": "tasmā āha “cittasampayutta”nti.",
  "tika-s0102t8:206_0": "395.",
  "tika-s0102t8:206_1": "Sabbavisayapaṭipattinivāraṇavasena samantato sīdanaṁ saṁsīdanaṁ.",
  "tika-s0102t8:206_2": "Uṭṭhātumpi asakkuṇeyyatākaraṇavasena atibalavaṁ,",
  "tika-s0102t8:206_3": "virūpaṁ vā sīdanaṁ visīdanaṁ.",
  "tika-s0102t8:206_4": "Cittakilamathoti visīdanākārena cittassa parikhedo. Upāyāso,",
  "tika-s0102t8:206_5": "sayaṁ na dukkho dosattā,",
  "tika-s0102t8:206_6": "saṅkhārakkhandhapariyāpannadhammantarattā vā.",
  "tika-s0102t8:206_7": "Ye pana domanassameva “upāyāso”ti vadeyyuṁ,",
  "tika-s0102t8:206_8": "te “upāyāso tīhi khandhehi ekenāyatanena ekāya dhātuyā sampayutto,",
  "tika-s0102t8:206_9": "ekena khandhena ekenāyatanena ekāya dhātuyā kehici sampayutto”ti.",
  "tika-s0102t8:206_10": "Imāya pāḷiyā paṭikkhipitabbā.",
  "tika-s0102t8:206_11": "Upa-saddo bhusatthoti āha “balavataraṁ āyāso upāyāso”ti.",
  "tika-s0102t8:206_12": "Dhammamattatādīpano bhāvaniddeso dhammato aññassa kattuabhāvajotano,",
  "tika-s0102t8:206_13": "asati ca kattari tena kattabbassa,",
  "tika-s0102t8:206_14": "pariggahetabbassa ca abhāvo evāti āha “attattaniyābhāvadīpakābhāvaniddesā”ti.",
  "tika-s0102t8:207_0": "398.Jātidhammānanti ettha dhamma-saddo pakatipariyāyoti āha “jātisabhāvāna”nti,",
  "tika-s0102t8:207_1": "jāyanapakatikānanti vuttaṁ hoti.",
  "tika-s0102t8:207_2": "Maggabhāvanāya maggabhāvanicchāhetukatā icchitabbāti tādisaṁ icchaṁ nivattento “vinā maggabhāvana”nti āha.",
  "tika-s0102t8:207_3": "Aparo nayo na kho panetanti yametaṁ “aho vata mayaṁ na jātidhammā assāma,",
  "tika-s0102t8:207_4": "na ca vata no jāti āgaccheyyā”ti evaṁ pahīnasamudayesu ariyesu vijjamānaṁ ajātidhammattaṁ,",
  "tika-s0102t8:207_5": "parinibbutesu ca vijjamānaṁ jātiyā anāgamanaṁ icchitaṁ,",
  "tika-s0102t8:207_6": "taṁ icchantassāpi maggabhāvanāya vinā appattabbato,",
  "tika-s0102t8:207_7": "anicchantassāpi bhāvanāya pattabbato na icchāya pattabbaṁ nāma hotīti evamettha attho daṭṭhabbo.",
  "tika-s0102t8:207_8": "Vakkhamānatthasampiṇḍanattho pi-saddoti āha “upari sesāni upādāya pi-kāro”ti.",
  "tika-s0102t8:207_9": "Yanti hetuatthe karaṇe paccattavacananti āha “yenapi dhammenā”ti.",
  "tika-s0102t8:207_10": "Hetuattho hi ayaṁ dhamma-saddo,",
  "tika-s0102t8:207_11": "alabbhaneyyabhāvo ettha hetu veditabbo.",
  "tika-s0102t8:207_12": "Tanti vā icchitassa vatthuno alabbhanaṁ,",
  "tika-s0102t8:207_13": "evamettha “yampīti yenapī”ti vibhattivipallāsena attho vutto.",
  "tika-s0102t8:207_14": "Yadā pana yaṁ-saddo “iccha”nti etaṁ apekkhati,",
  "tika-s0102t8:207_15": "tadā alābhavisiṭṭhā icchā vuttā hoti.",
  "tika-s0102t8:207_16": "Yadā pana “na labhatī”ti etaṁ apekkhati,",
  "tika-s0102t8:207_17": "tadā icchāvisiṭṭho alābho vutto hoti,",
  "tika-s0102t8:207_18": "so pana atthato añño dhammo natthi,",
  "tika-s0102t8:207_19": "tathāpi alabbhaneyyavatthugatā icchāva vuttā hoti.",
  "tika-s0102t8:207_20": "Sabbatthāti “jarādhammāna”ntiādinā āgatesu sabbavāresu.",
  "tika-s0102t8:208_0": "Samudayasaccaniddesavaṇṇanā",
  "tika-s0102t8:209_0": "400.Punabbhavakaraṇaṁ punobbhavo uttarapadalopaṁ katvā mano-saddassa viya purimapadassa o-kārantatā daṭṭhabbā.",
  "tika-s0102t8:209_1": "Atha vā sīlanaṭṭhena ika-saddena gamitatthattā kiriyāvācakassa saddassa adassanaṁ daṭṭhabbaṁ yathā “asūpabhakkhanasīlo asūpiko”ti.",
  "tika-s0102t8:209_2": "Sammohavinodaniyaṁ pana “punabbhavaṁ deti,",
  "tika-s0102t8:209_3": "punabbhavāya saṁvattati,",
  "tika-s0102t8:209_4": "punappunaṁ bhave nibbattetīti ponobbhavikā”ti attho vutto so “taddhitā” iti bahuvacananiddesato,",
  "tika-s0102t8:209_5": "vicittattā vā taddhitavuttiyā,",
  "tika-s0102t8:209_6": "abhidhānalakkhaṇattā vā taddhitānaṁ tesupi atthesu ponobbhavikasaddasiddhi sambhaveyyāti katvā vutto.",
  "tika-s0102t8:209_7": "Tattha kammunā sahajātā punabbhavaṁ deti,",
  "tika-s0102t8:209_8": "asahajātā kammasahāyabhūtā punabbhavāya saṁvattati,",
  "tika-s0102t8:209_9": "duvidhāpi punappunaṁ bhave nibbattetīti daṭṭhabbā.",
  "tika-s0102t8:209_10": "Nandanaṭṭhena,",
  "tika-s0102t8:209_11": "rañjanaṭṭhena ca nandīrāgo,",
  "tika-s0102t8:209_12": "yo ca nandīrāgo,",
  "tika-s0102t8:209_13": "yā ca taṇhāyanaṭṭhena taṇhā,",
  "tika-s0102t8:209_14": "ubhayametaṁ ekatthaṁ,",
  "tika-s0102t8:209_15": "byañjanameva nānanti taṇhā “nandīrāgena saddhiṁ atthato ekattameva gatā”ti vuttā.",
  "tika-s0102t8:209_16": "Tabbhāvattho hettha saha-saddo “sanidassanā dhammā”tiādīsu viya.",
  "tika-s0102t8:209_17": "Tasmā nandīrāgasahagatāti nandīrāgabhāvaṁ gatā sabbāsupi avatthāsu nandīrāgabhāvassa apaccakkhāya vattanatoti attho.",
  "tika-s0102t8:209_18": "Rāgasambandhena uppannassāti vuttaṁ.",
  "tika-s0102t8:209_19": "Rūpārūpabhavarāgassa visuṁ vuccamānattā kāmabhave eva bhavapatthanuppatti vuttāti veditabbā.",
  "tika-s0102t8:210_0": "Tasmiṁ tasmiṁ piyarūpe paṭhamuppattivasena “uppajjatī”ti vuttaṁ,",
  "tika-s0102t8:210_1": "punappunaṁ pavattivasena “nivisatī”ti.",
  "tika-s0102t8:210_2": "Pariyuṭṭhānānusayavasena vā uppattinivesā yojetabbā.",
  "tika-s0102t8:210_3": "Sampattiyanti manussasobhagge,",
  "tika-s0102t8:210_4": "devatte ca.",
  "tika-s0102t8:210_5": "Attano cakkhunti savatthukaṁ cakkhuṁ vadati,",
  "tika-s0102t8:210_6": "sapasādaṁ vā maṁsapiṇḍaṁ.",
  "tika-s0102t8:210_7": "Vippasannaṁ pañcapasādanti parisuddhasuppasannanīlapītalohitakaṇhaodātavaṇṇavantaṁ.",
  "tika-s0102t8:210_8": "Rajatapanāḷikaṁ viya chiddaṁ abbhantare odātattā.",
  "tika-s0102t8:210_9": "Pāmaṅgasuttaṁ viya ālambakaṇṇabaddhaṁ.",
  "tika-s0102t8:210_10": "Tuṅgā uccā dīghā nāsikā tuṅganāsā,",
  "tika-s0102t8:210_11": "evaṁ laddhavohāraṁ attano ghānaṁ.",
  "tika-s0102t8:210_12": "“Laddhavohārā”ti vā pāṭho,",
  "tika-s0102t8:210_13": "tasmiṁ sati tuṅgā nāsā yesaṁ te tuṅganāsā,",
  "tika-s0102t8:210_14": "evaṁ laddhavohārā sattā attano ghānanti yojanā kātabbā.",
  "tika-s0102t8:210_15": "Jivhaṁ…pe…",
  "tika-s0102t8:210_16": "maññanti vaṇṇasaṇṭhānato,",
  "tika-s0102t8:210_17": "kiccato ca. Kāyaṁ…pe…",
  "tika-s0102t8:210_18": "maññanti ārohapariṇāhasampattiyā. Manaṁ…pe…",
  "tika-s0102t8:210_19": "maññanti atītādiatthacintanasamatthaṁ.",
  "tika-s0102t8:210_20": "Attanā paṭiladdhāni ajjhattañca sarīragandhādīni,",
  "tika-s0102t8:210_21": "bahiddhā ca vilepanagandhādīni.",
  "tika-s0102t8:210_22": "Uppajjamānā uppajjatīti yadā uppajjamānā hoti,",
  "tika-s0102t8:210_23": "tadā ettha uppajjatīti sāmaññena gahitā uppādakiriyā lakkhaṇabhāvena vuttā,",
  "tika-s0102t8:210_24": "visayavisiṭṭhā ca lakkhitabbabhāvena.",
  "tika-s0102t8:210_25": "Na hi sāmaññavisesehi nānattavohāro na hotīti.",
  "tika-s0102t8:210_26": "Uppajjamānāti vā anicchito uppādo hetubhāvena vutto,",
  "tika-s0102t8:210_27": "uppajjatīti nicchito phalabhāvena yadi uppajjamānā hoti,",
  "tika-s0102t8:210_28": "ettha uppajjatīti.",
  "tika-s0102t8:211_0": "Nirodhasaccaniddesavaṇṇanā",
  "tika-s0102t8:212_0": "401.",
  "tika-s0102t8:212_1": "“Sabbāni nibbānavevacanānevā”ti vatvā tamatthaṁ pākaṭataraṁ kātuṁ “nibbānañhī”tiādi āraddhaṁ.",
  "tika-s0102t8:212_2": "Tattha āgammāti nimittaṁ katvā.",
  "tika-s0102t8:212_3": "Nibbānahetuko hi taṇhāya asesavirāganirodho.",
  "tika-s0102t8:212_4": "Khayagamanavasena virajjati.",
  "tika-s0102t8:212_5": "Appavattigamanavasena nirujjhati.",
  "tika-s0102t8:212_6": "Anapekkhatāya cajanavasena,",
  "tika-s0102t8:212_7": "hānivasena vā cajīyati.",
  "tika-s0102t8:212_8": "Puna yathā nappavattati,",
  "tika-s0102t8:212_9": "tathā dūra khipanavasena paṭinissajjīyati.",
  "tika-s0102t8:212_10": "Bandhanabhūtāya mocanavasena muccati.",
  "tika-s0102t8:212_11": "Asaṁkilesavasena na allīyati.",
  "tika-s0102t8:212_12": "Kasmā panetaṁ nibbānaṁ ekameva samānaṁ nānānāmehi vuccatīti?",
  "tika-s0102t8:212_13": "Paṭipakkhanānatāyāti dassento “ekameva hī”tiādimāha.",
  "tika-s0102t8:212_14": "Saṅkhatadhammavidhurasabhāvattā nibbānassa nāmānipi guṇanemittikattā saṅkhatadhammavidhurāneva hontīti",
  "tika-s0102t8:212_15": "vuttaṁ “sabbasaṅkhatānaṁ nāmapaṭipakkhavasenā”ti.",
  "tika-s0102t8:212_16": "Asesaṁ virajjati taṇhā etthāti asesavirāgoti.",
  "tika-s0102t8:212_17": "Esa nayo sesesupi.",
  "tika-s0102t8:212_18": "Ayaṁ pana viseso –",
  "tika-s0102t8:212_19": "natthi etassa uppādo,",
  "tika-s0102t8:212_20": "na vā etasmiṁ adhigate puggalassa uppādoti anuppādo,",
  "tika-s0102t8:212_21": "asaṅkhatadhammo.",
  "tika-s0102t8:212_22": "“Appavatta”ntiādīsupi iminā nayena attho veditabbo.",
  "tika-s0102t8:212_23": "Āyūhanaṁ samudayo,",
  "tika-s0102t8:212_24": "tappaṭipakkhavasena anāyūhanaṁ.",
  "tika-s0102t8:213_0": "Taṇhā appahīne sati yattha uppajjati,",
  "tika-s0102t8:213_1": "pahāne pana sati tattha tatthevassā abhāvo sudassitoti āha “tattheva abhāvaṁ dassetu”nti.",
  "tika-s0102t8:213_2": "Apaññattinti apaññāpanaṁ,",
  "tika-s0102t8:213_3": "“titta alābu atthī”ti vohārābhāvaṁ vā.",
  "tika-s0102t8:213_4": "Tittaalābuvalliyā appavattiṁ icchanto puriso viya ariyamaggo,",
  "tika-s0102t8:213_5": "tassa tassā appavattininnacittassa mūlacchedanaṁ viya maggassa nibbānārammaṇassa taṇhāya pahānaṁ,",
  "tika-s0102t8:213_6": "tadappavatti viya taṇhāya appavattibhūtaṁ nibbānaṁ daṭṭhabbaṁ.",
  "tika-s0102t8:214_0": "Dutiyaupamāyaṁ dakkhiṇadvāraṁ viya nibbānaṁ,",
  "tika-s0102t8:214_1": "coraghātakā viya maggo.",
  "tika-s0102t8:214_2": "Dakkhiṇadvāre ghātitāpi corā pacchā “aṭaviyaṁ corā ghātitā”ti vuccanti,",
  "tika-s0102t8:214_3": "evaṁ nibbānaṁ āgamma niruddhāpi taṇhā “cakkhādīsu niruddhā”ti vuccati tattha kiccakaraṇābhāvatoti daṭṭhabbaṁ.",
  "tika-s0102t8:214_4": "Purimā vā upamā maggena niruddhāya “piyarūpasātarūpesu niruddhā”ti vattabbatādassanatthaṁ vuttā,",
  "tika-s0102t8:214_5": "pacchimā nibbānaṁ āgamma niruddhāya “piyarūpasātarūpesu niruddhā”ti vattabbatādassanatthaṁ vuttāti ayaṁ etāsaṁ viseso.",
  "tika-s0102t8:215_0": "Maggasaccaniddesavaṇṇanā",
  "tika-s0102t8:216_0": "402.Aññamaggapaṭikkhepanatthanti titthiyehi parikappitassa maggassa dukkhanirodhagāminipaṭipadābhāvapaṭikkhepanatthaṁ,",
  "tika-s0102t8:216_1": "aññassa vā maggabhāvapaṭikkhepo aññamaggapaṭikkhepo,",
  "tika-s0102t8:216_2": "tadatthaṁ.",
  "tika-s0102t8:216_3": "“Aya”nti pana attano,",
  "tika-s0102t8:216_4": "tesu ca bhikkhūsu ekaccānaṁ paccakkhabhāvato āsannapaccakkhavacanaṁ.",
  "tika-s0102t8:216_5": "Ārakattāti niruttinayena ariyasaddasiddhimāha.",
  "tika-s0102t8:216_6": "Ariyabhāvakarattāti ariyakaraṇo ariyoti uttarapadalopena,",
  "tika-s0102t8:216_7": "puggalassa ariyabhāvakarattā ariyaṁ karotīti vā ariyo,",
  "tika-s0102t8:216_8": "ariyaphalapaṭilābhakarattā vā ariyaṁ phalaṁ labhāpeti janetīti ariyo.",
  "tika-s0102t8:216_9": "Purimena cettha attano kiccavasena,",
  "tika-s0102t8:216_10": "pacchimena phalavasena ariyanāmalābho vuttoti daṭṭhabbo.",
  "tika-s0102t8:216_11": "Catusaccapaṭivedhāvahaṁ kammaṭṭhānaṁ catusaccakammaṭṭhānaṁ,",
  "tika-s0102t8:216_12": "catusaccaṁ vā uddissa pavattaṁ bhāvanākammaṁ yogino sukhavisesānaṁ ṭhānabhūtanti catusaccakammaṭṭhānaṁ.",
  "tika-s0102t8:216_13": "Purimāni dve saccānivaṭṭaṁ pavattihetubhāvato.",
  "tika-s0102t8:216_14": "Pacchimāni vivaṭṭaṁ nivattitadadhigamupāyabhāvato.",
  "tika-s0102t8:216_15": "Vaṭṭe kammaṭṭhānābhiniveso sarūpato pariggahasabbhāvato.",
  "tika-s0102t8:216_16": "Vivaṭṭe natthi avisayattā,",
  "tika-s0102t8:216_17": "visayatte ca payojanābhāvato.",
  "tika-s0102t8:216_18": "Purimāni dve saccāni uggaṇhitvāti sambandho.",
  "tika-s0102t8:216_19": "Kammaṭṭhānapāḷiyā hi tadatthasallakkhaṇena vācuggatakaraṇaṁ uggaho.",
  "tika-s0102t8:216_20": "Tenāha “vācāya punappunaṁ parivattento”ti.",
  "tika-s0102t8:216_21": "Iṭṭhaṁ kantanti nirodhamaggesu ninnabhāvaṁ dasseti,",
  "tika-s0102t8:216_22": "na abhinandanaṁ,",
  "tika-s0102t8:216_23": "tanninnabhāvoyeva ca tattha kammakaraṇaṁ daṭṭhabbaṁ.",
  "tika-s0102t8:217_0": "Ekapaṭivedhenevāti ekañāṇeneva paṭivijjhanena.",
  "tika-s0102t8:217_1": "Paṭivedho paṭighātābhāvena visaye nissaṅgacārasaṅkhātaṁ nibbijjhanaṁ.",
  "tika-s0102t8:217_2": "Abhisamayo avirajjhitvā visayassa adhigamasaṅkhāto avabodho.",
  "tika-s0102t8:217_3": "“Idaṁ dukkhaṁ,",
  "tika-s0102t8:217_4": "ettakaṁ dukkhaṁ,",
  "tika-s0102t8:217_5": "na ito bhiyyo”ti paricchinditvā jānanameva vuttanayena paṭivedhoti pariññāpaṭivedho, tena.",
  "tika-s0102t8:217_6": "Idañca yathā tasmiṁ ñāṇe pavatte pacchā dukkhassa sarūpādiparicchede sammoho na hoti,",
  "tika-s0102t8:217_7": "tathā pavattiṁ gahetvā vuttaṁ,",
  "tika-s0102t8:217_8": "na pana maggañāṇassa “idaṁ dukkha”ntiādinā pavattanato.",
  "tika-s0102t8:217_9": "Pahīnassa puna appahātabbatāya pakaṭṭhaṁ hānaṁ cajanaṁ samucchindanaṁ,",
  "tika-s0102t8:217_10": "pahānameva vuttanayena paṭivedhoti pahānapaṭivedho, tena.",
  "tika-s0102t8:217_11": "Ayampi yasmiṁ kilese appahīyamāne maggabhāvanāya na bhavitabbaṁ,",
  "tika-s0102t8:217_12": "asati ca maggabhāvanāya yo uppajjeyya,",
  "tika-s0102t8:217_13": "tassa kilesassa paṭighātaṁ karontassa anuppattidhammataṁ āpādentassa ñāṇassa tathāpavattiyaṁ paṭighātābhāvena nissaṅgacāraṁ upādāya evaṁ vutto.",
  "tika-s0102t8:217_14": "Sacchikiriyā paccakkhakaraṇaṁ anussavākāraparivitakkādike muñcitvā sarūpato ārammaṇakaraṇaṁ “idaṁ ta”nti yathāsabhāvato gahaṇaṁ,",
  "tika-s0102t8:217_15": "sā eva vuttanayena paṭivedhoti sacchikiriyāpaṭivedho, tena.",
  "tika-s0102t8:217_16": "Ayaṁ panassa āvaraṇassa asamucchindanato ñāṇaṁ nirodhaṁ ālambituṁ na sakkoti,",
  "tika-s0102t8:217_17": "tassa samucchindanato taṁ sarūpato vibhāventameva pavattatīti evaṁ vutto.",
  "tika-s0102t8:217_18": "Bhāvanā uppādanā,",
  "tika-s0102t8:217_19": "vaḍḍhanā ca.",
  "tika-s0102t8:217_20": "Tattha paṭhamamagge uppādanaṭṭhena,",
  "tika-s0102t8:217_21": "dutiyādīsu vaḍḍhanaṭṭhena,",
  "tika-s0102t8:217_22": "ubhayatthāpi vā ubhayathāpi veditabbaṁ.",
  "tika-s0102t8:217_23": "Paṭhamamaggepi hi yathārahaṁ vuṭṭhānagāminiyaṁ pavattaṁ parijānanādiṁ vaḍḍhento pavattoti vaḍḍhanaṭṭhena bhāvanā sakkā viññātuṁ.",
  "tika-s0102t8:217_24": "Dutiyādīsupi appahīnakilesappahānato,",
  "tika-s0102t8:217_25": "puggalantarabhāvasādhanato ca uppādanaṭṭhena bhāvanā sakkā viññātuṁ,",
  "tika-s0102t8:217_26": "sā eva vuttanayena paṭivedhoti bhāvanāpaṭivedho, tena.",
  "tika-s0102t8:217_27": "Ayampi hi yathā ñāṇe pavatte pacchā maggadhammānaṁ sarūpaparicchede sammoho na hoti,",
  "tika-s0102t8:217_28": "tathā pavattimeva gahetvā vutto.",
  "tika-s0102t8:218_0": "Tiṭṭhantu tāva yathādhigatā maggadhammā,",
  "tika-s0102t8:218_1": "yathāpavattesu phaladhammesupi ayaṁ yathādhigatasaccadhammesu viya vigatasammohova hoti.",
  "tika-s0102t8:218_2": "Tenevāha “diṭṭhadhammo pattadhammo viditadhammo pariyogāḷhadhammo”ti yato sacassa dhammatāsañcoditā yathādhigatasaccadhammālambaniyo",
  "tika-s0102t8:218_3": "maggavīthito parato maggaphalapahīnāvasiṭṭhakilesanibbānānaṁ paccavekkhaṇā pavattanti,",
  "tika-s0102t8:218_4": "dukkhasaccammopi sakkāyadiṭṭhiādayo.",
  "tika-s0102t8:218_5": "Ayañca atthavaṇṇanā “pariññābhisamayenā”tiādīsupi vibhāvetabbā.",
  "tika-s0102t8:218_6": "Ekābhisamayena abhisametīti etthāha vitaṇḍavādī “ariyamaggañāṇaṁ catūsu saccesu nānābhisamayavasena kiccakara”nti,",
  "tika-s0102t8:218_7": "so abhidhamme odhisokathāya saññāpetabbo.",
  "tika-s0102t8:218_8": "Idāni tameva ekābhisamayaṁ vitthāravasena vibhāvetuṁ “evamassā”tiādi vuttaṁ.",
  "tika-s0102t8:218_9": "“Pubbabhāge…pe…",
  "tika-s0102t8:218_10": "paṭivedho hotī”ti kasmā vuttaṁ,",
  "tika-s0102t8:218_11": "nanu paṭivedho pubbabhāgiyo na hotīti?",
  "tika-s0102t8:218_12": "Saccametaṁ nippariyāyato,",
  "tika-s0102t8:218_13": "idha pana uggahādivasena pavatto avabodho pariyāyato tathā vutto.",
  "tika-s0102t8:218_14": "Paṭivedhanimittattā vā uggahādivasena pavattaṁ dukkhādīsu pubbabhāge ñāṇaṁ “paṭivedho”ti vuttaṁ,",
  "tika-s0102t8:218_15": "na paṭivijjhanasabhāvaṁ.",
  "tika-s0102t8:218_16": "Kiccatoti pubbabhāgehi dukkhādiñāṇehi kātabbakiccassa idha nipphattito,",
  "tika-s0102t8:218_17": "imasseva vā ñāṇassa dukkhādippakāsanakiccato,",
  "tika-s0102t8:218_18": "pariññāditoti attho.",
  "tika-s0102t8:218_19": "Ārammaṇapaṭivedhoti sacchikiriyāpaṭivedhamāha.",
  "tika-s0102t8:218_20": "Sāti paccavekkhaṇā.",
  "tika-s0102t8:218_21": "Idhāti imasmiṁ ṭhāne.",
  "tika-s0102t8:218_22": "Uggahādīsu vuccamānesu na vuttā anavasarattā.",
  "tika-s0102t8:218_23": "Adhigame hi sati tassā siyā avasaro.",
  "tika-s0102t8:219_0": "Taṁyeva hi anavasaraṁ dassetuṁ “imassa cā”tiādi vuttaṁ.",
  "tika-s0102t8:219_1": "Pubbe pariggahatoti kammaṭṭhānapariggahato pubbe.",
  "tika-s0102t8:219_2": "Uggahādivasena saccānaṁ pariggaṇhanañhi pariggaho.",
  "tika-s0102t8:219_3": "Tathā tāni pariggaṇhanato manasikāradaḷhatāya pubbabhāgiyā dukkhapariññādayo honti yevāti āha “pariggahato paṭṭhāya hotī”ti.",
  "tika-s0102t8:219_4": "Aparabhāgeti maggakkhaṇe.",
  "tika-s0102t8:219_5": "Duddasattāti attano pavattikkhaṇavasena pākaṭānipi pakatiñāṇena sabhāvarasato daṭṭhuṁ asakkuṇeyyattā.",
  "tika-s0102t8:219_6": "Gambhīreneva ca bhāvanāñāṇena,",
  "tika-s0102t8:219_7": "tathāpi matthakappattena ariyamaggañāṇeneva yāthāvato passitabbattā gambhīrāni.",
  "tika-s0102t8:219_8": "Tenāha “lakkhaṇapaṭivedhato pana ubhayampi gambhīra”nti.",
  "tika-s0102t8:219_9": "Itarāni asaṁkiliṭṭhaasaṁkilesikatāya accantasukhappattāya anuppattibhavatāya,",
  "tika-s0102t8:219_10": "anuppannapubbatāya ca pavattivasena apākaṭattā ca paramagambhīrattā,",
  "tika-s0102t8:219_11": "tathā paramagambhīrañāṇeneva passitabbatāya pakatiñāṇena daṭṭhuṁ na sakkuṇeyyānīti duddasāni.",
  "tika-s0102t8:219_12": "Tenāha “itaresaṁ panā”tiādi.",
  "tika-s0102t8:219_13": "Payogoti kiriyā,",
  "tika-s0102t8:219_14": "vāyāmo vā.",
  "tika-s0102t8:219_15": "Tassa mahantatarassa icchitabbataṁ,",
  "tika-s0102t8:219_16": "dukkarataratañca upamāhi dasseti “bhavaggaggahaṇattha”ntiādinā.",
  "tika-s0102t8:219_17": "Paṭivedhakkhaṇeti ariyassa maggassa catusaccasampaṭivedhakkhaṇe.",
  "tika-s0102t8:219_18": "Ekameva taṁ ñāṇanti dukkhādīsu pariññādikiccasādhanavasena ekameva taṁ maggañāṇaṁ hoti.",
  "tika-s0102t8:220_0": "Imesu tīsu ṭhānesūti imesu viramitabbatāvasena jotitesu tīsu kāmabyāpādavihiṁsāvitakkavatthūsu.",
  "tika-s0102t8:220_1": "Visuṁ visuṁ uppannassa tividhaakusalasaṅkappassa.",
  "tika-s0102t8:220_2": "Padapacchedatoti ettha gatamaggo “pada”nti vuccati,",
  "tika-s0102t8:220_3": "yena ca upāyena kāraṇena kāmavitakko uppajjati,",
  "tika-s0102t8:220_4": "so tassa gatamaggoti tassa pacchedo ghāto padapacchedo,",
  "tika-s0102t8:220_5": "tato padapacchedato.",
  "tika-s0102t8:220_6": "Anuppattidhammatāpādanaṁ anuppattisādhanaṁ,",
  "tika-s0102t8:220_7": "tassa vasena.",
  "tika-s0102t8:220_8": "Maggakiccasādhanena maggaṅgaṁ pūrayamāno ekova tividhakiccasādhano kusalasaṅkappo uppajjati.",
  "tika-s0102t8:220_9": "Tividhākusalasaṅkappasamucchedanameva hettha tividhakiccasādhanaṁ daṭṭhabbaṁ.",
  "tika-s0102t8:220_10": "Iminā nayena “imesu catūsu ṭhānesū”tiādīsupi attho veditabbo.",
  "tika-s0102t8:221_0": "Musāvādāveramaṇiādayoti ettha yasmā sikkhāpadavibhaṅge viraticetanā,",
  "tika-s0102t8:221_1": "sabbe sampayuttadhammā ca sikkhāpadānīti āgatānīti tattha padhānānaṁ viraticetanānaṁ vasena “viratiyopi",
  "tika-s0102t8:221_2": "honti cetanāyopī”ti sammohavinodaniyaṁ vuttaṁ,",
  "tika-s0102t8:221_3": "tasmā keci “ādi-saddena na kevalaṁ pisuṇavācā veramaṇiādīnaṁyeva saṅgaho,",
  "tika-s0102t8:221_4": "atha kho tādisānaṁ cetanānampi saṅgaho”ti vadanti,",
  "tika-s0102t8:221_5": "taṁ pubbabhāgavasena vuccamānattā yujjeyya,",
  "tika-s0102t8:221_6": "musāvādādīhi viramaṇakāle vā viratiyo,",
  "tika-s0102t8:221_7": "subhāsitādivācābhāsanādikāle ca cetanāyo yojetabbā,",
  "tika-s0102t8:221_8": "maggakkhaṇe pana viratiyova icchitabbā cetanānaṁ amaggaṅgattā.",
  "tika-s0102t8:221_9": "Ekassa ñāṇassa dukkhādiñāṇatā viya,",
  "tika-s0102t8:221_10": "ekāya viratiyā musāvādādiviratibhāvo viya ca ekāya cetanāya sammāvācādikiccattayasādhanasabhāvābhāvā sammāvācādibhāvāsiddhito,",
  "tika-s0102t8:221_11": "taṁsiddhiyaṁ aṅgattayatāsiddhito ca.",
  "tika-s0102t8:222_0": "Bhikkhussa ājīvahetukaṁ kāyavacīduccaritaṁ nāma ayoniso āhārapariyesanahetukameva siyāti āha “khādanīya…pe…",
  "tika-s0102t8:222_1": "duccarita”nti.",
  "tika-s0102t8:222_2": "Kāyavacīduccaritaggahaṇañca kāyavacīdvāreyeva ājīvapakopo,",
  "tika-s0102t8:222_3": "na manodvāreti dassanatthaṁ.",
  "tika-s0102t8:222_4": "Tenāha “imesuyeva sattasu ṭhānesū”ti.",
  "tika-s0102t8:223_0": "Anuppannānanti asamudācāravasena vā ananubhūtārammaṇavasena vā anuppannānaṁ.",
  "tika-s0102t8:223_1": "Aññathā hi anamatagge saṁsāre anuppannā pāpakā akusalā dhammā nāma na santi.",
  "tika-s0102t8:223_2": "Tenāha “ekasmiṁ bhave”tiādi.",
  "tika-s0102t8:223_3": "Yasmiṁ bhave ayaṁ imaṁ vīriyaṁ ārabhati,",
  "tika-s0102t8:223_4": "tasmiṁ ekasmiṁ bhave.Janetīti uppādeti.",
  "tika-s0102t8:223_5": "Tādisaṁ chandaṁ kurumāno evaṁ chandaṁ janeti nāma.",
  "tika-s0102t8:223_6": "Vāyāmaṁ karotīti payogaṁ parakkamaṁ karoti.",
  "tika-s0102t8:223_7": "Vīriyaṁpavattetīti kāyikacetasikavīriyaṁ pakārato vatteti.",
  "tika-s0102t8:223_8": "Vīriyena cittaṁ paggahitaṁ karotīti teneva sahajātavīriyena cittaṁ ukkhipento kosajjapātato nisedhanena paggahitaṁ karoti.",
  "tika-s0102t8:223_9": "Padahanaṁ pavattetīti padhānaṁ vīriyaṁ karoti.",
  "tika-s0102t8:223_10": "Paṭipāṭiyā panetāni cattāri padāni āsevanābhāvanābahulīkammasātaccakiriyāhi yojetabbāni.",
  "tika-s0102t8:224_0": "Uppannapubbānanti sadisavohārena vuttaṁ.",
  "tika-s0102t8:224_1": "Bhavati hi taṁsadisesu tabbohāro yathā “sā eva tittiri,",
  "tika-s0102t8:224_2": "tāni eva osadhānī”ti.",
  "tika-s0102t8:224_3": "Tenāha “idāni tādise”ti.",
  "tika-s0102t8:224_4": "Uppannānanti “anuppannā”ti avattabbataṁ āpannānaṁ.",
  "tika-s0102t8:224_5": "Pahānāyāti pajahanatthāya.",
  "tika-s0102t8:224_6": "Anuppannānaṁ kusalānanti ettha kusalāti uttarimanussadhammā adhippetā,",
  "tika-s0102t8:224_7": "tesañca uppādo nāma adhigamo paṭilābho,",
  "tika-s0102t8:224_8": "tappaṭikkhepena anuppādo appaṭilābhoti āha “appaṭiladdhānaṁ paṭhamajjhānādīna”nti.",
  "tika-s0102t8:224_9": "“Ṭhitiyā vīriyaṁ ārabhatī”ti vutte na khaṇaṭhiti adhippetā tadatthaṁ vīriyārabbhena payojanābhāvato,",
  "tika-s0102t8:224_10": "atha kho pabandhaṭhiti adhippetāti āha “punappunaṁ uppattipabandhavasena ṭhitattha”nti.",
  "tika-s0102t8:224_11": "Sammussanaṁ paṭipakkhadhammavasena adassanamupagamananti tappaṭikkhepena asammussanaṁ asammosoti āha “asammosāyāti avināsanattha”nti.",
  "tika-s0102t8:224_12": "Bhiyyobhāvo punappunaṁ bhavanaṁ,",
  "tika-s0102t8:224_13": "so pana uparūpari uppattīti āha “uparibhāvāyā”ti.",
  "tika-s0102t8:224_14": "Vepullaṁ abhiṇhappavattiyā paguṇabalavabhāvāpattīti vuttaṁ “vepullāyāti vipulabhāvāyā”ti,",
  "tika-s0102t8:224_15": "mahantabhāvāyāti attho.",
  "tika-s0102t8:224_16": "Bhāvanāya paripūraṇatthanti jhānādibhāvanāparibrūhanatthaṁ.",
  "tika-s0102t8:225_0": "Catūsuṭhānesūti anuppannākusalānuppādanādīsu catūsu ṭhānesu.",
  "tika-s0102t8:225_1": "Kiccasādhanavasenāti catubbidhassapi kiccassa ekajjhaṁ nipphādanavasena.",
  "tika-s0102t8:226_0": "Jhānāni pubbabhāgepi maggakkhaṇepi nānāti yadipi samādhiupakārakehi abhiniropanānumajjanasampiyāyanabrūhanasantasukhasabhāvehi",
  "tika-s0102t8:226_1": "vitakkādīhi sampayogabhedato bhāvanātisayappavattānaṁ catunnaṁ jhānānaṁ vasena sammāsamādhi vibhatto,",
  "tika-s0102t8:226_2": "tathāpi vāyāmo viya anuppannākusalānuppādanādicatuvāyāmakiccaṁ,",
  "tika-s0102t8:226_3": "sati viya ca asubhāsukhāniccānattesu kāyādīsu subhādisaññāppahānacatusatikiccaṁ,",
  "tika-s0102t8:226_4": "eko samādhi catujhānasamādhikiccaṁ na sādhetīti pubbabhāgepi paṭhamajjhānasamādhi eva maggakkhaṇepi,",
  "tika-s0102t8:226_5": "tathā pubbabhāgepi catutthajjhānasamādhi eva maggakkhaṇe pīti attho.",
  "tika-s0102t8:226_6": "Nānāmaggavasenāti paṭhamamaggādinānāmaggavasena jhānāni nānā.",
  "tika-s0102t8:226_7": "Dutiyādayopi maggā dutiyādīnaṁ jhānānaṁ.",
  "tika-s0102t8:226_8": "Ayaṁ panassāti ettha maggabhāvena catubbidhampi ekattena gahetvā “assā”ti vuttaṁ,",
  "tika-s0102t8:226_9": "assa maggassāti attho.",
  "tika-s0102t8:226_10": "Ayanti pana ayaṁ jhānavasena sabbasadisasabbāsadisekaccasadisatā viseso.",
  "tika-s0102t8:227_0": "Pādakajjhānaniyamena hotīti idha pādakajjhānaniyamaṁ dhuraṁ katvā vuttaṁ,",
  "tika-s0102t8:227_1": "yathā cettha,",
  "tika-s0102t8:227_2": "evaṁ sammohavinodaniyampi.",
  "tika-s0102t8:227_3": "Aṭṭhasāliniyaṁ pana vipassanāniyamo vutto sabbavādāvirodhato,",
  "tika-s0102t8:227_4": "idha pana sammasitajjhānapuggalajjhāsayavādanivattanato pādakajjhānaniyamo vutto.",
  "tika-s0102t8:227_5": "Vipassanāniyamo pana sādhāraṇattā idhāpi na paṭikkhittoti daṭṭhabbo.",
  "tika-s0102t8:227_6": "Aññe ca ācariyavādā parato vakkhamānā vibhajitabbāti yathāvuttameva tāva pādakajjhānaniyamaṁ vibhajanto āha “pādakajjhānaniyamena tāvā”ti.",
  "tika-s0102t8:227_7": "Paṭhamajjhāniko hoti,",
  "tika-s0102t8:227_8": "yasmā āsannapadese vuṭṭhitasamāpatti maggassa attano sadisabhāvaṁ karoti bhūmivaṇṇo viya godhāvaṇṇassa.",
  "tika-s0102t8:227_9": "Paripuṇṇāneva hontīti aṭṭha satta ca hontīti attho.",
  "tika-s0102t8:227_10": "Satta honti sammāsaṅkappassa abhāvato.",
  "tika-s0102t8:227_11": "Cha honti pītisambojjhaṅgassa abhāvato.",
  "tika-s0102t8:227_12": "Maggaṅgabojjhaṅgānaṁ sattachabhāvaṁ atidisati “esa nayo”ti.",
  "tika-s0102t8:227_13": "Arūpe catukkapañcakajjhānaṁ…pe…",
  "tika-s0102t8:227_14": "vuttaṁ aṭṭhasāliniyanti adhippāyo.",
  "tika-s0102t8:227_15": "Nanu tattha “arūpe tikacatukkajjhānaṁ uppajjatī”ti vuttaṁ,",
  "tika-s0102t8:227_16": "na “catukkapañcakajjhāna”nti?",
  "tika-s0102t8:227_17": "Saccametaṁ,",
  "tika-s0102t8:227_18": "yesu pana saṁsayo atthi,",
  "tika-s0102t8:227_19": "tesaṁ uppattidassanena,",
  "tika-s0102t8:227_20": "tena atthato “catukkapañcakajjhānaṁ uppajjatī”ti vuttameva hotīti evamāhāti veditabbaṁ.",
  "tika-s0102t8:227_21": "Samudāyañca apekkhitvā “tañca lokuttaraṁ,",
  "tika-s0102t8:227_22": "na lokiya”nti āha “avayavekattaṁ liṅgasamudāyassa visesakaṁ hotī”ti.",
  "tika-s0102t8:227_23": "Catutthajjhānameva hi tattha lokiyaṁ uppajjati,",
  "tika-s0102t8:227_24": "na catukkaṁ,",
  "tika-s0102t8:227_25": "pañcakaṁ vāti.",
  "tika-s0102t8:227_26": "Ettha kathanti pādakajjhānassa abhāvā kathaṁ daṭṭhabbanti attho.",
  "tika-s0102t8:227_27": "Taṁjhānikāvassa tattha tayo maggā uppajjanti,",
  "tika-s0102t8:227_28": "tajjhānikaṁpaṭhamaphalādiṁ pādakaṁ katvā uparimaggabhāvanāyāti adhippāyo.",
  "tika-s0102t8:227_29": "Tikacatukkajjhānikaṁ pana maggaṁ bhāvetvā tattha uppannassa arūpacatutthajjhānaṁ,",
  "tika-s0102t8:227_30": "tajjhānikaṁ phalañca pādakaṁ katvā uparimaggabhāvanāya aññajhānikāpi uppajjantīti,",
  "tika-s0102t8:227_31": "jhānaṅgādiniyāmikā pubbābhisaṅkhārasamāpattipādakaṁ,",
  "tika-s0102t8:227_32": "na sammasitabbāti phalassāpi pādakatā daṭṭhabbā.",
  "tika-s0102t8:228_0": "Keci panāti moravāpīmahādattattheraṁ sandhāyāha.",
  "tika-s0102t8:228_1": "Puna kecīti tipiṭakacūḷābhayattheraṁ.",
  "tika-s0102t8:228_2": "Tatiyavāre kecīti “pādakajjhānameva niyametī”ti evaṁ vādinaṁ tipiṭakacūḷanāgattherañceva anantaraṁ vutte",
  "tika-s0102t8:228_3": "dve ca there ṭhapetvā itare there sandhāya vadati.",
  "tika-s0102t8:229_0": "403.",
  "tika-s0102t8:229_1": "Sasantatipariyāpannānaṁ dukkhasamudayānaṁ appavattibhāvena pariggayhamāno nirodhopi sasantatipariyāpanno",
  "tika-s0102t8:229_2": "viya hotīti katvā vuttaṁ “attano vā cattāri saccānī”ti.",
  "tika-s0102t8:229_3": "Parassa vāti etthāpi eseva nayo.",
  "tika-s0102t8:229_4": "Tenāha bhagavā “imasmiṁyeva byāmamatte kaḷevare sasaññimhi samanake lokañca paññāpemi,",
  "tika-s0102t8:229_5": "lokasamudayañca paññāpemi,",
  "tika-s0102t8:229_6": "lokanirodhañca paññāpemi,",
  "tika-s0102t8:229_7": "lokanirodhagāminipaṭipadañca paññāpemī”ti kathaṁ pana ādikammiko nirodhamaggasaccāni pariggaṇhātīti?",
  "tika-s0102t8:229_8": "Anussavādisiddhamākāraṁ pariggaṇhāti.",
  "tika-s0102t8:229_9": "Evañca katvā lokuttarabojjhaṅge uddissāpi pariggaho na virujjhati.",
  "tika-s0102t8:229_10": "Yathāsambhavatoti sambhavānurūpaṁ,",
  "tika-s0102t8:229_11": "ṭhapetvā nirodhasaccaṁ sesasaccavasena samudayavayāti veditabbāti attho.",
  "tika-s0102t8:230_0": "Catusaccapabbavaṇṇanā niṭṭhitā.",
  "tika-s0102t8:231_0": "Dhammānupassanāvaṇṇanā niṭṭhitā.",
  "tika-s0102t8:232_0": "404.",
  "tika-s0102t8:232_1": "“Aṭṭhikasaṅkhalikaṁ samaṁsa”ntiādikā satta sivathikā aṭṭhikakammaṭṭhānatāya itarāsaṁ uddhumātakādīnaṁ",
  "tika-s0102t8:232_2": "sabhāvenevāti navannaṁ sivathikānaṁ appanākammaṭṭhānatā vuttā.",
  "tika-s0102t8:232_3": "Dveyevāti ānāpānaṁ,",
  "tika-s0102t8:232_4": "dvattiṁsākāroti imāni dveyeva.",
  "tika-s0102t8:232_5": "Abhinivesoti vipassanābhiniveso,",
  "tika-s0102t8:232_6": "so pana sammasaniyadhammapariggaho.",
  "tika-s0102t8:232_7": "Iriyāpathā,",
  "tika-s0102t8:232_8": "ālokitādayo ca rūpadhammānaṁ avatthāvisesamattatāya na sammasanupagā viññattiādayo viya.",
  "tika-s0102t8:232_9": "Nīvaraṇabojjhaṅgā ādito na pariggahetabbāti vuttaṁ “iriyāpatha…pe…",
  "tika-s0102t8:232_10": "na jāyatī”ti.",
  "tika-s0102t8:232_11": "Kesādiapadesena tadupādānadhammā viya iriyāpathādiapadesena tadavatthā rūpadhammā pariggayhanti,",
  "tika-s0102t8:232_12": "nīvaraṇādimukhena ca taṁsampayuttā,",
  "tika-s0102t8:232_13": "taṁnissayadhammāti adhippāyena mahāsivatthero ca iriyāpathādīsupi “abhiniveso jāyatī”ti avoca.",
  "tika-s0102t8:232_14": "“Atthi nu kho me”tiādi pana sabhāvato iriyāpathādīnaṁ ādikammikassa anicchitabhāvadassanaṁ.",
  "tika-s0102t8:232_15": "Apariññāpubbikā hi pariññāti.",
  "tika-s0102t8:233_0": "Kāmaṁ “idha bhikkhave bhikkhū”tiādinā uddesaniddesesu tattha tattha bhikkhuggahaṇaṁ kataṁ taṁpaṭipattiyā bhikkhubhāvadassanatthaṁ,",
  "tika-s0102t8:233_1": "desanā pana sabbasādhāraṇāti dassetuṁ “yo hi koci bhikkhave” icceva vuttaṁ,",
  "tika-s0102t8:233_2": "na bhikkhu yevāti dassento “yo hi koci bhikkhu vā”tiādimāha.",
  "tika-s0102t8:233_3": "Dassanamaggena ñātamariyādaṁ anatikkamitvā jānantī sikhāppattā aggamaggapaññā aññā nāma,",
  "tika-s0102t8:233_4": "tassa phalabhāvato aggaphalaṁ pīti āha “aññāti arahatta”nti.",
  "tika-s0102t8:234_0": "Appatarepi kāle sāsanassa niyyānikabhāvaṁ dassentoti yojanā. Niyyātentoti nigamento.",
  "tika-s0102t8:235_0": "Mahāsatipaṭṭhānasuttavaṇṇanāya līnatthappakāsanā."
}