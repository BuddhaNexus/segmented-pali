{
  "atk-s0508a23:0_0": "7. Sattakanipāto",
  "atk-s0508a23:1_0": "1. Sundarasamuddattheragāthāvaṇṇanā",
  "atk-s0508a23:2_0": "Sattakanipāte alaṅkatātiādikā āyasmato sundarasamuddattherassa gāthā.",
  "atk-s0508a23:2_1": "Kā uppatti?",
  "atk-s0508a23:2_2": "Ayampi purimabuddhesu katādhikāro tattha tattha bhave puññāni upacinitvā imasmiṁ buddhuppāde rājagahe",
  "atk-s0508a23:2_3": "aññatarassa mahāvibhavassa seṭṭhino putto hutvā nibbatti.",
  "atk-s0508a23:2_4": "Samuddotissa nāmaṁ ahosi.",
  "atk-s0508a23:2_5": "Rūpasampattiyā pana sundarasamuddoti paññāyittha.",
  "atk-s0508a23:2_6": "So paṭhamavaye ṭhito bhagavato rājagahappavese buddhānubhāvaṁ disvā,",
  "atk-s0508a23:2_7": "paṭiladdhasaddho nissaraṇajjhāsayatāya pabbajitvā,",
  "atk-s0508a23:2_8": "laddhūpasampado samādinnadhutadhammo rājagahato sāvatthiṁ gantvā,",
  "atk-s0508a23:2_9": "kalyāṇamittassa santike vipassanācāraṁ uggahetvā,",
  "atk-s0508a23:2_10": "kammaṭṭhānaṁ anuyuñjanto viharati.",
  "atk-s0508a23:2_11": "Tassa mātā rājagahe ussavadivase aññe seṭṭhiputte sapajāpatike alaṅkatapaṭiyatte ussavakīḷaṁ kīḷante disvā,",
  "atk-s0508a23:2_12": "puttaṁ anussaritvā rodati.",
  "atk-s0508a23:2_13": "Taṁ disvā aññatarā gaṇikā rodanakāraṇaṁ pucchi.",
  "atk-s0508a23:2_14": "Sā tassā taṁ kāraṇaṁ kathesi.",
  "atk-s0508a23:2_15": "Taṁ sutvā gaṇikā ‘‘ahaṁ taṁ ānessāmi,",
  "atk-s0508a23:2_16": "passa tāva mama itthibhāva’’nti vatvā ‘‘yadi evaṁ taṁyeva tassa pajāpatiṁ katvā imassa kulassa sāminiṁ karissāmī’’ti tāya bahuṁ dhanaṁ datvā ,",
  "atk-s0508a23:2_17": "vissajjitā mahatā parivārena sāvatthiṁ gantvā,",
  "atk-s0508a23:2_18": "therassa piṇḍāya vicaraṇaṭṭhāne ekasmiṁ gehe vasamānā divase divase aññehi therassa sakkaccaṁ piṇḍapātaṁ dāpesi.",
  "atk-s0508a23:2_19": "Alaṅkatapaṭiyattā ca hutvā suvaṇṇapādukā āruyha attānaṁ dassesi.",
  "atk-s0508a23:2_20": "Athekadivasaṁ gehadvārena gacchantaṁ theraṁ disvā,",
  "atk-s0508a23:2_21": "suvaṇṇapādukā omuñcitvā,",
  "atk-s0508a23:2_22": "añjaliṁ paggayha purato gacchantī nānappakāraṁ theraṁ kāmanimantanāya nimantesi.",
  "atk-s0508a23:2_23": "Taṁ sutvā thero ‘‘puthujjanacittaṁ nāma cañcalaṁ,",
  "atk-s0508a23:2_24": "yaṁnūna mayā idāneva ussāho karaṇīyo’’ti tattheva ṭhito bhāvanaṁ ussukkāpetvā chaḷabhiñño ahosi.",
  "atk-s0508a23:2_25": "Taṁ sandhāya vuttaṁ –",
  "atk-s0508a23:3_0": "459.",
  "atk-s0508a23:4_0": " ‘‘Alaṅkatā suvasanā, māladhārī vibhūsitā;",
  "atk-s0508a23:5_0": "Alattakakatāpādā, pādukāruyha vesikā.",
  "atk-s0508a23:6_0": "460.",
  "atk-s0508a23:7_0": " ‘‘Pādukā oruhitvāna, purato pañjalīkatā;",
  "atk-s0508a23:8_0": "Sā maṁ saṇhena mudunā, mhitapubbaṁ abhāsatha.",
  "atk-s0508a23:9_0": "461.",
  "atk-s0508a23:10_0": " ‘‘‘Yuvāsi tvaṁ pabbajito, tiṭṭhāhi mama sāsane;",
  "atk-s0508a23:11_0": "Bhuñja mānusake kāme, ahaṁ vittaṁ dadāmi te;",
  "atk-s0508a23:12_0": "Saccaṁ te paṭijānāmi, aggiṁ vā te harāmahaṁ.",
  "atk-s0508a23:13_0": "462.",
  "atk-s0508a23:14_0": " ‘‘‘Yadā jiṇṇā bhavissāma, ubho daṇḍaparāyanā;",
  "atk-s0508a23:15_0": "Ubhopi pabbajissāma, ubhayattha kaṭaggaho’’’.",
  "atk-s0508a23:16_0": "463.",
  "atk-s0508a23:17_0": " ‘‘Tañca disvāna yācantiṁ, vesikaṁ pañjalīkataṁ;",
  "atk-s0508a23:18_0": "Alaṅkataṁ suvasanaṁ, maccupāsaṁva oḍḍitaṁ.",
  "atk-s0508a23:19_0": "464.",
  "atk-s0508a23:20_0": " ‘‘Tato me manasīkāro, yoniso udapajjatha;",
  "atk-s0508a23:21_0": "Ādīnavo pāturahu, nibbidā samatiṭṭhatha.",
  "atk-s0508a23:22_0": "465.",
  "atk-s0508a23:23_0": " ‘‘Tato cittaṁ vimucci me, passa dhammasudhammataṁ;",
  "atk-s0508a23:24_0": "Tisso vijjā anuppattā, kataṁ buddhassa sāsana’’nti.",
  "atk-s0508a23:25_0": "Tattha māladhārīti mālādhārinī piḷandhapupphadāmā.",
  "atk-s0508a23:25_1": "Vibhūsitāti ūnaṭṭhānassa pūraṇavasena pupphehi ceva gandhavilepanādīhi ca vibhūsitagattā.",
  "atk-s0508a23:25_2": "‘‘Alaṅkatā’’ti iminā hatthūpagagīvūpagādīhi ābharaṇehi alaṅkaraṇaṁ adhippetaṁ.",
  "atk-s0508a23:25_3": "Alattakakatāpādāti pariṇatajayasumanapupphavaṇṇena lākhārasena rañjitacaraṇayugaḷā.",
  "atk-s0508a23:25_4": "Samāsapadañhetaṁ,",
  "atk-s0508a23:25_5": "‘‘alattakakatapādā’’ti vattabbe gāthāsukhatthaṁ dīghaṁ katvā vuttaṁ.",
  "atk-s0508a23:25_6": "Asamāsabhāve pana ‘‘tassā’’ti vacanaseso veditabbo.",
  "atk-s0508a23:25_7": "Pādukāruyha vesikāti ekā rūpūpajīvikā itthī yathāvuttavesā suvaṇṇapādukā paṭimuñcitvā ‘‘ṭhitā’’ti vacanaseso.",
  "atk-s0508a23:26_0": "Pādukā oruhitvānāti pādukāhi otaritvā,",
  "atk-s0508a23:26_1": "suvaṇṇapādukāyo omuñcitvāti attho.",
  "atk-s0508a23:26_2": "Pañjalīkatāti paggahitaañjalikā sā vesī maṁ.",
  "atk-s0508a23:26_3": "Sāmaṁ vā vacanaparamparaṁ vinā sayameva abhāsatha.",
  "atk-s0508a23:26_4": "Saṇhenāti maṭṭhena.",
  "atk-s0508a23:26_5": "Mudunāti madhurena.",
  "atk-s0508a23:26_6": "‘‘Vacanenā’’ti avuttampi vuttameva hoti,",
  "atk-s0508a23:26_7": "abhāsathāti, vuttattā.",
  "atk-s0508a23:27_0": "Yuvāsitvaṁ pabbajitoti tvaṁ pabbajanto yuvā,",
  "atk-s0508a23:27_1": "daharoyeva hutvā pabbajitosi,",
  "atk-s0508a23:27_2": "nanu pabbajantena sattame dasake sampatteva pabbajitabbanti dasseti.",
  "atk-s0508a23:27_3": "Tiṭṭhāhi mama sāsaneti mama vacane tiṭṭha.",
  "atk-s0508a23:28_0": "Kiṁ pana tanti āha ‘‘bhuñja mānusake kāme’’ti kāme paribhuñjitukāmassa rūpasampatti,",
  "atk-s0508a23:28_1": "vayasampatti,",
  "atk-s0508a23:28_2": "parivārasampatti,",
  "atk-s0508a23:28_3": "bhogasampatti ca icchitabbā.",
  "atk-s0508a23:28_4": "Tattha ‘‘kuto me bhogasampattī’’ti vadeyyāti,",
  "atk-s0508a23:28_5": "āha ‘‘ahaṁ vittaṁ dadāmi te’’ti.",
  "atk-s0508a23:28_6": "‘‘Tayidaṁ vacanaṁ kathaṁ saddahātabba’’nti maññeyyāti taṁ saddahāpentī āha ‘‘saccaṁ te paṭijānāmi,",
  "atk-s0508a23:28_7": "aggiṁ vā te harāmaha’’nti.",
  "atk-s0508a23:28_8": "‘‘Bhuñja mānusake kāme,",
  "atk-s0508a23:28_9": "ahaṁ vittaṁ dadāmi te’’ti yadidaṁ mayā paṭiññātaṁ,",
  "atk-s0508a23:28_10": "taṁ ekaṁsena saccameva paṭijānāmi,",
  "atk-s0508a23:28_11": "sace me na pattiyāyasi,",
  "atk-s0508a23:28_12": "aggiṁ vā te harāmahaṁ aggiṁ haritvā aggipaccayaṁ sapathaṁ karomīti attho.",
  "atk-s0508a23:28_13": "Ubhayattha kaṭaggahoti amhākaṁ ubhinnaṁ jiṇṇakāle pabbajjanaṁ ubhayattha jayaggāho.",
  "atk-s0508a23:28_14": "Yaṁ mayaṁ yāva daṇḍaparāyanakālā bhoge bhuñjāma,",
  "atk-s0508a23:28_15": "evaṁ idhalokepi bhogehi na jīyāma,",
  "atk-s0508a23:28_16": "mayaṁ pacchā pabbajissāma,",
  "atk-s0508a23:28_17": "evaṁ paralokepi bhogehi na jīyāmāti adhippāyo.",
  "atk-s0508a23:28_18": "Tatoti taṁ nimittaṁ,",
  "atk-s0508a23:28_19": "kāmehi nimantentiyā ‘‘yuvāsi tva’’ntiādinā ‘‘yadā jiṇṇā bhavissāmā’’tiādinā ca tassā vesiyā vuttavacanahetu.",
  "atk-s0508a23:28_20": "Tañhi vacanaṁ aṅkusaṁ katvā thero samaṇadhammaṁ karonto sadatthaṁ paripūresi.",
  "atk-s0508a23:28_21": "Sesaṁ heṭṭhā vuttanayameva.",
  "atk-s0508a23:29_0": "Sundarasamuddattheragāthāvaṇṇanā niṭṭhitā.",
  "atk-s0508a23:30_0": "2. Lakuṇḍakabhaddiyattheragāthāvaṇṇanā",
  "atk-s0508a23:31_0": "Pare ambāṭakārāmetiādikā āyasmato lakuṇḍakabhaddiyattherassa gāthā.",
  "atk-s0508a23:31_1": "Kā uppatti?",
  "atk-s0508a23:31_2": "Ayaṁ kira padumuttarassa bhagavato kāle haṁsavatīnagare mahābhoge kule nibbattitvā,",
  "atk-s0508a23:31_3": "vayappatto satthu santike dhammaṁ suṇanto nisinno tasmiṁ khaṇe satthāraṁ ekaṁ bhikkhuṁ mañjussarānaṁ aggaṭṭhāne ṭhapentaṁ disvā,",
  "atk-s0508a23:31_4": "sayampi taṁ ṭhānaṁ patthento buddhappamukhassa bhikkhusaṅghassa mahādānaṁ datvā,",
  "atk-s0508a23:31_5": "‘‘aho vatāhampi anāgate ayaṁ bhikkhu viya ekassa buddhassa sāsane mañjussarānaṁ aggo bhaveyya’’nti paṇidhānaṁ akāsi.",
  "atk-s0508a23:31_6": "Bhagavā ca tassa anantarāyataṁ disvā byākaritvā pakkāmi.",
  "atk-s0508a23:32_0": "So tattha yāvajīvaṁ puññāni katvā devamanussesu saṁsaranto phussassa bhagavato kāle cittapattakokilo",
  "atk-s0508a23:32_1": "hutvā rājuyyānato madhuraṁ ambaphalaṁ tuṇḍenādāya gacchanto satthāraṁ disvā pasannamānaso ‘‘dassāmī’’ti",
  "atk-s0508a23:32_2": "cittaṁ uppādesi.",
  "atk-s0508a23:32_3": "Satthā tassa cittaṁ ñatvā pattaṁ gahetvā nisīdi.",
  "atk-s0508a23:32_4": "Kokilo dasabalassa patte ambapakkaṁ patiṭṭhāpesi.",
  "atk-s0508a23:32_5": "Satthā taṁ paribhuñji.",
  "atk-s0508a23:32_6": "So kokilo pasannamānaso teneva pītisukhena sattāhaṁ vītināmesi.",
  "atk-s0508a23:32_7": "Tena ca puññakammena mañjussaro ahosi.",
  "atk-s0508a23:32_8": "Kassapasammāsambuddhakāle pana cetiye āraddhe kiṁ pamāṇaṁ karoma?",
  "atk-s0508a23:32_9": "Sattayojanappamāṇaṁ.",
  "atk-s0508a23:32_10": "Atimahantametaṁ.",
  "atk-s0508a23:32_11": "Chayojanappamāṇaṁ.",
  "atk-s0508a23:32_12": "Etampi atimahantaṁ.",
  "atk-s0508a23:32_13": "Pañcayojanaṁ,",
  "atk-s0508a23:32_14": "catuyojanaṁ,",
  "atk-s0508a23:32_15": "tiyojanaṁ,",
  "atk-s0508a23:32_16": "dviyojananti vutte ayaṁ tadā jeṭṭhavaḍḍhakī hutvā ‘‘etha, bho,",
  "atk-s0508a23:32_17": "anāgate sukhapaṭijaggiyaṁ kātuṁ vaṭṭatī’’ti vatvā rajjuyā parikkhipanto gāvutamattake ṭhatvā ‘‘ekekaṁ mukhaṁ gāvutaṁ gāvutaṁ hotu,",
  "atk-s0508a23:32_18": "cetiyaṁ ekayojanāvaṭṭaṁ yojanubbedhaṁ bhavissatī’’ti āha.",
  "atk-s0508a23:32_19": "Te tassa vacane aṭṭhaṁsu.",
  "atk-s0508a23:32_20": "Iti appamāṇassa buddhassa pamāṇaṁ akāsīti.",
  "atk-s0508a23:32_21": "Tena pana kammena nibbattanibbattaṭṭhāne aññehi nīcatarappamāṇo hoti.",
  "atk-s0508a23:33_0": "So amhākaṁ satthu kāle sāvatthiyaṁ mahābhogakule nibbatti,",
  "atk-s0508a23:33_1": "bhaddiyotissa nāmaṁ ahosi.",
  "atk-s0508a23:33_2": "Atirassatāya pana lakuṇḍakabhaddiyoti paññāyittha.",
  "atk-s0508a23:33_3": "So satthu santike dhammaṁ sutvā,",
  "atk-s0508a23:33_4": "paṭiladdhasaddho pabbajitvā,",
  "atk-s0508a23:33_5": "bahussuto dhammakathiko hutvā madhurena sarena paresaṁ dhammaṁ kathesi.",
  "atk-s0508a23:33_6": "Athekasmiṁ ussavadivase ekena brāhmaṇena saddhiṁ rathena gacchantī aññatarā gaṇikā theraṁ disvā dantavidaṁsakaṁ hasi.",
  "atk-s0508a23:33_7": "Thero tassā dantaṭṭhike nimittaṁ gahetvā jhānaṁ uppādetvā,",
  "atk-s0508a23:33_8": "taṁ pādakaṁ katvā,",
  "atk-s0508a23:33_9": "vipassanaṁ paṭṭhapetvā,",
  "atk-s0508a23:33_10": "anāgāmī ahosi.",
  "atk-s0508a23:33_11": "So abhiṇhaṁ kāyagatāya satiyā viharanto ekadivasaṁ āyasmatā dhammasenāpatinā ovadiyamāno arahatte patiṭṭhahi.",
  "atk-s0508a23:33_12": "Tena vuttaṁ apadāne (apa.",
  "atk-s0508a23:33_13": "thera 2.55.1-33) –",
  "atk-s0508a23:34_0": "‘‘Padumuttaro nāma jino, sabbadhammesu cakkhumā;",
  "atk-s0508a23:35_0": "Ito satasahassamhi, kappe uppajji nāyako.",
  "atk-s0508a23:36_0": "‘‘Tadāhaṁ haṁsavatiyaṁ seṭṭhiputto mahaddhano;",
  "atk-s0508a23:37_0": "Jaṅghāvihāraṁ vicaraṁ, saṅghārāmaṁ agacchahaṁ.",
  "atk-s0508a23:38_0": "‘‘Tadā so lokapajjoto, dhammaṁ desesi nāyako;",
  "atk-s0508a23:39_0": "Mañjussarānaṁ pavaraṁ, sāvakaṁ abhikittayi.",
  "atk-s0508a23:40_0": "‘‘Taṁ sutvā mudito hutvā, kāraṁ katvā mahesino;",
  "atk-s0508a23:41_0": "Vanditvā satthuno pāde, taṁ ṭhānamabhipatthayiṁ.",
  "atk-s0508a23:42_0": "‘‘Tadā buddho viyākāsi, saṅghamajjhe vināyako;",
  "atk-s0508a23:43_0": "Anāgatamhi addhāne, lacchase taṁ manorathaṁ.",
  "atk-s0508a23:44_0": "‘‘Satasahassito kappe, okkākakulasambhavo;",
  "atk-s0508a23:45_0": "Gotamo nāma gottena, satthā loke bhavissati.",
  "atk-s0508a23:46_0": "‘‘Tassa dhammesu dāyādo, oraso dhammanimmito;",
  "atk-s0508a23:47_0": "Bhaddiyo nāma nāmena, hessati satthu sāvako.",
  "atk-s0508a23:48_0": "‘‘Tena kammena sukatena, cetanāpaṇidhīhi ca;",
  "atk-s0508a23:49_0": "Jahitvā mānusaṁ dehaṁ, tāvatiṁsamagacchahaṁ.",
  "atk-s0508a23:50_0": "‘‘Dvenavute ito kappe, phusso uppajji nāyako;",
  "atk-s0508a23:51_0": "Durāsado duppasaho, sabbalokuttamo jino.",
  "atk-s0508a23:52_0": "‘‘Caraṇena ca sampanno, brahā uju patāpavā;",
  "atk-s0508a23:53_0": "Hitesī sabbasattānaṁ, bahuṁ mocesi bandhanā.",
  "atk-s0508a23:54_0": "‘‘Nandārāmavane tassa, ahosiṁ phussakokilo;",
  "atk-s0508a23:55_0": "Gandhakuṭisamāsanne, ambarukkhe vasāmahaṁ.",
  "atk-s0508a23:56_0": "‘‘Tadā piṇḍāya gacchantaṁ, dakkhiṇeyyaṁ jinuttamaṁ;",
  "atk-s0508a23:57_0": "Disvā cittaṁ pasādetvā, mañjunābhinikūjahaṁ.",
  "atk-s0508a23:58_0": "‘‘Rājuyyānaṁ tadā gantvā, supakkaṁ kanakattacaṁ;",
  "atk-s0508a23:59_0": "Ambapiṇḍaṁ gahetvāna, sambuddhassopanāmayiṁ.",
  "atk-s0508a23:60_0": "‘‘Tadā me cittamaññāya, mahākāruṇiko jino;",
  "atk-s0508a23:61_0": "Upaṭṭhākassa hatthato, pattaṁ paggaṇhi nāyako.",
  "atk-s0508a23:62_0": "‘‘Adāsiṁ haṭṭhacittohaṁ, ambapiṇḍaṁ mahāmune;",
  "atk-s0508a23:63_0": "Patte pakkhippa pakkhehi, pañjaliṁ katvāna mañjunā.",
  "atk-s0508a23:64_0": "‘‘Sarena rajanīyena, savanīyena vaggunā;",
  "atk-s0508a23:65_0": "Vassanto buddhapūjatthaṁ, nīḷaṁ gantvā nipajjahaṁ.",
  "atk-s0508a23:66_0": "‘‘Tadā muditacittaṁ maṁ, buddhapemagatāsayaṁ;",
  "atk-s0508a23:67_0": "Sakuṇagghi upāgantvā, ghātayī duṭṭhamānaso.",
  "atk-s0508a23:68_0": "‘‘Tato cutohaṁ tusite, anubhotvā mahāsukhaṁ;",
  "atk-s0508a23:69_0": "Manussayonimāgacchiṁ, tassa kammassa vāhasā.",
  "atk-s0508a23:70_0": "‘‘Imamhi bhaddake kappe, brahmabandhu mahāyaso;",
  "atk-s0508a23:71_0": "Kassapo nāma gottena, uppajji vadataṁ varo.",
  "atk-s0508a23:72_0": "‘‘Sāsanaṁ jotayitvā so, abhibhuyya kutitthiye;",
  "atk-s0508a23:73_0": "Vinayitvāna veneyye, nibbuto so sasāvako.",
  "atk-s0508a23:74_0": "‘‘Nibbute tamhi lokagge, pasannā janatā bahū;",
  "atk-s0508a23:75_0": "Pūjanatthāya buddhassa, thūpaṁ kubbanti satthuno.",
  "atk-s0508a23:76_0": "‘‘Sattayojanikaṁ thūpaṁ, sattaratanabhūsitaṁ;",
  "atk-s0508a23:77_0": "Karissāma mahesissa, iccevaṁ mantayanti te.",
  "atk-s0508a23:78_0": "‘‘Kikino kāsirājassa, tadā senāya nāyako;",
  "atk-s0508a23:79_0": "Hutvāhaṁ appamāṇassa, pamāṇaṁ cetiye vadiṁ.",
  "atk-s0508a23:80_0": "‘‘Tadā te mama vākyena, cetiyaṁ yojanuggataṁ;",
  "atk-s0508a23:81_0": "Akaṁsu naravīrassa, nānāratanabhūsitaṁ.",
  "atk-s0508a23:82_0": "‘‘Tena kammena sukatena, cetanāpaṇidhīhi ca;",
  "atk-s0508a23:83_0": "Jahitvā mānusaṁ dehaṁ, tāvatiṁsamagacchahaṁ.",
  "atk-s0508a23:84_0": "‘‘Pacchime ca bhave dāni, jāto seṭṭhikule ahaṁ;",
  "atk-s0508a23:85_0": "Sāvatthiyaṁ puravare, iddhe phīte mahaddhane.",
  "atk-s0508a23:86_0": "‘‘Purappavese sugataṁ, disvā vimhitamānaso;",
  "atk-s0508a23:87_0": "Pabbajitvāna na ciraṁ, arahattamapāpuṇiṁ.",
  "atk-s0508a23:88_0": "‘‘Cetiyassa pamāṇaṁ yaṁ, akariṁ tena kammunā;",
  "atk-s0508a23:89_0": "Lakuṇḍakasarīrohaṁ, jāto paribhavāraho.",
  "atk-s0508a23:90_0": "‘‘Sarena madhurenāhaṁ, pūjitvā isisattamaṁ;",
  "atk-s0508a23:91_0": "Mañjussarānaṁ bhikkhūnaṁ, aggattamanupāpuṇiṁ.",
  "atk-s0508a23:92_0": "‘‘Phaladānena buddhassa, guṇānussaraṇena ca;",
  "atk-s0508a23:93_0": "Sāmaññaphalasampanno, viharāmi anāsavo.",
  "atk-s0508a23:94_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a23:95_0": "Aparabhāge aññaṁ byākaronto –",
  "atk-s0508a23:96_0": "466.",
  "atk-s0508a23:97_0": " ‘‘Pare ambāṭakārāme, vanasaṇḍamhi bhaddiyo;",
  "atk-s0508a23:98_0": "Samūlaṁ taṇhamabbuyha, tattha bhaddova jhāyati.",
  "atk-s0508a23:99_0": "467.",
  "atk-s0508a23:100_0": " ‘‘Ramanteke mudiṅgehi, vīṇāhi paṇavehi ca;",
  "atk-s0508a23:101_0": "Ahañca rukkhamūlasmiṁ, rato buddhassa sāsane.",
  "atk-s0508a23:102_0": "468.",
  "atk-s0508a23:103_0": " ‘‘Buddho ce me varaṁ dajjā, so ca labbhetha me varo;",
  "atk-s0508a23:104_0": "Gaṇhehaṁ sabbalokassa, niccaṁ kāyagataṁ sati’’nti. –",
  "atk-s0508a23:105_0": "Imā tisso gāthā abhāsi.",
  "atk-s0508a23:106_0": "Tattha pareti seṭṭhe adhike,",
  "atk-s0508a23:106_1": "visiṭṭheti attho.",
  "atk-s0508a23:106_2": "Adhikavācī hi ayaṁ parasaddo ‘‘paraṁ viya mattāyā’’tiādīsu viya.",
  "atk-s0508a23:106_3": "Ambāṭakārāmeti evaṁnāmake ārāme.",
  "atk-s0508a23:106_4": "So kira chāyūdakasampanno vanasaṇḍamaṇḍito ramaṇīyo hoti tena ‘‘pare’’ti visesetvā vutto.",
  "atk-s0508a23:106_5": "‘‘Ambāṭakavane ambāṭakehi abhilakkhitavane’’ti ca vadanti.",
  "atk-s0508a23:106_6": "Vanasaṇḍamhīti vanagahane,",
  "atk-s0508a23:106_7": "ghananicitarukkhagacchalatāsamūhe vaneti attho.",
  "atk-s0508a23:106_8": "Bhaddiyoti evaṁnāmako,",
  "atk-s0508a23:106_9": "attānameva thero aññaṁ viya vadati.",
  "atk-s0508a23:106_10": "Samūlaṁ taṇhamabbuyhāti taṇhāya mūlaṁ nāma avijjā.",
  "atk-s0508a23:106_11": "Tasmā sāvijjaṁ taṇhaṁ aggamaggena samugghāṭetvāti attho.",
  "atk-s0508a23:106_12": "Tattha bhaddova jhāyatīti lokuttarehi sīlādīhi bhaddo sundaro tasmiṁyeva vanasaṇḍe katakiccatāya diṭṭhadhammasukhavihāravasena",
  "atk-s0508a23:106_13": "aggaphalajhānena jhāyati.",
  "atk-s0508a23:107_0": "Phalasukhena ca jhānasamāpattīhi ca vītināmetīti attano vivekaratiṁ dassetvā ‘‘ramanteke’’ti gāthāyapi byatirekamukhena tamevatthaṁ dasseti.",
  "atk-s0508a23:107_1": "Tattha mudiṅgehīti aṅgikādīhi murajehi.",
  "atk-s0508a23:107_2": "Vīṇāhīti nandinīādīhi vīṇāhi.",
  "atk-s0508a23:107_3": "Paṇavehīti turiyehi ramanti eke kāmabhogino,",
  "atk-s0508a23:107_4": "sā pana tesaṁ rati anariyā anatthasaṁhitā.",
  "atk-s0508a23:107_5": "Ahañcā ti ahaṁ pana,",
  "atk-s0508a23:107_6": "ekako buddhassa bhagavato sāsane rato,",
  "atk-s0508a23:107_7": "tato eva rukkhamūlasmiṁ rato abhirato viharāmīti attho.",
  "atk-s0508a23:108_0": "Evaṁ attano vivekābhiratiṁ kittetvā idāni yaṁ kāyagatāsatikammaṭṭhānaṁ bhāvetvā arahattaṁ patto,",
  "atk-s0508a23:108_1": "tassa pasaṁsanatthaṁ ‘‘buddho ce me’’ti gāthamāha.",
  "atk-s0508a23:108_2": "Tassattho –",
  "atk-s0508a23:108_3": "sace buddho bhagavā ‘‘ekāhaṁ, bhante,",
  "atk-s0508a23:108_4": "bhagavantaṁ varaṁ yācāmī’’ti mayā yācito ‘‘atikkantavarā kho, bhikkhu,",
  "atk-s0508a23:108_5": "tathāgatā’’ti apaṭikkhipitvā mayhaṁ yathāyācitaṁ varaṁ dadeyya,",
  "atk-s0508a23:108_6": "so ca varo mamādhippāyapūrako labbhetha mayhaṁ manorathaṁ matthakaṁ pāpeyyāti thero parikappavasena vadati. ‘‘Bhante,",
  "atk-s0508a23:108_7": "sabbo loko sabbakālaṁ kāyagatāsatikammaṭṭhānaṁ bhāvetū’’ti ‘‘sabbalokassa niccaṁ kāyagatāsati bhāvetabbā’’ti",
  "atk-s0508a23:108_8": "katvā varaṁ gaṇhe ahanti dassento āha ‘‘gaṇhehaṁ sabbalokassa,",
  "atk-s0508a23:108_9": "niccaṁ kāyagataṁ sati’’nti.",
  "atk-s0508a23:108_10": "Idāni aparikkhaṇagarahāmukhena parikkhaṇaṁ pasaṁsanto –",
  "atk-s0508a23:109_0": "469.",
  "atk-s0508a23:110_0": " ‘‘Ye maṁ rūpena pāmiṁsu, ye ca ghosena anvagū;",
  "atk-s0508a23:111_0": "Chandarāgavasūpetā, na maṁ jānanti te janā.",
  "atk-s0508a23:112_0": "470.",
  "atk-s0508a23:113_0": " ‘‘Ajjhattañca na jānāti, bahiddhā ca na passati;",
  "atk-s0508a23:114_0": "Samantāvaraṇo bālo, sa ve ghosena vuyhati.",
  "atk-s0508a23:115_0": "471.",
  "atk-s0508a23:116_0": " ‘‘Ajjhattañca na jānāti, bahiddhā ca vipassati;",
  "atk-s0508a23:117_0": "Bahiddhā phaladassāvī, sopi ghosena vuyhati.",
  "atk-s0508a23:118_0": "472.",
  "atk-s0508a23:119_0": " ‘‘Ajjhattañca pajānāti, bahiddhā ca vipassati;",
  "atk-s0508a23:120_0": "Anāvaraṇadassāvī, na so ghosena vuyhatī’’ti. –",
  "atk-s0508a23:121_0": "Imā catasso gāthā abhāsi.",
  "atk-s0508a23:122_0": "Tattha ye maṁ rūpena pāmiṁsūti ye janā aviddasū mama rūpena apasādikena nihīnena ‘‘ākārasadisī paññā’’ti,",
  "atk-s0508a23:122_1": "dhammasarīrena ca maṁ nihīnaṁ pāmiṁsu,",
  "atk-s0508a23:122_2": "‘‘orako aya’’nti hīḷentā paricchindanavasena maññiṁsūti attho.",
  "atk-s0508a23:122_3": "Ye ca ghosena anvagūti ye ca sattā ghosena mañjunā maṁ sambhāvanāvasena anugatā bahu maññiṁsu,",
  "atk-s0508a23:122_4": "taṁ tesaṁ micchā,",
  "atk-s0508a23:122_5": "na hi ahaṁ rūpamattena avamantabbo,",
  "atk-s0508a23:122_6": "ghosamattena vā na bahuṁ mantabbo,",
  "atk-s0508a23:122_7": "tasmā chandarāgavasūpetā,",
  "atk-s0508a23:122_8": "na maṁ jānanti te janāti te duvidhāpi janā chandarāgassa vasaṁ upetā appahīnachandarāgā sabbaso pahīnachandarāgaṁ maṁ na jānanti.",
  "atk-s0508a23:123_0": "Avisayo tesaṁ mādiso ajjhattaṁ bahiddhā ca apariññātavatthutāyāti dassetuṁ ‘‘ajjhatta’’ntiādi vuttaṁ.",
  "atk-s0508a23:123_1": "Ajjhattanti attano santāne khandhāyatanādidhammaṁ.",
  "atk-s0508a23:123_2": "Bahiddhāti parasantāne.",
  "atk-s0508a23:123_3": "Atha vā ajjhattanti,",
  "atk-s0508a23:123_4": "mama abbhantare asekkhasīlakkhandhādiṁ.",
  "atk-s0508a23:123_5": "Bahiddhāti,",
  "atk-s0508a23:123_6": "mameva ākappasampattiyādiyuttaṁ bahiddhā rūpadhammappavattiṁ cakkhuviññāṇādippavattiñca.",
  "atk-s0508a23:123_7": "Samantāvaraṇoti evaṁ ajjhattañca bahiddhā ca ajānanena samantato āvaraṇayutto āvaṭañāṇagatiko.",
  "atk-s0508a23:123_8": "Sa ve ghosena vuyhatīti so paraneyyabuddhiko bālo ghosena paresaṁ vacanena vuyhati niyyati ākaḍḍhīyati.",
  "atk-s0508a23:124_0": "Bahiddhā ca vipassatīti yo ca vuttanayena ajjhattaṁ na jānāti,",
  "atk-s0508a23:124_1": "bahiddhā pana sutānusārena ākappasampattiādiupadhāraṇena vā visesato passati.",
  "atk-s0508a23:124_2": "‘‘Guṇavisesayutto siyā’’ti maññati,",
  "atk-s0508a23:124_3": "sopi bahiddhā phaladassāvī nayaggāhena phalamattaṁ gaṇhanto vuttanayena ghosena vuyhati,",
  "atk-s0508a23:124_4": "sopi mādise na jānātīti attho.",
  "atk-s0508a23:125_0": "Yo pana ajjhattañca khīṇāsavassa abbhantare asekkhasīlakkhandhādiguṇaṁ jānāti,",
  "atk-s0508a23:125_1": "bahiddhā cassa paṭipattisallakkhaṇena visesato guṇavisesayogaṁ passati.",
  "atk-s0508a23:125_2": "Anāvaraṇadassāvī kenaci anāvaṭo hutvā ariyānaṁ guṇe daṭṭhuṁ ñātuṁ samattho,",
  "atk-s0508a23:125_3": "na so ghosamattena vuyhati yāthāvato dassanatoti.",
  "atk-s0508a23:126_0": "Lakuṇḍakabhaddiyattheragāthāvaṇṇanā niṭṭhitā.",
  "atk-s0508a23:127_0": "3. Bhaddattheragāthāvaṇṇanā",
  "atk-s0508a23:128_0": "Ekaputtotiādikā āyasmato bhaddattherassa gāthā.",
  "atk-s0508a23:128_1": "Kā uppatti?",
  "atk-s0508a23:128_2": "Ayaṁ kira padumuttaraṁ bhagavantaṁ bhikkhusaṅghañca satasahassaparimāṇaṁ cīvarādīhi catūhi paccayehi pūjesi.",
  "atk-s0508a23:128_3": "So tena puññakammena devamanussesu saṁsaranto imasmiṁ buddhuppāde sāvatthiyaṁ seṭṭhikule nibbatti.",
  "atk-s0508a23:128_4": "Nibbattamāno ca aputtakesu mātāpitūsu devatāyācanādīni katvāpi alabhantesu satthāraṁ upasaṅkamitvā ‘‘sace, bhante,",
  "atk-s0508a23:128_5": "mayaṁ ekaṁ puttaṁ lacchāma,",
  "atk-s0508a23:128_6": "taṁ tumhākaṁ dāsatthāya dassāmā’’ti vatvā āyācitvā gatesu satthu adhippāyaṁ ñatvā aññataro devaputto",
  "atk-s0508a23:128_7": "khīṇāyuko hutvā ṭhito sakkena devaraññā ‘‘amukasmiṁ kule nibbattāhī’’ti āṇatto tattha nibbatti,",
  "atk-s0508a23:128_8": "bhaddotissa nāmaṁ akaṁsu.",
  "atk-s0508a23:128_9": "Taṁ sattavassuddesikaṁ jātaṁ mātāpitaro alaṅkaritvā bhagavato santikaṁ netvā ‘‘ayaṁ so, bhante,",
  "atk-s0508a23:128_10": "tumhe āyācitvā laddhadārako,",
  "atk-s0508a23:128_11": "imaṁ tumhākaṁ niyyātemā’’ti āhaṁsu.",
  "atk-s0508a23:128_12": "Satthā ānandattheraṁ āṇāpesi –",
  "atk-s0508a23:128_13": "‘‘imaṁ pabbājehī’’ti.",
  "atk-s0508a23:128_14": "Āṇāpetvā ca gandhakuṭiṁ pāvisi.",
  "atk-s0508a23:128_15": "Thero taṁ pabbājetvā saṅkhepena vipassanāmukhaṁ ācikkhi.",
  "atk-s0508a23:128_16": "So upanissayasampannattā vipassanāya kammaṁ karonto sūriye anoggateyeva bhāvanaṁ ussukkāpetvā chaḷabhiñño ahosi.",
  "atk-s0508a23:128_17": "Tena vuttaṁ apadāne (apa.",
  "atk-s0508a23:128_18": "thera 1.5.54-69) –",
  "atk-s0508a23:129_0": "‘‘Padumuttarasambuddhaṁ, mettacittaṁ mahāmuniṁ;",
  "atk-s0508a23:130_0": "Upeti janatā sabbā, sabbalokagganāyakaṁ.",
  "atk-s0508a23:131_0": "‘‘Sattukañca baddhakañca, āmisaṁ pānabhojanaṁ;",
  "atk-s0508a23:132_0": "Dadanti satthuno sabbe, puññakkhette anuttare.",
  "atk-s0508a23:133_0": "‘‘Ahampi dānaṁ dassāmi, devadevassa tādino;",
  "atk-s0508a23:134_0": "Buddhaseṭṭhaṁ nimantetvā, saṅghampi ca anuttaraṁ.",
  "atk-s0508a23:135_0": "‘‘Uyyojitā mayā cete, nimantesuṁ tathāgataṁ;",
  "atk-s0508a23:136_0": "Kevalaṁ bhikkhusaṅghañca, puññakkhettaṁ anuttaraṁ.",
  "atk-s0508a23:137_0": "‘‘Satasahassapallaṅkaṁ, sovaṇṇaṁ gonakatthataṁ;",
  "atk-s0508a23:138_0": "Tūlikāpaṭalikāya, khomakappāsikehi ca;",
  "atk-s0508a23:139_0": "Mahārahaṁ paññāpayiṁ, āsanaṁ buddhayuttakaṁ.",
  "atk-s0508a23:140_0": "‘‘Padumuttaro lokavidū, devadevo narāsabho;",
  "atk-s0508a23:141_0": "Bhikkhusaṅghaparibyūḷho, mama dvāramupāgami.",
  "atk-s0508a23:142_0": "‘‘Paccuggantvāna sambuddhaṁ, lokanāthaṁ yasassinaṁ;",
  "atk-s0508a23:143_0": "Pasannacitto sumano, abhināmayiṁ saṅgharaṁ.",
  "atk-s0508a23:144_0": "‘‘Bhikkhūnaṁ satasahassaṁ, buddhañca lokanāyakaṁ;",
  "atk-s0508a23:145_0": "Pasannacitto sumano, paramannena tappayiṁ.",
  "atk-s0508a23:146_0": "‘‘Padumuttaro lokavidū, āhutīnaṁ paṭiggaho;",
  "atk-s0508a23:147_0": "Bhikkhusaṅghe nisīditvā, imā gāthā abhāsatha.",
  "atk-s0508a23:148_0": "‘‘Yenidaṁ āsanaṁ dinnaṁ, sovaṇṇaṁ gonakatthataṁ;",
  "atk-s0508a23:149_0": "Tamahaṁ kittayissāmi, suṇātha mama bhāsato.",
  "atk-s0508a23:150_0": "‘‘Catusattatikkhattuṁ so, devarajjaṁ karissati;",
  "atk-s0508a23:151_0": "Anubhossati sampattiṁ, accharāhi purakkhato.",
  "atk-s0508a23:152_0": "‘‘Padesarajjaṁ sahassaṁ, vasudhaṁ āvasissati;",
  "atk-s0508a23:153_0": "Ekapaññāsakkhattuñca, cakkavattī bhavissati.",
  "atk-s0508a23:154_0": "‘‘Sabbāsu bhavayonīsu, uccākulī bhavissati;",
  "atk-s0508a23:155_0": "So ca pacchā pabbajitvā, sukkamūlena codito;",
  "atk-s0508a23:156_0": "Bhaddiyo nāma nāmena, hessati satthu sāvako.",
  "atk-s0508a23:157_0": "‘‘Vivekamanuyuttomhi, pantasenanivāsahaṁ;",
  "atk-s0508a23:158_0": "Phalañcādhigataṁ sabbaṁ, cattaklesomhi ajjahaṁ.",
  "atk-s0508a23:159_0": "‘‘Mama sabbaṁ abhiññāya, sabbaññū lokanāyako;",
  "atk-s0508a23:160_0": "Bhikkhusaṅghe nisīditvā, etadagge ṭhapesi maṁ.",
  "atk-s0508a23:161_0": "‘‘Paṭisambhidā catasso, vimokkhāpi ca aṭṭhime;",
  "atk-s0508a23:162_0": "Chaḷabhiññā sacchikatā, kataṁ buddhassa sāsana’’nti.",
  "atk-s0508a23:163_0": "Tassa bhagavā chaḷabhiññuppattiṁ ñatvā ‘‘ehi,",
  "atk-s0508a23:163_1": "bhaddā’’ti āha.",
  "atk-s0508a23:163_2": "So tāvadeva satthāraṁ upasaṅkamitvā vanditvā pañjaliko satthu samīpe aṭṭhāsi,",
  "atk-s0508a23:163_3": "sā eva cassa upasampadā ahosi.",
  "atk-s0508a23:163_4": "Buddhūpasampadā nāma kiresā.",
  "atk-s0508a23:163_5": "Thero jātito paṭṭhāya attano pavattiyā kathanamukhena aññaṁ byākaronto –",
  "atk-s0508a23:164_0": "473.",
  "atk-s0508a23:165_0": " ‘‘Ekaputto ahaṁ āsiṁ, piyo mātu piyo pitu;",
  "atk-s0508a23:166_0": "Bahūhi vatacariyāhi, laddho āyācanāhi ca.",
  "atk-s0508a23:167_0": "474.",
  "atk-s0508a23:168_0": " ‘‘Te ca maṁ anukampāya, atthakāmā hitesino;",
  "atk-s0508a23:169_0": "Ubho pitā ca mātā ca, buddhassa upanāmayuṁ.",
  "atk-s0508a23:170_0": "475.",
  "atk-s0508a23:171_0": " ‘‘Kicchā laddho ayaṁ putto, sukhumālo sukhedhito;",
  "atk-s0508a23:172_0": "Imaṁ dadāma te nātha, jinassa paricārakaṁ.",
  "atk-s0508a23:173_0": "476.",
  "atk-s0508a23:174_0": " ‘‘Satthā ca maṁ paṭiggayha, ānandaṁ etadabravi;",
  "atk-s0508a23:175_0": "Pabbājehi imaṁ khippaṁ, hessatyājāniyo ayaṁ.",
  "atk-s0508a23:176_0": "477.",
  "atk-s0508a23:177_0": " ‘‘Pabbājetvāna maṁ satthā, vihāraṁ pāvisī jino;",
  "atk-s0508a23:178_0": "Anoggatasmiṁ sūriyasmiṁ, tato cittaṁ vimucci me.",
  "atk-s0508a23:179_0": "478.",
  "atk-s0508a23:180_0": " ‘‘Tato satthā nirākatvā, paṭisallānavuṭṭhito;",
  "atk-s0508a23:181_0": "Ehi bhaddāti maṁ āha, sā me āsūpasampadā.",
  "atk-s0508a23:182_0": "479.",
  "atk-s0508a23:183_0": " ‘‘Jātiyā sattavassena, laddhā me upasampadā;",
  "atk-s0508a23:184_0": "Tisso vijjā anuppattā, aho dhammasudhammatā’’ti. –",
  "atk-s0508a23:185_0": "Imā gāthā abhāsi.",
  "atk-s0508a23:186_0": "Tattha vatacariyāhīti,",
  "atk-s0508a23:186_1": "‘‘evaṁ katvā puttaṁ labhissathā’’ti vuttaṁ samaṇabrāhmaṇānaṁ vacanaṁ sutvā,",
  "atk-s0508a23:186_2": "khīraṁ pāyitvā,",
  "atk-s0508a23:186_3": "anasanādivatacaraṇehi.",
  "atk-s0508a23:186_4": "Āyācanāhīti devatāyācanāhi satthuāyācanāya ca,",
  "atk-s0508a23:186_5": "idameva cettha kāraṇaṁ,",
  "atk-s0508a23:186_6": "itaraṁ thero mātāpitūnaṁ paṭipattidassanatthañceva kicchaladdhabhāvadassanatthañca vadati.",
  "atk-s0508a23:187_0": "Teti mātāpitaro. Upanāmayunti upanāmesuṁ.",
  "atk-s0508a23:188_0": "Sukhedhitoti sukhasaṁvaḍḍhito. Teti tuyhaṁ. Paricārakanti kiṁkāraṁ.",
  "atk-s0508a23:189_0": "Hessatyājāniyo ayanti ayaṁ dārako mama sāsane ājānīyo bhavissati.",
  "atk-s0508a23:189_1": "Tasmā khippaṁ ajjeva pabbājehīti etaṁ abravi, āha.",
  "atk-s0508a23:190_0": "Pabbājetvānāti ānandattherena pabbājetvā.",
  "atk-s0508a23:190_1": "Vihāranti gandhakuṭiṁ.",
  "atk-s0508a23:190_2": "Anoggatasmiṁ sūriyasminti sūriye anatthaṅgateyeva.",
  "atk-s0508a23:190_3": "Tato cittaṁ vimucci meti tato vipassanārambhato paraṁ na cireneva khaṇena sabbāsavehi me cittaṁ vimucci,",
  "atk-s0508a23:190_4": "khīṇāsavo ahosiṁ.",
  "atk-s0508a23:191_0": "Tatoti mama āsavakkhayato pacchā.",
  "atk-s0508a23:191_1": "Nirākatvāti attanā samāpannaṁ phalasamāpattiṁ appetvā tato vuṭṭhāya.",
  "atk-s0508a23:191_2": "Tenāha ‘‘paṭisallānavuṭṭhito’’ti.",
  "atk-s0508a23:191_3": "Sā me āsūpasampadāti yā maṁ uddissa ‘‘ehi,",
  "atk-s0508a23:191_4": "bhaddā’’ti satthu vācā pavattā,",
  "atk-s0508a23:191_5": "sā eva me mayhaṁ upasampadā āsi.",
  "atk-s0508a23:191_6": "Evaṁ jātiyā sattavassena,",
  "atk-s0508a23:191_7": "laddhā me upasampadāti sātisayaṁ satthārā attano kataṁ anuggahaṁ sāsanassa ca niyyānikataṁ dasseti.",
  "atk-s0508a23:191_8": "Tenāha ‘‘aho dhammasudhammatā’’ti.",
  "atk-s0508a23:192_0": "Ettha ca ‘‘cittaṁ vimucci me’’ti khīṇāsavabhāvaṁ pakāsetvāpi puna ‘‘tisso vijjā anuppattā’’ti lokiyābhiññekadesadassanaṁ",
  "atk-s0508a23:192_1": "chaḷabhiññabhāvavibhāvanatthaṁ.",
  "atk-s0508a23:192_2": "Tenāha apadāne ‘‘chaḷabhiññā sacchikatā’’ti.",
  "atk-s0508a23:193_0": "Bhaddattheragāthāvaṇṇanā niṭṭhitā.",
  "atk-s0508a23:194_0": "4. Sopākattheragāthāvaṇṇanā",
  "atk-s0508a23:195_0": "Disvāpāsādachāyāyantiādikā āyasmato sopākattherassa gāthā.",
  "atk-s0508a23:195_1": "Kā uppatti?",
  "atk-s0508a23:195_2": "Ayampi purimabuddhesu katādhikāro tattha tattha bhave puññāni upacinanto siddhatthassa bhagavato kāle",
  "atk-s0508a23:195_3": "brāhmaṇakule nibbattitvā viññutaṁ patto brāhmaṇānaṁ vijjāsippesu nipphattiṁ gato kāmesu ādīnavaṁ disvā",
  "atk-s0508a23:195_4": "gharāvāsaṁ pahāya tāpasapabbajjaṁ pabbajitvā ekasmiṁ pabbate viharati.",
  "atk-s0508a23:195_5": "Satthā āsannamaraṇaṁ taṁ ñatvā tassa santikaṁ agamāsi.",
  "atk-s0508a23:195_6": "So bhagavantaṁ disvā pasannacitto uḷāraṁ pītisomanassaṁ pavedento pupphamayaṁ āsanaṁ paññapetvā adāsi.",
  "atk-s0508a23:195_7": "Satthā tattha nisīditvā,",
  "atk-s0508a23:195_8": "aniccatāpaṭisaṁyuttaṁ dhammiṁ kathaṁ kathetvā tassa passantasseva ākāsena agamāsi.",
  "atk-s0508a23:195_9": "So pubbe gahitaṁ niccaggāhaṁ pahāya aniccasaññaṁ hadaye ṭhapetvā,",
  "atk-s0508a23:195_10": "kālaṅkatvā,",
  "atk-s0508a23:195_11": "devaloke uppajitvā,",
  "atk-s0508a23:195_12": "aparāparaṁ devamanussesu saṁsaranto,",
  "atk-s0508a23:195_13": "imasmiṁ buddhuppāde rājagahe sopākayoniyaṁ nibbatti.",
  "atk-s0508a23:195_14": "So jātiāgatena sopākoti nāmena paññāyi.",
  "atk-s0508a23:195_15": "Keci pana ‘‘vāṇijakule nibbatto,",
  "atk-s0508a23:195_16": "‘sopāko’ti pana nāmamatta’’nti vadanti.",
  "atk-s0508a23:195_17": "Taṁ apadānapāḷiyā virujjhati ‘‘pacchime bhave sampatte,",
  "atk-s0508a23:195_18": "sopākayonupāgami’’nti vacanato.",
  "atk-s0508a23:196_0": "Tassa catumāsajātassa pitā kālamakāsi,",
  "atk-s0508a23:196_1": "cūḷapitā posesi.",
  "atk-s0508a23:196_2": "Anukkamena sattavassiko jāto.",
  "atk-s0508a23:196_3": "Ekadivasaṁ cūḷapitā ‘‘attano puttena kalahaṁ karotī’’ti kujjhitvā,",
  "atk-s0508a23:196_4": "taṁ susānaṁ netvā,",
  "atk-s0508a23:196_5": "dve hatthe rajjuyā ekato bandhitvā,",
  "atk-s0508a23:196_6": "tāya eva rajjuyā matamanussassa sarīre gāḷhaṁ bandhitvā gato ‘‘siṅgālādayo khādantū’’ti.",
  "atk-s0508a23:196_7": "Pacchimabhavikatāya dārakassa puññaphalena sayaṁ māretuṁ na visahi,",
  "atk-s0508a23:196_8": "siṅgālādayopi na abhibhaviṁsu.",
  "atk-s0508a23:196_9": "Dārako aḍḍharattasamaye evaṁ vippalapati –",
  "atk-s0508a23:197_0": "‘‘Kā gati me agatissa, ko vā bandhu abandhuno;",
  "atk-s0508a23:198_0": "Susānamajjhe bandhassa, ko me abhayadāyako’’ti.",
  "atk-s0508a23:199_0": "Satthā tāya velāya veneyyabandhave olokento dārakassa hadayabbhantare pajjalantaṁ arahattūpanissayaṁ disvā obhāsaṁ pharitvā satiṁ janetvā evamāha –",
  "atk-s0508a23:200_0": "‘‘Ehi sopāka mā bhāyi, olokassu tathāgataṁ;",
  "atk-s0508a23:201_0": "Ahaṁ taṁ tārayissāmi, rāhumukheva candima’’nti.",
  "atk-s0508a23:202_0": "Dārako buddhānubhāvena chinnabandhano gāthāpariyosāne sotāpanno hutvā gandhakuṭisammukhe aṭṭhāsi.",
  "atk-s0508a23:202_1": "Tassa mātā puttaṁ apassantī cūḷapitaraṁ pucchitvā tenassa pavattiyā akathitāya tattha tattha gantvā vicinantī",
  "atk-s0508a23:202_2": "‘‘buddhā kira atītānāgatapaccuppannaṁ jānanti,",
  "atk-s0508a23:202_3": "yaṁnūnāhaṁ bhagavantaṁ upasaṅkamitvā mama puttassa pavattiṁ jāneyya’’nti satthu santikaṁ agamāsi. Satthā,",
  "atk-s0508a23:202_4": "iddhiyā taṁ paṭicchādetvā, ‘‘bhante,",
  "atk-s0508a23:202_5": "mama puttaṁ na passāmi,",
  "atk-s0508a23:202_6": "apica bhagavā tassa pavattiṁ jānātī’’ti tāya puṭṭho –",
  "atk-s0508a23:203_0": "‘‘Na santi puttā tāṇāya, na pitā nāpi bandhavā;",
  "atk-s0508a23:204_0": "Antakenādhipannassa, natthi ñātīsu tāṇatā’’ti. (dha. pa. 288) –",
  "atk-s0508a23:205_0": "Dhammaṁ kathesi.",
  "atk-s0508a23:205_1": "Taṁ sutvā sā sotāpannā ahosi.",
  "atk-s0508a23:205_2": "Dārako arahattaṁ pāpuṇi.",
  "atk-s0508a23:205_3": "Tena vuttaṁ apadāne (apa.",
  "atk-s0508a23:205_4": "thera 1.2.112-123) –",
  "atk-s0508a23:206_0": "‘‘Pabbhāraṁ sodhayantassa, vipine pabbatuttame;",
  "atk-s0508a23:207_0": "Siddhattho nāma bhagavā, āgacchi mama santikaṁ.",
  "atk-s0508a23:208_0": "‘‘Buddhaṁ upagataṁ disvā, lokajeṭṭhassa tādino;",
  "atk-s0508a23:209_0": "Santharaṁ santharitvāna, pupphāsanamadāsahaṁ.",
  "atk-s0508a23:210_0": "‘‘Pupphāsane nisīditvā, siddhattho lokanāyako;",
  "atk-s0508a23:211_0": "Mamañca gatimaññāya, aniccatamudāhari.",
  "atk-s0508a23:212_0": "‘‘Aniccā vata saṅkhārā, uppādavayadhammino;",
  "atk-s0508a23:213_0": "Uppajjitvā nirujjhanti, tesaṁ vūpasamo sukho.",
  "atk-s0508a23:214_0": "‘‘Idaṁ vatvāna sabbaññū, lokajeṭṭho narāsabho;",
  "atk-s0508a23:215_0": "Nabhaṁ abbhuggamī vīro, haṁsarājāva ambare.",
  "atk-s0508a23:216_0": "‘‘Sakaṁ diṭṭhiṁ jahitvāna, bhāvayāniccasaññahaṁ;",
  "atk-s0508a23:217_0": "Ekāhaṁ bhāvayitvāna, tattha kālaṁ kato ahaṁ.",
  "atk-s0508a23:218_0": "‘‘Dve sampattī anubhotvā, sukkamūlena codito;",
  "atk-s0508a23:219_0": "Pacchime bhave sampatte, sapākayonupāgamiṁ.",
  "atk-s0508a23:220_0": "‘‘Agārā abhinikkhamma, pabbajiṁ anagāriyaṁ;",
  "atk-s0508a23:221_0": "Jātiyā sattavassohaṁ, arahattamapāpuṇiṁ.",
  "atk-s0508a23:222_0": "‘‘Āraddhavīriyo pahitatto, sīlesu susamāhito;",
  "atk-s0508a23:223_0": "Tosetvāna mahānāgaṁ, alatthaṁ upasampadaṁ.",
  "atk-s0508a23:224_0": "‘‘Catunnavutito kappe, yaṁ kammamakariṁ tadā;",
  "atk-s0508a23:225_0": "Duggatiṁ nābhijānāmi, pupphadānassidaṁ phalaṁ.",
  "atk-s0508a23:226_0": "‘‘Catunnavutito kappe, yaṁ saññaṁ bhāvayiṁ tadā;",
  "atk-s0508a23:227_0": "Taṁ saññaṁ bhāvayantassa, patto me āsavakkhayo.",
  "atk-s0508a23:228_0": "‘‘Paṭisambhidā catasso…pe… kataṁ buddhassa sāsana’’nti.",
  "atk-s0508a23:229_0": "Atha bhagavā iddhiṁ paṭisaṁhari.",
  "atk-s0508a23:229_1": "Sāpi puttaṁ disvā haṭṭhatuṭṭho tassa khīṇāsavabhāvaṁ sutvā pabbājetvā gatā.",
  "atk-s0508a23:229_2": "So satthāraṁ gandhakuṭicchāyāyaṁ caṅkamantaṁ upasaṅkamitvā,",
  "atk-s0508a23:229_3": "vanditvā anucaṅkami.",
  "atk-s0508a23:229_4": "Tassa bhagavā upasampadaṁ anujānitukāmo ‘‘ekaṁ nāma ki’’ntiādinā dasa pañhe pucchi.",
  "atk-s0508a23:229_5": "Sopi satthu adhippāyaṁ gaṇhanto sabbaññutaññāṇena saṁsandento ‘‘sabbe sattā āhāraṭṭhitikā’’tiādinā (khu. pā.",
  "atk-s0508a23:229_6": "4.1) te pañhe vissajjesi.",
  "atk-s0508a23:229_7": "Teneva te kumārapañhā nāma jātā.",
  "atk-s0508a23:229_8": "Satthā tassa pañhabyākaraṇena ārādhitacitto upasampadaṁ anujāni.",
  "atk-s0508a23:229_9": "Tena sā pañhabyākaraṇūpasampadā nāma jātā.",
  "atk-s0508a23:229_10": "Tassimaṁ attano pavattiṁ pakāsetvā thero aññaṁ byākaronto –",
  "atk-s0508a23:230_0": "480.",
  "atk-s0508a23:231_0": " ‘‘Disvā pāsādachāyāyaṁ, caṅkamantaṁ naruttamaṁ;",
  "atk-s0508a23:232_0": "Tattha naṁ upasaṅkamma, vandissaṁ purisuttamaṁ.",
  "atk-s0508a23:233_0": "481.",
  "atk-s0508a23:234_0": " ‘‘Ekaṁsaṁ cīvaraṁ katvā, saṁharitvāna pāṇayo;",
  "atk-s0508a23:235_0": "Anucaṅkamissaṁ virajaṁ, sabbasattānamuttamaṁ.",
  "atk-s0508a23:236_0": "482.",
  "atk-s0508a23:237_0": " ‘‘Tato pañhe apucchi maṁ, pañhānaṁ kovido vidū;",
  "atk-s0508a23:238_0": "Acchambhī ca abhīto ca, byākāsiṁ satthuno ahaṁ.",
  "atk-s0508a23:239_0": "483.",
  "atk-s0508a23:240_0": " ‘‘Vissajjitesu pañhesu, anumodi tathāgato;",
  "atk-s0508a23:241_0": "Bhikkhusaṅghaṁ viloketvā, imamatthaṁ abhāsatha.",
  "atk-s0508a23:242_0": "484.",
  "atk-s0508a23:243_0": " ‘‘‘Lābhā aṅgānaṁ magadhānaṁ, yesāyaṁ paribhuñjati;",
  "atk-s0508a23:244_0": "Cīvaraṁ piṇḍapātañca, paccayaṁ sayanāsanaṁ;",
  "atk-s0508a23:245_0": "Paccuṭṭhānañca sāmīciṁ, tesaṁ lābhā’ti cābravi.",
  "atk-s0508a23:246_0": "485.",
  "atk-s0508a23:247_0": " ‘‘‘Ajjadagge maṁ sopāka, dassanāyopasaṅkama;",
  "atk-s0508a23:248_0": "Esā ceva te sopāka, bhavatu upasampadā’’’.",
  "atk-s0508a23:249_0": "486.",
  "atk-s0508a23:250_0": " ‘‘Jātiyā sattavassena, laddhāna upasampadaṁ;",
  "atk-s0508a23:251_0": "Dhāremi antimaṁ dehaṁ, aho dhammasudhammatā’’ti. – imā gāthā abhāsi;",
  "atk-s0508a23:252_0": "Tattha pāsādachāyāyanti gandhakuṭicchāyāyaṁ. Vandissanti, abhivandiṁ.",
  "atk-s0508a23:253_0": "Saṁharitvāna pāṇayoti ubho hatthe kamalamakuḷākārena saṅgate katvā,",
  "atk-s0508a23:253_1": "añjaliṁ paggahetvāti attho.",
  "atk-s0508a23:253_2": "Anucaṅkamissanti caṅkamantassa satthuno anupacchato anugamanavasena caṅkamiṁ.",
  "atk-s0508a23:253_3": "Virajanti vigatarāgādirajaṁ.",
  "atk-s0508a23:254_0": "Pañheti kumārapañhe.",
  "atk-s0508a23:254_1": "Vidūti veditabbaṁ viditavā,",
  "atk-s0508a23:254_2": "sabbaññūti attho.",
  "atk-s0508a23:254_3": "‘‘Satthā maṁ pucchatī’’ti uppajjanakassa chambhitattassa bhayassa ca setughātena pahīnattā acchambhī ca abhīto ca byākāsi.",
  "atk-s0508a23:255_0": "Yesāyanti yesaṁ aṅgamagadhānaṁ ayaṁ sopāko.",
  "atk-s0508a23:255_1": "Paccayanti gilānapaccayaṁ.",
  "atk-s0508a23:255_2": "Sāmīcinti maggadānabījanādisāmīcikiriyaṁ.",
  "atk-s0508a23:256_0": "Ajjadaggeti da-kāro padasandhikaro,",
  "atk-s0508a23:256_1": "ajja agge ādiṁ katvā,",
  "atk-s0508a23:256_2": "ajja paṭṭhāya.",
  "atk-s0508a23:256_3": "‘‘Ajjatagge’’tipi pāḷi,",
  "atk-s0508a23:256_4": "ajjataṁ ādiṁ katvāti attho.",
  "atk-s0508a23:256_5": "Dassanāyopasaṅkamāti ‘‘hīnajacco,",
  "atk-s0508a23:256_6": "vayasā taruṇataro’’ti vā acintetvā dassanāya maṁ upasaṅkama.",
  "atk-s0508a23:256_7": "Esā cevāti yā tassa mama sabbaññutaññāṇena saddhiṁ saṁsandetvā katā pañhavissajjanā.",
  "atk-s0508a23:256_8": "Esāyeva te bhavatu upasampadā iti ca abravīti yojanā.",
  "atk-s0508a23:256_9": "‘‘Laddhā me upasampadā’’tipi pāḷi.",
  "atk-s0508a23:256_10": "Ye pana ‘‘laddhāna upasampada’’ntipi paṭhanti,",
  "atk-s0508a23:256_11": "tesaṁ sattavassenāti sattamena vassenāti attho,",
  "atk-s0508a23:256_12": "sattavassena vā hutvāti vacanaseso.",
  "atk-s0508a23:256_13": "Yaṁ panettha avuttaṁ,",
  "atk-s0508a23:256_14": "taṁ suviññeyyameva.",
  "atk-s0508a23:257_0": "Sopākattheragāthāvaṇṇanā niṭṭhitā.",
  "atk-s0508a23:258_0": "5. Sarabhaṅgattheragāthāvaṇṇanā",
  "atk-s0508a23:259_0": "Sarehatthehītiādikā āyasmato sarabhaṅgattherassa gāthā.",
  "atk-s0508a23:259_1": "Kā uppatti?",
  "atk-s0508a23:259_2": "Ayampi purimabuddhesu katādhikāro tattha tattha bhave vivaṭṭūpanissayaṁ kusalaṁ upacinitvā imasmiṁ buddhuppāde",
  "atk-s0508a23:259_3": "rājagahe aññatarassa brāhmaṇassa putto hutvā nibbatti,",
  "atk-s0508a23:259_4": "anabhilakkhitotissa kulavaṁsāgataṁ nāmaṁ ahosi.",
  "atk-s0508a23:259_5": "So vayappatto kāme pahāya tāpasapabbajjaṁ pabbajitvā saratiṇāni sayameva bhañjitvā paṇṇasālaṁ katvā vasati.",
  "atk-s0508a23:259_6": "Tato paṭṭhāya sarabhaṅgotissa samaññā ahosi.",
  "atk-s0508a23:259_7": "Atha bhagavā buddhacakkhunā lokaṁ volokento tassa arahattūpanissayaṁ disvā,",
  "atk-s0508a23:259_8": "tattha gantvā,",
  "atk-s0508a23:259_9": "dhammaṁ desesi.",
  "atk-s0508a23:259_10": "So paṭiladdhasaddho pabbajitvā vipassanāya kammaṁ karonto nacirasseva arahattaṁ patvā tattheva vasati.",
  "atk-s0508a23:259_11": "Athassa tāpasakāle katā paṇṇasālā jiṇṇā paluggā ahosi.",
  "atk-s0508a23:259_12": "Taṁ disvā manussā ‘‘kissa, bhante,",
  "atk-s0508a23:259_13": "imaṁ kuṭikaṁ na paṭisaṅkharothā’’ti āhaṁsu.",
  "atk-s0508a23:259_14": "Thero ‘‘kuṭikā yathā tāpasakāle katā,",
  "atk-s0508a23:259_15": "idāni tathā kātuṁ na sakkā’’ti taṁ sabbaṁ pakāsento –",
  "atk-s0508a23:260_0": "487.",
  "atk-s0508a23:261_0": " ‘‘Sare hatthehi bhañjitvā, katvāna kuṭimacchisaṁ;",
  "atk-s0508a23:262_0": "Tena me sarabhaṅgoti, nāmaṁ sammutiyā ahu.",
  "atk-s0508a23:263_0": "488.",
  "atk-s0508a23:264_0": " ‘‘Na mayhaṁ kappate ajja, sare hatthehi bhañjituṁ;",
  "atk-s0508a23:265_0": "Sikkhāpadā no paññattā, gotamena yasassinā’’ti. – dve gāthā abhāsi;",
  "atk-s0508a23:266_0": "Tattha sare hatthehi bhañjitvāti,",
  "atk-s0508a23:266_1": "pubbe tāpasakāle saratiṇāni mama hatthehi chinditvā tiṇakuṭiṁ katvā acchisaṁ vasiṁ,",
  "atk-s0508a23:266_2": "nisīdiñceva nipajjiñca.",
  "atk-s0508a23:266_3": "Tenāti kuṭikaraṇatthaṁ sarānaṁ bhañjanena.",
  "atk-s0508a23:266_4": "Sammutiyāti anvatthasammutiyā sarabhaṅgoti,",
  "atk-s0508a23:266_5": "nāmaṁ ahu ahosi.",
  "atk-s0508a23:267_0": "Na mayhaṁ kappate ajjāti ajja idāni upasampannassa mayhaṁ sare saratiṇe hatthehi bhañjituṁ na kappate na vaṭṭati. Kasmā?",
  "atk-s0508a23:267_1": "Sikkhāpadā no paññattā,",
  "atk-s0508a23:267_2": "gotamena yasassināti.",
  "atk-s0508a23:267_3": "Tena yaṁ amhākaṁ satthārā sikkhāpadaṁ paññattaṁ,",
  "atk-s0508a23:267_4": "taṁ mayaṁ jīvitahetunāpi nātikkamāmāti dasseti.",
  "atk-s0508a23:268_0": "Evaṁ ekena pakārena tiṇakuṭikāya apaṭisaṅkharaṇe kāraṇaṁ dassetvā idāni aparenapi pariyāyena naṁ dassento –",
  "atk-s0508a23:269_0": "489.",
  "atk-s0508a23:270_0": " ‘‘Sakalaṁ samattaṁ rogaṁ, sarabhaṅgo nāddasaṁ pubbe;",
  "atk-s0508a23:271_0": "Soyaṁ rogo diṭṭho, vacanakarenātidevassā’’ti. – imaṁ gāthamāha;",
  "atk-s0508a23:272_0": "Tattha sakalanti sabbaṁ.",
  "atk-s0508a23:272_1": "Samattanti sampuṇṇaṁ,",
  "atk-s0508a23:272_2": "sabbabhāgato anavasesanti attho.",
  "atk-s0508a23:272_3": "Roganti dukkhadukkhatādivasena rujanaṭṭhena rogabhūtaṁ upādānakkhandhapañcakaṁ sandhāya vadati.",
  "atk-s0508a23:272_4": "Nāddasaṁ pubbeti satthu ovādapaṭilābhato pubbe na addakkhiṁ.",
  "atk-s0508a23:272_5": "Soyaṁ rogo diṭṭho,",
  "atk-s0508a23:272_6": "vacanakarenātidevassāti sammutidevā upapattidevā visuddhidevāti sabbepi deve attano sīlādiguṇehi atikkamitvā",
  "atk-s0508a23:272_7": "ṭhitattā atidevassa sammāsambuddhassa ovādapaṭikarena sarabhaṅgena so ayaṁ khandhapañcakasaṅkhāto rogo",
  "atk-s0508a23:272_8": "vipassanāpaññāsahitāya maggapaññāya pañcakkhandhato diṭṭho,",
  "atk-s0508a23:272_9": "pariññātoti attho.",
  "atk-s0508a23:272_10": "Etena evaṁ attabhāvakuṭikāyampi anapekkho bāhiraṁ tiṇakuṭikaṁ kathaṁ paṭisaṅkharissatīti dasseti.",
  "atk-s0508a23:273_0": "Idāni yaṁ maggaṁ paṭipajjantena mayā ayaṁ attabhāvarogo yāthāvato diṭṭho,",
  "atk-s0508a23:273_1": "svāyaṁ maggo sabbabuddhasādhāraṇo.",
  "atk-s0508a23:273_2": "Yena nesaṁ ovādadhammopi majjhe bhinnasuvaṇṇasadiso yatthāhaṁ patiṭṭhāya dukkhakkhayaṁ pattoti evaṁ attano arahattapaṭipattiṁ byākaronto –",
  "atk-s0508a23:274_0": "490.",
  "atk-s0508a23:275_0": " ‘‘Yeneva maggena gato vipassī, yeneva maggena sikhī ca vessabhū;",
  "atk-s0508a23:276_0": "Kakusandhakoṇāgamano ca kassapo, tenañjasena agamāsi gotamo.",
  "atk-s0508a23:277_0": "491.",
  "atk-s0508a23:278_0": " ‘‘Vītataṇhā anādānā, satta buddhā khayogadhā;",
  "atk-s0508a23:279_0": "Yehāyaṁ desito dhammo, dhammabhūtehi tādibhi.",
  "atk-s0508a23:280_0": "492.",
  "atk-s0508a23:281_0": " ‘‘Cattāri ariyasaccāni, anukampāya pāṇinaṁ;",
  "atk-s0508a23:282_0": "Dukkhaṁ samudayo maggo, nirodho dukkhasaṅkhayo.",
  "atk-s0508a23:283_0": "493.",
  "atk-s0508a23:284_0": " ‘‘Yasmiṁ nivattate dukkhaṁ, saṁsārasmiṁ anantakaṁ;",
  "atk-s0508a23:285_0": "Bhedā imassa kāyassa, jīvitassa ca saṅkhayā;",
  "atk-s0508a23:286_0": "Añño punabbhavo natthi, suvimuttomhi sabbadhī’’ti. –",
  "atk-s0508a23:287_0": "Imā gāthā abhāsi –",
  "atk-s0508a23:288_0": "Tattha yeneva maggenāti yeneva sapubbabhāgena ariyena aṭṭhaṅgikena maggena.",
  "atk-s0508a23:288_1": "Gatoti paṭipanno nibbānaṁ adhigato.",
  "atk-s0508a23:288_2": "Vipassīti vipassī sammāsambuddho.",
  "atk-s0508a23:288_3": "Kakusandhāti avibhattiko niddeso.",
  "atk-s0508a23:288_4": "‘‘Kakusandhakoṇāgamanā’’tipi pāṭho.",
  "atk-s0508a23:288_5": "Tenañjasenāti teneva añjasena ariyamaggena.",
  "atk-s0508a23:289_0": "Anādānāti anupādānā appaṭisandhikā vā.",
  "atk-s0508a23:289_1": "Khayogadhāti nibbānogadhā nibbānapatiṭṭhā.",
  "atk-s0508a23:289_2": "Yehāyaṁ desito dhammoti yehi sattahi sammāsambuddhehi ayaṁ sāsanadhammo desito pavedito.",
  "atk-s0508a23:289_3": "Dhammabhūtehīti dhammakāyatāya dhammasabhāvehi,",
  "atk-s0508a23:289_4": "navalokuttaradhammato vā bhūtehi jātehi,",
  "atk-s0508a23:289_5": "dhammaṁ vā pattehi.",
  "atk-s0508a23:289_6": "Tādibhīti,",
  "atk-s0508a23:289_7": "iṭṭhādīsu tādibhāvappattehi.",
  "atk-s0508a23:290_0": "‘‘Cattāriariyasaccānī’’tiādinā tehi desitaṁ dhammaṁ dasseti.",
  "atk-s0508a23:290_1": "Tattha cattārīti gaṇanaparicchedo.",
  "atk-s0508a23:290_2": "Ariyasaccānīti paricchinnadhammadassanaṁ.",
  "atk-s0508a23:290_3": "Vacanatthato pana ariyāni ca avitathaṭṭhena saccāni cāti ariyasaccāni,",
  "atk-s0508a23:290_4": "ariyassa vā bhagavato saccāni tena desitattā,",
  "atk-s0508a23:290_5": "ariyabhāvakarāni vā saccānīti ariyasaccāni.",
  "atk-s0508a23:290_6": "Kucchitabhāvato tucchabhāvato ca dukkhaṁ,",
  "atk-s0508a23:290_7": "upādānakkhandhapañcakaṁ.",
  "atk-s0508a23:290_8": "Taṁ dukkhaṁ samudeti etasmāti samudayo, taṇhā.",
  "atk-s0508a23:290_9": "Kilese mārento gacchati,",
  "atk-s0508a23:290_10": "nibbānatthikehi maggīyatīti vā maggo,",
  "atk-s0508a23:290_11": "sammādiṭṭhiādayo aṭṭha dhammā.",
  "atk-s0508a23:290_12": "Saṁsāracārakasaṅkhāto natthi ettha rodho,",
  "atk-s0508a23:290_13": "etasmiṁ vā adhigate puggalassa rodhābhāvo hoti,",
  "atk-s0508a23:290_14": "nirujjhati dukkhametthāti vā nirodho, nibbānaṁ.",
  "atk-s0508a23:290_15": "Tenāha ‘‘dukkhasaṅkhayo’’ti.",
  "atk-s0508a23:290_16": "Ayamettha saṅkhepo,",
  "atk-s0508a23:290_17": "vitthāro pana visuddhimagge vuttanayeneva veditabbo.",
  "atk-s0508a23:291_0": "Yasminti yasmiṁ nirodhe nibbāne adhigate.",
  "atk-s0508a23:291_1": "Nivattateti ariyamaggabhāvanāya sati anantakaṁ apariyantaṁ imasmiṁ saṁsāre jātiādidukkhaṁ na pavattati ucchijjati,",
  "atk-s0508a23:291_2": "so nirodhoti ayaṁ dhammabhūtehi sammāsambuddhehi desito dhammoti yojanā.",
  "atk-s0508a23:291_3": "‘‘Bhedā’’tiādinā ‘‘rogo diṭṭho’’ti dukkhapariññāya sūcitaṁ attano arahattappattiṁ sarūpato dasseti.",
  "atk-s0508a23:291_4": "‘‘Yasmiṁ nibbattate dukkha’’nti pana pāṭhe sakalagāthāya tatthāyaṁ yojanā –",
  "atk-s0508a23:291_5": "yasmiṁ khandhādipaṭipāṭisaññite saṁsāre idaṁ anantakaṁ jātiādidukkhaṁ nibbattaṁ,",
  "atk-s0508a23:291_6": "so ito dukkhappattito añño punappunaṁ bhavanabhāvato punabbhavo.",
  "atk-s0508a23:291_7": "Imassa jīvitindriyassa saṅkhayā kāyasaṅkhātassa khandhapañcakassa bhedā vināsā uddhaṁ natthi,",
  "atk-s0508a23:291_8": "tasmā sabbadhi sabbehi kilesehi sabbehi bhavehi suṭṭhu vimutto visaṁyutto amhīti.",
  "atk-s0508a23:292_0": "Sarabhaṅgattheragāthāvaṇṇanā niṭṭhitā.",
  "atk-s0508a23:293_0": "Sattakanipātavaṇṇanā niṭṭhitā."
}