{
  "atk-s0508a20:0_0": " Namo tassa bhagavato arahato sammāsambuddhassa",
  "atk-s0508a20:1_0": "Khuddakanikāye",
  "atk-s0508a20:2_0": "Theragāthā-aṭṭhakathā",
  "atk-s0508a20:3_0": "(Dutiyo bhāgo)",
  "atk-s0508a20:4_0": "4. Catukkanipāto",
  "atk-s0508a20:5_0": "1. Nāgasamālattheragāthāvaṇṇanā",
  "atk-s0508a20:6_0": "Alaṅkatātiādikā āyasmato nāgasamālattherassa gāthā. Kā uppatti?",
  "atk-s0508a20:6_1": "Ayampi padumuttarassa bhagavato kāle kulagehe nibbattitvā viññutaṁ patto gimhasamaye sūriyātapasantattāya bhūmiyā gacchantaṁ satthāraṁ disvā pasannamānaso chattaṁ adāsi.",
  "atk-s0508a20:6_2": "So tena puññakammena devamanussesu saṁsaranto imasmiṁ buddhuppāde sakyarājakule nibbattitvā nāgasamāloti laddhanāmo vayappatto ñātisamāgame paṭiladdhasaddho pabbajitvā kiñci kālaṁ bhagavato upaṭṭhāko ahosi.",
  "atk-s0508a20:6_3": "So ekadivasaṁ nagaraṁ piṇḍāya paviṭṭho alaṅkatapaṭiyattaṁ aññataraṁ naccakiṁ mahāpathe tūriyesu vajjantesu naccantiṁ disvā,",
  "atk-s0508a20:6_4": "‘‘ayaṁ cittakiriyavāyodhātuvipphāravasena karajakāyassa tathā tathā parivatti,",
  "atk-s0508a20:6_5": "aho aniccā saṅkhārā’’ti khayavayaṁ paṭṭhapetvā vipassanaṁ ussukkāpetvā arahattaṁ pāpuṇi. Tena vuttaṁ apadāne (apa. thera 2.46.37-48) –",
  "atk-s0508a20:7_0": "‘‘Aṅgārajātā pathavī, kukkuḷānugatā mahī;",
  "atk-s0508a20:8_0": "Padumuttaro bhagavā, abbhokāsamhi caṅkami.",
  "atk-s0508a20:9_0": "‘‘Paṇḍaraṁ chattamādāya, addhānaṁ paṭipajjahaṁ;",
  "atk-s0508a20:10_0": "Tattha disvāna sambuddhaṁ, vitti me upapajjatha.",
  "atk-s0508a20:11_0": "‘‘Marīciyotthaṭā bhūmi, aṅgārāva mahī ayaṁ;",
  "atk-s0508a20:12_0": "Upahanti mahāvātā, sarīrassāsukhepanā.",
  "atk-s0508a20:13_0": "‘‘Sītaṁ uṇhaṁ vihanantaṁ, vātātapanivāraṇaṁ;",
  "atk-s0508a20:14_0": "Paṭiggaṇha imaṁ chattaṁ, phassayissāmi nibbutiṁ.",
  "atk-s0508a20:15_0": "‘‘Anukampako kāruṇiko, padumuttaro mahāyaso;",
  "atk-s0508a20:16_0": "Mama saṅkappamaññāya, paṭiggaṇhi tadā jino.",
  "atk-s0508a20:17_0": "‘‘Tiṁsakappāni devindo, devarajjamakārayiṁ;",
  "atk-s0508a20:18_0": "Satānaṁ pañcakkhattuñca, cakkavattī ahosahaṁ.",
  "atk-s0508a20:19_0": "‘‘Padesarajjaṁ vipulaṁ, gaṇanāto asaṅkhiyaṁ;",
  "atk-s0508a20:20_0": "Anubhomi sakaṁ kammaṁ, pubbe sukatamattano.",
  "atk-s0508a20:21_0": "‘‘Ayaṁ me pacchimā jāti, carimo vattate bhavo;",
  "atk-s0508a20:22_0": "Ajjāpi setacchattaṁ me, sabbakālaṁ dharīyati.",
  "atk-s0508a20:23_0": "‘‘Satasahassito kappe, yaṁ chattamadadiṁ tadā;",
  "atk-s0508a20:24_0": "Duggatiṁ nābhijānāmi, chattadānassidaṁ phalaṁ.",
  "atk-s0508a20:25_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a20:26_0": "Arahattaṁ pana patvā –",
  "atk-s0508a20:27_0": "267.",
  "atk-s0508a20:28_0": " ‘‘Alaṅkatā suvasanā, mālinī candanussadā;",
  "atk-s0508a20:29_0": "Majjhe mahāpathe nārī, tūriye naccati naṭṭakī.",
  "atk-s0508a20:30_0": "268.",
  "atk-s0508a20:31_0": " ‘‘Piṇḍikāya paviṭṭhohaṁ, gacchanto naṁ udikkhisaṁ;",
  "atk-s0508a20:32_0": "Alaṅkataṁ suvasanaṁ, maccupāsaṁva oḍḍitaṁ.",
  "atk-s0508a20:33_0": "269.",
  "atk-s0508a20:34_0": " ‘‘Tato me manasīkāro, yoniso udapajjatha;",
  "atk-s0508a20:35_0": "Ādīnavo pāturahu, nibbidā samatiṭṭhatha.",
  "atk-s0508a20:36_0": "270.",
  "atk-s0508a20:37_0": " ‘‘Tato cittaṁ vimucci me, passa dhammasudhammataṁ;",
  "atk-s0508a20:38_0": "Tisso vijjā anuppattā, kataṁ buddhassa sāsana’’nti. –",
  "atk-s0508a20:39_0": "Catūhi gāthāhi attano paṭipattikittanamukhena aññaṁ byākāsi.",
  "atk-s0508a20:40_0": "Tattha alaṅkatāti hatthūpagādiābharaṇehi alaṅkatagattā.",
  "atk-s0508a20:40_1": "Suvasanāti sundaravasanā sobhanavatthanivatthā.",
  "atk-s0508a20:40_2": "Mālinīti mālādhārinī piḷandhitapupphamālā.",
  "atk-s0508a20:40_3": "Candanussadāti candanānulepalittasarīrā. Majjhe mahāpathe nārī,",
  "atk-s0508a20:40_4": "tūriye naccati naṭṭakīti yathāvuttaṭṭhāne ekā nārī naṭṭakī nāṭakitthī nagaravīthiyā majjhe pañcaṅgike tūriye vajjante naccati,",
  "atk-s0508a20:40_5": "yathāpaṭṭhapitaṁ naccaṁ karoti.",
  "atk-s0508a20:41_0": "Piṇḍikāyāti bhikkhāya.",
  "atk-s0508a20:41_1": "Paviṭṭhohanti nagaraṁ paviṭṭho ahaṁ.",
  "atk-s0508a20:41_2": "Gacchanto naṁ udikkhisanti nagaravīthiyaṁ gacchanto parissayapariharaṇatthaṁ vīthiṁ olokento taṁ naṭṭakiṁ olokesiṁ. Kiṁ viya?",
  "atk-s0508a20:41_3": "Maccupāsaṁva oḍḍitanti yathā maccussa maccurājassa pāsabhūto rūpādiko oḍḍito loke anuvicaritvā ṭhito ekaṁsena sattānaṁ anatthāvaho,",
  "atk-s0508a20:41_4": "evaṁ sāpi appaṭisaṅkhāne ṭhitānaṁ andhaputhujjanānaṁ ekaṁsato anatthāvahāti maccupāsasadisī vuttā.",
  "atk-s0508a20:42_0": "Tatoti tasmā maccupāsasadisattā. Meti mayhaṁ.",
  "atk-s0508a20:42_1": "Manasīkāro yoniso udapajjathāti ‘‘ayaṁ aṭṭhisaṅghāto nhārusambandho maṁsena anupalitto chaviyā paṭicchanno asuciduggandhajegucchapaṭikkūlo aniccucchādanaparimaddanabhedanaviddhaṁsanadhammo īdise vikāre dassetī’’ti evaṁ yoniso manasikāro uppajji.",
  "atk-s0508a20:42_2": "Ādīnavo pāturahūti evaṁ kāyassa sabhāvūpadhāraṇamukhena tassa ca taṁnissitānañca cittacetasikānaṁ udayabbayaṁ sarasapabhaṅgutañca manasi karoto tesu ca yakkharakkhasādīsu viya bhayato upaṭṭhahantesu tattha me anekākāraādīnavo doso pāturahosi.",
  "atk-s0508a20:42_3": "Tappaṭipakkhato ca nibbāne ānisaṁso.",
  "atk-s0508a20:42_4": "Nibbidā samatiṭṭhathāti nibbindanaṁ ādīnavānupassanānubhāvasiddhaṁ nibbidāñāṇaṁ mama hadaye saṇṭhāsi,",
  "atk-s0508a20:42_5": "muhuttampi tesaṁ rūpārūpadhammānaṁ gahaṇe cittaṁ nāhosi,",
  "atk-s0508a20:42_6": "aññadatthu muñcitukāmatādivasena tattha udāsīnameva jātanti attho.",
  "atk-s0508a20:43_0": "Tatoti vipassanāñāṇato paraṁ.",
  "atk-s0508a20:43_1": "Cittaṁ vimucci meti lokuttarabhāvanāya vattamānāya maggapaṭipāṭiyā sabbakilesehi mama cittaṁ vimuttaṁ ahosi. Etena phaluppattiṁ dasseti.",
  "atk-s0508a20:43_2": "Maggakkhaṇe hi kilesā vimuccanti nāma, phalakkhaṇe vimuttāti. Sesaṁ vuttanayameva.",
  "atk-s0508a20:44_0": "Nāgasamālattheragāthāvaṇṇanā niṭṭhitā.",
  "atk-s0508a20:45_0": "2. Bhaguttheragāthāvaṇṇanā",
  "atk-s0508a20:46_0": "Ahaṁ middhenātiādikā āyasmato bhaguttherassa gāthā. Kā uppatti?",
  "atk-s0508a20:46_1": "Ayaṁ kira padumuttarassa bhagavato kāle kulagehe nibbattitvā viññutaṁ patto satthari parinibbute tassa dhātuyo pupphehi pūjesi.",
  "atk-s0508a20:46_2": "So tena puññakammena nimmānaratīsu nibbattitvā aparāparaṁ devamanussesu saṁsaranto imasmiṁ buddhuppāde sakyarājakule nibbattitvā bhagūti laddhanāmo vayappatto anuruddhakimilehi saddhiṁ nikkhamitvā pabbajitvā bālakaloṇakagāme vasanto ekadivasaṁ thinamiddhābhibhavaṁ vinodetuṁ vihārato nikkhamma caṅkamaṁ abhiruhanto papatitvā tadeva aṅkusaṁ katvā thinamiddhaṁ vinodetvā vipassanaṁ vaḍḍhetvā arahattaṁ pāpuṇi. Tena vuttaṁ apadāne (apa. thera 2.46.49-57) –",
  "atk-s0508a20:47_0": "‘‘Parinibbute bhagavati, padumuttare mahāyase;",
  "atk-s0508a20:48_0": "Pupphavaṭaṁsake katvā, sarīramabhiropayiṁ.",
  "atk-s0508a20:49_0": "‘‘Tattha cittaṁ pasādetvā, nimmānaṁ agamāsahaṁ;",
  "atk-s0508a20:50_0": "Devalokagato santo, puññakammaṁ sarāmahaṁ.",
  "atk-s0508a20:51_0": "‘‘Ambarā pupphavasso me, sabbakālaṁ pavassati;",
  "atk-s0508a20:52_0": "Saṁsarāmi manusse ce, rājā homi mahāyaso.",
  "atk-s0508a20:53_0": "‘‘Tahiṁ kusumavasso me, abhivassati sabbadā;",
  "atk-s0508a20:54_0": "Tasseva pupphapūjāya, vāhasā sabbadassino.",
  "atk-s0508a20:55_0": "‘‘Ayaṁ pacchimako mayhaṁ, carimo vattate bhavo;",
  "atk-s0508a20:56_0": "Ajjāpi pupphavasso me, abhivassati sabbadā.",
  "atk-s0508a20:57_0": "‘‘Satasahassito kappe, yaṁ pupphamabhiropayiṁ;",
  "atk-s0508a20:58_0": "Duggatiṁ nābhijānāmi, dehapūjāyidaṁ phalaṁ.",
  "atk-s0508a20:59_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a20:60_0": "Arahattaṁ pana patvā phalasukhena nibbānasukhena ca vītināmento satthārā ekavihāraṁ anumodituṁ upagatena – ‘‘kacci tvaṁ, bhikkhu,",
  "atk-s0508a20:60_1": "appamatto viharasī’’ti puṭṭho attano appamādavihāraṁ nivedento –",
  "atk-s0508a20:61_0": "271.",
  "atk-s0508a20:62_0": " ‘‘Ahaṁ middhena pakato, vihārā upanikkhamiṁ;",
  "atk-s0508a20:63_0": "Caṅkamaṁ abhiruhanto, tattheva papatiṁ chamā.",
  "atk-s0508a20:64_0": "272.",
  "atk-s0508a20:65_0": " ‘‘Gattāni parimajjitvā, punapāruyha caṅkamaṁ;",
  "atk-s0508a20:66_0": "Caṅkame caṅkamiṁ sohaṁ, ajjhattaṁ susamāhito.",
  "atk-s0508a20:67_0": "273.",
  "atk-s0508a20:68_0": " ‘‘Tato me manasīkāro, yoniso udapajjatha;",
  "atk-s0508a20:69_0": "Ādīnavo pāturahu, nibbidā samatiṭṭhatha.",
  "atk-s0508a20:70_0": "274.",
  "atk-s0508a20:71_0": " ‘‘Tato cittaṁ vimucci me, passa dhammasudhammataṁ;",
  "atk-s0508a20:72_0": "Tisso vijjā anuppattā, kataṁ buddhassa sāsana’’nti. –",
  "atk-s0508a20:73_0": "Imā catasso gāthā abhāsi.",
  "atk-s0508a20:74_0": "Tattha middhena pakatoti kāyālasiyasaṅkhātena asattivighātasabhāvena middhena abhibhūto. Vihārāti senāsanato.",
  "atk-s0508a20:74_1": "Upanikkhaminti caṅkamituṁ nikkhamiṁ.",
  "atk-s0508a20:74_2": "Tattheva papatiṁ chamāti tattheva caṅkamasopāne niddābhibhūtatāya bhūmiyaṁ nipatiṁ.",
  "atk-s0508a20:74_3": "Gattāni parimajjitvāti bhūmiyaṁ patanena paṁsukitāni attano sarīrāvayavāni anumajjitvā.",
  "atk-s0508a20:74_4": "Punapāruyha caṅkamanti ‘‘patito dānāha’’nti saṅkocaṁ anāpajjitvā punapi caṅkamaṭṭhānaṁ āruhitvā.",
  "atk-s0508a20:74_5": "Ajjhattaṁ susamāhitoti gocarajjhatte kammaṭṭhāne nīvaraṇavikkhambhanena suṭṭhu samāhito ekaggacitto hutvā caṅkaminti yojanā. Sesaṁ vuttanayameva.",
  "atk-s0508a20:74_6": "Idameva ca therassa aññābyākaraṇaṁ ahosi.",
  "atk-s0508a20:75_0": "Bhaguttheragāthāvaṇṇanā niṭṭhitā.",
  "atk-s0508a20:76_0": "3. Sabhiyattheragāthāvaṇṇanā",
  "atk-s0508a20:77_0": "Parecātiādikā āyasmato sabhiyattherassa gāthā. Kā uppatti?",
  "atk-s0508a20:77_1": "Ayampi purimabuddhesu katādhikāro tattha tattha bhave puññāni upacinanto kakusandhassa bhagavato kāle kulagehe nibbattitvā viññutaṁ patto ekadivasaṁ satthāraṁ divāvihārāya gacchantaṁ disvā pasannamānaso upāhanaṁ adāsi.",
  "atk-s0508a20:77_2": "So tena puññakammena devamanussesu saṁsaranto kassape bhagavati parinibbute patiṭṭhite suvaṇṇacetiye chahi kulaputtehi saddhiṁ attasattamo sāsane pabbajitvā kammaṭṭhānaṁ gahetvā araññe viharanto visesaṁ nibbattetuṁ asakkonto itare āha – ‘‘mayaṁ piṇḍapātāya gacchanto jīvite sāpekkhā homa,",
  "atk-s0508a20:77_3": "jīvite sāpekkhena ca na sakkā lokuttaradhammaṁ adhigantuṁ,",
  "atk-s0508a20:77_4": "puthujjanakālaṅkiriyā ca dukkhā. Handa,",
  "atk-s0508a20:77_5": "mayaṁ nisseṇiṁ bandhitvā pabbataṁ abhiruyha kāye ca jīvite ca anapekkhā samaṇadhammaṁ karomā’’ti. Te tathā akaṁsu.",
  "atk-s0508a20:78_0": "Atha nesaṁ mahāthero upanissayasampannattā tadaheva chaḷabhiñño hutvā uttarakuruto piṇḍapātaṁ upanesi. Itare – ‘‘tumhe, bhante,",
  "atk-s0508a20:78_1": "katakiccā tumhehi saddhiṁ sallāpamattampi papañco,",
  "atk-s0508a20:78_2": "samaṇadhammameva mayaṁ karissāma,",
  "atk-s0508a20:78_3": "tumhe attanā diṭṭhadhammasukhavihāramanuyuñjathā’’ti vatvā piṇḍapātaṁ paṭikkhipiṁsu.",
  "atk-s0508a20:78_4": "Thero ne sampaṭicchāpetuṁ asakkonto agamāsi.",
  "atk-s0508a20:79_0": "Tato nesaṁ eko dvīhatīhaccayena abhiññāparivāraṁ anāgāmiphalaṁ sacchikatvā tatheva vatvā tehi paṭikkhitto agamāsi.",
  "atk-s0508a20:79_1": "Tesu khīṇāsavatthero parinibbāyi, anāgāmī suddhāvāsesu uppajji.",
  "atk-s0508a20:79_2": "Itare puthujjanakālaṅkiriyameva katvā chasu kāmasaggesu anulomapaṭilomato dibbasampattiṁ anubhavitvā amhākaṁ bhagavato kāle devalokā cavitvā eko mallarājakule paṭisandhiṁ gaṇhi, eko gandhārarājakule, eko bāhiraraṭṭhe,",
  "atk-s0508a20:79_3": "eko rājagahe ekissā kuladārikāya kucchimhi paṭisandhiṁ gaṇhi.",
  "atk-s0508a20:79_4": "Itaro aññatarissā paribbājikāya kucchimhi paṭisandhiṁ aggahesi.",
  "atk-s0508a20:79_5": "Sā kira aññatarassa khattiyassa dhītā,",
  "atk-s0508a20:79_6": "naṁ mātāpitaro – ‘‘amhākaṁ dhītā samayantaraṁ jānātū’’ti ekassa paribbājakassa niyyādayiṁsu.",
  "atk-s0508a20:79_7": "Atheko paribbājako tāya saddhiṁ vippaṭipajji. Sā tena gabbhaṁ gaṇhi.",
  "atk-s0508a20:79_8": "Taṁ gabbhiniṁ disvā paribbājakā nikkaḍḍhiṁsu.",
  "atk-s0508a20:79_9": "Sā aññattha gacchantī antarāmagge sabhāyaṁ vijāyi.",
  "atk-s0508a20:79_10": "Tenassa sabhiyotveva nāmaṁ akāsi.",
  "atk-s0508a20:79_11": "So vaḍḍhitvā paribbājakapabbajjaṁ pabbajitvā nānāsatthāni uggahetvā mahāvādī hutvā vādappasuto vicaranto attanā sadisaṁ adisvā nagaradvāre assamaṁ kāretvā khattiyakumārādayo sippaṁ sikkhāpento viharanto attano mātuyā itthibhāvaṁ jigucchitvā jhānaṁ uppādetvā brahmaloke uppannāya abhisaṅkharitvā dinne vīsatipañhe gahetvā te te samaṇabrāhmaṇe pucchi.",
  "atk-s0508a20:79_12": "Te cassa tesaṁ pañhānaṁ atthaṁ byākātuṁ nāsakkhiṁsu. Sabhiyasuttavaṇṇanāyaṁ (su. ni. aṭṭha. 2.",
  "atk-s0508a20:79_13": "sabhiyasuttavaṇṇanā) pana ‘‘suddhāvāsabrahmā te pañhe abhisaṅkharitvā adāsī’’ti āgataṁ.",
  "atk-s0508a20:80_0": "Yadā pana bhagavā pavattavaradhammacakko anupubbena rājagahaṁ āgantvā veḷuvane vihāsi,",
  "atk-s0508a20:80_1": "tadā sabhiyo tattha gantvā satthāraṁ upasaṅkamitvā te pañhe pucchi.",
  "atk-s0508a20:80_2": "Satthā tassa te pañhe byākāsīti sabbaṁ sabhiyasutte (su. ni.",
  "atk-s0508a20:80_3": "sabhiyasuttaṁ) āgatanayena veditabbaṁ.",
  "atk-s0508a20:80_4": "Sabhiyo pana bhagavatā tesu pañhesu byākatesu paṭiladdhasaddho pabbajitvā vipassanaṁ paṭṭhapetvā arahattaṁ pāpuṇi. Tena vuttaṁ apadāne (apa. thera 2.46.27-31) –",
  "atk-s0508a20:81_0": "‘‘Kakusandhassa munino, brāhmaṇassa vusīmato;",
  "atk-s0508a20:82_0": "Divāvihāraṁ vajato, akkamanamadāsahaṁ.",
  "atk-s0508a20:83_0": "‘‘Imasmiṁyeva kappamhi, yaṁ dānamadadiṁ tadā;",
  "atk-s0508a20:84_0": "Duggatiṁ nābhijānāmi, akkamanassidaṁ phalaṁ.",
  "atk-s0508a20:85_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a20:86_0": "Arahā pana hutvā devadatte saṅghabhedāya parakkamante devadattapakkhikānaṁ bhikkhūnaṁ ovādaṁ dento –",
  "atk-s0508a20:87_0": "275.",
  "atk-s0508a20:88_0": " ‘‘Pare ca na vijānanti, mayamettha yamāmase;",
  "atk-s0508a20:89_0": "Ye ca tattha vijānanti, tato sammanti medhagā.",
  "atk-s0508a20:90_0": "276.",
  "atk-s0508a20:91_0": " ‘‘Yadā ca avijānantā, iriyantyamarā viya;",
  "atk-s0508a20:92_0": "Vijānanti ca ye dhammaṁ, āturesu anāturā.",
  "atk-s0508a20:93_0": "277.",
  "atk-s0508a20:94_0": " ‘‘Yaṁ kiñci sithilaṁ kammaṁ, saṁkiliṭṭhañca yaṁ vataṁ;",
  "atk-s0508a20:95_0": "Saṅkassaraṁ brahmacariyaṁ, na taṁ hoti mahapphalaṁ.",
  "atk-s0508a20:96_0": "278.",
  "atk-s0508a20:97_0": " ‘‘Yassa sabrahmacārīsu, gāravo nūpalabbhati;",
  "atk-s0508a20:98_0": "Ārakā hoti saddhammā, nabhaṁ puthaviyā yathā’’ti. –",
  "atk-s0508a20:99_0": "Catūhi gāthāhi dhammaṁ desesi.",
  "atk-s0508a20:100_0": "Tattha pareti paṇḍite ṭhapetvā tato aññe – ‘‘adhammaṁ dhammo’’ti ‘‘dhammaṁ adhammo’’tiādibhedakaravatthudīpanavasena vivādappasutā pare nāma.",
  "atk-s0508a20:100_1": "Te tattha vivādaṁ karontā ‘‘mayaṁ yamāmase uparamāma nassāma satataṁ samitaṁ maccusantikaṁ gacchāmā’’ti na jānanti.",
  "atk-s0508a20:100_2": "Ye ca tattha vijānantīti ye tattha paṇḍitā – ‘‘mayaṁ maccusamīpaṁ gacchāmā’’ti vijānanti.",
  "atk-s0508a20:100_3": "Tato sammanti medhagāti evañhi te jānantā yonisomanasikāraṁ uppādetvā medhagānaṁ kalahānaṁ vūpasamāya paṭipajjanti.",
  "atk-s0508a20:100_4": "Atha nesaṁ tāya paṭipattiyā te medhagā sammanti.",
  "atk-s0508a20:100_5": "Atha vā pare cāti ye satthu ovādānusāsaniyā aggahaṇena sāsanato bāhiratāya pare,",
  "atk-s0508a20:100_6": "te yāva ‘‘mayaṁ micchāgāhaṁ gahetvā ettha idha loke sāsanassa paṭiniggāhena yamāmase vāyamāmā’’ti na vijānanti, tāva vivādā na vūpasammanti,",
  "atk-s0508a20:100_7": "yadā pana tassa gāhassa vissajjanavasena ye ca tattha tesu vivādappasutesu adhammadhammādike adhammadhammādito yathābhūtaṁ vijānanti,",
  "atk-s0508a20:100_8": "tato tesaṁ santikā te paṇḍitapurise nissāya vivādasaṅkhātā medhagā sammantīti evampettha attho veditabbo.",
  "atk-s0508a20:101_0": "Yadāti yasmiṁ kāle.",
  "atk-s0508a20:101_1": "Avijānantāti vivādassa vūpasamūpāyaṁ,",
  "atk-s0508a20:101_2": "dhammādhamme vā yāthāvato ajānantā.",
  "atk-s0508a20:101_3": "Iriyantyamarā viyāti amarā viya jarāmaraṇaṁ atikkantā viya uddhatā unnaḷā capalā mukharā vippakiṇṇavācā hutvā vattanti caranti vicaranti tadā vivādo na vūpasammateva. Vijānanti ca ye dhammaṁ,",
  "atk-s0508a20:101_4": "āturesu anāturāti ye pana satthu sāsanadhammaṁ yathābhūtaṁ jānanti,",
  "atk-s0508a20:101_5": "te kilesarogena āturesu sattesu anāturā nikkilesā anīghā viharanti,",
  "atk-s0508a20:101_6": "tesaṁ vasena vivādo accantameva vūpasammatīti adhippāyo.",
  "atk-s0508a20:102_0": "Yaṁkiñci sithilaṁ kammanti oliyitvā karaṇena sithilagāhaṁ katvā sāthalibhāvena kataṁ yaṁ kiñci kusalakammaṁ.",
  "atk-s0508a20:102_1": "Saṁkiliṭṭhanti vesīādike agocare caraṇena,",
  "atk-s0508a20:102_2": "kuhanādimicchājīvena vā saṁkiliṭṭhaṁ vatasamādānaṁ.",
  "atk-s0508a20:102_3": "Saṅkassaranti saṅkāhi saritabbaṁ,",
  "atk-s0508a20:102_4": "vihāre kiñci asāruppaṁ sutvā – ‘‘nūna asukena kata’’nti parehi asaṅkitabbaṁ,",
  "atk-s0508a20:102_5": "uposathakiccādīsu aññatarakiccavasena sannipatitampi saṅghaṁ disvā,",
  "atk-s0508a20:102_6": "‘‘addhā ime mama cariyaṁ ñatvā maṁ ukkhipitukāmā sannipatitā’’ti evaṁ attano vā āsaṅkāhi saritaṁ usaṅkitaṁ parisaṅkitaṁ.",
  "atk-s0508a20:102_7": "Na taṁ hotīti taṁ evarūpaṁ brahmacariyaṁ samaṇadhammakaraṇaṁ tassa puggalassa mahapphalaṁ na hoti.",
  "atk-s0508a20:102_8": "Tassa amahapphalabhāveneva paccayadāyakānampissa na mahapphalaṁ hoti.",
  "atk-s0508a20:102_9": "Tasmā sallekhavuttinā bhavitabbaṁ.",
  "atk-s0508a20:102_10": "Sallekhavuttino ca vivādassa avasaro eva natthīti adhippāyo.",
  "atk-s0508a20:103_0": "Gāravonūpalabbhatīti anusāsaniyā apadakkhiṇaggāhibhāvena garukātabbesu sabrahmacārīsu yassa puggalassa gāravo garukaraṇaṁ na vijjati.",
  "atk-s0508a20:103_1": "Ārakā hoti saddhammāti so evarūpo puggalo paṭipattisaddhammatopi paṭivedhasaddhammatopi dūre hoti, na hi taṁ garū sikkhāpenti,",
  "atk-s0508a20:103_2": "asikkhiyamāno anādiyanto na paṭipajjati,",
  "atk-s0508a20:103_3": "appaṭipajjanto kuto saccāni paṭivijjhissatīti.",
  "atk-s0508a20:103_4": "Tenāha – ‘‘ārakā hoti saddhammā’’ti. Yathā kiṁ?",
  "atk-s0508a20:103_5": "‘‘Nabhaṁ puthaviyā yathā’’ti yathā nabhaṁ ākāsaṁ puthaviyā pathavīdhātuyā sabhāvato dūre. Na kadāci sammissabhāvo. Tenevāha –",
  "atk-s0508a20:104_0": "‘‘Nabhañca dūre pathavī ca dūre, pāraṁ samuddassa tadāhu dūre;",
  "atk-s0508a20:105_0": "Tato have dūrataraṁ vadanti,",
  "atk-s0508a20:105_1": "satañca dhammo asatañca rājā’’ti.(jā. 2.21.414);",
  "atk-s0508a20:106_0": "Sabhiyattheragāthāvaṇṇanā niṭṭhitā.",
  "atk-s0508a20:107_0": "4. Nandakattheragāthāvaṇṇanā",
  "atk-s0508a20:108_0": "Dhiratthūtiādikā āyasmato nandakattherassa gāthā. Kā uppatti?",
  "atk-s0508a20:108_1": "Ayampi kira padumuttarassa bhagavato kāle haṁsavatīnagare mahāvibhavo seṭṭhi hutvā satthu santike dhammaṁ suṇanto satthāraṁ ekaṁ bhikkhuṁ bhikkhunovādakānaṁ aggaṭṭhāne ṭhapentaṁ disvā taṁ ṭhānantaraṁ patthetvā satasahassagghanikena vatthena bhagavantaṁ pūjetvā paṇidhānamakāsi,",
  "atk-s0508a20:108_2": "satthu bodhirukkhe padīpapūjañca pavatteti.",
  "atk-s0508a20:108_3": "So tato paṭṭhāya devamanussesu saṁsaranto kakusandhassa bhagavato kāle karavikasakuṇo hutvā madhurakūjitaṁ kūjanto satthāraṁ padakkhiṇaṁ akāsi.",
  "atk-s0508a20:108_4": "Aparabhāge mayūro hutvā aññatarassa paccekabuddhassa vasanaguhāya dvāre pasannamānaso divase divase tikkhattuṁ madhuravassitaṁ vassi,",
  "atk-s0508a20:108_5": "evaṁ tattha tattha puññāni katvā amhākaṁ bhagavato kāle sāvatthiyaṁ kulagehe nibbattitvā nandakoti laddhanāmo vayappatto satthu santike dhammaṁ sutvā paṭiladdhasaddho pabbajitvā vipassanaṁ vaḍḍhetvā arahattaṁ pāpuṇi. Tena vuttaṁ apadāne (apa. thera 2.46.22-26) –",
  "atk-s0508a20:109_0": "‘‘Padumuttarabuddhassa bodhiyā pādaputtame;",
  "atk-s0508a20:110_0": "Pasannacitto sumano, tayo ukke adhārayiṁ.",
  "atk-s0508a20:111_0": "‘‘Satasahassito kappe, sohaṁ ukkamadhārayiṁ;",
  "atk-s0508a20:112_0": "Duggatiṁ nābhijānāmi, ukkadānassidaṁ phalaṁ.",
  "atk-s0508a20:113_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a20:114_0": "Arahā pana hutvā vimuttisukhena vītināmento satthārā bhikkhunīnaṁ ovāde āṇatto ekasmiṁ uposathadivase pañca bhikkhunisatāni ekovādeneva arahattaṁ pāpesi.",
  "atk-s0508a20:114_1": "Tena naṁ bhagavā bhikkhunovādakānaṁ aggaṭṭhāne ṭhapesi.",
  "atk-s0508a20:114_2": "Athekadivasaṁ theraṁ sāvatthiyaṁ piṇḍāya carantaṁ aññatarā purāṇadutiyikā itthī kilesavasena oloketvā hasi.",
  "atk-s0508a20:114_3": "Thero tassā taṁ kiriyaṁ disvā sarīrassa paṭikkūlavibhāvanamukhena dhammaṁ kathento –",
  "atk-s0508a20:115_0": "279.",
  "atk-s0508a20:116_0": " ‘‘Dhiratthu pūre duggandhe, mārapakkhe avassute;",
  "atk-s0508a20:117_0": "Navasotāni te kāye, yāni sandanti sabbadā.",
  "atk-s0508a20:118_0": "280.",
  "atk-s0508a20:119_0": " ‘‘Mā purāṇaṁ amaññittho, māsādesi tathāgate;",
  "atk-s0508a20:120_0": "Saggepi te na rajjanti, kimaṅgaṁ pana mānuse.",
  "atk-s0508a20:121_0": "281.",
  "atk-s0508a20:122_0": " ‘‘Ye ca kho bālā dummedhā, dummantī mohapārutā;",
  "atk-s0508a20:123_0": "Tādisā tattha rajjanti, mārakhittamhi bandhane.",
  "atk-s0508a20:124_0": "282.",
  "atk-s0508a20:125_0": " ‘‘Yesaṁ rāgo ca doso ca, avijjā ca virājitā;",
  "atk-s0508a20:126_0": "Tādī tattha na rajjanti, chinnasuttā abandhanā’’ti. – gāthā abhāsi;",
  "atk-s0508a20:127_0": "Tattha dhīti jigucchanatthe nipāto,",
  "atk-s0508a20:127_1": "ratthūti ra-kāro padasandhikaro,",
  "atk-s0508a20:127_2": "dhī atthu taṁ jigucchāmi tava dhikkāro hotūti attho.",
  "atk-s0508a20:127_3": "Pūretiādīni tassā dhikkātabbabhāvadīpanāni āmantanavacanāni.",
  "atk-s0508a20:127_4": "Pūreti ativiya jegucchehi nānākuṇapehi nānāvidhaasucīhi sampuṇṇe.",
  "atk-s0508a20:127_5": "Duggandheti kuṇapapūritattā eva sabhāvaduggandhe.",
  "atk-s0508a20:127_6": "Mārapakkheti yasmā visabhāgavatthu andhaputhujjanānaṁ ayonisomanasikāranimittatāya kilesamāraṁ vaḍḍheti,",
  "atk-s0508a20:127_7": "devaputtamārassa ca otāraṁ paviṭṭhaṁ deti. Tasmā mārassa pakkho hoti. Tena vuttaṁ ‘‘mārapakkhe’’ti.",
  "atk-s0508a20:127_8": "Avassuteti sabbakālaṁ kilesāvassavanena tahiṁ tahiṁ asucinissandanena ca avassute. Idānissā navasotāni te kāye,",
  "atk-s0508a20:127_9": "yāni sandanti sabbadāti ‘‘akkhimhā akkhigūthako’’tiādinā (su. ni.",
  "atk-s0508a20:127_10": "199) vuttaṁ asucino avassavanaṭṭhānaṁ dasseti.",
  "atk-s0508a20:128_0": "Evaṁ pana navachiddaṁ dhuvassavaṁ asucibharitaṁ kāyaṁ yathābhūtaṁ jānantī mā purāṇaṁ amaññitthoti purāṇaṁ ajānanakāle pavattaṁ hasitalapitaṁ kīḷitaṁ mā maññi,",
  "atk-s0508a20:128_1": "‘‘idānipi evaṁ paṭipajjissatī’’ti mā cintehi.",
  "atk-s0508a20:128_2": "Māsādesi tathāgateti yathā upanissayasampattiyā purimakā buddhasāvakā āgatā,",
  "atk-s0508a20:128_3": "yathā vā te sammāpaṭipattiyā gatā paṭipannā,",
  "atk-s0508a20:128_4": "yathā ca rūpārūpadhammānaṁ tathalakkhaṇaṁ tathadhamme ca ariyasaccāni āgatā adhigatā avabuddhā,",
  "atk-s0508a20:128_5": "tathā imepīti evaṁ tathā āgamanādiatthena tathāgate ariyasāvake pakatisatte viya avaññāya kilesavasena ca upasaṅkamamānā māsādesi. Anāsādetabbatāya kāraṇamāha. Saggepi te na rajjanti,",
  "atk-s0508a20:128_6": "kimaṅgaṁ pana mānuseti sabbaññubuddhenāpi akkhānena pariyosāpetuṁ asakkuṇeyyasukhe saggepi te sāvakabuddhā na rajjanti,",
  "atk-s0508a20:128_7": "saṅkhāresu ādīnavassa suparidiṭṭhattā rāgaṁ na janenti,",
  "atk-s0508a20:128_8": "kimaṅgaṁ pana mīḷharāsisadise mānuse kāmaguṇe,",
  "atk-s0508a20:128_9": "tattha na rajjantīti vattabbameva natthi.",
  "atk-s0508a20:129_0": "Ye ca khoti ye pana bālyappayogato bālā,",
  "atk-s0508a20:129_1": "dhammojapaññāya abhāvato dummedhā,",
  "atk-s0508a20:129_2": "asubhe subhānupassanena ducintitacintitāya dummantī,",
  "atk-s0508a20:129_3": "mohena aññāṇena sabbaso paṭicchāditacittatāya mohapārutātādisā tathārūpā andhaputhujjanā, tattha tasmiṁ itthisaññite,",
  "atk-s0508a20:129_4": "mārakhittamhi bandhane mārena oḍḍite mārapāse,",
  "atk-s0508a20:129_5": "rajjanti rattā giddhā gadhitā mucchitā ajjhopannā tiṭṭhanti.",
  "atk-s0508a20:130_0": "Virājitāti yesaṁ pana khīṇāsavānaṁ telañjanarāgo viya dummocanīyasabhāvo rāgo sapatto viya laddhokāso dussanasabhāvo doso aññāṇasabhāvā avijjā ca ariyamaggavirāgena sabbaso virājitā pahīnā samucchinnā,",
  "atk-s0508a20:130_1": "tādisā aggamaggasatthena chinnabhavanettisuttā tato eva katthacipi bandhanābhāvato abandhanā tattha tasmiṁ yathāvutte mārapāse na rajjanti.",
  "atk-s0508a20:130_2": "Evaṁ thero tassā itthiyā dhammaṁ kathetvā gato.",
  "atk-s0508a20:131_0": "Nandakattheragāthāvaṇṇanā niṭṭhitā.",
  "atk-s0508a20:132_0": "5. Jambukattheragāthāvaṇṇanā",
  "atk-s0508a20:133_0": "Pañcapaññāsātiādikā āyasmato jambukattherassa gāthā. Kā uppatti?",
  "atk-s0508a20:133_1": "Ayampi purimabuddhesu katādhikāro tattha tattha bhave puññāni upacinanto tissassa bhagavato kāle kulagehe nibbattitvā viññutaṁ patto satthu sammāsambodhiṁ saddahanto bodhirukkhaṁ vanditvā bījanena pūjesi.",
  "atk-s0508a20:133_2": "So tena puññakammena devamanussesu saṁsaranto kassapassa bhagavato kāle kulagehe nibbattitvā viññutaṁ patto sāsane pabbajitvā aññatarena upāsakena kārite ārāme āvāsiko hutvā viharati tena upaṭṭhīyamāno.",
  "atk-s0508a20:133_3": "Athekadivasaṁ eko khīṇāsavatthero lūkhacīvaradharo kesoharaṇatthaṁ araññato gāmābhimukho āgacchati,",
  "atk-s0508a20:133_4": "taṁ disvā so upāsako iriyāpathe pasīditvā kappakena kesamassūni ohārāpetvā paṇītabhojanaṁ bhojetvā sundarāni cīvarāni datvā ‘‘idheva, bhante, vasathā’’ti vasāpeti.",
  "atk-s0508a20:133_5": "Taṁ disvā āvāsiko issāmaccherapakato khīṇāsavattheraṁ āha – ‘‘varaṁ te, bhikkhu,",
  "atk-s0508a20:133_6": "iminā pāpupāsakena upaṭṭhīyamānassa evaṁ idha vasanato aṅgulīhi kese luñcitvā acelassa sato gūthamuttāhārajīvana’’nti.",
  "atk-s0508a20:133_7": "Evañca pana vatvā tāvadeva vaccakuṭiṁ pavisitvā pāyāsaṁ vaḍḍhento viya hatthena gūthaṁ vaḍḍhetvā vaḍḍhetvā yāvadatthaṁ khādi, muttañca pivi.",
  "atk-s0508a20:133_8": "Iminā niyāmena yāvatāyukaṁ ṭhatvā kālaṅkatvā niraye paccitvā puna gūthamuttāhāro vasitvā tasseva kammassa vipākāvasesena manussesu uppannopi pañca jātisatāni nigaṇṭho hutvā gūthabhakkho ahosi.",
  "atk-s0508a20:134_0": "Puna imasmiṁ buddhuppāde manussayoniyaṁ nibbattamānopi ariyūpavādabalena duggatakūle nibbattitvā thaññaṁ vā khīraṁ vā sappiṁ vā pāyamāno,",
  "atk-s0508a20:134_1": "taṁ chaḍḍetvā muttameva pivati, odanaṁ bhojiyamāno,",
  "atk-s0508a20:134_2": "taṁ chaḍḍetvā gūthameva khādati,",
  "atk-s0508a20:134_3": "evaṁ gūthamuttaparibhogena vaḍḍhanto vayappattopi tadeva paribhuñjati.",
  "atk-s0508a20:134_4": "Manussā tato vāretuṁ asakkontā pariccajiṁsu.",
  "atk-s0508a20:134_5": "So ñātakehi pariccatto naggapabbajjaṁ pabbajitvā na nhāyati,",
  "atk-s0508a20:134_6": "rajojalladharo kesamassūni luñcitvā aññe iriyāpathe paṭikkhipitvā ekapādena tiṭṭhati, nimantanaṁ na sādiyati,",
  "atk-s0508a20:134_7": "māsopavāsaṁ adhiṭṭhāya puññatthikehi dinnaṁ bhojanaṁ māse māse ekavāraṁ kusaggena gahetvā divā jivhaggena lehati,",
  "atk-s0508a20:134_8": "rattiyaṁ pana ‘‘allagūthaṁ sappāṇaka’’nti akhāditvā sukkhagūthameva khādati,",
  "atk-s0508a20:134_9": "evaṁ karontassa pañcapaññāsavassāni vītivattāni mahājano ‘‘mahātapo paramappiccho’’ti maññamāno tanninno tappoṇo ahosi.",
  "atk-s0508a20:135_0": "Atha bhagavā tassa hadayabbhantare ghaṭe padīpaṁ viya arahattūpanissayaṁ pajjalantaṁ disvā sayameva tattha gantvā dhammaṁ desetvā sotāpattiphale patiṭṭhāpetvā,",
  "atk-s0508a20:135_1": "ehibhikkhūpasampadāya laddhūpasampadaṁ vipassanaṁ ussukkāpetvā arahatte patiṭṭhāpesi. Ayamettha saṅkhepo.",
  "atk-s0508a20:135_2": "Vitthāro pana dhammapade ‘‘māse māse kusaggenā’’ti gāthāvaṇṇanāya (dha. pa. aṭṭha.",
  "atk-s0508a20:135_3": "1.jambukattheravatthu) vuttanayena veditabbo.",
  "atk-s0508a20:135_4": "Arahatte pana patiṭṭhito parinibbānakāle ‘‘ādito micchā paṭipajjitvāpi sammāsambuddhaṁ nissāya sāvakena adhigantabbaṁ mayā adhigata’’nti dassento –",
  "atk-s0508a20:136_0": "283.",
  "atk-s0508a20:137_0": " ‘‘Pañcapaññāsavassāni, rajojallamadhārayiṁ;",
  "atk-s0508a20:138_0": "Bhuñjanto māsikaṁ bhattaṁ, kesamassuṁ alocayiṁ.",
  "atk-s0508a20:139_0": "284.",
  "atk-s0508a20:140_0": " ‘‘Ekapādena aṭṭhāsiṁ, āsanaṁ parivajjayiṁ;",
  "atk-s0508a20:141_0": "Sukkhagūthāni ca khādiṁ, uddesañca na sādiyiṁ.",
  "atk-s0508a20:142_0": "285.",
  "atk-s0508a20:143_0": " ‘‘Etādisaṁ karitvāna, bahuṁ duggatigāminaṁ;",
  "atk-s0508a20:144_0": "Vuyhamāno mahoghena, buddhaṁ saraṇamāgamaṁ.",
  "atk-s0508a20:145_0": "286.",
  "atk-s0508a20:146_0": " ‘‘Saraṇagamanaṁ passa, passa dhammasudhammataṁ;",
  "atk-s0508a20:147_0": "Tisso vijjā anuppattā, kataṁ buddhassa sāsana’’nti. –",
  "atk-s0508a20:148_0": "Imā catasso gāthā abhāsi.",
  "atk-s0508a20:149_0": "Tattha pañcapaññāsavassāni,",
  "atk-s0508a20:149_1": "rajojallamadhārayinti naggapabbajjūpagamanena nhānapaṭikkhepato pañcādhikāni paññāsavassāni sarīre laggaṁ āgantukareṇusaṅkhātaṁ rajo,",
  "atk-s0508a20:149_2": "sarīramalasaṅkhātaṁ jallañca kāyena dhāresiṁ.",
  "atk-s0508a20:149_3": "Bhuñjanto māsikaṁ bhattanti rattiyaṁ gūthaṁ khādanto lokavañcanatthaṁ māsopavāsiko nāma hutvā puññatthikehi dinnaṁ bhojanaṁ māse māse ekavāraṁ jivhagge paṭhanavasena bhuñjanto alocayinti tādisacchārikāpakkhepena sithilamūlaṁ kesamassuṁ aṅgulīhi luñcāpesiṁ.",
  "atk-s0508a20:150_0": "Ekapādenaaṭṭhāsiṁ,",
  "atk-s0508a20:150_1": "āsanaṁ parivajjayinti sabbena sabbaṁ āsanaṁ nisajjaṁ parivajjesiṁ,",
  "atk-s0508a20:150_2": "tiṭṭhanto ca ubho hatthe ukkhipitvā ekeneva pādena aṭṭhāsiṁ. Uddesanti nimantanaṁ. Udissakatanti keci.",
  "atk-s0508a20:150_3": "Na sādiyinti na sampaṭicchiṁ paṭikkhipinti attho.",
  "atk-s0508a20:151_0": "Etādisaṁ karitvāna,",
  "atk-s0508a20:151_1": "bahuṁ duggatigāminanti etādisaṁ evarūpaṁ vipākanibbattanakaṁ duggatigāminaṁ bahuṁ pāpakammaṁ purimajātīsu idha ca katvā uppādetvā.",
  "atk-s0508a20:151_2": "Vuyhamānomahoghenāti kāmoghādinā mahatā oghena visesato diṭṭhoghena apāyasamuddaṁ patiākaḍḍhiyamāno,",
  "atk-s0508a20:151_3": "buddhaṁ saraṇamāgamanti tādisena puññakammacchiddena kicchena manussattabhāvaṁ labhitvā idāni puññabalena buddhaṁ ‘‘saraṇa’’nti āgamāsiṁ,",
  "atk-s0508a20:151_4": "‘‘sammāsambuddho bhagavā’’ti aveccapasādena satthari pasīdiṁ. Saraṇagamanaṁ passa,",
  "atk-s0508a20:151_5": "passa dhammasudhammatanti āyatanagataṁ mama saraṇagamanaṁ passa,",
  "atk-s0508a20:151_6": "passa sāsanadhammassa ca sudhammataṁ yohaṁ tathāmicchāpaṭipannopi ekovādeneva satthārā edisaṁ sampattiṁ sampāpito.",
  "atk-s0508a20:151_7": "‘‘Tisso vijjā’’tiādinā taṁ sampattiṁ dasseti tenāha (apa. thera 2.46.17-21) –",
  "atk-s0508a20:152_0": "‘‘Tissassāhaṁ bhagavato, bodhirukkhamavandiyaṁ;",
  "atk-s0508a20:153_0": "Paggayha bījaniṁ tattha, sīhāsanamabījahaṁ.",
  "atk-s0508a20:154_0": "‘‘Dvenavute ito kappe, sīhāsanamabījahaṁ;",
  "atk-s0508a20:155_0": "Duggatiṁ nābhijānāmi, bījanāya idaṁ phalaṁ.",
  "atk-s0508a20:156_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a20:157_0": "Jambukattheragāthāvaṇṇanā niṭṭhitā.",
  "atk-s0508a20:158_0": "6. Senakattheragāthāvaṇṇanā",
  "atk-s0508a20:159_0": "Svāgataṁ vatātiādikā āyasmato senakattherassa gāthā. Kā uppatti?",
  "atk-s0508a20:159_1": "Ayampi purimabuddhesu katādhikāro tattha tattha bhave puññāni upacinanto sikhissa bhagavato kāle kulagehe nibbattitvā viññutaṁ patto ekadivasaṁ satthāraṁ disvā pasannamānaso morahatthena bhagavantaṁ pūjesi.",
  "atk-s0508a20:159_2": "So tena puññakammena devamanussesu saṁsaranto imasmiṁ buddhuppāde brāhmaṇakule nibbattitvā uruvelakassapattherassa bhaginiyā kucchimhi nibbatti, senakotissa nāmaṁ ahosi.",
  "atk-s0508a20:159_3": "So vayappatto brāhmaṇānaṁ vijjāsippesu nipphattiṁ gato gharāvāsaṁ vasati.",
  "atk-s0508a20:159_4": "Tena ca samayena mahājano saṁvacchare saṁvacchare phaggunamāse uttaraphaggunanakkhatte ussavaṁ anubhavanto gayāyaṁ titthābhisekaṁ karoti.",
  "atk-s0508a20:159_5": "Tena taṁ ussavaṁ ‘‘gayāphaggū’’ti vadanti.",
  "atk-s0508a20:159_6": "Atha bhagavā tādise ussavadivase veneyyānukampāya gayātitthasamīpe viharati,",
  "atk-s0508a20:159_7": "mahājanopi titthābhisekādhippāyena tato tato taṁ ṭhānaṁ upagacchati.",
  "atk-s0508a20:159_8": "Tasmiṁ khaṇe senakopi titthābhisekatthaṁ taṁ ṭhānaṁ upagato satthāraṁ dhammaṁ desentaṁ disvā upasaṅkamitvā dhammaṁ sutvā paṭiladdhasaddho pabbajitvā vipassanāya kammaṁ karonto nacirasseva arahattaṁ pāpuṇi. Tena vuttaṁ apadāne (apa. thera 2.46.9-16) –",
  "atk-s0508a20:160_0": "‘‘Morahatthaṁ gahetvāna, upesiṁ lokanāyakaṁ;",
  "atk-s0508a20:161_0": "Pasannacitto sumano, morahatthamadāsahaṁ.",
  "atk-s0508a20:162_0": "‘‘Iminā morahatthena, cetanāpaṇidhīhi ca;",
  "atk-s0508a20:163_0": "Nibbāyiṁsu tayo aggī, labhāmi vipulaṁ sukhaṁ.",
  "atk-s0508a20:164_0": "‘‘Aho buddho aho dhammo, aho no satthusampadā;",
  "atk-s0508a20:165_0": "Datvānahaṁ morahatthaṁ, labhāmi vipulaṁ sukhaṁ.",
  "atk-s0508a20:166_0": "‘‘Tiyaggī nibbutā mayhaṁ, bhavā sabbe samūhatā;",
  "atk-s0508a20:167_0": "Sabbāsavā parikkhīṇā, natthi dāni punabbhavo.",
  "atk-s0508a20:168_0": "‘‘Ekatiṁse ito kappe, yaṁ dānamadadiṁ tadā;",
  "atk-s0508a20:169_0": "Duggatiṁ nābhijānāmi, morahatthassidaṁ phalaṁ.",
  "atk-s0508a20:170_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a20:171_0": "Arahattaṁ pana patvā attano paṭipattiṁ paccavekkhitvā sañjātasomanasso udānavasena –",
  "atk-s0508a20:172_0": "287.",
  "atk-s0508a20:173_0": " ‘‘Svāgataṁ vata me āsi, gayāyaṁ gayaphagguyā;",
  "atk-s0508a20:174_0": "Yaṁ addasāsiṁ sambuddhaṁ, desentaṁ dhammamuttamaṁ.",
  "atk-s0508a20:175_0": "288.",
  "atk-s0508a20:176_0": " ‘‘Mahappabhaṁ gaṇācariyaṁ, aggapattaṁ vināyakaṁ;",
  "atk-s0508a20:177_0": "Sadevakassa lokassa, jinaṁ atuladassanaṁ.",
  "atk-s0508a20:178_0": "289.",
  "atk-s0508a20:179_0": " ‘‘Mahānāgaṁ mahāvīraṁ, mahājutimanāsavaṁ;",
  "atk-s0508a20:180_0": "Sabbāsavaparikkhīṇaṁ, satthāramakutobhayaṁ.",
  "atk-s0508a20:181_0": "290.",
  "atk-s0508a20:182_0": " ‘‘Cirasaṅkiliṭṭhaṁ vata maṁ, diṭṭhisandānabandhitaṁ;",
  "atk-s0508a20:183_0": "Vimocayi so bhagavā, sabbaganthehi senaka’’nti. –",
  "atk-s0508a20:184_0": "Catasso gāthā abhāsi.",
  "atk-s0508a20:185_0": "Tattha svāgataṁ vata me āsīti mayā suṭṭhu āgataṁ vata āsi.",
  "atk-s0508a20:185_1": "Mama vā sundaraṁ vata āgamanaṁ āsi. Gayāyanti gayātitthasamīpe.",
  "atk-s0508a20:185_2": "Gayaphagguyāti ‘‘gayāphaggū’’ti laddhavohāre phaggunamāsassa uttaraphaggunīnakkhatte.",
  "atk-s0508a20:185_3": "‘‘Ya’’ntiādi svāgatabhāvassa kāraṇadassanaṁ. Tattha yanti yasmā. Addasāsinti addakkhiṁ.",
  "atk-s0508a20:185_4": "Sambuddhanti sammā sāmaṁ sabbadhammānaṁ buddhattā sambuddhaṁ.",
  "atk-s0508a20:185_5": "Desentaṁ dhammamuttamanti uttamaṁ aggaṁ sabbaseṭṭhaṁ ekantaniyyānikaṁ dhammaṁ veneyyajjhāsayānurūpaṁ bhāsantaṁ.",
  "atk-s0508a20:186_0": "Mahappabhanti mahatiyā sarīrappabhāya ñāṇappabhāya ca samannāgataṁ.",
  "atk-s0508a20:186_1": "Gaṇācariyanti bhikkhuparisādīnaṁ gaṇānaṁ uttamena damathena ācārasikkhāpanena gaṇācariyaṁ.",
  "atk-s0508a20:186_2": "Aggabhūtānaṁ sīlādīnaṁ guṇānaṁ adhigamena aggappattaṁ.",
  "atk-s0508a20:186_3": "Devamanussādīnaṁ paramena vinayena vinayanato,",
  "atk-s0508a20:186_4": "sayaṁ nāyakarahitattā ca vināyakaṁ.",
  "atk-s0508a20:186_5": "Kenaci anabhibhūto hutvā sakalaṁ lokaṁ abhibhavitvā ṭhitattā,",
  "atk-s0508a20:186_6": "pañcannampi mārānaṁ jitattā ca sadevakassa lokassa jinaṁ sadevake loke aggajinaṁ,",
  "atk-s0508a20:186_7": "bāttiṁsavaramahāpurisalakkhaṇaasītianubyañjanādipaṭimaṇḍitarūpakāyatāya dasabalacatuvesārajjādiguṇapaṭimaṇḍitadhammakāyatāya ca sadevakena lokena aparimeyyadassanatāya asadisadassanatāya ca atuladassanaṁ.",
  "atk-s0508a20:187_0": "Gatibalaparakkamādisampattiyā mahānāgasadisattā,",
  "atk-s0508a20:187_1": "nāgesupi khīṇāsavesu mahānubhāvatāya ca mahānāgaṁ.",
  "atk-s0508a20:187_2": "Mārasenāvimathanato mahāvikkantatāya ca mahāvīraṁ.",
  "atk-s0508a20:187_3": "Mahājutinti mahāpatāpaṁ mahātejanti attho.",
  "atk-s0508a20:187_4": "Natthi etassa cattāropi āsavāti anāsavaṁ.",
  "atk-s0508a20:187_5": "Sabbe āsavā savāsanā parikkhīṇā etassāti sabbāsavaparikkhīṇaṁ.",
  "atk-s0508a20:187_6": "Kāmaṁ sāvakabuddhā paccekabuddhā ca khīṇāsavāva,",
  "atk-s0508a20:187_7": "sabbaññubuddhā eva pana savāsane āsave khepentīti dassanatthaṁ ‘‘anāsava’’nti vatvā puna ‘‘sabbāsavaparikkhīṇa’’nti vuttaṁ.",
  "atk-s0508a20:187_8": "Tena vuttaṁ – ‘‘sabbe āsavā savāsanā parikkhīṇā etassāti sabbāsavaparikkhīṇa’’nti.",
  "atk-s0508a20:187_9": "Diṭṭhadhammikasamparāyikaparamatthehi yathārahaṁ veneyyānaṁ anusāsanato satthāraṁ,",
  "atk-s0508a20:187_10": "catuvesārajjavisāradatāya kutocipi bhayābhāvato akutobhayaṁ,",
  "atk-s0508a20:187_11": "evarūpaṁ sammāsambuddhaṁ yaṁ yasmā addasāsiṁ,",
  "atk-s0508a20:187_12": "tasmā svāgataṁ vata me āsīti yojanā.",
  "atk-s0508a20:188_0": "Idāni satthu dassanena attanā laddhaguṇaṁ dassento catutthaṁ gāthamāha.",
  "atk-s0508a20:188_1": "Tassattho – kañjiyapuṇṇalābu viya takkabharitacāṭi viya vasāpītapilotikā viya ca saṁkilesavatthūhi anamatagge saṁsāre cirakālaṁ saṁkiliṭṭhaṁ.",
  "atk-s0508a20:188_2": "Gaddulabandhitaṁ viya thambhe sārameyaṁ sakkāyathambhe diṭṭhisandānena,",
  "atk-s0508a20:188_3": "diṭṭhibandhanena bandhitaṁ baddhaṁ,",
  "atk-s0508a20:188_4": "tato vimocento ca abhijjhādīhi sabbaganthe hi maṁ senakaṁ ariyamaggahatthena,",
  "atk-s0508a20:188_5": "vimocayi vata so bhagavā mayhaṁ satthāti bhagavati abhippasādaṁ pavedeti.",
  "atk-s0508a20:189_0": "Senakattheragāthāvaṇṇanā niṭṭhitā.",
  "atk-s0508a20:190_0": "7. Sambhūtattheragāthāvaṇṇanā",
  "atk-s0508a20:191_0": "Yo dandhakāletiādikā āyasmato sambhūtattherassa gāthā. Kā uppatti?",
  "atk-s0508a20:191_1": "Ayampi purimabuddhesu katādhikāro tattha tattha bhave puññāni karonto buddhasuññe loke candabhāgāya nadiyā tīre kinnarayoniyaṁ nibbatto.",
  "atk-s0508a20:191_2": "Ekadivasaṁ aññataraṁ paccekabuddhaṁ disvā pasannamānaso vanditvā katañjalī ajjunapupphehi pūjaṁ akāsi.",
  "atk-s0508a20:191_3": "So tena puññakammena devamanussesu saṁsaranto imasmiṁ buddhuppāde kulagehe nibbattitvā sambhūtoti laddhanāmo vayappatto bhagavato parinibbānassa pacchā dhammabhaṇḍāgārikassa santike dhammaṁ sutvā paṭiladdhasaddho pabbajitvā samaṇadhammaṁ karonto vipassanaṁ vaḍḍhetvā arahattaṁ pāpuṇi. Tena vuttaṁ apadāne (apa. thera 2.52.28-36) –",
  "atk-s0508a20:192_0": "‘‘Candabhāgānadītīre, ahosiṁ kinnaro tadā;",
  "atk-s0508a20:193_0": "Addasaṁ virajaṁ buddhaṁ, sayambhuṁ aparājitaṁ.",
  "atk-s0508a20:194_0": "‘‘Pasannacitto sumano, vedajāto katañjalī;",
  "atk-s0508a20:195_0": "Gahetvā ajjunaṁ pupphaṁ, sayambhuṁ abhipūjayiṁ.",
  "atk-s0508a20:196_0": "‘‘Tena kammena sukatena, cetanāpaṇidhīhi ca;",
  "atk-s0508a20:197_0": "Jahitvā kinnaraṁ dehaṁ, tāvatiṁsamagacchahaṁ.",
  "atk-s0508a20:198_0": "‘‘Chattisakkhattuṁ devindo, devarajjamakārayiṁ;",
  "atk-s0508a20:199_0": "Dasakkhattuṁ cakkavattī, mahārajjamakārayiṁ.",
  "atk-s0508a20:200_0": "‘‘Padesarajjaṁ vipulaṁ, gaṇanāto asaṅkhiyaṁ;",
  "atk-s0508a20:201_0": "Sukhette vappitaṁ bījaṁ, sayambhumhi aho mama.",
  "atk-s0508a20:202_0": "‘‘Kusalaṁ vijjate mayhaṁ, pabbajiṁ anagāriyaṁ;",
  "atk-s0508a20:203_0": "Pūjāraho ahaṁ ajja, sakyaputtassa sāsane.",
  "atk-s0508a20:204_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a20:205_0": "Arahattaṁ pana patvā vimuttisukhena viharanto vassasataparinibbute bhagavati vesālikesu vajjiputtakesu dasa vatthūni paggayha ṭhitesu kākaṇḍakaputtena yasattherena ussāhitehi sattasatehi khīṇāsavehi taṁ diṭṭhiṁ bhinditvā saddhammaṁ paggaṇhantehi dhammavinayasaṅgahe kate tesaṁ vajjiputtakānaṁ uddhammaubbinayadīpane dhammasaṁvegena thero –",
  "atk-s0508a20:206_0": "291.",
  "atk-s0508a20:207_0": " ‘‘Yo dandhakāle tarati, taraṇīye ca dandhaye;",
  "atk-s0508a20:208_0": "Ayonisaṁvidhānena, bālo dukkhaṁ nigacchati.",
  "atk-s0508a20:209_0": "292.",
  "atk-s0508a20:210_0": " ‘‘Tassatthā parihāyanti, kāḷapakkheva candimā;",
  "atk-s0508a20:211_0": "Āyasakyañca pappoti, mittehi ca virujjhati.",
  "atk-s0508a20:212_0": "293.",
  "atk-s0508a20:213_0": " ‘‘Yo dandhakāle dandheti, taraṇīye ca tāraye;",
  "atk-s0508a20:214_0": "Yoniso saṁvidhānena, sukhaṁ pappoti paṇḍito.",
  "atk-s0508a20:215_0": "294.",
  "atk-s0508a20:216_0": " ‘‘Tassatthā paripūrenti, sukkapakkheva candimā;",
  "atk-s0508a20:217_0": "Yaso kittiñca pappoti, mittehi na virujjhatī’’ti. –",
  "atk-s0508a20:218_0": "Imā gāthā bhaṇanto aññaṁ byākāsi.",
  "atk-s0508a20:219_0": "Tattha yo dandhakāle taratīti kismiñci kattabbavatthusmiṁ – ‘‘kappati nu kho,",
  "atk-s0508a20:219_1": "na nu kho kappatī’’ti vinayakukkucce uppanne yāva viyattaṁ vinayadharaṁ pucchitvā taṁ kukkuccaṁ na vinodeti,",
  "atk-s0508a20:219_2": "tāva dandhakāle tassa kiccassa dandhāyitabbasamaye tarati madditvā vītikkamaṁ karoti.",
  "atk-s0508a20:219_3": "Taraṇīye ca dandhayeti gahaṭṭhassa tāva saraṇagamanasīlasamādānādike,",
  "atk-s0508a20:219_4": "pabbajitassa vattapaṭivattakaraṇādike samathavipassanānuyoge ca taritabbe sampatte sīghaṁ taṁ kiccaṁ ananuyuñjitvā – ‘‘āgamanamāse pakkhe vā karissāmī’’ti dandhāyeyya,",
  "atk-s0508a20:219_5": "taṁ kiccaṁ akarontova kālaṁ vītināmeyya.",
  "atk-s0508a20:219_6": "Ayonisaṁvidhānenāti evaṁ dandhāyitabbe taranto taritabbe ca dandhāyanto anupāyasaṁvidhānena upāyasaṁvidhānābhāvena bālo, mandabuddhiko puggalo,",
  "atk-s0508a20:219_7": "sampati āyatiñca dukkhaṁ anatthaṁ pāpuṇāti.",
  "atk-s0508a20:220_0": "Tassatthā parihāyantīti tassa tathārūpassa puggalassa diṭṭhadhammikādibhedā atthā kāḷapakkhe candimā viya,",
  "atk-s0508a20:220_1": "parihāyanti divase divase parikkhayaṁ pariyādānaṁ gacchanti.",
  "atk-s0508a20:220_2": "‘‘Asuko puggalo assaddho appasanno kusīto hīnavīriyo’’tiādinā.",
  "atk-s0508a20:220_3": "Āyasakyaṁ viññūhi garahitabbataṁ pappoti pāpuṇāti.",
  "atk-s0508a20:220_4": "Mittehi ca virujjhatīti ‘‘evaṁ paṭipajja,",
  "atk-s0508a20:220_5": "mā evaṁ paṭipajjā’’ti ovādadāyakehi kalyāṇamittehi ‘‘avacanīyā maya’’nti ovādassa anādāneneva viruddho nāma hoti.",
  "atk-s0508a20:221_0": "Sesagāthādvayassa vuttavipariyāyena attho veditabbo.",
  "atk-s0508a20:221_1": "Keci panettha – ‘‘tarati dandhaye’’tipadānaṁ atthabhāvena bhāvanācittassa paggahaniggahe uddharanti. Taṁ pacchimagāthāsu yujjati.",
  "atk-s0508a20:221_2": "Purimā hi dve gāthā pabbajitakālato paṭṭhāya caritabbaṁ samaṇadhammaṁ akatvā kukkuccapakatatāya dasa vatthūni dīpetvā saṅghena nikkaḍḍhite vajjiputtake sandhāya therena vuttā.",
  "atk-s0508a20:221_3": "Pacchimā pana attasadise sammā paṭipanne sakatthaṁ nipphādetvā ṭhiteti.",
  "atk-s0508a20:222_0": "Sambhūtattheragāthāvaṇṇanā niṭṭhitā.",
  "atk-s0508a20:223_0": "8. Rāhulattheragāthāvaṇṇanā",
  "atk-s0508a20:224_0": "Ubhayenātiādikā āyasmato rāhulattherassa gāthā. Kā uppatti?",
  "atk-s0508a20:224_1": "Ayampi purimabuddhesu katādhikāro tattha tattha bhave puññāni upacinanto padumuttarassa bhagavato kāle kulagehe nibbattitvā viññutaṁ patto satthāraṁ ekaṁ bhikkhuṁ sikkhākāmānaṁ aggaṭṭhāne ṭhapentaṁ disvā sayampi taṁ ṭhānantaraṁ patthetvā senāsanavisodhanavijjotanādikaṁ uḷāraṁ puññaṁ katvā paṇidhānamakāsi.",
  "atk-s0508a20:224_2": "So tato cavitvā devamanussesu saṁsaranto imasmiṁ buddhuppāde amhākaṁ bodhisattaṁ paṭicca yasodharāya deviyā kucchimhi nibbattitvā rāhuloti laddhanāmo mahatā khattiyaparivārena vaḍḍhi,",
  "atk-s0508a20:224_3": "tassa pabbajjāvidhānaṁ khandhake (mahāva. 105) āgatameva.",
  "atk-s0508a20:224_4": "So pabbajitvā satthu santike anekehi suttapadehi suladdhovādo paripakkañāṇo vipassanaṁ ussukkāpetvā arahattaṁ pāpuṇi. Tena vuttaṁ apadāne (apa. thera 1.2.68-85) –",
  "atk-s0508a20:225_0": "‘‘Padumuttarassa bhagavato, lokajeṭṭhassa tādino;",
  "atk-s0508a20:226_0": "Sattabhūmamhi pāsāde, ādāsaṁ santhariṁ ahaṁ.",
  "atk-s0508a20:227_0": "‘‘Khīṇāsavasahassehi, parikiṇṇo mahāmuni;",
  "atk-s0508a20:228_0": "Upāgami gandhakuṭiṁ, dvipadindo narāsabho.",
  "atk-s0508a20:229_0": "‘‘Virocento gandhakuṭiṁ, devadevo narāsabho;",
  "atk-s0508a20:230_0": "Bhikkhusaṅghe ṭhito satthā, imā gāthā abhāsatha.",
  "atk-s0508a20:231_0": "‘‘Yenāyaṁ jotitā seyyā, ādāsova susanthato;",
  "atk-s0508a20:232_0": "Tamahaṁ kittayissāmi, suṇātha mama bhāsato.",
  "atk-s0508a20:233_0": "‘‘Soṇṇamayā rūpimayā, atho veḷuriyāmayā;",
  "atk-s0508a20:234_0": "Nibbattissanti pāsādā, ye keci manaso piyā.",
  "atk-s0508a20:235_0": "‘‘Catusaṭṭhikkhattuṁ devindo, devarajjaṁ karissati;",
  "atk-s0508a20:236_0": "Sahassakkhattuṁ cakkavattī, bhavissati anantarā.",
  "atk-s0508a20:237_0": "‘‘Ekavīsatikappamhi, vimalo nāma khattiyo;",
  "atk-s0508a20:238_0": "Cāturanto vijitāvī, cakkavattī bhavissati.",
  "atk-s0508a20:239_0": "‘‘Nagaraṁ reṇuvatī nāma, iṭṭhakāhi sumāpitaṁ;",
  "atk-s0508a20:240_0": "Āyāmato tīṇi sataṁ, caturassasamāyutaṁ.",
  "atk-s0508a20:241_0": "‘‘Sudassano nāma pāsādo, vissakammena māpito;",
  "atk-s0508a20:242_0": "Kūṭāgāravarūpeto, sattaratanabhūsito.",
  "atk-s0508a20:243_0": "‘‘Dasasaddāvivittaṁ taṁ, vijjādharasamākulaṁ;",
  "atk-s0508a20:244_0": "Sudassanaṁva nagaraṁ, devatānaṁ bhavissati.",
  "atk-s0508a20:245_0": "‘‘Pabhā niggacchate tassa, uggacchanteva sūriye;",
  "atk-s0508a20:246_0": "Virocessati taṁ niccaṁ, samantā aṭṭhayojanaṁ.",
  "atk-s0508a20:247_0": "‘‘Kappasatasahassamhi, okkākakulasambhavo;",
  "atk-s0508a20:248_0": "Gotamo nāma gottena, satthā loke bhavissati.",
  "atk-s0508a20:249_0": "‘‘Tusitā so cavitvāna, sukkamūlena codito;",
  "atk-s0508a20:250_0": "Gotamassa bhagavato, atrajo so bhavissati.",
  "atk-s0508a20:251_0": "‘‘Sacevaseyya agāraṁ, cakkavattī bhaveyya so;",
  "atk-s0508a20:252_0": "Aṭṭhānametaṁ yaṁ tādī, agāre ratimajjhagā.",
  "atk-s0508a20:253_0": "‘‘Nikkhamitvā agāramhā, pabbajissati subbato;",
  "atk-s0508a20:254_0": "Rāhulo nāma nāmena, arahā so bhavissati.",
  "atk-s0508a20:255_0": "‘‘Kikīva aṇḍaṁ rakkheyya, cāmarī viya vāladhiṁ;",
  "atk-s0508a20:256_0": "Nipako sīlasampanno, mamaṁ rakkhi mahāmuni.",
  "atk-s0508a20:257_0": "‘‘Tassāhaṁ dhammamaññāya, vihāsiṁ sāsane rato;",
  "atk-s0508a20:258_0": "Sabbāsave pariññāya, viharāmi anāsavo.",
  "atk-s0508a20:259_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a20:260_0": "Arahattaṁ pana patvā attano paṭipattiṁ paccavekkhitvā aññaṁ byākaronto –",
  "atk-s0508a20:261_0": "295.",
  "atk-s0508a20:262_0": " ‘‘Ubhayeneva sampanno, rāhulabhaddoti maṁ vidū;",
  "atk-s0508a20:263_0": "Yañcamhi putto buddhassa, yañca dhammesu cakkhumā.",
  "atk-s0508a20:264_0": "296.",
  "atk-s0508a20:265_0": " ‘‘Yañca me āsavā khīṇā, yañca natthi punabbhavo;",
  "atk-s0508a20:266_0": "Arahā dakkhiṇeyyomhi, tevijjo amataddaso.",
  "atk-s0508a20:267_0": "297.",
  "atk-s0508a20:268_0": " ‘‘Kāmandhā jālapacchannā, taṇhāchadanachāditā;",
  "atk-s0508a20:269_0": "Pamattabandhunā baddhā, macchāva kumināmukhe.",
  "atk-s0508a20:270_0": "298.",
  "atk-s0508a20:271_0": " ‘‘Taṁ kāmaṁ ahamujjhitvā, chetvā mārassa bandhanaṁ;",
  "atk-s0508a20:272_0": "Samūlaṁ taṇhamabbuyha, sītibhūtosmi nibbuto’’ti. –",
  "atk-s0508a20:273_0": "Catasso gāthā abhāsi.",
  "atk-s0508a20:274_0": "Tattha ubhayeneva sampannoti jātisampadā,",
  "atk-s0508a20:274_1": "paṭipattisampadāti ubhayasampattiyāpi sampanno samannāgato.",
  "atk-s0508a20:274_2": "Rāhulabhaddoti maṁ vidūti ‘‘rāhulabhaddo’’ti maṁ sabrahmacārino sañjānanti.",
  "atk-s0508a20:274_3": "Tassa hi jātasāsanaṁ sutvā bodhisattena ‘‘rāhu jāto,",
  "atk-s0508a20:274_4": "bandhanaṁ jāta’’nti vuttavacanaṁ upādāya suddhodanamahārājā ‘‘rāhulo’’ti nāmaṁ gaṇhi.",
  "atk-s0508a20:274_5": "Tattha ādito pitarā vuttapariyāyameva gahetvā āha – ‘‘rāhulabhaddoti maṁ vidū’’ti.",
  "atk-s0508a20:274_6": "Bhaddoti ca pasaṁsāvacanametaṁ.",
  "atk-s0508a20:275_0": "Idāni taṁ ubhayasampattiṁ dassetuṁ ‘‘yañcamhī’’tiādi vuttaṁ. Tattha yanti yasmā. Ca-saddo samuccayattho.",
  "atk-s0508a20:275_1": "Amhi putto buddhassāti sammāsambuddhassa orasaputto amhi.",
  "atk-s0508a20:275_2": "Dhammesūti lokiyesu lokuttaresu ca dhammesu, catusaccadhammesūti attho.",
  "atk-s0508a20:275_3": "Cakkhumāti maggapaññācakkhunā cakkhumā ca amhīti yojetabbaṁ.",
  "atk-s0508a20:276_0": "Puna aparāparehipi pariyāyehi attani ubhayasampattiṁ dassetuṁ – ‘‘yañca me āsavā khīṇā’’ti gāthamāha.",
  "atk-s0508a20:276_1": "Tattha dakkhiṇeyyoti dakkhiṇāraho.",
  "atk-s0508a20:276_2": "Amataddasoti nibbānassa dassāvī. Sesaṁ suviññeyyameva.",
  "atk-s0508a20:277_0": "Idāni yāya vijjāsampattiyā ca vimuttisampattiyā ca abhāvena sattakāyo kumine bandhamacchā viya saṁsāre parivattati,",
  "atk-s0508a20:277_1": "taṁ ubhayasampattiṁ attani dassetuṁ ‘‘kāmandhā’’ti gāthādvayamāha.",
  "atk-s0508a20:277_2": "Tattha kāmehi kāmesu vā andhāti kāmandhā.",
  "atk-s0508a20:277_3": "‘‘Chando rāgo’’tiādivibhāgehi (cūḷani.",
  "atk-s0508a20:277_4": "ajitamāṇavapucchāniddesa 8) kilesakāmehi rūpādīsu vatthukāmesu anādīnavadassitāya andhīkatā.",
  "atk-s0508a20:277_5": "Jālapacchannāti sakalaṁ bhavattayaṁ ajjhottharitvā ṭhitena visattikājālena pakārato channā paliguṇṭhitā.",
  "atk-s0508a20:277_6": "Taṇhāchadanachāditāti tato eva taṇhāsaṅkhātena chadanena chāditā nivutā sabbaso paṭikujjitā. Pamattabandhunā baddhā,",
  "atk-s0508a20:277_7": "macchāva kumināmukheti kumināmukhe macchabandhānaṁ macchapasibbakamukhe baddhā macchā viya pamattabandhunā mārena yena kāmabandhanena baddhā ime sattā tato na nigacchanti antobandhanagatāva honti.",
  "atk-s0508a20:278_0": "Taṁ tathārūpaṁ kāmaṁ bandhanabhūtaṁ ujjhitvā pubbabhāgapaṭipattiyā pahāya kilesamārassa bandhanaṁ chetvā,",
  "atk-s0508a20:278_1": "puna ariyamaggasatthena anavasesato samucchinditvā tato eva avijjāsaṅkhātena mūlena samūlaṁ,",
  "atk-s0508a20:278_2": "kāmataṇhādikaṁ taṇhaṁ abbuyha uddharitvā sabbakilesadarathapariḷāhābhāvato,",
  "atk-s0508a20:278_3": "sītibhūto saupādisesāya nibbānadhātuyā nibbuto, ahaṁ asmi homīti attho.",
  "atk-s0508a20:279_0": "Rāhulattheragāthāvaṇṇanā niṭṭhitā.",
  "atk-s0508a20:280_0": "9. Candanattheragāthāvaṇṇanā",
  "atk-s0508a20:281_0": "Jātarūpenātiādikā āyasmato candanattherassa gāthā. Kā uppatti?",
  "atk-s0508a20:281_1": "Ayampi purimabuddhesu katādhikāro tattha tattha bhave puññāni upacinanto ito ekatiṁse kappe buddhasuññe loke rukkhadevatā hutvā nibbatto sudassanaṁ nāma paccekabuddhaṁ pabbatantare vasantaṁ disvā pasannamānaso kuṭajapupphehi pūjaṁ akāsi.",
  "atk-s0508a20:281_2": "So tena puññakammena devamanussesu saṁsaranto imasmiṁ buddhuppāde sāvatthiyaṁ vibhavasampanne kule nibbattitvā candanoti laddhanāmo vayappatto gharāvāsaṁ vasanto satthu santike dhammaṁ sutvā sotāpanno ahosi.",
  "atk-s0508a20:281_3": "So ekaṁ puttaṁ labhitvā gharāvāsaṁ pahāya pabbajitvā vipassanāya kammaṭṭhānaṁ gahetvā araññe viharanto satthāraṁ vandituṁ sāvatthiṁ āgato susāne vasati.",
  "atk-s0508a20:281_4": "Tassa āgatabhāvaṁ sutvā purāṇadutiyikā alaṅkatapaṭiyattā dārakaṁ ādāya mahatā parivārena therassa santikaṁ gacchati – ‘‘itthikuttādīhi naṁ palobhetvā uppabbājessāmī’’ti.",
  "atk-s0508a20:281_5": "Thero taṁ āgacchantiṁ dūratova disvā ‘‘idānissā avisayo bhavissāmī’’ti yathāraddhaṁ vipassanaṁ ussukkāpetvā chaḷabhiñño ahosi. Tena vuttaṁ apadāne (apa. thera 2.52.37-43) –",
  "atk-s0508a20:282_0": "‘‘Himavantassāvidūre , vasalo nāma pabbato;",
  "atk-s0508a20:283_0": "Buddho sudassano nāma, vasate pabbatantare.",
  "atk-s0508a20:284_0": "‘‘Pupphaṁ hemavantaṁ mayha, vehāsaṁ agamāsahaṁ;",
  "atk-s0508a20:285_0": "Tatthaddasāsiṁ sambuddhaṁ, oghatiṇṇamanāsavaṁ.",
  "atk-s0508a20:286_0": "‘‘Pupphaṁ kuṭajamādāya, sire katvāna añjaliṁ;",
  "atk-s0508a20:287_0": "Buddhassa abhiropesiṁ, sayambhussa mahesino.",
  "atk-s0508a20:288_0": "‘‘Ekatiṁse ito kappe, yaṁ pupphamabhipūjayiṁ;",
  "atk-s0508a20:289_0": "Duggatiṁ nābhijānāmi, buddhapūjāyidaṁ phalaṁ.",
  "atk-s0508a20:290_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a20:291_0": "Chaḷabhiñño pana hutvā ākāse ṭhatvā tassā dhammaṁ desetvā saraṇesu ca sīlesu ca patiṭṭhāpetvā sayaṁ attanā pubbe vasitaṭṭhānameva gato.",
  "atk-s0508a20:291_1": "Sahāyabhikkhūhi – ‘‘vippasannāni kho te, āvuso, indriyāni,",
  "atk-s0508a20:291_2": "kacci tayā saccāni paṭividdhānī’’ti puṭṭho –",
  "atk-s0508a20:292_0": "299.",
  "atk-s0508a20:293_0": " ‘‘Jātarūpena sañchannā, dāsīgaṇapurakkhatā;",
  "atk-s0508a20:294_0": "Aṅkena puttamādāya, bhariyā maṁ upāgami.",
  "atk-s0508a20:295_0": "300.",
  "atk-s0508a20:296_0": " ‘‘Tañca disvāna āyantiṁ, sakaputtassa mātaraṁ;",
  "atk-s0508a20:297_0": "Alaṅkataṁ suvasanaṁ, maccupāsaṁva oḍḍitaṁ.",
  "atk-s0508a20:298_0": "301.",
  "atk-s0508a20:299_0": " ‘‘Tato me manasīkāro, yoniso udapajjatha;",
  "atk-s0508a20:300_0": "Ādīnavo pāturahu, nibbidā samatiṭṭhatha.",
  "atk-s0508a20:301_0": "302.",
  "atk-s0508a20:302_0": " ‘‘Tato cittaṁ vimucci me, passa dhammasudhammataṁ;",
  "atk-s0508a20:303_0": "Tisso vijjā anuppattā, kataṁ buddhassa sāsana’’nti. –",
  "atk-s0508a20:304_0": "Imāhi gāthāhi attano paṭipattiṁ kathento aññaṁ byākāsi.",
  "atk-s0508a20:305_0": "Tattha jātarūpena sañchannāti jātarūpamayena sīsūpagādialaṅkārena alaṅkaraṇavasena paṭicchāditasarīrā, sabbābharaṇabhūsitāti attho.",
  "atk-s0508a20:305_1": "Dāsīgaṇapurakkhatāti yathārahaṁ alaṅkatapaṭiyattena attano dāsigaṇena purato katā parivāritāti attho.",
  "atk-s0508a20:305_2": "Aṅkena puttamādāyāti ‘‘api nāma puttampi disvā gehassitasāto bhaveyyā’’ti puttaṁ attano aṅkena gahetvā.",
  "atk-s0508a20:306_0": "Āyantinti āgacchantiṁ.",
  "atk-s0508a20:306_1": "Sakaputtassa mātaranti mama orasaputtassa jananiṁ,",
  "atk-s0508a20:306_2": "mayhaṁ purāṇadutiyikanti attho.",
  "atk-s0508a20:306_3": "Sabbamidaṁ thero attano kāmarāgasamucchedaṁ bahumaññanto vadati.",
  "atk-s0508a20:306_4": "Yoniso udapajjathāti ‘‘evarūpāpi nāma sampatti jarābyādhimaraṇehi abhibhuyyati,",
  "atk-s0508a20:306_5": "aho saṅkhārā aniccā adhuvā anassāsikā’’ti evaṁ yonisomanasikāro uppajji. Sesaṁ heṭṭhā vuttanayameva.",
  "atk-s0508a20:307_0": "Candanattheragāthāvaṇṇanā niṭṭhitā.",
  "atk-s0508a20:308_0": "10. Dhammikattheragāthāvaṇṇanā",
  "atk-s0508a20:309_0": "Dhammo havetiādikā āyasmato dhammikattherassa gāthā. Kā uppatti?",
  "atk-s0508a20:309_1": "Ayampi purimabuddhesu katādhikāro tattha tattha bhave puññāni upacinanto sikhissa bhagavato kāle migaluddako hutvā ekadivasaṁ araññāyatane devaparisāya satthu dhammaṁ desentassa ‘‘dhammo eso vuccatī’’ti desanāya nimittaṁ gaṇhi.",
  "atk-s0508a20:309_2": "So tena puññakammena devamanussesu saṁsaranto imasmiṁ buddhuppāde kosalaraṭṭhe brāhmaṇakule nibbattitvā dhammikoti laddhanāmo vayappatto jetavanapaṭiggahaṇe laddhappasādo pabbajitvā aññatarasmiṁ gāmakāvāse āvāsiko hutvā viharanto āgantukānaṁ bhikkhūnaṁ vattāvattesu ujjhānabahulo akkhamo ahosi.",
  "atk-s0508a20:309_3": "Tena bhikkhū taṁ vihāraṁ chaḍḍetvā pakkamiṁsu. So ekakova ahosi.",
  "atk-s0508a20:309_4": "Vihārasāmiko upāsako taṁ kāraṇaṁ sutvā bhagavato taṁ pavattiṁ ārocesi.",
  "atk-s0508a20:309_5": "Satthā taṁ bhikkhuṁ pakkosetvā tamatthaṁ pucchitvā tena ‘‘evaṁ,",
  "atk-s0508a20:309_6": "bhante’’ti vutte – ‘‘nāyaṁ idāneva akkhamo,",
  "atk-s0508a20:309_7": "pubbepi akkhamo ahosī’’ti vatvā bhikkhūhi yācito rukkhadhammaṁ (jā.",
  "atk-s0508a20:309_8": "1.1.74) kathetvā upari tassa ovādaṁ dento –",
  "atk-s0508a20:310_0": "303.",
  "atk-s0508a20:311_0": " ‘‘Dhammo have rakkhati dhammacāriṁ, dhammo suciṇṇo sukhamāvahāti;",
  "atk-s0508a20:312_0": "Esānisaṁso dhamme suciṇṇe,",
  "atk-s0508a20:312_1": "na duggatiṁ gacchati dhammacārī.",
  "atk-s0508a20:313_0": "304.",
  "atk-s0508a20:314_0": " ‘‘Na hi dhammo adhammo ca, ubho samavipākino;",
  "atk-s0508a20:315_0": "Adhammo nirayaṁ neti, dhammo pāpeti suggatiṁ.",
  "atk-s0508a20:316_0": "305.",
  "atk-s0508a20:317_0": " ‘‘Tasmā hi dhammesu kareyya chandaṁ, iti modamāno sugatena tādinā;",
  "atk-s0508a20:318_0": "Dhamme ṭhitā sugatavarassa sāvakā,",
  "atk-s0508a20:318_1": "nīyanti dhīrā saraṇavaraggagāmino.",
  "atk-s0508a20:319_0": "306.",
  "atk-s0508a20:320_0": " ‘‘Vipphoṭito gaṇḍamūlo, taṇhājālo samūhato;",
  "atk-s0508a20:321_0": "So khīṇasaṁsāro na catthi kiñcanaṁ,",
  "atk-s0508a20:322_0": "Cando yathā dosinā puṇṇamāsiya’’nti. – catasso gāthā abhāsi;",
  "atk-s0508a20:323_0": "Tattha dhammoti lokiyalokuttaro sucaritadhammo.",
  "atk-s0508a20:323_1": "Rakkhatīti apāyadukkhato rakkhati,",
  "atk-s0508a20:323_2": "saṁsāradukkhato ca vivaṭṭūpanissayabhūto rakkhatiyeva.",
  "atk-s0508a20:323_3": "Dhammacārinti taṁ dhammaṁ carantaṁ paṭipajjantaṁ.",
  "atk-s0508a20:323_4": "Suciṇṇoti suṭṭhu ciṇṇo kammaphalāni saddahitvā sakkaccaṁ cittīkatvā upacito.",
  "atk-s0508a20:323_5": "Sukhanti lokiyalokuttarasukhaṁ.",
  "atk-s0508a20:323_6": "Tattha lokiyaṁ tāva kāmāvacarādibhedo dhammo yathāsakaṁ sukhaṁ diṭṭhe vā dhamme upapajje vā apare vā pariyāye āvahati nipphādeti,",
  "atk-s0508a20:323_7": "itaraṁ pana vivaṭṭūpanissaye ṭhatvā ciṇṇo paramparāya āvahatīti vattuṁ vaṭṭati anupanissayassa tadabhāvato. Esānisaṁso dhamme suciṇṇe,",
  "atk-s0508a20:323_8": "na duggatiṁ gacchati dhammacārīti dhammacārī puggalo dhamme suciṇṇe taṁnimittaṁ duggatiṁ na gacchatīti eso dhamme suciṇṇe ānisaṁso udrayoti attho.",
  "atk-s0508a20:324_0": "Yasmā dhammeneva sugatigamanaṁ,",
  "atk-s0508a20:324_1": "adhammeneva ca duggatigamanaṁ,",
  "atk-s0508a20:324_2": "tasmā ‘‘dhammo adhammo’’ti ime aññamaññaṁ asaṁkiṇṇaphalāti dassetuṁ ‘‘na hi dhammo’’tiādinā dutiyaṁ gāthamāha.",
  "atk-s0508a20:324_3": "Tattha adhammoti dhammapaṭipakkho duccaritaṁ.",
  "atk-s0508a20:324_4": "Samavipākinoti sadisavipākā samānaphalā.",
  "atk-s0508a20:325_0": "Tasmāti yasmā dhammādhammānaṁ ayaṁ yathāvutto vipākabhedo, tasmā.",
  "atk-s0508a20:325_1": "Chandanti kattukamyatāchandaṁ.",
  "atk-s0508a20:325_2": "Iti modamāno sugatena tādināti iti evaṁ vuttappakārena ovādadānena sugatena sammaggatena sammāpaṭipannena iṭṭhādīsu tādibhāvappattiyā tādināmavatā hetubhūtena modamāno tuṭṭhiṁ āpajjamāno dhammesu chandaṁ kareyyāti yojanā.",
  "atk-s0508a20:325_3": "Ettāvatā vaṭṭaṁ dassetvā idāni vivaṭṭaṁ dassento ‘‘dhamme ṭhitā’’tiādimāha.",
  "atk-s0508a20:325_4": "Tassattho – yasmā sugatassa varassa sugatesu ca varassa sammāsambuddhassa sāvakā tassa dhamme ṭhitā dhīrā ativiya aggabhūtasaraṇagāmino teneva saraṇagamanasaṅkhāte dhamme ṭhitabhāvena sakalavaṭṭadukkhatopi nīyanti nissaranti,",
  "atk-s0508a20:325_5": "tasmā hi dhammesu kareyya chandanti.",
  "atk-s0508a20:326_0": "Evaṁ satthārā tīhi gāthāhi dhamme desite desanānusārena yathānisinnova vipassanaṁ vaḍḍhetvā arahattaṁ pāpuṇi. Tena vuttaṁ apadāne (apa. thera 2.52.44-50) –",
  "atk-s0508a20:327_0": "‘‘Migaluddo pure āsiṁ, araññe vipine ahaṁ;",
  "atk-s0508a20:328_0": "Addasaṁ virajaṁ buddhaṁ, devasaṅghapurakkhataṁ.",
  "atk-s0508a20:329_0": "‘‘Catusaccaṁ pakāsentaṁ, desentaṁ amataṁ padaṁ;",
  "atk-s0508a20:330_0": "Assosiṁ madhuraṁ dhammaṁ, sikhino lokabandhuno.",
  "atk-s0508a20:331_0": "‘‘Ghose cittaṁ pasādesiṁ, asamappaṭipuggale;",
  "atk-s0508a20:332_0": "Tattha cittaṁ pasādetvā, uttariṁ duttaraṁ bhavaṁ.",
  "atk-s0508a20:333_0": "‘‘Ekatiṁse ito kappe, yaṁ saññamalabhiṁ tadā;",
  "atk-s0508a20:334_0": "Duggatiṁ nābhijānāmi, ghosasaññāyidaṁ phalaṁ.",
  "atk-s0508a20:335_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a20:336_0": "Tathā arahatte patiṭṭhito.",
  "atk-s0508a20:336_1": "Arahattaṁ pana patvā attanā adhigataṁ visesaṁ satthu nivedento carimagāthāya aññaṁ byākāsi.",
  "atk-s0508a20:337_0": "Tattha vipphoṭitoti vidhuto,",
  "atk-s0508a20:337_1": "maggañāṇena paṭinissaṭṭhoti attho. Gaṇḍamūloti avijjā. Sā hi gaṇḍati savati. ‘‘Gaṇḍoti kho, bhikkhu,",
  "atk-s0508a20:337_2": "pañcannetaṁ upādānakkhandhānaṁ adhivacana’’nti (saṁ. ni. 4.103; a. ni. 6.23; 8.56; 9.15; cūḷani.",
  "atk-s0508a20:337_3": "khaggavisāṇasuttaniddesa 137) evaṁ satthārā vuttassa dukkhamūlayogato, kilesāsucipaggharaṇato,",
  "atk-s0508a20:337_4": "uppādajarābhaṅgehi uddhumātapakkapabhijjanato ca,",
  "atk-s0508a20:337_5": "gaṇḍābhidhānassa upādānakkhandhapañcakassa mūlaṁ kāraṇaṁ taṇhājālo samūhatoti taṇhāsaṅkhāto jālo maggena samugghāṭito.",
  "atk-s0508a20:337_6": "So khīṇasaṁsāro na catthi kiñcananti so ahaṁ evaṁ pahīnataṇhāvijjatāya parikkhīṇasaṁsāro pahīnabhavamūlattā eva na catthi,",
  "atk-s0508a20:337_7": "na ca upalabbhati rāgādikiñcanaṁ.",
  "atk-s0508a20:337_8": "Cando yathā dosinā puṇṇamāsiyanti yathā nāma cando abbhamahikādidosarahito puṇṇamāsiyaṁ paripuṇṇakāle evaṁ ahampi arahattādhigamena apetarāgādikiñcano paripuṇṇadhammakoṭṭhāso ahosinti.",
  "atk-s0508a20:338_0": "Dhammikattheragāthāvaṇṇanā niṭṭhitā.",
  "atk-s0508a20:339_0": "11. Sappakattheragāthāvaṇṇanā",
  "atk-s0508a20:340_0": "Yadābalākātiādikā āyasmato sappakattherassa gāthā. Kā uppatti?",
  "atk-s0508a20:340_1": "Ayampi purimabuddhesu katādhikāro tattha tattha bhave puññāni upacinanto ito ekatiṁse kappe mahānubhāvo nāgarājā hutvā nibbatto sambhavassa nāma paccekabuddhassa abbhokāse samāpattiyā nisinnassa mahantaṁ padumaṁ gahetvā uparimuddhani dhārento pūjaṁ akāsi.",
  "atk-s0508a20:340_2": "So tena puññakammena devamanussesu saṁsaranto imasmiṁ buddhuppāde sāvatthiyaṁ brāhmaṇakule nibbattitvā sappakoti laddhanāmo viññutaṁ patto bhagavato santike dhammaṁ sutvā paṭiladdhasaddho pabbajitvā kammaṭṭhānaṁ gahetvā ajakaraṇiyā nāma nadiyā tīre leṇagirivihāre vasanto nacirasseva arahattaṁ pāpuṇi. Tena vuttaṁ apadāne (apa. thera 2.52.78-83) –",
  "atk-s0508a20:341_0": "‘‘Himavantassāvidūre, romaso nāma pabbato;",
  "atk-s0508a20:342_0": "Buddhopi sambhavo nāma, abbhokāse vasī tadā.",
  "atk-s0508a20:343_0": "‘‘Bhavanā nikkhamitvāna, padumaṁ dhārayiṁ ahaṁ;",
  "atk-s0508a20:344_0": "Ekāhaṁ dhārayitvāna, bhavanaṁ punarāgamiṁ.",
  "atk-s0508a20:345_0": "‘‘Ekatiṁse ito kappe, yaṁ buddhamabhipūjayiṁ;",
  "atk-s0508a20:346_0": "Duggatiṁ nābhijānāmi, buddhapūjāyidaṁ phalaṁ.",
  "atk-s0508a20:347_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a20:348_0": "So arahattaṁ patvā satthāraṁ vandituṁ sāvatthiṁ āgato ñātīhi upaṭṭhīyamāno tattha katipāhaṁ vasitvā dhammaṁ desetvā ñātake saraṇesu ca sīlesu ca patiṭṭhāpetvā yathāvuttaṭṭhānameva gantukāmo ahosi. Taṁ ñātakā ‘‘idheva, bhante, vasatha,",
  "atk-s0508a20:348_1": "mayaṁ paṭijaggissāmā’’ti yāciṁsu.",
  "atk-s0508a20:348_2": "So gamanākāraṁ dassetvā ṭhito attanā vasitaṭṭhānakittanāpadesena vivekābhiratiṁ pakāsento –",
  "atk-s0508a20:349_0": "307.",
  "atk-s0508a20:350_0": "‘‘Yadā balākā sucipaṇḍaracchadā,",
  "atk-s0508a20:350_1": "kāḷassa meghassa bhayena tajjitā;",
  "atk-s0508a20:351_0": "Palehiti ālayamālayesinī,",
  "atk-s0508a20:351_1": "tadā nadī ajakaraṇī rameti maṁ.",
  "atk-s0508a20:352_0": "308.",
  "atk-s0508a20:353_0": "‘‘Yadā balākā suvisuddhapaṇḍarā,",
  "atk-s0508a20:353_1": "kāḷassa meghassa bhayena tajjitā;",
  "atk-s0508a20:354_0": "Pariyesati leṇamaleṇadassinī,",
  "atk-s0508a20:354_1": "tadā nadī ajakaraṇī rameti maṁ.",
  "atk-s0508a20:355_0": "309.",
  "atk-s0508a20:356_0": " ‘‘Kaṁ nu tattha na ramenti, jambuyo ubhato tahiṁ;",
  "atk-s0508a20:357_0": "Sobhentī āpagākūlaṁ, mama leṇassa pacchato.",
  "atk-s0508a20:358_0": "310.",
  "atk-s0508a20:359_0": " ‘‘Tāmatamadasaṅghasuppahīnā , bhekā mandavatī panādayanti;",
  "atk-s0508a20:360_0": "Nājja girinadīhi vippavāsasamayo,",
  "atk-s0508a20:361_0": "Khemā ajakaraṇī sivā surammā’’ti. – catasso gāthā abhāsi;",
  "atk-s0508a20:362_0": "Tattha yadāti yasmiṁ kāle. Balākāti balākāsakuṇikā.",
  "atk-s0508a20:362_1": "Sucipaṇḍaracchadāti sucisuddhadhavalapakkhā.",
  "atk-s0508a20:362_2": "Kāḷassa meghassa bhayena tajjitāti jalabhārabharitatāya kāḷassa añjanagirisannikāsassa pāvussakameghassa gajjato vuṭṭhibhayena nibbijjitā bhiṁsāpitā.",
  "atk-s0508a20:362_3": "Palehitīti gocarabhūmito uppatitvā gamissati.",
  "atk-s0508a20:362_4": "Ālayanti nilayaṁ attano kulāvakaṁ.",
  "atk-s0508a20:362_5": "Ālayesinīti tattha ālayanaṁ nilīyanameva icchantī.",
  "atk-s0508a20:362_6": "Tadā nadī ajakaraṇī rameti manti tasmiṁ pāvussakakāle ajakaraṇīnāmikā nadī navodakassa pūrā hārahārinī kulaṅkasā maṁ rameti mama cittaṁ ārādhetīti utupadesavisesakittanāpadesena vivekābhiratiṁ pakāsesi.",
  "atk-s0508a20:363_0": "Suvisuddhapaṇḍarāti suṭṭhu visuddhapaṇḍaravaṇṇā,",
  "atk-s0508a20:363_1": "asammissavaṇṇā sabbasetāti attho. Pariyesatīti maggati. Leṇanti vasanaṭṭhānaṁ.",
  "atk-s0508a20:363_2": "Aleṇadassinīti vasanaṭṭhānaṁ apassantī.",
  "atk-s0508a20:363_3": "Pubbe nibaddhavasanaṭṭhānassa abhāvena aleṇadassinī,",
  "atk-s0508a20:363_4": "idāni pāvussakakāle meghagajjitena āhitagabbhā pariyesati leṇanti nibaddhavasanaṭṭhānaṁ kulāvakaṁ karotīti attho.",
  "atk-s0508a20:364_0": "Kaṁ nu tattha…pe… pacchatoti mama vasanakamahāleṇassa pacchato pacchābhāge āpagākūlaṁ ajakaraṇīnadiyā ubhatotīraṁ tahiṁ tahiṁ ito cito ca sobhentiyo niccakālaṁ phalabhāranamitasākhā siniddhapaṇṇacchāyā jambuyo tattha tasmiṁ ṭhāne kaṁ nāma sattaṁ na ramenti nu, sabbaṁ ramentiyeva.",
  "atk-s0508a20:365_0": "Tāmatamadasaṅghasuppahīnāti amataṁ vuccati agadaṁ, tena majjantīti amatamadā, sappā,",
  "atk-s0508a20:365_1": "tesaṁ saṅgho amatamadasaṅgho, tato suṭṭhu pahīnā apagatā. Bhekā maṇḍūkiyo, mandavatī saravatiyo,",
  "atk-s0508a20:365_2": "panādayanti taṁ ṭhānaṁ madhurena vassitena ninnādayanti.",
  "atk-s0508a20:365_3": "Nājjagirinadīhi vippavāsasamayoti ajja etarahi aññāhipi pabbateyyāhi nadīhi vippavāsasamayo na hoti,",
  "atk-s0508a20:365_4": "visesato pana vāḷamacchasusumārādivirahitato khemā ajakaraṇī nadī.",
  "atk-s0508a20:365_5": "Sundaratalatitthapulinasampattiyā sivā. Suṭṭhu rammā ramaṇīyā,",
  "atk-s0508a20:365_6": "tasmā tattheva me mano ramatīti adhippāyo.",
  "atk-s0508a20:366_0": "Evaṁ pana vatvā ñātake vissajjetvā attano vasanaṭṭhānameva gato.",
  "atk-s0508a20:366_1": "Suññāgārābhiratidīpanena idameva ca therassa aññābyākaraṇaṁ ahosīti.",
  "atk-s0508a20:367_0": "Sappakattheragāthāvaṇṇanā niṭṭhitā.",
  "atk-s0508a20:368_0": "12. Muditattheragāthāvaṇṇanā",
  "atk-s0508a20:369_0": "Pabbajintiādikā āyasmato muditattherassa gāthā. Kā uppatti?",
  "atk-s0508a20:369_1": "Ayampi purimabuddhesu katādhikāro tattha tattha bhave puññāni upacinanto vipassissa bhagavato kāle kulagehe nibbattitvā viññutaṁ patto ekadivasaṁ satthāraṁ disvā pasannamānaso ekaṁ mañcamadāsi.",
  "atk-s0508a20:369_2": "So tena puññakammena devamanussesu saṁsaranto imasmiṁ buddhuppāde kosalaraṭṭhe gahapatikule nibbattitvā muditoti laddhanāmo viññutaṁ pāpuṇi.",
  "atk-s0508a20:369_3": "Tena ca samayena taṁ kulaṁ raññā kenacideva karaṇīyena palibuddhaṁ ahosi.",
  "atk-s0508a20:369_4": "Mudito rājabhayābhīto palāyitvā araññaṁ paviṭṭho aññatarassa khīṇāsavattherassa vasanaṭṭhānaṁ upagacchi.",
  "atk-s0508a20:369_5": "Thero tassa bhītabhāvaṁ ñatvā ‘‘mā bhāyī’’ti samassāsesi. So ‘‘kittakena nu kho, bhante,",
  "atk-s0508a20:369_6": "kālena idaṁ me bhayaṁ vūpasamessatī’’ti pucchitvā ‘‘sattaṭṭhamāse atikkamitvā’’ti vutte – ‘‘ettakaṁ kālaṁ adhivāsetuṁ na sakkomi, pabbajissāmahaṁ, bhante,",
  "atk-s0508a20:369_7": "pabbājetha ma’’nti jīvitarakkhaṇatthaṁ pabbajjaṁ yāci. Thero taṁ pabbājesi.",
  "atk-s0508a20:369_8": "So pabbajitvā sāsane paṭiladdhasaddho bhaye vūpasantepi samaṇadhammaṁyeva rocento kammaṭṭhānaṁ gahetvā vipassanāya kammaṁ karonto – ‘‘arahattaṁ appatvā imasmā vasanagabbhā bahi na nikkhamissāmī’’tiādinā paṭiññaṁ katvā vipassanaṁ ussukkāpetvā arahattaṁ pāpuṇi. Tena vuttaṁ apadāne (apa. thera 1.36.30-33) –",
  "atk-s0508a20:370_0": "‘‘Vipassino bhagavato, lokajeṭṭhassa tādino;",
  "atk-s0508a20:371_0": "Ekaṁ mañcaṁ mayā dinnaṁ, pasannena sapāṇinā.",
  "atk-s0508a20:372_0": "‘‘Hatthiyānaṁ assayānaṁ, dibbayānaṁ samajjhagaṁ;",
  "atk-s0508a20:373_0": "Tena mañcakadānena, pattomhi āsavakkhayaṁ.",
  "atk-s0508a20:374_0": "‘‘Ekanavutito kappe, yaṁ mañcamadadiṁ tadā;",
  "atk-s0508a20:375_0": "Duggatiṁ nābhijānāmi, mañcadānassidaṁ phalaṁ.",
  "atk-s0508a20:376_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a20:377_0": "Arahattaṁ pana patvā vimuttisukhaṁ paṭisaṁvedento sahāyabhikkhūhi adhigataṁ pucchito attano paṭipannākāraṁ kathento –",
  "atk-s0508a20:378_0": "311.",
  "atk-s0508a20:379_0": " ‘‘Pabbajiṁ jīvikatthohaṁ, laddhāna upasampadaṁ;",
  "atk-s0508a20:380_0": "Tato saddhaṁ paṭilabhiṁ, daḷhavīriyo parakkamiṁ.",
  "atk-s0508a20:381_0": "312.",
  "atk-s0508a20:382_0": " ‘‘Kāmaṁ bhijjatuyaṁ kāyo, maṁsapesī visīyaruṁ;",
  "atk-s0508a20:383_0": "Ubho jaṇṇukasandhīhi, jaṅghāyo papatantu me.",
  "atk-s0508a20:384_0": "313.",
  "atk-s0508a20:385_0": " ‘‘Nāsissaṁ na pivissāmi, vihārā ca na nikkhame;",
  "atk-s0508a20:386_0": "Napi passaṁ nipātessaṁ, taṇhāsalle anūhate.",
  "atk-s0508a20:387_0": "314.",
  "atk-s0508a20:388_0": " ‘‘Tassa mevaṁ viharato, passa vīriyaparakkamaṁ;",
  "atk-s0508a20:389_0": "Tisso vijjā anuppattā, kataṁ buddhassa sāsana’’nti. –",
  "atk-s0508a20:390_0": "Catasso gāthā abhāsi.",
  "atk-s0508a20:391_0": "Tattha jīvikatthoti jīvikāya atthiko jīvikappayojano.",
  "atk-s0508a20:391_1": "‘‘Ettha pabbajitvā nibbhayo sukhena akilamanto jīvissāmī’’ti evaṁ jīvikatthāya pabbajinti attho.",
  "atk-s0508a20:391_2": "Laddhāna upasampadanti paṭhamaṁ sāmaṇerapabbajjāyaṁ ṭhito ñatticatutthena kammena upasampadaṁ labhitvā.",
  "atk-s0508a20:391_3": "Tato saddhaṁ paṭilabhinti tato upasampannakālato paṭṭhāya kalyāṇamitte sevanto dve mātikā, tisso anumodanā, ekaccaṁ suttaṁ, samathakammaṭṭhānaṁ,",
  "atk-s0508a20:391_4": "vipassanāvidhiñca uggaṇhanto buddhādīnaṁ mahānubhāvataṁ disvā – ‘‘sammāsambuddho bhagavā, svākkhāto dhammo,",
  "atk-s0508a20:391_5": "suppaṭipanno saṅgho’’ti ratanattaye saddhaṁ paṭilabhiṁ.",
  "atk-s0508a20:391_6": "Daḷhavīriyo parakkaminti evaṁ paṭiladdhasaddho hutvā vipassanāya kammaṁ karonto nacirasseva saccapaṭivedhāya daḷhavīriyo thiravīriyo hutvā parakkamiṁ,",
  "atk-s0508a20:391_7": "akusalānaṁ dhammānaṁ pahānāya kusalānaṁ dhammānaṁ upasampadāya sammadeva padahiṁ.",
  "atk-s0508a20:392_0": "Yathā pana parakkamiṁ,",
  "atk-s0508a20:392_1": "taṁ dassetuṁ ‘‘kāma’’ntiādi vuttaṁ.",
  "atk-s0508a20:392_2": "Tattha kāmanti yathākāmaṁ ekaṁsato vā bhijjatu.",
  "atk-s0508a20:392_3": "Ayaṁ kāyoti ayaṁ mama pūtikāyo,",
  "atk-s0508a20:392_4": "iminā vīriyapatāpena bhijjati ce, bhijjatu chinnabhinnaṁ hotu.",
  "atk-s0508a20:392_5": "Maṁsapesī visīyarunti iminā daḷhaparakkamena imasmā kāyā maṁsapesiyo visīyanti ce,",
  "atk-s0508a20:392_6": "visīyantu ito cito viddhaṁsantu. Ubho jaṇṇukasandhīhi,",
  "atk-s0508a20:392_7": "jaṅghāyo papatantu meti ubhohi jaṇṇukasandhīhi saha mama ubho jaṅghāyo satthiyo ūrubandhato bhijjitvā bhūmiyaṁ papatantu. ‘‘Ma’’ntipi pāṭho, so evattho. Sesaṁ heṭṭhā vuttanayameva.",
  "atk-s0508a20:393_0": "Muditattheragāthāvaṇṇanā niṭṭhitā.",
  "atk-s0508a20:394_0": "Catukkanipātavaṇṇanā niṭṭhitā."
}