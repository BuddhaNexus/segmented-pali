{
  "tika-vin07t16:0.1_0": "Mahāvaggavaṇṇanā",
  "tika-vin07t16:0.2_0": "1. Mahākhandhako",
  "tika-vin07t16:1_0": "Bodhikathāvaṇṇanā",
  "tika-vin07t16:2_0": "Mahāvagge ubhinnaṁ pātimokkhānanti ubhinnaṁ pātimokkhavibhaṅgānaṁ.",
  "tika-vin07t16:2_1": "Yaṁ khandhakaṁ saṅgāyiṁsūti sambandho. Khandhānaṁ samūho,",
  "tika-vin07t16:2_2": "khandhānaṁ vā pakāsanato khandhako.",
  "tika-vin07t16:2_3": "Khandhāti cettha pabbajjādicārittavārittasikkhāpadapaññattisamūho adhippeto.",
  "tika-vin07t16:2_4": "Padabhājanīye yesaṁ padānaṁ atthā yehi aṭṭhakathānayehi pakāsitāti yojanā.",
  "tika-vin07t16:2_5": "Atha vā ye atthāti yojetabbaṁ.",
  "tika-vin07t16:2_6": "Hi-saddo cettha padapūraṇe daṭṭhabbo.",
  "tika-vin07t16:3_0": "1.Visesakāraṇanti ‘‘yena samayena āyasmato sāriputtattherassa sikkhāpadapaññattiyācanahetubhūto parivitakko udapādi,",
  "tika-vin07t16:3_1": "tena samayenā’’tiādinā vuttakāraṇaṁ viya visesakāraṇaṁ bhummavacananivattanakakāraṇanti attho.",
  "tika-vin07t16:3_2": "Etassāti abhisambodhito paṭṭhāya satthu cariyāvibhāvanassa vinayapaññattiyaṁ kiṁ payojanaṁ?",
  "tika-vin07t16:3_3": "Yadi visesakāraṇaṁ natthīti adhippāyo.",
  "tika-vin07t16:3_4": "Nidānadassanaṁ payojananti yojanā.",
  "tika-vin07t16:3_5": "Nidānanticettha sikkhāpadapaññattihetubhūtaṁ vatthupuggalādikāraṇaṁ adhippetaṁ, na paññattiṭṭhānameva. Tenāha ‘‘yā hī’’tiādi.",
  "tika-vin07t16:4_0": "Uruvelāyanti ettha uru-saddo mahantavācī. Velā-saddo tīrapariyāyo. Unnatattādinā velā viya velā. Uru mahantī velā uruvelā, tassaṁ. Tenāha ‘‘mahāvelāya’’ntiādi. Mariyādāti sīlādiguṇasīmā.",
  "tika-vin07t16:4_1": "Pattapuṭenāti tālādīnaṁ paṇṇapuṭena.",
  "tika-vin07t16:5_0": "‘‘Paṭhamābhisambuddho’’ti anunāsikalopenāyaṁ niddesoti āha ‘‘paṭhamaṁ abhisambuddho’’ti.",
  "tika-vin07t16:5_1": "Paṭhamanti ca bhāvanapuṁsakaniddeso.",
  "tika-vin07t16:5_2": "Tasmā abhisambuddho hutvā sabbapaṭhamaṁ bodhirukkhamūle viharatīti yojanā daṭṭhabbā.",
  "tika-vin07t16:6_0": "Pāḷiyaṁ atha khoti ettha athāti etasmiṁ samayeti attho anekatthattā nipātānaṁ.",
  "tika-vin07t16:6_1": "Sattāhanti accantasaṁyoge etaṁ upayogavacanaṁ.",
  "tika-vin07t16:6_2": "Atha khoti adhikārantaradassane nipāto.",
  "tika-vin07t16:6_3": "Tena vimuttisukhapaṭisaṁvedanaṁ pahāya paṭiccasamuppādamanasikāre adhikatabhāvaṁ dasseti. Paṭiccāti paṭimukhaṁ gantvā,",
  "tika-vin07t16:6_4": "aññamaññaṁ apekkhitvāti attho. Etena kāraṇabahutā dassitā. Sahiteti kāriyabahutā.",
  "tika-vin07t16:6_5": "Anulomanti bhāvanapuṁsakaniddeso. Svevāti so eva paccayākāro.",
  "tika-vin07t16:6_6": "Purimanayena vā vuttoti ‘‘avijjāpaccayā saṅkhārā’’tiādinā nayena vutto paccayākāro.",
  "tika-vin07t16:6_7": "Pavattiyāti saṁsārappavattiyā.",
  "tika-vin07t16:7_0": "Pāḷiyaṁ ‘‘avijjāpaccayā’’tiādīsu dukkhādīsu aññāṇaṁ avijjā.",
  "tika-vin07t16:7_1": "Lokiyakusalākusalacetanā saṅkhārā. Lokiyavipākameva viññāṇaṁ.",
  "tika-vin07t16:7_2": "Lokiyavedanādikkhandhattayaṁ nāmaṁ, bhūtupādāyabhedaṁ rūpaṁ.",
  "tika-vin07t16:7_3": "Pasādaviññāṇabhedaṁ saḷāyatanaṁ. Vipākabhūto sabbo phasso, vedanā ca. Rāgo taṇhā. Balavarāgo, tividhā ca diṭṭhi upādānaṁ.",
  "tika-vin07t16:7_4": "Bhavo pana duvidho kammabhavo, upapattibhavo ca.",
  "tika-vin07t16:7_5": "Tattha kammabhavo sāsavakusalākusalacetanāva,",
  "tika-vin07t16:7_6": "upapattibhavo upādinnakakkhandhā. Tesaṁ upapatti jāti. Pāko jarā. Bhedo maraṇaṁ. Te eva nissāya socanaṁ soko. Kandanaṁ paridevo. Dukkhaṁ kāyikaṁ. Domanassaṁ cetasikaṁ. Ativiya soko upāyāso.",
  "tika-vin07t16:8_0": "Paccekañca sambhavati-saddo yojetabbo. Tenāha ‘‘iminā nayenā’’tiādi.",
  "tika-vin07t16:8_1": "‘‘Dukkharāsissā’’ti iminā na sattassa.",
  "tika-vin07t16:8_2": "Nāpi subhasukhādīnanti dasseti.",
  "tika-vin07t16:9_0": "Haveti byattanti imasmiṁ atthe nipāto.",
  "tika-vin07t16:9_1": "‘‘Anulomapaccayākārapaṭivedhasādhakā bodhipakkhiyadhammā’’ti idaṁ paṭhamavāre kiñcāpi ‘‘avijjāyatveva asesavirāganirodhā’’tiādinā paṭilomapaccayākāropi āgato,",
  "tika-vin07t16:9_2": "tathāpi ‘‘yato pajānāti sahetudhamma’’nti anulomapaccayākārapaṭivedhasseva kāraṇattena vuttanti. Yathā cettha,",
  "tika-vin07t16:9_3": "evaṁ dutiyavārepi ‘‘yato khayaṁ paccayānaṁ avedī’’ti gāthāya vuttattā ‘‘paccayānaṁ khayasaṅkhāta’’ntiādi vuttanti veditabbaṁ.",
  "tika-vin07t16:9_4": "No kallo pañhoti ayutto na byākātabbo,",
  "tika-vin07t16:9_5": "avijjamānaṁ attānaṁ siddhaṁ katvā ‘‘ko phusatī’’ti tassa kiriyāya puṭṭhattā ‘‘ko vañjhāputto phusatī’’tiādi viyāti adhippāyo.",
  "tika-vin07t16:9_6": "Soḷasa kaṅkhāti ‘‘ahosiṁ nu kho ahamatītamaddhānaṁ, nanu kho ahosiṁ, kiṁ nu kho ahosiṁ, kathaṁ nu kho ahosiṁ,",
  "tika-vin07t16:9_7": "kiṁ hutvā kiṁ ahosiṁ nu kho ahamatītamaddhānaṁ,",
  "tika-vin07t16:9_8": "bhavissāmi nu kho ahaṁ anāgatamaddhānaṁ, nanu kho bhavissāmi, kiṁ nu kho bhavissāmi, kathaṁ nu kho bhavissāmi,",
  "tika-vin07t16:9_9": "kiṁ hutvā kiṁ bhavissāmi nu kho ahaṁ anāgatamaddhānaṁ, ahaṁ nu khosmi, no nu khosmi, kiṁ nu khosmi, kathaṁ nu khosmi,",
  "tika-vin07t16:9_10": "ayaṁ nu kho satto kuto āgato,",
  "tika-vin07t16:9_11": "so kuhiṁ gāmī bhavissatī’’ti (ma. ni. 1.18; saṁ. ni.",
  "tika-vin07t16:9_12": "2.20) evaṁ āgatā atīte pañca, anāgate pañca,",
  "tika-vin07t16:9_13": "paccuppanne chāti soḷasavidhā kaṅkhā.",
  "tika-vin07t16:10_0": "Tattha kiṁ nu khoti manussadevādīsu,",
  "tika-vin07t16:10_1": "khattiyādīsu vā aññataraṁ nissāya kaṅkhati.",
  "tika-vin07t16:10_2": "Kathaṁ nu khoti pana saṇṭhānākārādīsu issarādijanakaṁ, kāraṇaṁ vā nissāya.",
  "tika-vin07t16:10_3": "Kiṁ hutvā kiṁ ahosinti ca manussādīsu paṭhamaṁ kiṁ hutvā pacchā kiṁ ahosinti kaṅkhati.",
  "tika-vin07t16:10_4": "Ahaṁ nu khosmītiādi idāni attano vijjamānāvijjamānataṁ, sarūpapakārādikañca kaṅkhati.",
  "tika-vin07t16:10_5": "Vapayantīti viapayanti byapagacchanti.",
  "tika-vin07t16:10_6": "Tenāha ‘‘apagacchanti nirujjhantī’’ti.",
  "tika-vin07t16:11_0": "3.Tassa vasenāti tassa paccayākārapajānanassa,",
  "tika-vin07t16:11_1": "paccayakkhayādhigamassa ca vasena.",
  "tika-vin07t16:11_2": "Ekekameva koṭṭhāsanti anulomapaṭilomato ekekameva koṭṭhāsaṁ.",
  "tika-vin07t16:11_3": "Pāṭipadarattiyā evaṁ manasākāsīti rattiyā tīsupi yāmesu evaṁ idha khandhakapāḷiyā āgatanayena anulomapaṭilomaṁyeva manasākāsi.",
  "tika-vin07t16:12_0": "Ajapālakathāvaṇṇanā",
  "tika-vin07t16:13_0": "4.",
  "tika-vin07t16:13_1": "Tassa sattāhassa accayenāti pallaṅkasattāhassa apagamanena.",
  "tika-vin07t16:13_2": "Tamhā samādhimhāti arahattaphalasamāpattisamādhimhā.",
  "tika-vin07t16:13_3": "Antarantarā eva hi paccayākāramanasikāro.",
  "tika-vin07t16:13_4": "Avasesakālaṁ pana sabbaṁ bhagavā phalasamāpattiyāpi vītināmesi.",
  "tika-vin07t16:13_5": "Taṁ sandhāya ‘‘tamhā samādhimhā’’ti vuttaṁ.",
  "tika-vin07t16:13_6": "Ratanacaṅkameti bhagavato ciraṁ ṭhitassa caṅkamanādhippāyaṁ ñatvā devatāhi māpite ratanacaṅkame.",
  "tika-vin07t16:13_7": "Ratanagharanti bhagavato nisīdanādhippāyaṁ ñatvā devatāhi māpitaṁ ratanamayaṁ gehaṁ.",
  "tika-vin07t16:14_0": "Tatrāpīti na kevalaṁ ratanaghareyeva.",
  "tika-vin07t16:14_1": "Tatrāpi ajapālanigrodhamūlepi abhidhammaṁ vicinanto eva antarantarā vimuttisukhaṁ paṭisaṁvedentoti attho.",
  "tika-vin07t16:14_2": "Tatthāpi hi anantanayasamantapaṭṭhānaṁ sammasato sammāsambuddhassa pītisamuṭṭhitā chabbaṇṇā buddharasmiyo ratanaghare viya nicchariṁsu eva.",
  "tika-vin07t16:14_3": "‘‘Huṁhu’’nti karontoti ‘‘sabbe hīnajātikā maṁ mā upagacchantū’’ti mānavasena,",
  "tika-vin07t16:14_4": "samīpaṁ upagatesu kodhavasena ca ‘‘apethā’’ti adhippāyanicchāritaṁ huṁhuṁkāraṁ karonto.",
  "tika-vin07t16:15_0": "Brahmaññanti brāhmaṇattaṁ. Antanti nibbānaṁ.",
  "tika-vin07t16:15_1": "Devānaṁ vā antanti maggañāṇānaṁ vā antabhūtaṁ arahattaphalaṁ.",
  "tika-vin07t16:16_0": "Mucalindakathāvaṇṇanā",
  "tika-vin07t16:17_0": "5.Mucalindamūleti ettha ca mucalindo vuccati nīparukkho, yo ‘‘niculo’’tipi vuccati.",
  "tika-vin07t16:17_1": "Uppannameghoti sakalacakkavāḷagabbhaṁ pūretvā uppanno mahāmegho.",
  "tika-vin07t16:17_2": "Vaddalikāti vuṭṭhiyā eva itthiliṅgavasena nāmaṁ.",
  "tika-vin07t16:17_3": "Yā ca sattāhaṁ pavattattā sattāhavaddalikāti vuttāti āha ‘‘sattāhaṁ avicchinnavuṭṭhikā ahosī’’ti.",
  "tika-vin07t16:17_4": "Sītavātena dūsitaṁ dinametissā vaddalikāyāti sītavātaduddinīti āha ‘‘udakaphusitasammissenā’’tiādi.",
  "tika-vin07t16:17_5": "Ubbiddhatā nāma dūrabhāvena upaṭṭhānanti āha ‘‘meghavigamena dūrībhūta’’nti.",
  "tika-vin07t16:17_6": "Indanīlamaṇi viya dibbati jotetīti devo, ākāso.",
  "tika-vin07t16:18_0": "Etamatthaṁ viditvāti vivekassa sukhabhāvaṁ viditvā.",
  "tika-vin07t16:18_1": "Sabbaso asantuṭṭhisamucchedakattā maggañāṇānaṁ ‘‘catumaggañāṇasantosenā’’ti vuttaṁ.",
  "tika-vin07t16:18_2": "Akuppanabhāvoti akujjhanasabhāvo.",
  "tika-vin07t16:19_0": "Rājāyatanakathāvaṇṇanā",
  "tika-vin07t16:20_0": "6.Paccaggheti abhinave. Ayameva attho pasattho, na purimo.",
  "tika-vin07t16:20_1": "Na hi buddhā mahagghaṁ pattaṁ paribhuñjanti.",
  "tika-vin07t16:21_0": "Brahmayācanakathāvaṇṇanā",
  "tika-vin07t16:22_0": "7. Ālīyanti sevīyantīti ālayā.",
  "tika-vin07t16:22_1": "Pañca kāmaguṇāti āha ‘‘sattā…pe… vuccantī’’ti.",
  "tika-vin07t16:22_2": "Suṭṭhu muditāti ativiya pamuditā.",
  "tika-vin07t16:22_3": "Ṭhānaṁ sandhāyāti ṭhāna-saddaṁ apekkhitvā.",
  "tika-vin07t16:22_4": "Imesanti saṅkhārādīnaṁ phalānaṁ.",
  "tika-vin07t16:22_5": "Pāḷiyaṁ sabbasaṅkhārasamathotiādīni nibbānavevacanāni.",
  "tika-vin07t16:22_6": "Apissūti sampiṇḍanatthe nipāto. Na kevalaṁ etadahosi,",
  "tika-vin07t16:22_7": "imāpi gāthā paṭibhaṁsūti attho.",
  "tika-vin07t16:23_0": "Kicchena me adhigatanti pāramipūraṇaṁ sandhāya vuttaṁ, na dukkhāpaṭipadaṁ.",
  "tika-vin07t16:23_1": "Buddhānañhi cattāro maggā sukhāpaṭipadāva honti. Ha-iti byattaṁ,",
  "tika-vin07t16:23_2": "ekaṁsanti dvīsu atthesu nipāto, byattaṁ, ekaṁsena vā alanti viyojenti. Halanti vā eko nipāto.",
  "tika-vin07t16:24_0": "8.",
  "tika-vin07t16:24_1": "Pāḷiyaṁ sahampatissāti so kira kassapassa bhagavato sāsane sahako nāma thero paṭhamajjhānabhūmiyaṁ brahmapati hutvā nibbatto,",
  "tika-vin07t16:24_2": "tena naṁ ‘‘sahampatī’’ti sañjāniṁsu. Assavanatāti assavanatāya, assavanenāti attho.",
  "tika-vin07t16:24_3": "Savanameva hi savanatā yathā devatāti.",
  "tika-vin07t16:25_0": "Dhammo asuddhoti micchādiṭṭhidhammo.",
  "tika-vin07t16:25_1": "Samalehīti pūraṇakassapādīhi chahi satthārehi.",
  "tika-vin07t16:25_2": "Apāpurāti desanāhatthena vivara.",
  "tika-vin07t16:25_3": "Dvāranti ariyamaggaṁ sandhāya vadati.",
  "tika-vin07t16:26_0": "Seleti ghanasilāmaye.",
  "tika-vin07t16:26_1": "Tathūpamanti ettha tathā-saddo taṁ-saddatthe daṭṭhabbo.",
  "tika-vin07t16:26_2": "Tena so selapabbato upamā yassa. Taṁ tathūpamanti attho.",
  "tika-vin07t16:26_3": "Tena vā pabbatādinā pakārena upamā assātipi attho.",
  "tika-vin07t16:26_4": "Dhammamayanti lokuttaradhammabhūtaṁ.",
  "tika-vin07t16:26_5": "Uṭṭhāhīti dhammadesanatthāya cārikacaraṇatthaṁ imamhā āsanā kāyena,",
  "tika-vin07t16:26_6": "appossukkabhāvato vā cittena uṭṭhehi, ayameva vā pāṭho. Teneva ‘‘vicara,",
  "tika-vin07t16:26_7": "desassū’’ti duvidhepi kāyacittapayoge niyojesi.",
  "tika-vin07t16:26_8": "Vīrātiādi cattāri thutivasena sambodhanāni.",
  "tika-vin07t16:27_0": "9.Buddhacakkhunāti indriyaparopariyattañāṇena, āsayānusayañāṇena ca.",
  "tika-vin07t16:27_1": "Imesañhi dvinnaṁ ‘‘buddhacakkhū’’ti nāmaṁ.",
  "tika-vin07t16:27_2": "Svākārāti saddhindriyādayova ākārā sundarā yesaṁ, te svākārā, suviññāpayā,",
  "tika-vin07t16:27_3": "paralokañca vajjañca bhayato dassanasīlā cāti daṭṭhabbaṁ.",
  "tika-vin07t16:27_4": "Uppalāni ettha santīti uppalinīti gacchalatāpi pokkharaṇīpi vuccati. Idha pana pokkharaṇī. Evamitaresupi.",
  "tika-vin07t16:27_5": "Udakānuggatānīti udakato anuggatāni.",
  "tika-vin07t16:27_6": "Anto nimuggāneva hutvā pusanti vaḍḍhanti, tāni antonimuggaposīni.",
  "tika-vin07t16:27_7": "Accuggammāti udakaṁ atikkamanavasena uggantvā.",
  "tika-vin07t16:28_0": "Apārutāti vivaṭā.",
  "tika-vin07t16:28_1": "Tesanti saupanissayānaṁ sattānaṁ. Dvārāti ariyamaggadvārāni.",
  "tika-vin07t16:28_2": "Idañca attano sayambhuñāṇena saupanissayānaṁ tesaṁ magguppattidiṭṭhataṁ sandhāya vadati.",
  "tika-vin07t16:28_3": "Vihiṁsasaññītiādīsu evamattho daṭṭhabbo – ‘‘ahañhi attano paguṇaṁ suppavattitampi imaṁ paṇītaṁ dhammaṁ ajānantesu manujesu desanāya vihiṁsā kāyavācākilamatho hotī’’ti evaṁ vihiṁsasaññī hutvā na bhāsiṁ bhāsituṁ na icchiṁ.",
  "tika-vin07t16:28_4": "Idāni pana hetusampannā attano saddhābhājanaṁ vivarantu, pūressāmi nesaṁ saṅkappanti.",
  "tika-vin07t16:29_0": "Pañcavaggiyakathāvaṇṇanā",
  "tika-vin07t16:30_0": "10.Āḷāroti nāmaṁ. Kālāmoti gottaṁ.",
  "tika-vin07t16:30_1": "Bhagavatopi kho ñāṇaṁ udapādīti kiṁ idāneva udapādi, nanu bodhimūle tekālikā,",
  "tika-vin07t16:30_2": "kālavinimuttā ca sabbe dhammā sabbākārato diṭṭhāti? Saccaṁ diṭṭhā,",
  "tika-vin07t16:30_3": "tathāpi nāmādivasena avikappitā ekacittakkhaṇikattā sabbaññutaññāṇassa.",
  "tika-vin07t16:30_4": "Na hi ekena cittena sabbadhammānaṁ nāmajātiādikaṁ paccekaṁ anantaṁ vibhāgaṁ vikappetuṁ sakkā vikappānaṁ viruddhānaṁ sahānuppattito,",
  "tika-vin07t16:30_5": "sabbavikappārahadhammadassanameva panānena sakkā kātuṁ.",
  "tika-vin07t16:30_6": "Yathā diṭṭhesu pana yathicchitākāraṁ ārabbha vikappo uppajjati cakkhuviññāṇena diṭṭhe cittapaṭe viya.",
  "tika-vin07t16:30_7": "Idhāpi āḷāraṁ nissāya āvajjanānantarameva sabbākārañāṇaṁ udapādi. Na kevalañca taṁ,",
  "tika-vin07t16:30_8": "atha kho pañcavaggiyā eva paṭhamaṁ dhammaṁ jānissanti, tappamukhā ca devatā,",
  "tika-vin07t16:30_9": "āḷāro kālaṁ katvā ākiñcaññāyatane,",
  "tika-vin07t16:30_10": "udako ca nevasaññānāsaññāyatane nibbattoti evamādikaṁ sabbampi nissāya ñāṇaṁ uppajjati eva.",
  "tika-vin07t16:30_11": "Taṁ pana khaṇasampattiyā dullabhabhāvaṁ dassetuṁ kamena oloketvā devatāya vutte ñāṇaṁ viya katvā vuttaṁ.",
  "tika-vin07t16:30_12": "Saddagatiyā hi bandhattā ekena ñāṇena ñātampi vuccamānaṁ kamena ñātaṁ viya paṭibhāti,",
  "tika-vin07t16:30_13": "devatāpi ca bhagavatā ñātamevatthaṁ ārocesi.",
  "tika-vin07t16:30_14": "Teneva ‘‘bhagavatopi kho ñāṇaṁ udapādī’’ti vuttanti daṭṭhabbaṁ.",
  "tika-vin07t16:30_15": "Evamaññatthāpi īdisesu ‘‘lokaṁ volokento asukaṁ addasa,",
  "tika-vin07t16:30_16": "tattha mayi gate kiṁ bhavissatī’’ti evamādinā satthu hitesitāsandassanavasappavattesu.",
  "tika-vin07t16:30_17": "Sabbattha vacanagatiyaṁ kamavuttite paññāyamānepi ekeneva ñāṇena sakalāvabodho veditabbo.",
  "tika-vin07t16:30_18": "Bahukārā kho me pañcavaggiyāti upakārassāpi vijjamānataṁ sandhāya vuttaṁ,",
  "tika-vin07t16:30_19": "na pana dhammadesanāya kāraṇattena anupakārānampi desanato.",
  "tika-vin07t16:31_0": "11.Antarā ca gayaṁ antarā ca bodhinti gayāya,",
  "tika-vin07t16:31_1": "bodhissa ca antare tigāvute ṭhāne.",
  "tika-vin07t16:32_0": "Sabbābhibhūti sabbaṁ tebhūmakadhammaṁ abhibhavitvā ṭhito.",
  "tika-vin07t16:32_1": "Anūpalittoti kilesalepena alitto. Tato eva sabbañjaho.",
  "tika-vin07t16:32_2": "Taṇhakkhaye vimuttoti taṇhakkhaye nibbāne ārammaṇakaraṇavasaena vimutto.",
  "tika-vin07t16:32_3": "Evaṁ sayaṁ sabbadhamme attanāva jānitvā.",
  "tika-vin07t16:32_4": "Kamuddiseyyanti kaṁ aññaṁ ‘‘ayaṁ me ācariyo’’ti uddiseyyaṁ.",
  "tika-vin07t16:33_0": "Kāsinaṁ puranti bārāṇasiṁ. Āhañchanti āhanissāmi.",
  "tika-vin07t16:33_1": "Amatādhigamāya ugghosanato amatadundubhinti satthu dhammadesanā vuttā,",
  "tika-vin07t16:33_2": "‘‘amatabheriṁ paharissāmī’’ti gacchāmīti attho.",
  "tika-vin07t16:34_0": "Arahasi anantajinoti anantajinopi bhavituṁ yuttoti attho.",
  "tika-vin07t16:34_1": "Anantañāṇatāya ananto jino ca, anantena vā ñāṇena, anantaṁ vā dosaṁ jitavā,",
  "tika-vin07t16:34_2": "uppādavayantarahitatāya vā anantaṁ nibbānaṁ ajini kilesārayo madditvā gaṇhītipi anantajino.",
  "tika-vin07t16:35_0": "Hupeyyāpīti evampi bhaveyya,",
  "tika-vin07t16:35_1": "evaṁvidhe rūpakāyaratane īdisena ñāṇena bhavitabbanti adhippāyo.",
  "tika-vin07t16:35_2": "Evaṁ nāma kathanañhissa upanissayasampannassa aparakāle dukkhappattassa bhagavantaṁ upagamma pabbajitvā maggaphalapaṭivedhāya paccayo jāto.",
  "tika-vin07t16:35_3": "Tathāhesa bhagavā tena samāgamatthaṁ padasāva maggaṁ paṭipajji.",
  "tika-vin07t16:36_0": "12.Bāhullikoti paccayabāhulliko.",
  "tika-vin07t16:36_1": "Padhānavibbhantoti padhānato dukkaracaraṇato parihīno. Natthi ettha agāriyaṁ,",
  "tika-vin07t16:36_2": "agārassa hitaṁ kasigorakkhādikammanti anagāriyā, pabbajjā, taṁ anagāriyaṁ. Pabbajantīti upagacchanti. Tadanuttaranti taṁ anuttaraṁ.",
  "tika-vin07t16:36_3": "Brahmacariyapariyosānanti maggabrahmacariyassa pariyosānaṁ, arahattaphalanti attho.",
  "tika-vin07t16:36_4": "Tassa hi atthāya kulaputtā pabbajanti.",
  "tika-vin07t16:36_5": "Diṭṭheva dhammeti imasmiṁ paccakkhe attabhāve. Sayanti aparappaccayā .",
  "tika-vin07t16:36_6": "Abhiññā sacchikatvāti attanova ñāṇena paccakkhaṁ katvā. Upasampajjāti pāpuṇitvā.",
  "tika-vin07t16:37_0": "Iriyāyāti dukkarairiyāya.",
  "tika-vin07t16:37_1": "Uttarimanussadhammātiādīsu manussadhammato lokiyañāṇato upari ariyaṁ kātuṁ alaṁ samattho alamariyo.",
  "tika-vin07t16:37_2": "Ñāṇadassanavisesoti sabbaññutaññāṇassa pubbabhāgaṁ adhippetaṁ. Noti nu.",
  "tika-vin07t16:37_3": "Bhāsitametanti evarūpametaṁ vākyabhedanti attho.",
  "tika-vin07t16:37_4": "Te ca ‘‘yadi esa padhānakāle ‘ahaṁ arahā’ti vadeyya, mayañca saddahāma, na cānena tadā vuttaṁ.",
  "tika-vin07t16:37_5": "Idāni pana vijjamānameva guṇaṁ vadatī’’ti ekapadena satiṁ labhitvā ‘‘buddho jāto’’ti uppannagāravā āvusovādaṁ pahāya ‘‘no hetaṁ, bhante’’ti āhaṁsu.",
  "tika-vin07t16:37_6": "Aññā cittanti aññāya arahattappattiyā cittaṁ.",
  "tika-vin07t16:38_0": "13.Antāti koṭṭhāsā dve bhāgā.",
  "tika-vin07t16:38_1": "Kāmesu kāmasukhallikānuyogoti vatthukāmesu kilesakāmasukhassa anubhavo.",
  "tika-vin07t16:38_2": "Kilesakāmā eva vā āmisasukhena allīyanato kāmasukhallikāti vuttāti daṭṭhabbā. Gammoti gāmavāsīnaṁ santako.",
  "tika-vin07t16:38_3": "Attakilamathānuyogoti attano kilamathassa kaṇṭakaseyyādidukkhassa anuyogo.",
  "tika-vin07t16:38_4": "Ubho anteti yathāvutte lobho vā sassato vā eko anto,",
  "tika-vin07t16:38_5": "doso vā ucchedo vā ekoti veditabbo.",
  "tika-vin07t16:39_0": "Cakkhukaraṇītiādīsu attanā sampayuttañāṇacakkhuṁ karotīti cakkhukaraṇī. Dutiyaṁ tasseva vevacanaṁ. Upasamoti kilesupasamo. Abhiññā,",
  "tika-vin07t16:39_1": "sambodho ca catusaccapaṭivedhova. Nibbānaṁ asaṅkhatadhātu.",
  "tika-vin07t16:39_2": "Etesampi atthāya saṁvattatīti paṭipadaṁ thometi. Sammādiṭṭhīti ñāṇaṁ. Sammāsaṅkappoti vitakko.",
  "tika-vin07t16:39_3": "Sesaṁ dhammato suviññeyyameva.",
  "tika-vin07t16:40_0": "14.",
  "tika-vin07t16:40_1": "Evaṁ cattāropi magge ekato dassetvā idāni tehi maggehi paṭivijjhitabbāni cattāri ariyasaccāni dassetuṁ ‘‘idaṁ kho pana, bhikkhave’’tiādimāha.",
  "tika-vin07t16:40_2": "Jātipi dukkhātiādīsu tattha tattha bhave nibbattamānānaṁ sattānaṁ sabbapaṭhamaṁ rūpārūpadhammappavatti idha jāti nāma,",
  "tika-vin07t16:40_3": "sā ca tattha tattha bhavesu upalabbhamānānaṁ dukkhādīnaṁ vatthubhāvato dukkhā,",
  "tika-vin07t16:40_4": "evaṁ jarādīsu dukkhavatthukatāya dukkhatā veditabbā.",
  "tika-vin07t16:40_5": "Pañcupādānakkhandhā pana dukkhadukkhavipariṇāmadukkhasaṅkhāradukkhavasena dukkhā eva.",
  "tika-vin07t16:40_6": "Ponobhavikāti punabbhavakaraṇaṁ punabbhavo uttarapadalopena,",
  "tika-vin07t16:40_7": "punabbhavo sīlametissāti ponobhavikā.",
  "tika-vin07t16:40_8": "Nandirāgasahagatāti ettha rūpādīsu nandati piyāyatīti nandī,",
  "tika-vin07t16:40_9": "sā eva rāgoti nandirāgoti bhāvappadhānoyaṁ niddeso, nandirāgattanti attho.",
  "tika-vin07t16:40_10": "Tena sahagatāni nandirāgasahagatā.",
  "tika-vin07t16:40_11": "Tatra tatrāti tasmiṁ tasmiṁ bhave.",
  "tika-vin07t16:40_12": "Rūpādīsu chasu ārammaṇesu kāmassādanavasena pavattā kāmataṇhā nāma.",
  "tika-vin07t16:40_13": "Sassatadiṭṭhiyā saha pavattā bhavataṇhā.",
  "tika-vin07t16:40_14": "Ucchedadiṭṭhiyā saha pavattā vibhavataṇhā.",
  "tika-vin07t16:40_15": "Asesavirāganirodhotiādinā nibbānameva vuccati.",
  "tika-vin07t16:40_16": "Tattha virajjanaṁ vigamanaṁ virāgo. Nirujjhanaṁ nirodho.",
  "tika-vin07t16:40_17": "Ubhayenāpi suṭṭhu vigamova vuccati. Asesāyapi taṇhāya virāgo, nirodho ca yena hoti, so asesavirāganirodho, nibbānameva. Yasmā ca taṁ āgamma taṇhaṁ,",
  "tika-vin07t16:40_18": "vaṭṭañca cajanti paṭinissajjanti vimuccanti na allīyanti,",
  "tika-vin07t16:40_19": "tasmā cāgo paṭinissaggo mutti anālayoti vuccati.",
  "tika-vin07t16:41_0": "15.Cakkhuntiādīni ñāṇavevacanāneva.",
  "tika-vin07t16:42_0": "16.Yāvakīvañcāti yattakaṁ kālaṁ. Tiparivaṭṭanti saccañāṇa, kiccañāṇa,",
  "tika-vin07t16:42_1": "katañāṇasaṅkhātānaṁ tiṇṇaṁ parivaṭṭānaṁ vasena tiparivaṭṭaṁ ñāṇadassanaṁ.",
  "tika-vin07t16:42_2": "Ettha ca ‘‘idaṁ dukkhaṁ ariyasaccaṁ,",
  "tika-vin07t16:42_3": "idaṁ dukkhasamudaya’’nti evaṁ catūsu saccesu yathābhūtañāṇaṁ saccañāṇaṁ nāma.",
  "tika-vin07t16:42_4": "Tesu eva ‘‘pariññeyyaṁ pahātabbaṁ sacchikātabbaṁ bhāvetabba’’nti evaṁ kattabbakiccajānanañāṇaṁ kiccañāṇaṁ nāma.",
  "tika-vin07t16:42_5": "‘‘Pariññātaṁ pahīnaṁ sacchikataṁ bhāvita’’nti tassa kiccassa katabhāvajānanañāṇaṁ katañāṇaṁ nāma.",
  "tika-vin07t16:42_6": "Dvādasākāranti tesameva ekekasmiṁ sacce tiṇṇaṁ tiṇṇaṁ ākārānaṁ vasena dvādasākāraṁ.",
  "tika-vin07t16:43_0": "Abhisambuddhoti paccaññāsinti abhisambuddho arahattaṁ pattoti evaṁ na paṭijāniṁ.",
  "tika-vin07t16:43_1": "Yato ca khoti yato bodhimūle nisinnakālato paṭṭhāya . Athāhanti tato paraṁ ahaṁ.",
  "tika-vin07t16:43_2": "Ñāṇañca pana meti paccavekkhaṇañāṇaṁ sandhāya vadati.",
  "tika-vin07t16:43_3": "Akuppā metiādi tassa pavattiākāradassanaṁ.",
  "tika-vin07t16:43_4": "Tattha akuppā me vimuttīti arahattaphalaṁ tassa maggasaṅkhātakāraṇato ca ārammaṇato ca akuppatā veditabbā.",
  "tika-vin07t16:44_0": "Imasmiṁ pana veyyākaraṇasminti niggāthasutte. Bhaññamāneti bhaṇiyamāne.",
  "tika-vin07t16:44_1": "Dhammacakkhunti idha catusaccadhammesu cakkhukiccakaraṇato sotāpattimaggo adhippeto.",
  "tika-vin07t16:44_2": "Yaṁ kiñcītiādi nibbānārammaṇattepi kiccavasena asammohato pavattidassanatthaṁ vuttaṁ.",
  "tika-vin07t16:45_0": "17.Dhammacakkanti paṭivedhañāṇadhammañceva desanāñāṇadhammañca pavattanaṭṭhena cakkanti dhammacakkaṁ .",
  "tika-vin07t16:45_1": "Obhāsoti sabbaññutaññāṇānubhāvena pavatto cittapaccayautusamuṭṭhāno dasasahassilokadhātuṁ pharitvā ṭhito obhāso.",
  "tika-vin07t16:46_0": "18.",
  "tika-vin07t16:46_1": "Diṭṭho ariyasaccadhammo etenāti diṭṭhadhammo. Esa nayo sesesupi.",
  "tika-vin07t16:46_2": "Attano paccakkhato adhigatattā na paraṁ pacceti,",
  "tika-vin07t16:46_3": "parassa saddhāya ettha na pavattatīti aparappaccayo.",
  "tika-vin07t16:46_4": "Ehi bhikkhūti ettake vuttamatte pabbajjā, upasampadā ca sijjhati,",
  "tika-vin07t16:46_5": "teneva tattha iti-saddena paricchedo dassitoti vadanti.",
  "tika-vin07t16:46_6": "Keci pana ‘‘sammā dukkhassa antakiriyāyāti vacanapariyosāne eva upasampadā sijjhati,",
  "tika-vin07t16:46_7": "aṭṭhakathāyaṁ pana ‘ehi bhikkhūti bhagavato vacanenā’ti idaṁ ehibhikkhusaddopalakkhitavacanaṁ ehibhikkhuvacanantiādipadavasena vuttaṁ musāvādavaggotiādīsu viyā’’ti vadanti,",
  "tika-vin07t16:46_8": "tadetaṁ paṭhamapārājikaṭṭhakathāyaṁ ‘‘bhagavā hi…pe… ehi bhikkhu,",
  "tika-vin07t16:46_9": "cara brahmacariyaṁ sammā dukkhassa antakiriyāyā’’ti (pārā. aṭṭha.",
  "tika-vin07t16:46_10": "1.45 bhikkhūpadabhājanīyavaṇṇanā) iminā vacanena sameti.",
  "tika-vin07t16:46_11": "Yattakañhi bhagavatā niyamena vuccati, tattakaṁ sabbampi aṅgameva.",
  "tika-vin07t16:46_12": "Sekkhaputhujjanānañhi etaṁ paripuṇṇaṁ vuccati,",
  "tika-vin07t16:46_13": "asekkhānaṁ pana ‘‘cara brahmacariya’’nti pariyosānanti daṭṭhabbaṁ sikkhattayasamiddhito.",
  "tika-vin07t16:46_14": "Lokiyasampadāhi uparibhūtā seṭṭhabhūtā sampadāti upasampadā.",
  "tika-vin07t16:47_0": "19-21.Nīhārabhattoti bhikkhūhi gāmato nīharitvā dinnabhatto. Kallaṁ nūti yuttaṁ nu.",
  "tika-vin07t16:47_1": "Etaṁ mamātiādi yathākkamaṁ taṇhāmānadiṭṭhigāhānaṁ dassanaṁ.",
  "tika-vin07t16:48_0": "22-23.Tasmātihāti ettha tihāti nipātamattaṁ, tasmāti attho.",
  "tika-vin07t16:48_1": "Nibbindatīti vuṭṭhānagāminivipassanāvasena ukkaṇṭhati.",
  "tika-vin07t16:48_2": "Virajjatīti catunnaṁ maggānaṁ vasena na rajjati.",
  "tika-vin07t16:48_3": "Vimuccatīti phalavasena vimuccati.",
  "tika-vin07t16:48_4": "Vimuttasmintiādi paccavekkhaṇañāṇadassanaṁ.",
  "tika-vin07t16:48_5": "Brahmacariyanti maggabrahmacariyaṁ.",
  "tika-vin07t16:48_6": "Karaṇīyaṁ catūsu saccesu catūhi maggehi paccekaṁ kattabbaṁ pariññādivasena soḷasavidhaṁ kiccaṁ.",
  "tika-vin07t16:48_7": "Nāparaṁ itthattāyāti itthabhāvāya soḷasakiccabhāvāya,",
  "tika-vin07t16:48_8": "kilesakkhayāya vā aparaṁ puna maggabhāvanākiccaṁ me natthīti pajānāti.",
  "tika-vin07t16:48_9": "Atha vā itthattāyāti itthabhāvato vattamānakkhandhasantānato aparaṁ khandhasantānaṁ mayhaṁ na bhavissatīti attho.",
  "tika-vin07t16:49_0": "Pabbajjākathāvaṇṇanā",
  "tika-vin07t16:50_0": "15.Āḷambaranti paṇavaṁ. Vikesikanti vippakiṇṇakesaṁ.",
  "tika-vin07t16:50_1": "Vikkheḷikanti vissandamānalālaṁ .",
  "tika-vin07t16:50_2": "Susānaṁ maññeti susānaṁ viya addasa sakaṁ parijananti sambandho.",
  "tika-vin07t16:50_3": "Udānaṁ udānesīti saṁvegavasappavattaṁ vacanaṁ nicchāresi.",
  "tika-vin07t16:50_4": "Upassaṭṭhanti dukkhena sammissaṁ,",
  "tika-vin07t16:50_5": "dukkhotiṇṇaṁ sabbasattakāyajātanti attho.",
  "tika-vin07t16:51_0": "26.Idaṁ kho yasāti bhagavā nibbānaṁ sandhāyāha.",
  "tika-vin07t16:51_1": "Anupubbiṁ kathanti anupaṭipāṭikathaṁ. Ādīnavanti dosaṁ.",
  "tika-vin07t16:51_2": "Okāranti nihīnatā nihīnajanasevitattā.",
  "tika-vin07t16:51_3": "Saṁkilesanti tehi sattānaṁ saṁkilesanaṁ, saṁkilesavisayanti vā attho. Kallacittanti arogacittaṁ.",
  "tika-vin07t16:51_4": "Sāmaṁ attanāva ukkaṁso ukkhipanaṁ etissanti sāmukkaṁsikā, saccadesanā.",
  "tika-vin07t16:51_5": "Tassā sarūpadassanaṁ ‘‘dukkha’’ntiādi.",
  "tika-vin07t16:52_0": "27.Assadūteti assaāruḷhe dūte.",
  "tika-vin07t16:52_1": "Iddhābhisaṅkhāranti iddhikiriyaṁ. Abhisaṅkharesi akāsi.",
  "tika-vin07t16:53_0": "28.Yathādiṭṭhanti paṭhamamaggena diṭṭhaṁ catussaccabhūmiṁ sesamaggattayena paccavekkhantassa, passantassāti attho.",
  "tika-vin07t16:53_1": "Mātu no jīvitanti ettha noti nipātamattaṁ, mātu jīvitanti attho.",
  "tika-vin07t16:53_2": "Yasassa khīṇāsavattā ‘‘ehi bhikkhu, svākkhāto dhammo,",
  "tika-vin07t16:53_3": "cara brahmacariya’’nti ettakeneva bhagavā upasampadaṁ adāsi.",
  "tika-vin07t16:53_4": "Khīṇāsavānañhi ettakeneva upasampadā anuññātā pubbeva dukkhassa parikkhīṇattā.",
  "tika-vin07t16:53_5": "Cara brahmacariyanti sāsanabrahmacariyasaṅkhātaṁ sikkhāpadapūraṇaṁ sandhāya vuttaṁ, na maggabrahmacariyaṁ.",
  "tika-vin07t16:54_0": "30.Seṭṭhānuseṭṭhīnanti seṭṭhino ca anuseṭṭhino ca paveṇīvasena āgatā yesaṁ kulānaṁ santi,",
  "tika-vin07t16:54_1": "tesaṁ seṭṭhānuseṭṭhīnaṁ kulānaṁ. Orakoti lāmako.",
  "tika-vin07t16:55_0": "32-33.Mā ekena dveti ekena maggena dve bhikkhū mā agamittha. Visuddhe satte, guṇe vā māretīti māro. Pāpe niyutto pāpimā.",
  "tika-vin07t16:56_0": "Sabbapāsehīti sabbakilesapāsehi.",
  "tika-vin07t16:56_1": "Ye dibbā ye ca mānusāti ye dibbakāmaguṇanissitā,",
  "tika-vin07t16:56_2": "mānusakakāmaguṇanissitā ca kilesapāsā nāma atthi, sabbehi tehi.",
  "tika-vin07t16:56_3": "‘‘Tvaṁ buddho’’ti devamanussehi kariyamānasakkārasampaṭicchanaṁ sandhāya vadati.",
  "tika-vin07t16:57_0": "Antalikkhe carante pañcābhiññepi bandhatīti antalikkhacaro, rāgapāso.",
  "tika-vin07t16:57_1": "Māro pana pāsampi antalikkhacaraṁ maññati. Mānasoti manosampayutto.",
  "tika-vin07t16:58_0": "Jānāti manti so kira ‘‘mahānubhāvo añño devaputto nivāretīti bhīto nivattissati nu kho’’tisaññāya vatvā ‘‘nihato tvamasi antakā’’ti vutte ‘‘jānāti ma’’nti dummano palāyi.",
  "tika-vin07t16:59_0": "34.Parivitakko udapādīti yasmā ehibhikkhubhāvāya upanissayarahitānampi pabbajitukāmatā uppajjissati, buddhā ca te na pabbājenti,",
  "tika-vin07t16:59_1": "tasmā tesampi pabbajjāvidhiṁ dassento evaṁ parivitakkesīti daṭṭhabbaṁ.",
  "tika-vin07t16:59_2": "Upanissayasampannā pana bhagavantaṁ upasaṅkamitvā ehibhikkhubhāveneva pabbajanti.",
  "tika-vin07t16:59_3": "Ye paṭikkhittapuggalāti sambandho.",
  "tika-vin07t16:59_4": "Sayaṁ pabbājetabboti ettha ‘‘kesamassuṁ ohāretvā’’tiādivacanato kesacchedanakāsāyacchādanasaraṇadānāni pabbajjā nāma,",
  "tika-vin07t16:59_5": "tesu pacchimadvayaṁ bhikkhūhi eva kātabbaṁ, kāretabbaṁ vā.",
  "tika-vin07t16:59_6": "‘‘Pabbājehī’’ti idaṁ tividhampi sandhāya vuttaṁ.",
  "tika-vin07t16:59_7": "Khaṇḍasīmaṁ netvāti bhaṇḍukammārocanapariharaṇatthaṁ.",
  "tika-vin07t16:59_8": "Bhikkhūnañhi anārocetvā ekasīmāya ‘‘etassa kese chindā’’ti aññaṁ āṇāpetumpi na vaṭṭati.",
  "tika-vin07t16:59_9": "Pabbājetvāti kesādicchedanameva sandhāya vuttaṁ ‘‘kāsāyāni acchādetvā’’ti visuṁ vuttattā.",
  "tika-vin07t16:59_10": "Pabbājetuṁ na labhatīti saraṇadānaṁ sandhāya vuttaṁ,",
  "tika-vin07t16:59_11": "anupasampannena bhikkhuāṇattiyā dinnampi saraṇaṁ na ruhati.",
  "tika-vin07t16:60_0": "Yasassīti parivārasampanno.",
  "tika-vin07t16:60_1": "Nijjīvanissattabhāvanti ‘‘kesā nāma imasmiṁ sarīre pāṭiyekko koṭṭhāso acetano abyākato suñño nissatto thaddho pathavīdhātū’’tiādinayaṁ saṅgaṇhāti,",
  "tika-vin07t16:60_2": "sabbaṁ visuddhimagge (visuddhi.",
  "tika-vin07t16:60_3": "1.311) āgatanayena gahetabbaṁ. Pubbeti pubbabuddhuppādesu.",
  "tika-vin07t16:60_4": "Madditasaṅkhāroti vipassanāvasena vuttaṁ.",
  "tika-vin07t16:60_5": "Bhāvitabhāvanoti samathavasenāpi.",
  "tika-vin07t16:61_0": "Kāsāyāni tikkhattuṁ vā…pe… paṭiggāhāpetabboti ettha ‘‘sabbadukkhanissaraṇatthāya imaṁ kāsāvaṁ gahetvā’’ti vā ‘‘taṁ kāsāvaṁ datvā’’ti vā vatvā ‘‘pabbājetha maṁ, bhante,",
  "tika-vin07t16:61_1": "anukampaṁ upādāyā’’ti evaṁ yācanapubbakaṁ cīvaraṁ paṭicchāpeti.",
  "tika-vin07t16:61_2": "Athāpītiādi tikkhattuṁ paṭiggāhāpanato paraṁ kattabbavidhidassanaṁ.",
  "tika-vin07t16:61_3": "Athāpīti tato parampīti attho.",
  "tika-vin07t16:61_4": "Keci pana ‘‘cīvaraṁ appaṭiggāhāpetvā pabbajanappakārabhedadassanatthaṁ ‘‘athāpī’’ti vuttaṁ,",
  "tika-vin07t16:61_5": "athāpīti ca atha vāti attho’’ti vadanti.",
  "tika-vin07t16:61_6": "‘‘Adinnaṁ na vaṭṭatī’’ti iminā pabbajjā na ruhatīti dasseti.",
  "tika-vin07t16:62_0": "Pādevandāpetvāti pādābhimukhaṁ namāpetvā.",
  "tika-vin07t16:62_1": "Dūre vandantopi hi pāde vandatīti vuccati.",
  "tika-vin07t16:62_2": "Upajjhāyena vāti ettha yassa santike upajjhaṁ gaṇhāti, ayaṁ upajjhāyo.",
  "tika-vin07t16:62_3": "Ābhisamācārikesu vinayanatthaṁ yaṁ ācariyaṁ katvā niyyātenti, ayaṁ ācariyo.",
  "tika-vin07t16:62_4": "Sace pana upajjhāyo sayameva sabbaṁ sikkhāpeti, aññasmiṁ na niyyāteti,",
  "tika-vin07t16:62_5": "upajjhāyovassa ācariyopi hoti,",
  "tika-vin07t16:62_6": "yathā upasampadākāle sayameva kammavācaṁ vācento upajjhāyova kammavācācariyopi hoti.",
  "tika-vin07t16:63_0": "Anunāsikantaṁ katvā dānakāle antarā vicchedo na kātabboti āha ‘‘ekasambandhānī’’ti.",
  "tika-vin07t16:64_0": "‘‘Ābhisamācārikesu vinetabbo’’ti iminā sekhiyavattakhandhakavattesu, aññesu",
  "tika-vin07t16:65_0": "Ca sukkavissaṭṭhiādilokavajjasikkhāpadesu sāmaṇerehi vattitabbaṁ, tattha avattamāno alajjī,",
  "tika-vin07t16:65_1": "daṇḍakammāraho ca hotīti dasseti.",
  "tika-vin07t16:66_0": "Pabbajjākathāvaṇṇanā niṭṭhitā.",
  "tika-vin07t16:67_0": "Dutiyamārakathāvaṇṇanā",
  "tika-vin07t16:68_0": "35.",
  "tika-vin07t16:68_1": "Pāḷiyaṁ anuttaraṁ vimuttiṁ anupāpuṇāthāti ‘‘khīṇāsavā mayaṁ,",
  "tika-vin07t16:68_2": "kiṁ amhākaṁ padhānenā’’ti vāsanādosena vosānaṁ anāpajjitvā pantesu senāsanesu phalasamāpattiyāva vītināmanatthaṁ,",
  "tika-vin07t16:68_3": "taṁ disvā aññesampi diṭṭhānugatisamāpajjanatthañca ovadatīti veditabbaṁ.",
  "tika-vin07t16:69_0": "Dutiyamārakathāvaṇṇanā niṭṭhitā.",
  "tika-vin07t16:70_0": "Bhaddavaggiyakathāvaṇṇanā",
  "tika-vin07t16:71_0": "36.Idaṁ nesaṁ pubbakammanti tesaṁ tiṁsajanānaṁ ekato abhisamayassa pubbakammaṁ.",
  "tika-vin07t16:71_1": "Aññampi tesaṁ paccekaṁ pubbabuddhuppādesu saddhammassavanasaraṇagamanadānasīlasamādhivipassanāsamāyogavasena bahuṁ vivaṭṭūpanissayaṁ kusalaṁ atthevāti gahetabbaṁ.",
  "tika-vin07t16:71_2": "Itarathā hi tadaheva paṭivedho,",
  "tika-vin07t16:71_3": "ehibhikkhubhāvādiviseso ca na sampajjeyya.",
  "tika-vin07t16:72_0": "Bhaddavaggiyakathāvaṇṇanā niṭṭhitā.",
  "tika-vin07t16:73_0": "Uruvelapāṭihāriyakathāvaṇṇanā",
  "tika-vin07t16:74_0": "37-38.",
  "tika-vin07t16:74_1": "Pāḷiyaṁ agarūti bhāriyaṁ na siyāti attho.",
  "tika-vin07t16:74_2": "Ubhinnaṁ sajotibhūtānanti ubhosu sajotibhūtesu.",
  "tika-vin07t16:74_3": "Patte pakkhipīti taṁ nāgaṁ nihatatejaṁ dhammadesanāya santappetvā saraṇasīlāni datvā sakalarattiṁ bhagavantaṁ payirupāsitvā ṭhitaṁ jaṭilānaṁ dassanatthaṁ patte pakkhipi,",
  "tika-vin07t16:74_4": "na ahituṇḍiko viya balakkārenāti veditabbaṁ. Yatra hi nāmāti yo nāma.",
  "tika-vin07t16:75_0": "39.Ajjaṇhoti ajja ekadivasaṁ. Aggisālamhīti agyāgāre.",
  "tika-vin07t16:75_1": "Sumanānaṁ buddhānaṁ manasā sadiso mano assāti sumanamanaso.",
  "tika-vin07t16:75_2": "Adhicittoti mahākaruṇādīhi adhicitto. Udicchareti ullokesuṁ, parivāresunti attho.",
  "tika-vin07t16:75_3": "Anekavaṇṇā acciyoti chabbaṇṇaraṁsiyo vuttā.",
  "tika-vin07t16:75_4": "Ahaṁ te dhuvabhattena paṭimānanaṁ karissāmīti seso.",
  "tika-vin07t16:76_0": "40.Abhikkantāyarattiyāti parikkhīṇāya rattiyā, majjharattisamayeti attho.",
  "tika-vin07t16:76_1": "Abhikkantavaṇṇāti abhirūpacchavivaṇṇā.",
  "tika-vin07t16:76_2": "Kevalakappanti ettha kevala-saddassa anavasesattho, kappa-saddassa samantabhāvo,",
  "tika-vin07t16:76_3": "tasmā anavasesaṁ samantato vanasaṇḍanti attho. Catuddisāti catūsu disāsu. Yatra hi nāmāti yaṁ nāma.",
  "tika-vin07t16:77_0": "43.Aṅgamagadhāti aṅgamagadharaṭṭhavāsino.",
  "tika-vin07t16:77_1": "Iddhipāṭihāriyanti abhiññiddhiyeva paṭipakkhānaṁ titthiyānaṁ,",
  "tika-vin07t16:77_2": "veneyyasattagatadosānañca haraṇato apanayanato pāṭihāriyaṁ,",
  "tika-vin07t16:77_3": "taṁ taṁ vā sattahitaṁ paṭicca haritabbaṁ pavattetabbanti paṭihāriyaṁ, tadeva pāṭihāriyaṁ.",
  "tika-vin07t16:77_4": "Iddhi eva pāṭihāriyaṁ iddhipāṭihāriyaṁ.",
  "tika-vin07t16:78_0": "44.Paṁsukūlaṁ uppannaṁ hotīti puṇṇāya dāsiyā sarīraṁ parikkhipitvā chaḍḍitaṁ sāṇamayaṁ kimikulākulaṁ pariyesanavasena uppannaṁ hoti,",
  "tika-vin07t16:78_1": "yaṁ bhagavā bhūmiṁ kampento pārupitvā pacchā mahākassapattherassa adāsi,",
  "tika-vin07t16:78_2": "taṁ sandhāyetaṁ vuttanti vadanti.",
  "tika-vin07t16:78_3": "Kattha nu khotiādiparivitakko jaṭilānaṁ vividhapāṭihāriyadassanatthaṁ kato.",
  "tika-vin07t16:78_4": "Pāṇinā khaṇanto viya iddhiyā mattikaṁ apanetvā dinnattā vuttaṁ ‘‘pāṇinā pokkharaṇiṁ khaṇitvā’’ti.",
  "tika-vin07t16:79_0": "46.Phāliyantu, kassapa,",
  "tika-vin07t16:79_1": "kaṭṭhānīti uruvelakassapena nivedite evamavocāti daṭṭhabbaṁ. Evaṁ sesesupi.",
  "tika-vin07t16:80_0": "49.Antaraṭṭhakāsuhimapātasamayeti ettha māghamāsassa avasāne catasso,",
  "tika-vin07t16:80_1": "phagguṇamāsassa ādimhi catassoti evaṁ ubhinnaṁ māsānaṁ antare aṭṭharattiyo antaraṭṭhakā nāma.",
  "tika-vin07t16:80_2": "Tāsu antaraṭṭhakāsu rattīsu himapātakāle.",
  "tika-vin07t16:80_3": "Ummujjananimujjanampi sahasā tadubhayakaraṇavasena vuttaṁ.",
  "tika-vin07t16:81_0": "50.Udakavāhakoti udakogho. Reṇuhatāyāti rajokiṇṇāya, atintāyāti attho. Nāvāyāti kullena.",
  "tika-vin07t16:81_1": "Idaṁ nu tvaṁ mahāsamaṇāti idha nu tvaṁ. Dha-kārassa da-kāraṁ,",
  "tika-vin07t16:81_2": "anusārañca katvā ‘‘idaṁ nū’’ti vuttaṁ ‘‘ekamidāha’’ntiādīsu (dī. ni. 1.165, 265) viya.",
  "tika-vin07t16:81_3": "‘‘Imasmiṁ padese tvaṁ nu kho ṭhitosī’’ti pucchi.",
  "tika-vin07t16:81_4": "Ayamahamasmīti ayamahaṁ idha ṭhitosmīti attho.",
  "tika-vin07t16:82_0": "51.Cirapaṭikāti cirakālato paṭṭhāya.",
  "tika-vin07t16:82_1": "Kesamissaṁ sabbaṁ parikkhāraṁ udake pavāhetvātipi yojetabbaṁ.",
  "tika-vin07t16:82_2": "Araṇikamaṇḍaluādikā tāpasaparikkhārā khārī nāma,",
  "tika-vin07t16:82_3": "taṁharaṇakakājaṁ khārikājaṁ nāma.",
  "tika-vin07t16:82_4": "Aggihutamissanti aggipūjopakaraṇasahitaṁ.",
  "tika-vin07t16:83_0": "52-3.Upasaggoti upaddavo.",
  "tika-vin07t16:83_1": "‘‘Aḍḍhuḍḍhāni pāṭihāriyasahassānī’’ti idaṁ nāgadamanādīni pannarasa pāṭihāriyāni vajjetvā vuttaṁ appakamadhikaṁ gaṇanūpagaṁ na hotīti.",
  "tika-vin07t16:84_0": "54.Gayāyanti gayānāmikāya nadiyā adūrabhavattā gāmo itthiliṅgavasena gayā nāma jāto, tassaṁ.",
  "tika-vin07t16:84_1": "Gayāsīseti evaṁnāmake piṭṭhipāsāṇe.",
  "tika-vin07t16:85_0": "‘‘Yamidaṁ cakkhusamphassapaccayā…pe… sukhaṁ vā’’tiādinā cakkhuviññāṇavīthicittesu somanassadomanassaupekkhāvedanāmukhena sesārūpakkhandhānampi ādittataṁ dasseti. Esa nayo sesesupi.",
  "tika-vin07t16:85_1": "Manoti bhavaṅgacittaṁ manodvārassa adhippetattā.",
  "tika-vin07t16:85_2": "Manoviññāṇanti manodvāravīthipaayāpannameva gahitaṁ.",
  "tika-vin07t16:86_0": "Uruvelapāṭihāriyakathāvaṇṇanā niṭṭhitā.",
  "tika-vin07t16:87_0": "Bimbisārasamāgamakathāvaṇṇanā",
  "tika-vin07t16:88_0": "55.Yaññāabhivadantīti yāgahetu ijjhantīti vadanti.",
  "tika-vin07t16:88_1": "Upadhīsūti ettha dukkhasukhādīnaṁ adhiṭṭhānaṭṭhena cattāro upadhī kāmakhandhakilesaabhisaṅkhārūpadhīnaṁ vasena.",
  "tika-vin07t16:88_2": "Tesu khandhūpadhi idhādhippetoti āha ‘‘khandhūpadhīsu malanti ñatvā’’ti. Yaññāti yaññahetu. Yiṭṭheti mahāyāge.",
  "tika-vin07t16:88_3": "Huteti divase divase kattabbe aggiparicaraṇe.",
  "tika-vin07t16:88_4": "Kiṁ vakkhāmīti kathaṁ vakkhāmi.",
  "tika-vin07t16:89_0": "57-8.Āsīsanāti manorathā.",
  "tika-vin07t16:89_1": "Siṅgīsuvaṇṇanikkhenāti siṅgīsuvaṇṇassa rāsinā.",
  "tika-vin07t16:89_2": "Suvaṇṇesu hi yuttikataṁ hīnaṁ. Tato rasaviddhaṁ seṭṭhaṁ, tato ākaruppannaṁ seṭṭhaṁ,",
  "tika-vin07t16:89_3": "tato yaṁkiñci dibbasuvaṇṇaṁ seṭṭhaṁ , tatrāpi cāmīkaraṁ, tato sātakumbhaṁ, tato jambunadaṁ, tatopi siṅgīsuvaṇṇaṁ seṭṭhaṁ.",
  "tika-vin07t16:89_4": "Tassa nikkhaṁ nāma pañcasuvaṇṇaparimāṇaṁ.",
  "tika-vin07t16:89_5": "Aṭṭhasuvaṇṇādibhedaṁ anekavidhampi vadanti. Dasasu ariyavāsesūti –",
  "tika-vin07t16:90_0": "‘‘Idha, bhikkhave,",
  "tika-vin07t16:90_1": "bhikkhu pañcaṅgavippahīno hoti chaḷaṅgasamannāgato ekārakkho caturāpasseno paṇunnapaccekasacco samavayasaṭṭhesano anāvilasaṅkappo passaddhakāyasaṅkhāro suvimuttacitto suvimuttapañño’’ti (dī. ni. 3.348, 360; a. ni. 10.19) –",
  "tika-vin07t16:91_0": "Evamāgatesu dasasu ariyavāsesu.",
  "tika-vin07t16:91_1": "Tattha pañcaṅgavippahīnoti pañcanīvaraṇehi vippayuttatā vuttā.",
  "tika-vin07t16:91_2": "Chaḷaṅgasamannāgatoti iṭṭhādīsu chasu ārammaṇesu somanassitādipaṭipakkhā chaḷaṅgupekkhā vuttā. Ekārakkhoti upaṭṭhitasatitā.",
  "tika-vin07t16:91_3": "Saṅkhāyasevanā adhivāsanā parivajjanā vinodanāsaṅkhātāni cattāri apassenā nissayā etassāti caturāpasseno, etena ca te nissayā dassitā.",
  "tika-vin07t16:91_4": "Paṇunnāni apanītāni diṭṭhigatikehi paccekaṁ gahitāni diṭṭhisaccāni yassa, so paṇunnapaccekasacco,",
  "tika-vin07t16:91_5": "tena lokiyañāṇena diṭṭhippahānaṁ vuttaṁ.",
  "tika-vin07t16:91_6": "Kāmesanā bhavesanābrahmacariyesanāsaṅkhātā esanā sammadeva avayā anūnā saṭṭhā nisaṭṭhā anenāti samavayasaṭṭhesano.",
  "tika-vin07t16:91_7": "Etena tiṇṇaṁ esanānaṁ abhāvo vutto.",
  "tika-vin07t16:91_8": "‘‘Anāvilasaṅkappo’’ti iminā kāmavitakkādīhi anāvilacittatā.",
  "tika-vin07t16:91_9": "‘‘Passaddhakāyasaṅkhāro’’ti iminā catutthajjhānasamāyogena vigatadarathatā vuttā.",
  "tika-vin07t16:91_10": "‘‘Suvimuttacitto’’ti iminā maggo.",
  "tika-vin07t16:91_11": "‘‘Suvimuttapañño’’ti iminā paccavekkhaṇañāṇamukhena phalañāṇaṁ vuttaṁ.",
  "tika-vin07t16:91_12": "Ete hi ariyā vasanti etthāti ariyavāsāti vuccanti .",
  "tika-vin07t16:91_13": "Te pana vāsā vutthā vasitā sampāditā yena, so vutthavāso, bhagavā.",
  "tika-vin07t16:91_14": "Dasabaloti dasahi kāyabalehi, ñāṇabalehi ca upeto. Yāni hetāni –",
  "tika-vin07t16:92_0": "‘‘Kāḷāvakañca gaṅgeyyaṁ, paṇḍaraṁ tambapiṅgalaṁ;",
  "tika-vin07t16:93_0": "Gandhamaṅgalahemañca, uposathachaddantime dasā’’ti. (ma. ni. aṭṭha. 1.148; saṁ. ni. aṭṭha. 2.2.22; a. ni. aṭṭha. 3.10.21; vibha. aṭṭha. 760; udā. aṭṭha. 75; bu. va. aṭṭha. 1.39; cūḷani. aṭṭha. 81; paṭi. ma. aṭṭha. 2.2.44) –",
  "tika-vin07t16:94_0": "Evaṁ vuttāni dasahatthikulāni purimapurimato dasabalaguṇopetāni,",
  "tika-vin07t16:94_1": "tesu sabbajeṭṭhānaṁ dasannaṁ chaddantānaṁ balāni bhagavato kāyassa dasabalāni nāma.",
  "tika-vin07t16:94_2": "Tañca kāḷāvakasaṅkhātānaṁ pakatihatthīnaṁ koṭisahassassa,",
  "tika-vin07t16:94_3": "majjhimapurisānaṁ pana dasannaṁ koṭisahassānañca balaṁ hoti,",
  "tika-vin07t16:94_4": "taṁ ‘‘nārāyanasaṅghātabala’’ntipi vuccati.",
  "tika-vin07t16:95_0": "Yāni panetāni pāḷiyaṁ ‘‘idha, sāriputta,",
  "tika-vin07t16:95_1": "tathāgato ṭhānañca ṭhānato aṭṭhānañca aṭṭhānato yathābhūtaṁ pajānātī’’tiādinā (ma. ni. 1.148; a. ni. 10.21; vibha. 760; paṭi. ma.",
  "tika-vin07t16:95_2": "2.44) vuttāni ṭhānāṭhānañāṇabalaṁ, kammavipākañāṇabalaṁ,",
  "tika-vin07t16:95_3": "sabbatthagāminipaṭipadāñāṇabalaṁ,",
  "tika-vin07t16:95_4": "anekadhātunānādhātulokañāṇabalaṁ,",
  "tika-vin07t16:95_5": "sattānaṁ nānādhimuttikatāñāṇabalaṁ,",
  "tika-vin07t16:95_6": "indriyaparopariyattañāṇabalaṁ,",
  "tika-vin07t16:95_7": "jhānavimokkhasamādhisamāpattīnaṁ saṁkilesavodānavuṭṭhānañāṇabalaṁ, pubbenivāsañāṇabalaṁ, dibbacakkhuñāṇabalaṁ,",
  "tika-vin07t16:95_8": "āsavakkhayañāṇabalanti dasabalañāṇāni,",
  "tika-vin07t16:95_9": "imāni bhagavato dasabalāni nāma.",
  "tika-vin07t16:95_10": "Dasahi asekkhehi aṅgehīti arahattaphalasampayuttehi pāḷiyaṁ ‘‘asekkhā sammādiṭṭhi…pe… asekkho sammāsamādhi, asekkhaṁ sammāñāṇaṁ, asekkhā sammāvimuttī’’ti (dī. ni. 3.348,",
  "tika-vin07t16:95_11": "360) evaṁ vuttehi dasahi asekkhadhammehi samannāgato.",
  "tika-vin07t16:95_12": "Ettha ca dassanaṭṭhena vuttā sammādiṭṭhi eva jānanaṭṭhena sammāñāṇantipi vuttā,",
  "tika-vin07t16:95_13": "vuttāvasesā pana phalacittasampayuttā sabbe phassādidhammā sammāvimuttīti vuttāti daṭṭhabbaṁ.",
  "tika-vin07t16:96_0": "Bimbisārasamāgamakathāvaṇṇanā niṭṭhitā.",
  "tika-vin07t16:97_0": "Sāriputtamoggallānapabbajjākathāvaṇṇanā",
  "tika-vin07t16:98_0": "60.",
  "tika-vin07t16:98_1": "Sārībrāhmaṇiyā putto sāriputto.",
  "tika-vin07t16:98_2": "Moggalībrāhmaṇiyā putto moggallāno.",
  "tika-vin07t16:98_3": "Channaparibbājakassāti setavatthena hirikopīnaṁ chādetvā vicaraṇakaparibbājakassa,",
  "tika-vin07t16:98_4": "tena ‘‘nāyaṁ naggaparibbājako’’ti dasseti.",
  "tika-vin07t16:98_5": "‘‘Upaññāta’’nti imassa vivaraṇaṁ ñāto cevāti.",
  "tika-vin07t16:98_6": "‘‘Magga’’nti imassa vivaraṇaṁ upagato ca maggoti.",
  "tika-vin07t16:98_7": "Tena ca upaññātanti ettha ñāta-saddo ñāṇapariyāyo.",
  "tika-vin07t16:98_8": "Magganti liṅgavipallāsena maggova vutto.",
  "tika-vin07t16:98_9": "Upasaddo ca upagamanattho maggasaddenapi sambandhitabboti dasseti.",
  "tika-vin07t16:98_10": "Idaṁ vuttaṁ hoti – yasmā piṭṭhito piṭṭhito anubandhanaṁ nāma atthikehi upaññātaṁ upagatañāṇañceva hoti,",
  "tika-vin07t16:98_11": "tehi upagato paṭipanno maggo ca,",
  "tika-vin07t16:98_12": "tasmā yaṁnūnāhaṁ anubandheyyanti.",
  "tika-vin07t16:98_13": "Upaññātaṁ nibbānanti upapattiyā anumānena ñātaṁ nibbānaṁ.",
  "tika-vin07t16:98_14": "‘‘Magga’’nti imassa vivaraṇaṁ maggantoti,",
  "tika-vin07t16:98_15": "anumānena ñātaṁ paccakkhato dassanatthāya gavesantoti attho.",
  "tika-vin07t16:99_0": "Nirodho ca nirodhūpāyo ca ekasesena nirodhoti vuttoti dassento ‘‘atha vā’’tiādimāha. Paṭipādentoti nigamento.",
  "tika-vin07t16:100_0": "Ito uttarīti ito mayā laddhasotāpattito uttari itaramaggattayaṁ yadipi natthi,",
  "tika-vin07t16:100_1": "tathāpi eso eva mayā gavesito nibbānadhammoti attho.",
  "tika-vin07t16:101_0": "62-3.Tadārammaṇāyāti nibbānārammaṇāya sotāpattiphalavimuttiyā.",
  "tika-vin07t16:101_1": "Tesaṁ āyasmantānanti saparisānaṁ tesaṁ dvinnaṁ parisānaṁ tasmiṁyeva khaṇe bhagavato dhammaṁ sutvā arahattaṁ pāpuṇi,",
  "tika-vin07t16:101_2": "aggasāvakā pana attano ñāṇakiccassa mahantatāya katipāhaccayena. Tenāha ‘‘eva’’ntiādi.",
  "tika-vin07t16:101_3": "Usūyanakiriyāya kammabhāvaṁ sandhāya ‘‘upayogatthevā’’ti vuttaṁ.",
  "tika-vin07t16:102_0": "Sāriputtamoggallānapabbajjākathāvaṇṇanā niṭṭhitā.",
  "tika-vin07t16:103_0": "Upajjhāyavattakathāvaṇṇanā",
  "tika-vin07t16:104_0": "64.Vajjāvajjanti khuddakaṁ, mahantañca vajjaṁ.",
  "tika-vin07t16:104_1": "Uttiṭṭhapattanti ettha uttiṭṭhaṁ nāma piṇḍāya caraṇaṁ vuccati ‘‘uttiṭṭhe nappamajjeyyā’’tiādīsu (dha. pa. 168) viya.",
  "tika-vin07t16:104_2": "Uttiṭṭhatthāya gahitaṁ pattaṁ uttiṭṭhapattaṁ,",
  "tika-vin07t16:104_3": "tenāha ‘‘piṇḍāya caraṇakapatta’’nti.",
  "tika-vin07t16:104_4": "Tassa upanāme ko dosoti āha ‘‘tasmiṁ hī’’tiādi.",
  "tika-vin07t16:104_5": "Tasmāti yasmā manussā etasmiṁyeva ete bhuñjantīti uttiṭṭhapatte ucchiṭṭhasaññino,",
  "tika-vin07t16:104_6": "tasmā uttiṭṭhapattanti vuttaṁ uttiṭṭha-saddeneva manussānaṁ saññāya ucchiṭṭhatāpi gammatīti.",
  "tika-vin07t16:104_7": "Keci pana ‘‘ucchiṭṭhasaddena samānattho uttiṭṭhasaddo’’ti vadanti.",
  "tika-vin07t16:104_8": "‘‘Uttiṭṭhā’’ti tvāpaccayantopi hotīti āha ‘‘uṭṭhahitvā’’ti.",
  "tika-vin07t16:104_9": "Upajjhāyaṁ gahetunti upajjhāyattaṁ manasā gahetuṁ,",
  "tika-vin07t16:104_10": "yācanavacanena tassa anumatiṁ gahetunti vā attho.",
  "tika-vin07t16:105_0": "65. Patissayanaṁ patisso, garuṁ nissāya vattanabhāvo, yaṁkiñci gāravanti attho. Saha patissena sappatisso,",
  "tika-vin07t16:105_1": "paraṁ jeṭṭhaṁ katvā tassovāde vattanatāti attho.",
  "tika-vin07t16:105_2": "Tenāha ‘‘jeṭṭhakabhāvañca upaṭṭhapetvā’’ti. Sāhūti sādhu sundaraṁ. Lahūti agaru, subharatāti attho.",
  "tika-vin07t16:105_3": "Opāyikanti upāyapaṭisaṁyuttaṁ,",
  "tika-vin07t16:105_4": "evaṁ paṭipajjanaṁ nittharaṇūpāyoti attho.",
  "tika-vin07t16:105_5": "Patirūpanti sāmīcikammamidanti attho.",
  "tika-vin07t16:105_6": "Pāsādikenāti pasādāvahena kāyavacīpayogena sampādehīti attho.",
  "tika-vin07t16:105_7": "Kāyenāti etadatthaviññāpakaṁ hatthamuddādiṁ dassento kāyena viññāpeti.",
  "tika-vin07t16:105_8": "Sādhūti sampaṭicchanaṁ sandhāyāti upajjhāyena ‘‘sāhū’’tiādīsu vuttesu saddhivihārikassa ‘‘sādhū’’ti sampaṭicchanaṁ vacanaṁ sandhāya ‘‘kāyena viññāpetī’’tiādi vuttanti adhippāyo.",
  "tika-vin07t16:105_9": "Āyācanadānamattenāti saddhivihārikassa paṭhamaṁ āyācanamattena,",
  "tika-vin07t16:105_10": "tato upajjhāyassa ca ‘‘sāhū’’tiādinā vacanamattenāti attho.",
  "tika-vin07t16:106_0": "66.Assāti saddhivihārikassa. Dve cīvarānīti uttarāsaṅgaṁ, saṅghāṭiñca sandhāya vadati.",
  "tika-vin07t16:106_1": "Ito paṭṭhāyāti ‘‘na upajjhāyassa bhaṇamānassā’’ti ettha na-kārato paṭṭhāya,",
  "tika-vin07t16:106_2": "tena ‘‘nātidūre’’tiādīsu na-kārapaṭisiddhesu āpatti natthīti dasseti.",
  "tika-vin07t16:106_3": "Sabbattha dukkaṭāpattīti āpadāummattakhittacittavedanaṭṭatādīhi vinā paṇṇattiṁ ajānitvāpi vadantassa gilānassapi dukkaṭameva.",
  "tika-vin07t16:106_4": "Āpadāsu hi antarantarā kathā vattuṁ vaṭṭati.",
  "tika-vin07t16:106_5": "Evamaññesupi na-kārapaṭisiddhesu īdisesu,",
  "tika-vin07t16:106_6": "itaresu pana gilānopi na muccati.",
  "tika-vin07t16:106_7": "Pāḷiyaṁ ‘‘heṭṭhāpīṭhaṁ vā parāmasitvā’’ti idaṁ pubbe tattha ṭhapitapattādinā asaṅghaṭṭanatthāya vuttaṁ,",
  "tika-vin07t16:106_8": "cakkhunā oloketvāpi aññesaṁ abhāvaṁ ñatvāpi ṭhapetuṁ vaṭṭati eva.",
  "tika-vin07t16:106_9": "Āpattiyā āsannanti āpattikaraṇameva.",
  "tika-vin07t16:107_0": "Gāmeti antogāme tādise maṇḍapādimhi. Antaraghareti antogehe. Paṭikkamaneti āsanasālāyaṁ.",
  "tika-vin07t16:107_1": "Dhotavālikāyāti udakena gataṭṭhāne nirajāya parisuddhavālikāya.",
  "tika-vin07t16:107_2": "Niddhūmeti jantāghare jaliyamānaaggidhūmarahite.",
  "tika-vin07t16:107_3": "Jantāgharañhi nāma himapātabahulesu desesu tappaccayarogapīḷādinivāraṇatthaṁ sarīrasedāpanaṭṭhānaṁ.",
  "tika-vin07t16:107_4": "Tattha kira andhakārapaṭicchannatāya bahūpi ekato pavisitvā cīvaraṁ nikkhipitvā aggitāpaparihārāya mattikāya mukhaṁ limpitvā sarīraṁ yāvadatthaṁ sedetvā cuṇṇādīhi ubbaṭṭetvā nahāyanti.",
  "tika-vin07t16:107_5": "Teneva pāḷiyaṁ ‘‘cuṇṇaṁ sannetabba’’ntiādi vuttaṁ.",
  "tika-vin07t16:107_6": "Ullokanti uddhaṁ olokanaṭṭhānaṁ. Uparibhāganti attho.",
  "tika-vin07t16:108_0": "Aññattha netabboti yattha viharato sāsane anabhirati uppannā,",
  "tika-vin07t16:108_1": "tato aññattha kalyāṇamittādisampattiyuttaṭṭhāne netabbo.",
  "tika-vin07t16:108_2": "Visabhāgapuggalānanti lajjino vā alajjino vā upajjhāyassa avaḍḍhikāme sandhāya vuttaṁ.",
  "tika-vin07t16:108_3": "Sace pana upajjhāyo alajjī ovādampi na gaṇhāti,",
  "tika-vin07t16:108_4": "lajjino ca etassa visabhāgā honti,",
  "tika-vin07t16:108_5": "tattha upajjhāyaṁ vihāya lajjīheva saddhiṁ āmisādiparibhogo kātabbo.",
  "tika-vin07t16:108_6": "Upajjhāyādibhāvo hettha na pamāṇanti daṭṭhabbaṁ.",
  "tika-vin07t16:108_7": "Pariveṇaṁ gantvāti upajjhāyassa pariveṇaṁ gantvā.",
  "tika-vin07t16:108_8": "‘‘Na susāna’’nti idaṁ upalakkhaṇaṁ,",
  "tika-vin07t16:108_9": "upacārasīmato bahi gantukāmena anāpucchā gantuṁ na vaṭṭati.",
  "tika-vin07t16:109_0": "Upajjhāyavattakathāvaṇṇanā niṭṭhitā.",
  "tika-vin07t16:110_0": "Saddhivihārikavattakathāvaṇṇanā",
  "tika-vin07t16:111_0": "67.",
  "tika-vin07t16:111_1": "Saddhivihārikavattakathāyaṁ saṅgahetabbo anuggahetabbotiādīsu anādariyaṁ paṭicca dhammāmisehi asaṅgaṇhantānaṁ ācariyupajjhāyānaṁ dukkaṭaṁ vattabhedattā.",
  "tika-vin07t16:111_2": "Teneva parivārepi ‘‘nadento āpajjatī’’ti (pari. 322) vuttaṁ. Sesaṁ suviññeyyameva.",
  "tika-vin07t16:112_0": "Saddhivihārikavattakathāvaṇṇanā niṭṭhitā.",
  "tika-vin07t16:113_0": "Nasammāvattanādikathāvaṇṇanā",
  "tika-vin07t16:114_0": "68.",
  "tika-vin07t16:114_1": "Nasammāvattanādikathāyaṁ vattaṁ na pūreyyāti ‘‘vattakaraṇakālo’’ti vatthuvijānanavasena ñatvā mānakosajjādivasena vā upajjhāyādīsu anādarena vā ‘‘akātuṁ na vaṭṭatī’’ti ajānanatāya vā na kareyya, dukkaṭameva.",
  "tika-vin07t16:114_2": "Asañcicca asatiyātiādīhi ca akarontassa pana anāpatti.",
  "tika-vin07t16:114_3": "Sabbāni hi vattāni sekhiyāneva,",
  "tika-vin07t16:114_4": "tasmā sekhiyesu vuttanayenevettha sabbopi vinicchayo veditabbo. Gehassitapemanti mettāpemaṁ.",
  "tika-vin07t16:115_0": "Sādiyanaṁvā asādiyanaṁ vā na jānātīti ‘‘mayi sādiyante akarontānaṁ āpatti hoti,",
  "tika-vin07t16:115_1": "paṭikkhipitvā asādiyante āpatti na hotī’’ti evaṁ na jānātīti attho.",
  "tika-vin07t16:115_2": "‘‘Tesu eko vattasampanno bhikkhu…pe… tesaṁ anāpattī’’ti vacanato sace koci ‘‘tumhākaṁ saddhivihārike,",
  "tika-vin07t16:115_3": "antevāsike vā gilāne upaṭṭhahissāmi,",
  "tika-vin07t16:115_4": "ovādānusāsaniādikaṁ sabbaṁ kattabbaṁ karissāmī’’ti vadati,",
  "tika-vin07t16:115_5": "te vā saddhivihārikādayo ‘‘appossukkā hothā’’ti vadanti, vattaṁ vā na sādiyanti,",
  "tika-vin07t16:115_6": "ācariyupajjhāyānampi anāpatti.",
  "tika-vin07t16:116_0": "Nasammāvattanādikathāvaṇṇanā niṭṭhitā.",
  "tika-vin07t16:117_0": "Rādhabrāhmaṇavatthukathāvaṇṇanā",
  "tika-vin07t16:118_0": "69.",
  "tika-vin07t16:118_1": "Rādhabrāhmaṇavatthusmiṁ pāḷiyaṁ uppaṇḍuppaṇḍukajātoti sakalasarīre sañjātapaṇḍuvaṇṇo.",
  "tika-vin07t16:118_2": "Paṇḍuvaṇṇassa sakalasarīre byāpitabhāvadassanatthañhi vicchāvacanaṁ kataṁ. Adhikāranti upakāraṁ.",
  "tika-vin07t16:118_3": "Katavedinoti attano kataṁ upakāraṁ paṭikiriyāya ñāpakā.",
  "tika-vin07t16:118_4": "Upasampadākammavācāya yaṁ vattabbaṁ, taṁ pariyosāne vakkhāma. Parimaṇḍalehīti paripuṇṇehi.",
  "tika-vin07t16:119_0": "71-73.Paṇṇattivītikkamanti sikkhāpadavītikkamaṁ.",
  "tika-vin07t16:119_1": "Pāḷiyaṁ piṇḍiyālopabhojananti jaṅghapiṇḍimaṁsabalena caritvā ālopālopavasena pariyiṭṭhabhojanaṁ.",
  "tika-vin07t16:119_2": "Atirekalābhoti bhikkhāhārato adhikalābho.",
  "tika-vin07t16:119_3": "Saṅghabhattādīnaṁ vibhāgo senāsanakkhandhake āvi bhavissati.",
  "tika-vin07t16:119_4": "Vihāroti tiṇakuṭikādisahito pākāraparicchinno sakalo saṅghārāmo.",
  "tika-vin07t16:119_5": "Aḍḍhayogoti ekasālo dīghapāsādo.",
  "tika-vin07t16:119_6": "Hatthipiṭṭhigaruḷasaṇṭhāno dīghapāsādotipi vadanti.",
  "tika-vin07t16:119_7": "Pāsādoti caturasso ucco anekabhūmakapāsādo.",
  "tika-vin07t16:119_8": "Hammiyanti muṇḍacchadano candikaṅgaṇayutto nātiucco pāsādo. Guhāti pabbataguhā. Pūtimuttanti gomuttaṁ.",
  "tika-vin07t16:120_0": "Rādhabrāhmaṇavatthukathāvaṇṇanā niṭṭhitā.",
  "tika-vin07t16:121_0": "Ācariyavattakathāvaṇṇanā",
  "tika-vin07t16:122_0": "76.Sahadhammikaṁ vuccamānoti ‘‘evaṁ nivāsetabba’’ntiādinā sikkhāpadena ovadiyamāno.",
  "tika-vin07t16:122_1": "Vādaṁ āropetvāti ‘‘olambitvā nivāsanādīsu ko doso? Yadi doso bhaveyya ,",
  "tika-vin07t16:122_2": "parimaṇḍalanivāsanādīsupi doso siyā’’tiādinā niggahaṁ āropetvā.",
  "tika-vin07t16:122_3": "Taṁyeva titthāyatananti diṭṭhisaṅkhātatitthameva āyatanaṁ dukkhuppattiṭṭhānanti titthāyatanaṁ.",
  "tika-vin07t16:122_4": "Āyasmato nissāya vacchāmīti āyasmantaṁ nissāya vasissāmīti attho.",
  "tika-vin07t16:123_0": "Ācariyavattakathāvaṇṇanā niṭṭhitā.",
  "tika-vin07t16:124_0": "Paṇāmanākhamāpanākathāvaṇṇanā",
  "tika-vin07t16:125_0": "80. Yaṁ pubbe lakkhaṇaṁ vuttaṁ,",
  "tika-vin07t16:125_1": "teneva lakkhaṇena nissayantevāsikassa āpatti na veditabbāti sambandhayojanā daṭṭhabbā.",
  "tika-vin07t16:125_2": "Potthakesu pana ‘‘na teneva lakkhaṇenā’’ti ettha na-kāraṁ chaḍḍetvā ‘‘teneva lakkhaṇena nissayantevāsikassa āpatti veditabbā’’ti likhanti, taṁ pamādalikhitaṁ.",
  "tika-vin07t16:125_3": "Tathā hi teneva lakkhaṇena āpattibhāve gayhamāne nissayamuttakassāpi amuttakassāpi āpatti evāti vuttalakkhaṇena āpattiṁ āpajjeyya.",
  "tika-vin07t16:125_4": "Tathā ca ‘‘nissayantevāsikena hi yāva ācariyaṁ nissāya vasati,",
  "tika-vin07t16:125_5": "tāva sabbaṁ ācariyavattaṁ kātabba’’nti iminā anantaravacanena virodho siyā. Visuddhimaggepi ca –",
  "tika-vin07t16:126_0": "‘‘Nissayācariya, uddesācariya, nissayantevāsika, uddesantevāsika,",
  "tika-vin07t16:126_1": "samānācariyakā pana yāva nissayauddesā anupacchinnā.",
  "tika-vin07t16:126_2": "Tāva paṭijaggitabbā’’ti (visuddhi. 1.41) –",
  "tika-vin07t16:127_0": "Vuttaṁ .",
  "tika-vin07t16:127_1": "Tasmā vuttanayena idha parigaḷitaṁ na-kāraṁ ānetvā teneva saddhivihārikassa vutteneva lakkhaṇena nissayantevāsikassa āpatti na veditabbāti evamattho gahetabbo.",
  "tika-vin07t16:128_0": "Paṇāmanākhamāpanākathāvaṇṇanā niṭṭhitā.",
  "tika-vin07t16:129_0": "Nissayapaṭippassaddhikathāvaṇṇanā",
  "tika-vin07t16:130_0": "83.",
  "tika-vin07t16:130_1": "Nissayapaṭippassaddhikathāyaṁ ‘‘yo vā ekasambhogaparibhogo,",
  "tika-vin07t16:130_2": "tassa santike nissayo gahetabbo’’ti iminā lajjīsu eva nissayaggahaṇaṁ niyojeti alajjīsu paṭikkhittattā.",
  "tika-vin07t16:130_3": "Ettha ca paribhogasaddena ekakammādiko saṁvāso gahito paccayaparibhogassa sambhoga-saddena gahitattā,",
  "tika-vin07t16:130_4": "etena ca sambhogasaṁvāsānaṁ alajjīhi saddhiṁ na kattabbataṁ dasseti.",
  "tika-vin07t16:130_5": "Parihāro natthīti āpattiparihāro natthi.",
  "tika-vin07t16:130_6": "Tādisoti yattha nissayo gahitapubbo, yo ca ekasambhogaparibhogo, tādiso.",
  "tika-vin07t16:130_7": "Tathā vuttanti ‘‘lahuṁ āgamissāmī’’ti vuttañceti attho.",
  "tika-vin07t16:130_8": "‘‘Cattāri pañca divasānī’’ti idaṁ upalakkhaṇamattaṁ.",
  "tika-vin07t16:130_9": "Yadi ekāhadvīhena sabhāgatā paññāyati, ñātadivasena gahetabbova.",
  "tika-vin07t16:130_10": "Athāpi catupañcāhenāpi na paññāyati,",
  "tika-vin07t16:130_11": "yattakehi divasehi paññāyati, tattakāni atikkametabbāni.",
  "tika-vin07t16:130_12": "Sabhāgataṁ olokemīti pana leso na kātabbo.",
  "tika-vin07t16:131_0": "Daharā suṇantīti ettha asutvāpi āgamissati,",
  "tika-vin07t16:131_1": "kenaci antarāyena cirāyatīti saññāya sati labbhateva parihāro.",
  "tika-vin07t16:131_2": "Tenāha ‘‘idhevāhaṁ vasissāmīti pahiṇati, parihāro natthī’’ti.",
  "tika-vin07t16:132_0": "Ekadivasampi parihāro natthīti gamane nirussāhaṁ sandhāya vuttaṁ.",
  "tika-vin07t16:132_1": "Saussāhassa pana senāsanapaṭisāmanādivasena katipāhe gatepi na doso.",
  "tika-vin07t16:133_0": "Tatreva vasitabbanti tatra sabhāgaṭṭhāne eva nissayaṁ gahetvā vasitabbaṁ.",
  "tika-vin07t16:133_1": "‘‘Taṁyeva vihāraṁ…pe… vasituṁ vaṭṭatī’’ti iminā upajjhāye saṅgaṇhanteyeva taṁsamodhāne nissayapaṭippassaddhi vuttā,",
  "tika-vin07t16:133_2": "tasmiṁ pana kodhena vā gaṇanirapekkhatāya vā asaṅgaṇhante aññesu gahito nissayo na paṭippassambhatīti dasseti.",
  "tika-vin07t16:134_0": "Ācariyamhā nissayapaṭippassaddhiyaṁ vutto ‘‘koci ācariyo’’tiādiko nayo upajjhāyapakkamanādīsupi netvā tattha ca vutto idhāpi netvā yathārahaṁ yojetabbo.",
  "tika-vin07t16:135_0": "Dve leḍḍupāte atikkamma aññasmiṁ vihāre vasantīti upacārasīmato bahi aññasmiṁ vihāre antevāsikānaṁ vasanaṭṭhānato dve leḍḍupāte atikkamma vasanti.",
  "tika-vin07t16:135_1": "Tena bahiupacārepi antevāsikādīnaṁ vasanaṭṭhānato dvinnaṁ leḍḍupātānaṁ antare āsannapadese vasati,",
  "tika-vin07t16:135_2": "nissayo na paṭippassambhatīti dasseti.",
  "tika-vin07t16:135_3": "Antoupacārasīmāyaṁ pana dve leḍḍupāte atikkamitvā vasato nissayo na paṭippassambhateva.",
  "tika-vin07t16:136_0": "Nissayapaṭippassaddhikathāvaṇṇanā niṭṭhitā.",
  "tika-vin07t16:137_0": "Upasampādetabbapañcakakathāvaṇṇanā",
  "tika-vin07t16:138_0": "84.",
  "tika-vin07t16:138_1": "Upajjhācariyalakkhaṇakathāyaṁ na sāmaṇero upaṭṭhāpetabboti upajjhāyena hutvā na pabbājetabbo. Asekkhassa ayanti asekkho, lokiyalokuttaro sīlakkhandho.",
  "tika-vin07t16:139_0": "Antaggāhikāyāti sassatucchedakoṭṭhāsaggāhikāya.",
  "tika-vin07t16:139_1": "Pacchimāni dveti appassuto hoti,",
  "tika-vin07t16:139_2": "duppañño hotīti imāni dve aṅgāni.",
  "tika-vin07t16:139_3": "Pacchimāni tīṇīti na paṭibalo uppannaṁ kukkuccaṁ dhammato vinodetuṁ, āpattiṁ na jānāti,",
  "tika-vin07t16:139_4": "āpattiyā vuṭṭhānaṁ na jānātīti imāni tīṇi.",
  "tika-vin07t16:139_5": "Kukkuccassa hi pāḷiaṭṭhakathānayasaṅkhātadhammato vinodetuṁ apaṭibalatā nāma abyattatā eva hotīti sāpi āpattiaṅgameva vuttā.",
  "tika-vin07t16:140_0": "Abhivisiṭṭho uttamo samācāro ābhisamācāro, vattapaṭivattasīlaṁ.",
  "tika-vin07t16:140_1": "Taṁ ārabbha paññattā khandhakasikkhāpadasaṅkhātā sikkhā ābhisamācārikā.",
  "tika-vin07t16:140_2": "Sikkhāpadampi hi taṁ tattha paṭipūraṇatthikehi uggahaṇādivasena sikkhitabbato ‘‘sikkhā’’ti vuccati.",
  "tika-vin07t16:140_3": "Maggabrahmacariyassa ādibhūtā kāraṇabhūtāti ādibrahmacariyakā sikkhā,",
  "tika-vin07t16:140_4": "ubhatovibhaṅgapariyāpannasikkhāpadaṁ.",
  "tika-vin07t16:140_5": "Teneva visuddhimaggepi ‘‘ubhatovibhaṅgapariyāpannasikkhāpadaṁ ādibrahmacariyakaṁ,",
  "tika-vin07t16:140_6": "khandhakavattapaayāpannaṁ ābhisamācārika’’nti (visuddhi. 1.11) vuttaṁ.",
  "tika-vin07t16:140_7": "Tasmā sekkhapaṇṇattiya’’nti ettha sikkhitabbato sekkhā,",
  "tika-vin07t16:140_8": "bhagavatā paññattattā paṇṇatti.",
  "tika-vin07t16:140_9": "Sabbāpi ubhatovibhaṅgapariyāpannā sikkhāpadapaṇṇatti ‘‘sekkhapaṇṇattī’’ti vuttāti gahetabbā.",
  "tika-vin07t16:140_10": "Nāmarūpaparicchedeti ettha kusalattikādīhi vuttaṁ jātibhūmipuggalasampayogavatthārammaṇakammadvāralakkhaṇarasādibhedehi vedanākkhandhādicatubbidhaṁ sanibbānaṁ nāmaṁ,",
  "tika-vin07t16:140_11": "bhūtupādāyabhedaṁ rūpañca paricchinditvā jānanapaññā,",
  "tika-vin07t16:140_12": "tappakāsako ca gantho nāmarūpaparicchedo nāma.",
  "tika-vin07t16:140_13": "Iminā abhidhammatthakusalena bhavitabbanti dasseti. Sikkhāpetunti uggaṇhāpetuṁ.",
  "tika-vin07t16:141_0": "Upasampādetabbapañcakakathāvaṇṇanā niṭṭhitā.",
  "tika-vin07t16:142_0": "Aññatitthiyapubbavatthukathāvaṇṇanā",
  "tika-vin07t16:143_0": "86.",
  "tika-vin07t16:143_1": "Titthiyaparivāsakathāyaṁ ājīvakassa vātiādīsu akiriyavādī ājīvako nāma,",
  "tika-vin07t16:143_2": "kiriyavādino pana nigaṇṭhāpi aññepi naggatitthikā acelakapade saṅgahitā.",
  "tika-vin07t16:143_3": "Sabbathā naggasseva titthiyaparivāso vihito.",
  "tika-vin07t16:143_4": "So ca teneva naggavesena bhikkhūnaṁ santikaṁ āgatassa,",
  "tika-vin07t16:143_5": "na paṭicchādetvā āgatassāti dassetuṁ ‘‘sace sopī’’tiādi vuttaṁ. Tattha sopīti ājīvako.",
  "tika-vin07t16:144_0": "Āmisakiñcikkhasampadānaṁ nāma appamattakassa deyyadhammassa anuppadānaṁ.",
  "tika-vin07t16:144_1": "Rūpūpajīvikāti attano rūpameva nissāya jīvantiyo.",
  "tika-vin07t16:144_2": "Vesiyā gocaro bahulaṁ pavattiṭṭhānaṁ assāti vesiyāgocaro. Esa nayo sabbattha.",
  "tika-vin07t16:144_3": "Yobbannātītāti anividdhā eva mahallikabhāvaṁ pattā thullakumārī evāti vuttaṁ.",
  "tika-vin07t16:144_4": "Ādāyassāti ādānassa gahaṇassa.",
  "tika-vin07t16:145_0": "Aññatitthiyapubbavatthukathāvaṇṇanā niṭṭhitā.",
  "tika-vin07t16:146_0": "Pañcābādhavatthukathāvaṇṇanā",
  "tika-vin07t16:147_0": "88-9.",
  "tika-vin07t16:147_1": "Pañcābādhādivatthūsu pāḷiyaṁ somhi arogo,",
  "tika-vin07t16:147_2": "vibbhamissāmīti so ahaṁ arogo, vibbhamissāmīti attho.",
  "tika-vin07t16:147_3": "Nakhapiṭṭhippamāṇanti kaniṭṭhaṅgulinakhapiṭṭhi adhippetā.",
  "tika-vin07t16:147_4": "‘‘Paṭicchanne ṭhāne nakhapiṭṭhippamāṇaṁ avaḍḍhanakapakkhe ṭhitaṁ hoti,",
  "tika-vin07t16:147_5": "vaṭṭatī’’ti vuttattā appaṭicchannaṭṭhāne tādisampi na vaṭṭati,",
  "tika-vin07t16:147_6": "paṭicchannaṭṭhānepi ca vaḍḍhanakapakkhe ṭhitopi na vaṭṭatīti siddhameva hoti.",
  "tika-vin07t16:147_7": "Pākaṭaṭṭhānepi pana nakhapiṭṭhippamāṇato ūnataraṁ avaḍḍhanakaṁ vaṭṭatīti ye gaṇheyyuṁ,",
  "tika-vin07t16:147_8": "tesaṁ taṁ gahaṇaṁ paṭisedhetuṁ ‘‘mukhe panā’’tiādi vuttaṁ.",
  "tika-vin07t16:148_0": "Kolaṭṭhimattakopīti badaraṭṭhippamāṇopi.",
  "tika-vin07t16:148_1": "Avaḍḍhanakapakkhe ṭhitopi na vaṭṭatīti ettha pi-saddena kolaṭṭhimattato khuddakataropi gaṇḍo na vaṭṭatīti dasseti.",
  "tika-vin07t16:148_2": "Tenāha ‘‘sacchaviṁ kāretvā’’ti,",
  "tika-vin07t16:148_3": "vijjamānacchaviṁ katvāti attho. ‘‘Sañchavi’’nti vā pāṭho, sañjātacchavinti attho.",
  "tika-vin07t16:148_4": "Gaṇḍādīsu vūpasantesupi gaṇḍānaṁ vivaṇṇampi hoti, taṁ vaṭṭati.",
  "tika-vin07t16:149_0": "Padumapuṇḍarīkapattavaṇṇanti rattapadumasetapadumapupphadalavaṇṇaṁ.",
  "tika-vin07t16:149_1": "Kuṭṭhe vuttanayenevāti paṭicchannaṭṭhāne avaḍḍhanakaṁ vaṭṭati,",
  "tika-vin07t16:149_2": "aññattha na kiñcipi vaṭṭatīti vuttanayaṁ dasseti. Sosabyādhīti khayarogo.",
  "tika-vin07t16:149_3": "Yakkhummāroti kadāci kadāci āgantvā bhūmiyaṁ pātetvā hatthamukhādikaṁ avayavaṁ bhūmiyaṁ ghaṁsanako yakkhova rogo.",
  "tika-vin07t16:150_0": "Pañcābādhavatthukathāvaṇṇanā niṭṭhitā.",
  "tika-vin07t16:151_0": "Rājabhaṭavatthukathāvaṇṇanā",
  "tika-vin07t16:152_0": "90.Nadānāhaṁ devassa bhaṭoti āpucchatīti raññā eva dinnaṭṭhānantaraṁ sandhāya vuttaṁ.",
  "tika-vin07t16:152_1": "Yo pana rājakammikehi amaccādīhi ṭhapito,",
  "tika-vin07t16:152_2": "amaccādīnaṁ eva vā bhaṭo hoti,",
  "tika-vin07t16:152_3": "tena taṁ taṁ amaccādimpi āpucchituṁ vaṭṭati.",
  "tika-vin07t16:153_0": "Rājabhaṭavatthukathāvaṇṇanā niṭṭhitā.",
  "tika-vin07t16:154_0": "Coravatthukathāvaṇṇanā",
  "tika-vin07t16:155_0": "91.Tasmāti bhagavā sayaṁ yasmā dhammassāmī,",
  "tika-vin07t16:155_1": "tasmā aṅgulimālaṁ ehibhikkhubhāvena pabbājesi,",
  "tika-vin07t16:155_2": "bhikkhūnaṁ pana sikkhāpadaṁ paññapento evamāhāti adhippāyo.",
  "tika-vin07t16:155_3": "Evaṁ jānantīti sīlavā jātoti jānanti.",
  "tika-vin07t16:156_0": "92.Uparamanti viramanti.",
  "tika-vin07t16:156_1": "Bhinditvāti andubandhanaṁ bhinditvā.",
  "tika-vin07t16:156_2": "Chinditvāti saṅkhalikaṁ chinditvā.",
  "tika-vin07t16:156_3": "Muñcitvāti rajjubandhanaṁ muñcitvā.",
  "tika-vin07t16:156_4": "Vivaritvāti gāmabandhanādīsu gāmadvārādīnaṁ vivaritvā.",
  "tika-vin07t16:156_5": "Apassamānānanti purisaguttiyaṁ gopakānaṁ apassantānaṁ.",
  "tika-vin07t16:157_0": "95.Purimanayenevāti ‘‘kasāhato katadaṇḍakammo’’ti ettha vuttanayeneva.",
  "tika-vin07t16:158_0": "Coravatthukathāvaṇṇanā niṭṭhitā.",
  "tika-vin07t16:159_0": "Iṇāyikavatthukathāvaṇṇanā",
  "tika-vin07t16:160_0": "96.Palātopīti iṇasāmikānaṁ āgamanaṁ ñatvā bhayena palāto.",
  "tika-vin07t16:160_1": "Gīvā hotīti iṇāyikabhāvaṁ ñatvā anādarena iṇamuttake bhikkhubhāve pavesitattā. Upaḍḍhupaḍḍhanti thokathokaṁ.",
  "tika-vin07t16:160_2": "Dātabbamevāti iṇāyikena dhanaṁ sampaṭicchatu vā mā vā,",
  "tika-vin07t16:160_3": "dāne saussāheneva bhavitabbaṁ.",
  "tika-vin07t16:160_4": "Aññehi ca bhikkhūhi ‘‘mā dhuraṁ nikkhipāhī’’ti vatvā sahāyakehi bhavitabbanti dasseti.",
  "tika-vin07t16:160_5": "Dhuranikkhepena hissa bhaṇḍagghena kāretabbatā siyāti.",
  "tika-vin07t16:161_0": "Iṇāyikavatthukathāvaṇṇanā niṭṭhitā.",
  "tika-vin07t16:162_0": "Dāsavatthukathāvaṇṇanā",
  "tika-vin07t16:163_0": "97.‘‘Dāsacārittaṁāropetvā kīto’’ti iminā dāsabhāvaparimocanatthāya kītakaṁ nivatteti.",
  "tika-vin07t16:163_1": "Tādiso hi dhanakkītopi adāso eva.",
  "tika-vin07t16:163_2": "Tattha tattha cārittavasenāti tasmiṁ tasmiṁ janapade dāsapaṇṇajjhāpanādinā adāsakaraṇaniyāmena.",
  "tika-vin07t16:163_3": "Abhisekādīsu sabbabandhanāni mocāpenti,",
  "tika-vin07t16:163_4": "taṁ sandhāya ‘‘sabbasādhāraṇenā’’ti vuttaṁ.",
  "tika-vin07t16:164_0": "Sayameva paṇṇaṁ āropenti,",
  "tika-vin07t16:164_1": "na vaṭṭatīti tā bhujissitthiyo ‘‘mayampi vaṇṇadāsiyo homā’’ti attano rakkhaṇatthāya sayameva rājūnaṁ dāsipaṇṇe attano nāmaṁ likhāpenti,",
  "tika-vin07t16:164_2": "tāsaṁ puttāpi rājadāsāva honti,",
  "tika-vin07t16:164_3": "tasmā te pabbājetuṁ na vaṭṭati.",
  "tika-vin07t16:164_4": "Tehi adinnā na pabbājetabbāti yattakā tesaṁ sāmino,",
  "tika-vin07t16:164_5": "tesu ekena adinnepi na pabbājetabbā.",
  "tika-vin07t16:165_0": "Bhujisse pana katvā pabbājetuṁ vaṭṭatīti yassa vihārassa te ārāmikā dinnā,",
  "tika-vin07t16:165_1": "tasmiṁ vihāre saṅghaṁ ñāpetvā phātikammena dhanāni datvā bhujisse katvā pabbājetuṁ vaṭṭati.",
  "tika-vin07t16:165_2": "Takkaṁ sīse āsittakasadisāva hontīti kesuci janapadesu adāse karontā takkaṁ sīse āsiñcanti, tena kira te adāsā honti,",
  "tika-vin07t16:165_3": "evamidampi ārāmikavacanena dānampīti adhippāyo.",
  "tika-vin07t16:165_4": "Tathā dinnepi saṅghassa ārāmikadāso evāti ‘‘neva pabbājetabbo’’ti vuttaṁ.",
  "tika-vin07t16:165_5": "‘‘Tāvakāliko nāmā’’ti vuttattā kālaparicchedaṁ katvā vā pacchāpi gahetukāmatāya vā dinnaṁ sabbaṁ tāvakālikamevāti gahetabbaṁ.",
  "tika-vin07t16:165_6": "Nissāmikadāso nāma yassa sāmikulaṁ aññātikaṁ maraṇena parikkhīṇaṁ, na koci tassa dāyādo,",
  "tika-vin07t16:165_7": "so pana samānajātikehi vā nivāsagāmavāsīhi vā issarehi vā bhujisso katova pabbājetabbo. Devadāsāpi dāsā eva.",
  "tika-vin07t16:165_8": "Te hi katthaci dese rājadāsā honti, katthaci vihāradāsā, tasmā pabbājetuṁ na vaṭṭati.",
  "tika-vin07t16:165_9": "Dāsampi pabbājetvā sāmike disvā paṭicchādanatthaṁ apanento padavārena adinnādānāpattiyā kāretabbo,",
  "tika-vin07t16:165_10": "dāsassa pana palāyato anāpatti.",
  "tika-vin07t16:166_0": "Dāsavatthukathāvaṇṇanā niṭṭhitā.",
  "tika-vin07t16:167_0": "Kammārabhaṇḍuvatthādikathāvaṇṇanā",
  "tika-vin07t16:168_0": "98.",
  "tika-vin07t16:168_1": "Bhaṇḍukammāpucchānādikathāyaṁ kammārabhaṇḍūti daharatāya amoḷibandho muṇḍikasīso kammāradārako eva vutto.",
  "tika-vin07t16:168_2": "Tulādhāramuṇḍakoti ettha tulādhārāti tambasuvaṇṇādīnaṁ tulaṁ hatthena dhāretīti kammārā ‘‘tulādhārā’’ti vuttā,",
  "tika-vin07t16:168_3": "tesu eko muṇḍikasīso daharoti attho.",
  "tika-vin07t16:168_4": "Tenāha ‘‘pañcasikho taruṇadārako’’ti.",
  "tika-vin07t16:168_5": "Ekāva sikhā pañca veṇiyo katvā bandhanena pañcasikhāti vuccati,",
  "tika-vin07t16:168_6": "sā etassa atthīti pañcasikho,",
  "tika-vin07t16:168_7": "tassa sikhaṁ chindantā kañci bhikkhuṁ ajānāpetvāva pabbājesuṁ.",
  "tika-vin07t16:168_8": "Tena bhaṇḍukammāpalokanaṁ anuññātaṁ.",
  "tika-vin07t16:168_9": "Sīmāpariyāpanneti baddhasīmāya sati tadantogadhe,",
  "tika-vin07t16:168_10": "asati upacārasīmantogadheti attho.",
  "tika-vin07t16:168_11": "Ettha ca kiñcāpi ‘‘anujānāmi, bhikkhave,",
  "tika-vin07t16:168_12": "saṅghaṁ apaloketuṁ bhaṇḍukammāyā’’ti ettakameva vuttaṁ,",
  "tika-vin07t16:168_13": "na pana anapalokentassa āpatti vuttā,",
  "tika-vin07t16:168_14": "tathāpi aṭṭhakathāyaṁ ‘‘sabbe āpucchitā amhehītisaññino…pe… pabbājentassapi anāpattī’’ti vuttattā sañcicca anāpucchā kese ohārentassa dukkaṭamevāti daṭṭhabbaṁ.",
  "tika-vin07t16:168_15": "Kesoropanampi samaṇapabbajanavohāraṁ labhatīti āha ‘‘imassa samaṇakaraṇa’’ntiādi.",
  "tika-vin07t16:168_16": "Ekasikhāmattadharoti ettha ekena kesena sikhā ekasikhāti vadanti,",
  "tika-vin07t16:168_17": "appakesāva sikhā evaṁ vuttāti gahetabbā.",
  "tika-vin07t16:168_18": "Ekakesampi pana anāpucchā chindituṁ na vaṭṭatiyeva.",
  "tika-vin07t16:169_0": "100.Vāmahatthenāti dakkhiṇahatthena bhuñjanato vuttaṁ.",
  "tika-vin07t16:170_0": "103-4.",
  "tika-vin07t16:170_1": "Nissayamuccanakassa vattesu pañcakachakkesu pana ‘‘ubhayāni kho panassa pātimokkhāni…pe… anubyañjanaso’’ti ettha sabbopi cāyaṁ pabhedo mātikāṭṭhakathāyaṁ ñātāyaṁ ñāto hoti. ‘‘Āpattiṁ jānāti,",
  "tika-vin07t16:170_2": "anāpattiṁ jānātī’’ti idañca attanā ñātaṭṭhānesu āpattādiṁ sandhāya vuttanti na gahetabbaṁ.",
  "tika-vin07t16:171_0": "Kammārabhaṇḍuvatthādikathāvaṇṇanā niṭṭhitā.",
  "tika-vin07t16:172_0": "Rāhulavatthukathāvaṇṇanā",
  "tika-vin07t16:173_0": "105.Pokkharavassanti pokkhare padumagacche viya atemitukāmānaṁ sarīrato pavaṭṭanakavassaṁ.",
  "tika-vin07t16:173_1": "Tasmiṁ kira vassante temitukāmāva tementi, na itare.",
  "tika-vin07t16:173_2": "‘‘Bhikkhaṁ gaṇhathā’’ti vatvā gato nāma natthīti attano santake rajje sabbampi sāpateyyaṁ sayameva paribhuñjissatīti gāravena suddhodanamahārājāpi na nimantesi,",
  "tika-vin07t16:173_3": "gantvā pana gehe sakalarattiṁ mahādānañceva buddhappamukhassa saṅghassa āsanapaññattiṭṭhānālaṅkārañca saṁvidahantova vītināmesi.",
  "tika-vin07t16:174_0": "Nakoci…pe… pattaṁ vā aggahesīti bhagavā attano pitu nivesanameva gamissatītisaññāya naggahesi.",
  "tika-vin07t16:174_1": "Kulanagareti ñātikulantake nagare.",
  "tika-vin07t16:174_2": "Piṇḍacāriyavattanti attano ñātigāmesupi sapadānacārikavattaṁ.",
  "tika-vin07t16:174_3": "Bhikkhāya cāro caraṇaṁ etassāti bhikkhācāro, khattiyo.",
  "tika-vin07t16:175_0": "Uttiṭṭheti uttiṭṭhitvā paresaṁ gharadvāre uddissa ṭhatvā gahetabbapiṇḍe.",
  "tika-vin07t16:175_1": "Nappamajjeyyāti nimantanādivasena labbhamānapaṇītabhojanaṁ paṭikkhipitvā piṇḍāya caraṇavasena tattha nappamajjeyya.",
  "tika-vin07t16:175_2": "Dhammanti anesanaṁ pahāya sapadānaṁ caranto tameva bhikkhācariyadhammaṁ sucaritaṁ careyya.",
  "tika-vin07t16:175_3": "Sukhaṁ setīti catūhi iriyāpathehi sukhaṁ viharatīti attho.",
  "tika-vin07t16:176_0": "Dutiyagāthāyaṁ na naṁ duccaritanti vesiyādibhede agocare caraṇavasena taṁ yathāvuttaṁ dhammaṁ duccaritaṁ na ca care. Sesaṁ vuttanayameva.",
  "tika-vin07t16:176_1": "Imaṁ pana gāthaṁ sutvāti nivesane nisinnena bhagavatā ñātisamāgame attano piṇḍāya caraṇaṁ nissāya pavattāya gāthāya vuttaṁ imaṁ dutiyagāthaṁ sutvā.",
  "tika-vin07t16:177_0": "Dhammapālajātakantiādīsu pana tato parakālesupi rañño pavatti parinibbānaṁ pāpetvā yathāpasaṅgavasena dassetuṁ vuttā.",
  "tika-vin07t16:177_1": "Tenāha ‘‘sotāpattiphalaṁ sacchikatvā’’tiādi.",
  "tika-vin07t16:177_2": "Sirigabbhaṁ gantvāti ettha yadi hi bhagavā tadaheva gantvā na passeyya,",
  "tika-vin07t16:177_3": "sā hadayena phalitena mareyyāti agamāsīti daṭṭhabbaṁ.",
  "tika-vin07t16:178_0": "Taṁ divasamevāti tasmiṁ rāhulamātudassanadivaseyeva.",
  "tika-vin07t16:178_1": "Dhammapadaṭṭhakathāyaṁ pana ‘‘satthā kapilapuraṁ gantvā tatiyadivase nandaṁ pabbājesī’’ti (dha. pa. aṭṭha.",
  "tika-vin07t16:178_2": "1.12 nandattheravatthu) vuttaṁ.",
  "tika-vin07t16:178_3": "Kesavissajjananti rājamoḷibandhanatthaṁ kumārakāle bandhitasikhāveṇimocanaṁ,",
  "tika-vin07t16:178_4": "taṁ kira karontā maṅgalaṁ karonti.",
  "tika-vin07t16:178_5": "Sāratthadīpaniyaṁ pana ‘‘kesavissajjananti kulamariyādavasena kesoropana’’nti (sārattha. ṭī. mahāvagga 3.105) vuttaṁ.",
  "tika-vin07t16:178_6": "Paṭṭabandhoti ‘‘asukarājā’’ti naḷāṭe suvaṇṇapaṭṭabandhanaṁ.",
  "tika-vin07t16:178_7": "Abhinavapāsādappavesamaṅgalaṁ gharamaṅgalaṁ.",
  "tika-vin07t16:178_8": "Chattussāpane maṅgalaṁ chattamaṅgalaṁ.",
  "tika-vin07t16:178_9": "Janapadakalyāṇīti janapadamhi kalyāṇī parehi asādhāraṇehi pañcakalyāṇādīhi sahitattā sā evaṁ vuttā. Tuvaṭanti sīghaṁ.",
  "tika-vin07t16:178_10": "Anicchamānanti manasā arocentaṁ,",
  "tika-vin07t16:178_11": "vācāya pana bhagavatā ‘‘pabbajissasi nandā’’ti vutte gāravena paṭikkhipituṁ avisahanto ‘‘āmā’’ti avoca.",
  "tika-vin07t16:178_12": "Bhagavā ca etena lesena pabbājesi.",
  "tika-vin07t16:179_0": "Brahmarūpavaṇṇanti brahmarūpasamānarūpaṁ. Tyassāti te assa.",
  "tika-vin07t16:179_1": "Nivattetuṁ na visahīti ‘‘mā naṁ nivattayitthā’’ti bhagavatā vuttattā nāsakkhi. Sattavidhaṁ ariyadhananti –",
  "tika-vin07t16:180_0": "‘‘Saddhādhanaṁ sīladhanaṁ, hiriottappiyaṁ dhanaṁ;",
  "tika-vin07t16:181_0": "Sutadhanañca cāgo ca, paññā ve sattamaṁ dhana’’nti. (a. ni. 7.5, 6) –",
  "tika-vin07t16:182_0": "Evaṁ vuttaṁ sattavidhaṁ ariyadhanaṁ.",
  "tika-vin07t16:182_1": "Adhimattaṁ rāhuleti rāhule pabbajite nandapabbajjāya uppannadukkhatopi adhikataraṁ dukkhaṁ ahosīti attho.",
  "tika-vin07t16:182_2": "Ito pacchāti ito vuttasokuppattito aparadivasesu anāgāmīnaṁ ñātisinehapaṭighacittuppādābhāvā.",
  "tika-vin07t16:182_3": "Pāḷiyaṁ puttapemantiādi raññā puttasinehassa tibbabhāvaṁ dassetuṁ vuttaṁ.",
  "tika-vin07t16:182_4": "Puttasineho hi attanā sahajātapītivegasamuṭṭhitānaṁ rūpadhammānaṁ sakalasarīraṁ khobhetvā pavattanavasena ‘‘chaviṁ…pe… aṭṭhimiñjaṁ āhacca tiṭṭhatī’’ti vutto.",
  "tika-vin07t16:182_5": "Attano piyatarāti bhagavantaṁ sandhāya vadati. Putteti rāhulaṁ.",
  "tika-vin07t16:182_6": "Saddahantenāti tassa vacanena avematikenāti attho. Vimatiyā sati āpatti eva.",
  "tika-vin07t16:183_0": "Rāhulavatthukathāvaṇṇanā niṭṭhitā.",
  "tika-vin07t16:184_0": "Sikkhāpadadaṇḍakammavatthukathāvaṇṇanā",
  "tika-vin07t16:185_0": "106.",
  "tika-vin07t16:185_1": "Sāmaṇerasikkhāpadādīsu pāḷiyaṁ sikkhāpadānīti sikkhākoṭṭhāsā.",
  "tika-vin07t16:185_2": "Adhisīlasikkhānaṁ vā adhigamūpāyā.",
  "tika-vin07t16:185_3": "Pāṇoti paramatthato jīvitindriyaṁ.",
  "tika-vin07t16:185_4": "Tassa atipātanaṁ pabandhavasena pavattituṁ adatvā satthādīhi atikkamma abhibhavitvā pātanaṁ pāṇātipāto. Pāṇavadhoti attho.",
  "tika-vin07t16:185_5": "So pana atthato pāṇe pāṇasaññino jīvitindriyupacchedakaupakkamasamuṭṭhāpikā vadhakacetanāva. Tasmā pāṇātipātā veramaṇi,",
  "tika-vin07t16:185_6": "verahetutāya verasaṅkhātaṁ pāṇātipātādipāpadhammaṁ maṇati nīharatīti virati ‘‘veramaṇī’’ti vuccati,",
  "tika-vin07t16:185_7": "viramati etāyāti vā ‘‘viramaṇī’’ti vattabbe niruttinayena ‘‘veramaṇī’’ti samādānavirati vuttā. Esa nayo sesesupi.",
  "tika-vin07t16:186_0": "Adinnassa ādānaṁ adinnādānaṁ, theyyacetanāva.",
  "tika-vin07t16:186_1": "Abrahmacariyanti aseṭṭhacariyaṁ,",
  "tika-vin07t16:186_2": "maggena maggapaṭipattisamuṭṭhāpikā methunacetanā. Musāti abhūtavatthu,",
  "tika-vin07t16:186_3": "tassa vādo abhūtataṁ ñatvāva bhūtato viññāpanacetanā musāvādo.",
  "tika-vin07t16:186_4": "Piṭṭhapūvādinibbattasurā ceva pupphāsavādibhedaṁ merayañca surāmerayaṁ.",
  "tika-vin07t16:186_5": "Tadeva madanīyaṭṭhena majjañceva pamādakāraṇaṭṭhena pamādaṭṭhānañca, taṁ yāya cetanāya pivati, tassa etaṁ adhivacanaṁ.",
  "tika-vin07t16:187_0": "Aruṇuggamanato paṭṭhāya yāva majjhanhikā ayaṁ ariyānaṁ bhojanassa kālo nāma, tadañño vikālo.",
  "tika-vin07t16:187_1": "Bhuñjitabbaṭṭhena bhojananti idha sabbaṁ yāvakālikaṁ vuccati,",
  "tika-vin07t16:187_2": "tassa ajjhoharaṇaṁ idha uttarapadalopena ‘‘bhojana’’nti adhippetaṁ.",
  "tika-vin07t16:187_3": "Vikāle bhojanaṁ ajjhoharaṇaṁ vikālabhojanaṁ,",
  "tika-vin07t16:187_4": "vikāle vā yāvakālikassa bhojanaṁ ajjhoharaṇaṁ vikālabhojanantipi attho gahetabbo,",
  "tika-vin07t16:187_5": "atthato vikāle yāvakālikaajjhoharaṇacetanāva.",
  "tika-vin07t16:188_0": "Sāsanassa ananulomattā visūkaṁ paṭāṇībhūtaṁ dassanaṁ visūkadassanaṁ,",
  "tika-vin07t16:188_1": "naccagītādidassanasavanānañceva vaṭṭakayuddhajūtakīḷādisabbakīḷānañca nāmaṁ.",
  "tika-vin07t16:188_2": "Dassananti cettha pañcannampi viññāṇānaṁ yathāsakaṁ visayassa ālocanasabhāvatāya dassana-saddena saṅgahetabbattā savanampi saṅgahitaṁ.",
  "tika-vin07t16:188_3": "Naccagītavādita-saddehi cettha attano naccanagāyanādīnipi saṅgahitānīti daṭṭhabbaṁ.",
  "tika-vin07t16:189_0": "Mālāti baddhamabaddhaṁ vā antamaso suttādimayampi alaṅkāratthāya piḷandhiyamānaṁ ‘‘mālā’’tveva vuccati.",
  "tika-vin07t16:189_1": "Gandhanti vāsacuṇṇādivilepanato aññaṁ yaṁ kiñci gandhajātaṁ.",
  "tika-vin07t16:189_2": "Vilepananti pisitvā gahitaṁ chavirāgakaraṇañceva gandhajātañca. Dhāraṇaṁ nāma piḷandhanaṁ.",
  "tika-vin07t16:189_3": "Maṇḍanaṁ nāma ūnaṭṭhānapūraṇaṁ. Gandhavasena,",
  "tika-vin07t16:189_4": "chavirāgavasena ca sādiyanaṁ vibhūsanaṁ nāma.",
  "tika-vin07t16:189_5": "Mālādīsu vā dhāraṇādīni yathākkamaṁ yojetabbāni.",
  "tika-vin07t16:189_6": "Tesaṁ dhāraṇādīnaṁ ṭhānaṁ kāraṇaṁ vītikkamacetanā.",
  "tika-vin07t16:190_0": "Uccāti ucca-saddena samānattho nipāto,",
  "tika-vin07t16:190_1": "uccāsayanaṁ vuccati pamāṇātikkantaṁ āsandādi.",
  "tika-vin07t16:190_2": "Mahāsayanaṁ akappiyattharaṇehi atthataṁ, salohitavitānañca. Etesu hi āsanaṁ,",
  "tika-vin07t16:190_3": "sayanañca uccāsayanamahāsayana-saddehi gahitāni uttarapadalopena.",
  "tika-vin07t16:190_4": "Jātarūparajatapaṭiggahaṇāti ettha rajata-saddena dārumāsakādi sabbaṁ rūpiyaṁ saṅgahitaṁ,",
  "tika-vin07t16:190_5": "muttāmaṇiādayopettha dhaññakhettavatthādayo ca saṅgahitāti daṭṭhabbā.",
  "tika-vin07t16:190_6": "Paṭiggahaṇa-saddena paṭiggāhāpanasādiyanāni saṅgahitāni.",
  "tika-vin07t16:190_7": "Nāsanavatthūti pārājikaṭṭhānatāya liṅganāsanāya kāraṇaṁ.",
  "tika-vin07t16:191_0": "107.",
  "tika-vin07t16:191_1": "Pāḷiyaṁ sabbaṁ saṅghārāmaṁ āvaraṇaṁ karontīti sabbasaṅghārāme pavesanivāraṇaṁ karonti.",
  "tika-vin07t16:191_2": "Saṅghārāmo āvaraṇaṁ kātabboti saṅghārāmo āvaraṇo kātabbo,",
  "tika-vin07t16:191_3": "saṅghārāme vā āvaraṇaṁ kātabbanti attho.",
  "tika-vin07t16:191_4": "Teneva ‘‘tattha āvaraṇaṁ kātu’’nti bhummavasena vuttaṁ.",
  "tika-vin07t16:191_5": "Āhāraṁ āvaraṇantiādīsupi eseva nayo.",
  "tika-vin07t16:191_6": "‘‘Yattha vā vasatī’’ti iminā sāmaṇerassa vassaggena laddhaṁ vā sakasantakameva vā nibaddhavasanakasenāsanaṁ vuttaṁ.",
  "tika-vin07t16:191_7": "Yattha vā paṭikkamatīti ācariyupajjhāyānaṁ vasanaṭṭhānaṁ vuttaṁ. Tenāha ‘‘attano’’tiādi. Attanoti hi sayaṁ, ācariyassa, upajjhāyassa vāti attho.",
  "tika-vin07t16:191_8": "Daṇḍenti vinenti etenāti daṇḍo,",
  "tika-vin07t16:191_9": "so eva kattabbattā kammanti daṇḍakammaṁ, āvaraṇādi.",
  "tika-vin07t16:191_10": "Udakaṁ vā pavesetunti pokkharaṇīādiudake pavesetuṁ.",
  "tika-vin07t16:192_0": "Sikkhāpadadaṇḍakammavatthukathāvaṇṇanā niṭṭhitā.",
  "tika-vin07t16:193_0": "Anāpucchāvaraṇavatthuādikathāvaṇṇanā",
  "tika-vin07t16:194_0": "108.Saddhivihārikaantevāsikānampīti upasampanne sandhāya vuttaṁ.",
  "tika-vin07t16:194_1": "Tesupi hi ācariyupajjhāyesu yathā oramanti,",
  "tika-vin07t16:194_2": "tathā tesaṁ niggahaṁ akarontesu aññehi āvaraṇādiniggahakammaṁ kātabbameva.",
  "tika-vin07t16:194_3": "Saṅgaṇhantīti ‘‘paraparisato bhinditvā gaṇhissāmī’’ti dānādicatūhi saṅgahavatthūhi (dī. ni. 3.210; a. ni. 4.32,",
  "tika-vin07t16:194_4": "256) upalāḷanavasena saṅgaṇhanti. So bhijjatu vā mā vā,",
  "tika-vin07t16:194_5": "saṅgaṇhantassa payoge āpatti eva.",
  "tika-vin07t16:194_6": "Bhinditvā gaṇhituṁ na vaṭṭatīti bhinditumpi na vaṭṭati,",
  "tika-vin07t16:194_7": "gaṇhitumpi na vaṭṭatīti attho.",
  "tika-vin07t16:194_8": "Ādīnavaṁ pana vattuṁ vaṭṭatīti sāsanagāravena vā parānuddayatāya vā vattuṁ vaṭṭati, na parisalolatāya.",
  "tika-vin07t16:195_0": "‘‘Senāsanaggāho ca paṭippassambhatī’’ti iminā vassacchedaṁ dasseti.",
  "tika-vin07t16:195_1": "Upasampannānampi pārājikasamāpattiyā saraṇagamanādisāmaṇerabhāvassāpi vinassanato senāsanaggāho ca paṭippassambhati,",
  "tika-vin07t16:195_2": "saṅghalābhampi te na labhantīti veditabbaṁ.",
  "tika-vin07t16:195_3": "Purimikāya puna saraṇāni gahitānīti saraṇaggahaṇena saha tadahevassa vassūpagamanampi dasseti.",
  "tika-vin07t16:195_4": "Pacchimikāya vassāvāsikanti vassāvāsikalābhaggahaṇadassanamattamevetaṁ, tato purepi,",
  "tika-vin07t16:195_5": "pacchāpi vā vassāvāsikañca cīvaramāsesu saṅghe uppannaṁ kālacīvarañca purimikāya upagantvā avipannasīlo sāmaṇero labhati eva.",
  "tika-vin07t16:195_6": "Sace pacchimikāya gahitānīti pacchimikāya vassūpagamanañca chinnavassatañca dasseti.",
  "tika-vin07t16:195_7": "Tassa hi kālacīvare bhāgo na pāpuṇāti.",
  "tika-vin07t16:195_8": "Tasmā ‘‘apaloketvā lābho dātabbo’’ti vuttaṁ.",
  "tika-vin07t16:196_0": "Vassāvāsikalābho pana yadi senāsanasāmikā dāyakā senāsanaguttatthāya pacchimikāya upagantvā vattaṁ katvā attano senāsane vasantassapi vassāvāsikaṁ dātabbanti vadanti, anapaloketvāpi dātabbova.",
  "tika-vin07t16:196_1": "Yaṁ pana sāratthadīpaniyaṁ ‘‘pacchimikāya vassāvāsikaṁ lacchatīti pacchimikāya puna vassaṁ upagatattā lacchatī’’ti (sārattha. ṭī. mahāvagga 3.108) vuttaṁ,",
  "tika-vin07t16:196_2": "tampi vassāvāsike dāyakānaṁ imaṁ adhippāyaṁ nissāya vuttañce, sundaraṁ. Saṅghikaṁ,",
  "tika-vin07t16:196_3": "kālacīvarampi sandhāya vuttañce, na yujjatīti veditabbaṁ.",
  "tika-vin07t16:197_0": "Na ajānitvāti ‘‘surā’’ti ajānitvā pivato pāṇātipātaveramaṇiādisabbasīlabhedaṁ, saraṇabhedañca na āpajjati,",
  "tika-vin07t16:197_1": "akusalaṁ pana surāpānaveramaṇisīlabhedo ca hoti mālādidhāraṇādīsu viyāti daṭṭhabbaṁ.",
  "tika-vin07t16:197_2": "Itarānīti vikālabhojanaveramaṇiādīni.",
  "tika-vin07t16:197_3": "Tānipi hi sañcicca vītikkamantassa taṁ taṁ bhijjati eva,",
  "tika-vin07t16:197_4": "itarītaresaṁ pana abhijjamānena nāsanaṅgāni na honti.",
  "tika-vin07t16:197_5": "Teneva ‘‘tesu bhinnesū’’ti bhedavacanaṁ vuttaṁ.",
  "tika-vin07t16:198_0": "Accayaṁdesāpetabboti ‘‘accayo maṁ, bhante,",
  "tika-vin07t16:198_1": "accagamā’’tiādinā saṅghamajjhe desāpetvā saraṇasīlaṁ dātabbanti adhippāyo pārājikattā tesaṁ.",
  "tika-vin07t16:198_2": "Tenāha ‘‘liṅganāsanāya nāsetabbo’’ti.",
  "tika-vin07t16:198_3": "Ayameva hi nāsanā idha adhippetāti liṅganāsanākāraṇehi pāṇātipātādīhi avaṇṇabhāsanādīnaṁ saha patitattā vuttaṁ.",
  "tika-vin07t16:199_0": "Nanu ca kaṇṭakasāmaṇeropi micchādiṭṭhiko eva,",
  "tika-vin07t16:199_1": "tassa ca heṭṭhā daṇḍakammanāsanāva vuttā.",
  "tika-vin07t16:199_2": "Idha pana micchādiṭṭhikassa liṅganāsanā vuccati,",
  "tika-vin07t16:199_3": "ko imesaṁ bhedoti codanaṁ manasi nidhāyāha ‘‘sassatucchedānañhi aññataradiṭṭhiko’’ti.",
  "tika-vin07t16:199_4": "Ettha cāyamadhippāyo – yo hi ‘‘attā issaro vā nicco dhuvo’’tiādinā vā ‘‘attā ucchijjissati vinassissatī’’tiādinā vā titthiyaparikappitaṁ yaṁ kiñci sassatucchedadiṭṭhiṁ daḷhaṁ gahetvā voharati,",
  "tika-vin07t16:199_5": "tassa sā pārājikaṭṭhānaṁ hoti.",
  "tika-vin07t16:199_6": "So ca liṅganāsanāya nāsetabbo.",
  "tika-vin07t16:199_7": "Yo pana īdisaṁ diṭṭhiṁ aggahetvā sāsanikova hutvā kevalaṁ buddhavacanādhippāyaṁ viparītato gahetvā bhikkhūhi ovadiyamānopi appaṭinissajjitvā voharati,",
  "tika-vin07t16:199_8": "tassa sā diṭṭhi pārājikaṁ na hoti,",
  "tika-vin07t16:199_9": "so pana kaṇṭakanāsanāya eva nāsetabboti.",
  "tika-vin07t16:200_0": "Anāpucchāvaraṇavatthuādikathāvaṇṇanā niṭṭhitā.",
  "tika-vin07t16:201_0": "Paṇḍakavatthukathāvaṇṇanā",
  "tika-vin07t16:202_0": "109.",
  "tika-vin07t16:202_1": "Paṇḍakavatthusmiṁ āsittausūyapakkhapaṇḍakā tayopi purisabhāvaliṅgādiyuttā ahetukapaṭisandhikā,",
  "tika-vin07t16:202_2": "te ca kilesapariyuṭṭhānassa balavatāya napuṁsakapaṇḍakasadisattā ‘‘paṇḍakā’’ti vuttā.",
  "tika-vin07t16:202_3": "Tesu āsittausūyapaṇḍakānaṁ dvinnaṁ kilesapariyuṭṭhānaṁ yonisomanasikārādīhi vītikkamato nivāretumpi sakkā, tena te pabbājetabbā vuttā.",
  "tika-vin07t16:202_4": "Pakkhapaṇḍakassa pana kāḷapakkhesu ummādo viya kilesapariḷāho avattharanto āgacchati,",
  "tika-vin07t16:202_5": "vītikkamaṁ patvā eva ca nivattati.",
  "tika-vin07t16:202_6": "Tasmā so tasmiṁ pakkhe na pabbājetabboti vutto.",
  "tika-vin07t16:202_7": "Tadetaṁ vibhāgaṁ dassetuṁ ‘‘yassa paresa’’ntiādi vuttaṁ.",
  "tika-vin07t16:202_8": "Tattha āsittassāti mukhe āsittassa attanopi asucimuccanena pariḷāho vūpasammati.",
  "tika-vin07t16:202_9": "Usūyāya uppannāyāti usūyāya vasena attano sevetukāmatārāge uppanne asucimuttiyā pariḷāho vūpasammati.",
  "tika-vin07t16:203_0": "‘‘Bījāni apanītānī’’ti vuttattā bījesu ṭhitesu nimittamatte apanīte paṇḍako na hoti.",
  "tika-vin07t16:203_1": "Bhikkhunopi anābādhapaccayā tadapanayane thullaccayameva, na pana paṇḍakattaṁ,",
  "tika-vin07t16:203_2": "bījesu pana apanītesu aṅgajātampi rāgena kammaniyaṁ na hoti, pumabhāvo vigacchati,",
  "tika-vin07t16:203_3": "massuādipurisaliṅgampi upasampadāpi vigacchati,",
  "tika-vin07t16:203_4": "kilesapariḷāhopi dunnivāravītikkamo hoti napuṁsakapaṇḍakassa viya.",
  "tika-vin07t16:203_5": "Tasmā īdiso upasampannopi nāsetabboti vadanti.",
  "tika-vin07t16:203_6": "Yadi evaṁ kasmā bījuddharaṇe pārājikaṁ na paññattanti?",
  "tika-vin07t16:203_7": "Ettha tāva keci vadanti ‘‘paññattamevetaṁ bhagavatā ‘paṇḍako, bhikkhave,",
  "tika-vin07t16:203_8": "anupasampanno na upasampādetabbo,",
  "tika-vin07t16:203_9": "upasampanno nāsetabbo’ti vuttattā’’ti.",
  "tika-vin07t16:203_10": "Keci pana ‘‘yasmā bījuddharaṇakkhaṇe paṇḍako na hoti,",
  "tika-vin07t16:203_11": "tasmā tasmiṁ khaṇe pārājikaṁ na paññattaṁ.",
  "tika-vin07t16:203_12": "Yasmā pana so uddhaṭabījo bhikkhu aparena samayena vuttanayena paṇḍakattaṁ āpajjati, abhāvako hoti, upasampadāya avatthu,",
  "tika-vin07t16:203_13": "tato eva cassa upasampadā vigacchati,",
  "tika-vin07t16:203_14": "tasmā esa paṇḍakattupagamanakālato paṭṭhāya jātiyā napuṁsakapaṇḍakena saddhiṁ yojetvā ‘upasampanno nāsetabbo’ti abhabboti vutto, na tato pubbe. Ayañca kiñcāpi sahetuko,",
  "tika-vin07t16:203_15": "bhāvakkhayena panassa ahetukasadisatāya maggopi na uppajjatī’’ti vadanti.",
  "tika-vin07t16:203_16": "Apare pana ‘‘pabbajjato pubbe upakkamena paṇḍakabhāvamāpannaṁ sandhāya ‘upasampanno nāsetabbo’ti vuttaṁ,",
  "tika-vin07t16:203_17": "upasampannassa pana pacchā upakkamena upasampadāpi na vigacchatī’’ti, taṁ na yuttaṁ.",
  "tika-vin07t16:203_18": "Yadaggena hi pabbajjato pubbe upakkamena abhabbo hoti,",
  "tika-vin07t16:203_19": "tadaggena pacchāpi hotīti vīmaṁsitvā gahetabbaṁ.",
  "tika-vin07t16:204_0": "Itthattādi bhāvo natthi etassāti abhāvako.",
  "tika-vin07t16:204_1": "Pabbajjā na vāritāti ettha pabbajjāgahaṇeneva upasampadāpi gahitā.",
  "tika-vin07t16:204_2": "Tenāha ‘‘yassa cettha pabbajjā vāritā’’tiādi.",
  "tika-vin07t16:204_3": "Tasmiṁyevassa pakkhe pabbajjā vāritāti ettha pana apaṇḍakapakkhepi pabbajjāmattameva labhati,",
  "tika-vin07t16:204_4": "upasampadā pana tadāpi na vaṭṭati,",
  "tika-vin07t16:204_5": "paṇḍakapakkhe pana āgate liṅganāsanāya nāsetabboti veditabbaṁ.",
  "tika-vin07t16:205_0": "Paṇḍakavatthukathāvaṇṇanā niṭṭhitā.",
  "tika-vin07t16:206_0": "Theyyasaṁvāsakavatthukathāvaṇṇanā",
  "tika-vin07t16:207_0": "110.",
  "tika-vin07t16:207_1": "Theyyasaṁvāsakavatthumhi kolaññāti kule jātā,",
  "tika-vin07t16:207_2": "tattha vā viditā ñātā pasiddhā,",
  "tika-vin07t16:207_3": "taṁ vā jānanti kolaññāti ñātakānaṁ nāmaṁ.",
  "tika-vin07t16:207_4": "Theyyāya liṅgaggahaṇamattampi idha saṁvāso evāti āha ‘‘tayo theyyasaṁvāsakā’’ti.",
  "tika-vin07t16:207_5": "Na yathāvuḍḍhaṁ vandananti bhikkhūnaṁ,",
  "tika-vin07t16:207_6": "sāmaṇerānaṁ vā vandanaṁ na sādiyati.",
  "tika-vin07t16:208_0": "Yathāvuḍḍhaṁ vandananti attanā musāvādena dassitavassakkamena bhikkhūnaṁ vandanaṁ sādiyati,",
  "tika-vin07t16:208_1": "daharasāmaṇero pana vuḍḍhasāmaṇerānaṁ,",
  "tika-vin07t16:208_2": "daharabhikkhu ca vuḍḍhānaṁ vandanaṁ sādiyantopi theyyasaṁvāsako na hoti.",
  "tika-vin07t16:208_3": "Imasmiṁ attheti saṁvāsatthenakatthe.",
  "tika-vin07t16:209_0": "‘‘Bhikkhuvassānī’’ti idaṁ saṁvāsatthenake vuttapāṭhavasena vuttaṁ,",
  "tika-vin07t16:209_1": "sayameva pana pabbajitvā sāmaṇeravassāni gaṇentopi ubhayatthenako eva. Na kevalañca purisova,",
  "tika-vin07t16:209_2": "itthīpi bhikkhunīsu evaṁ paṭipajjati, theyyasaṁvāsikāva.",
  "tika-vin07t16:209_3": "Ādikammikāpi cettha na muccanti,",
  "tika-vin07t16:209_4": "upasampannesu eva paññattāpattiṁ paṭicca ādikammikā vuttā,",
  "tika-vin07t16:209_5": "tenevettha ādikammikopi na mutto.",
  "tika-vin07t16:210_0": "Rāja…pe… bhayenāti ettha bhaya-saddo paccekaṁ yojetabbo.",
  "tika-vin07t16:210_1": "Yāva so suddhamānasoti ‘‘iminā liṅgena bhikkhū vañcetvā tehi saṁvasissāmī’’ti asuddhacittābhāvena suddhacitto.",
  "tika-vin07t16:210_2": "Tena hi asuddhacittena liṅge gahitamatte pacchā bhikkhūhi saha saṁvasatu vā mā vā, liṅgatthenako hoti.",
  "tika-vin07t16:210_3": "Pacchā saṁvasantopi abhabbo hutvā saṁvasati.",
  "tika-vin07t16:210_4": "Tasmā ubhayatthenakopi liṅgatthenake eva pavisatīti veditabbaṁ.",
  "tika-vin07t16:210_5": "Yo pana rājādibhayena suddhacittova liṅgaṁ gahetvā vicaranto pacchā ‘‘bhikkhuvassāni gaṇetvā jīvissāmī’’ti asuddhacittaṁ uppādeti,",
  "tika-vin07t16:210_6": "so cittuppādamattena theyyasaṁvāsakopi na hoti suddhacittena gahitaliṅgattā.",
  "tika-vin07t16:210_7": "Sace pana so bhikkhūnaṁ santikaṁ gantvā sāmaṇeravassagaṇanādiṁ karoti, tadā saṁvāsatthenako,",
  "tika-vin07t16:210_8": "ubhayatthenako vā hotīti daṭṭhabbaṁ.",
  "tika-vin07t16:210_9": "Yaṁ pana parato saha dhuranikkhepena ‘‘ayampi theyyasaṁvāsako, vā’’ti vuttaṁ,",
  "tika-vin07t16:210_10": "taṁ bhikkhūhi saṅgamma saṁvāsādhivāsanavasena dhuranikkhepaṁ sandhāya vuttaṁ.",
  "tika-vin07t16:210_11": "Tena vuttaṁ ‘‘saṁvāsaṁ nādhivāseti yāvā’’ti.",
  "tika-vin07t16:210_12": "Tassa tāva theyyasaṁvāsako nāma na vuccatīti sambandho daṭṭhabbo.",
  "tika-vin07t16:210_13": "Ettha ca corādibhayaṁ vināpi kīḷādhippāyena liṅgaṁ gahetvā bhikkhūnaṁ santike pabbajitālayaṁ dassetvā vandanādiṁ asādiyantopi ‘‘sobhati nu kho me pabbajitaliṅga’’ntiādinā suddhacittena gaṇhantopi theyyasaṁvāsako na hotīti daṭṭhabbaṁ.",
  "tika-vin07t16:211_0": "Sabbapāsaṇḍiyabhattānīti sabbasāmayikānaṁ sādhāraṇaṁ katvā paññattabhattāni,",
  "tika-vin07t16:211_1": "idañca bhikkhūnaññeva niyamitabhattagahaṇe saṁvāsopi sambhaveyyāti sabbasādhāraṇabhattaṁ vuttaṁ.",
  "tika-vin07t16:211_2": "Saṁvāsaṁ pana asādiyitvā abhikkhukavihārādīsu vihārabhattādīni bhuñjantopi theyyasaṁvāsako na hoti eva.",
  "tika-vin07t16:211_3": "Kammantānuṭṭhānenāti kasiādikammakaraṇena.",
  "tika-vin07t16:211_4": "Pattacīvaraṁ ādāyāti bhikkhuliṅgavesena sarīrena dhāretvā.",
  "tika-vin07t16:212_0": "‘‘Yo evaṁ pabbajati,",
  "tika-vin07t16:212_1": "so theyyasaṁvāsako nāma hotī’’ti idaṁ nidassanamattaṁ,",
  "tika-vin07t16:212_2": "‘‘theyyasaṁvāsako’’ti pana nāmaṁ ajānantopi ‘‘evaṁ kātuṁ na vaṭṭatī’’ti vā ‘‘evaṁ karonto samaṇo nāma na hotī’’ti vā ‘‘yadi ārocessāmi,",
  "tika-vin07t16:212_3": "chaḍḍessanti ma’’nti vā ‘‘yena kenaci pabbajjā me na ruhatī’’ti jānāti, theyyasaṁvāsako hoti.",
  "tika-vin07t16:212_4": "Yo pana paṭhamaṁ ‘‘pabbajjā evaṁ me gahitā’’tisaññī kevalaṁ antarā attano setavatthanivāsanādivippakāraṁ pakāsetuṁ lajjanto na katheti, so theyyasaṁvāsako na hoti.",
  "tika-vin07t16:212_5": "Anupasampannakāleyevāti ettha avadhāraṇena upasampannakāle theyyasaṁvāsakalakkhaṇaṁ ñatvā vañcanāyapi nāroceti,",
  "tika-vin07t16:212_6": "theyyasaṁvāsako na hotīti dīpeti.",
  "tika-vin07t16:212_7": "So parisuddhacittena gahitaliṅgattā liṅgatthenako na hoti,",
  "tika-vin07t16:212_8": "laddhūpasampadattā tadanuguṇasseva saṁvāsassa sāditattā saṁvāsatthenakopi na hoti.",
  "tika-vin07t16:212_9": "Anupasampanno pana liṅgatthenako hoti,",
  "tika-vin07t16:212_10": "saṁvāsārahassa liṅgassa gahitattā saṁvāsasādiyanamattena saṁvāsatthenako hoti.",
  "tika-vin07t16:213_0": "Saliṅge ṭhitoti saliṅgabhāve ṭhito.",
  "tika-vin07t16:213_1": "Theyyasaṁvāsako na hotīti bhikkhūhi dinnaliṅgassa apariccattattā liṅgatthenako na hoti,",
  "tika-vin07t16:213_2": "bhikkhupaṭiññāya apariccattattā saṁvāsatthenako na hotīti.",
  "tika-vin07t16:213_3": "Yaṁ pana mātikāṭṭhakathāyaṁ ‘‘liṅgānurūpassa saṁvāsassa sāditattā na saṁvāsatthenako’’ti (kaṅkhā. aṭṭha.",
  "tika-vin07t16:213_4": "paṭhamapārājikavaṇṇanā) kāraṇaṁ vuttaṁ,",
  "tika-vin07t16:213_5": "tampi idameva kāraṇaṁ sandhāya vuttaṁ.",
  "tika-vin07t16:213_6": "Itarathā sāmaṇerassapi bhikkhuvassagaṇanādīsu liṅgānurūpasaṁvāso eva sāditoti saṁvāsatthenakatā na siyā bhikkhūhi dinnaliṅgassa ubhinnampi sādhāraṇattā. Yathā cettha bhikkhu,",
  "tika-vin07t16:213_7": "evaṁ sāmaṇeropi pārājikaṁ samāpanno sāmaṇerapaṭiññāya apariccattattā saṁvāsatthenako na hotīti veditabbo.",
  "tika-vin07t16:213_8": "Sobhatīti sampaṭicchitvāti kāsāvadhāraṇe dhuraṁ nikkhipitvā gihibhāvaṁ sampaṭicchitvā.",
  "tika-vin07t16:214_0": "Yo koci vuḍḍhapabbajitoti sāmaṇeraṁ sandhāya vuttaṁ.",
  "tika-vin07t16:214_1": "Mahāpeḷādīsūti vilīvādimayesu gharadvāresu ṭhapitabhattabhājanavisesesu,",
  "tika-vin07t16:214_2": "etena vihāre bhikkhūhi saddhiṁ vassagaṇanādīnaṁ akaraṇaṁ dasseti.",
  "tika-vin07t16:215_0": "Theyyasaṁvāsakavatthukathāvaṇṇanā niṭṭhitā.",
  "tika-vin07t16:216_0": "Titthiyapakkantakakathāvaṇṇanā",
  "tika-vin07t16:217_0": "Titthiyapakkantakādikathāsu tesaṁ liṅge ādinnamatteti vīmaṁsādiadhippāyaṁ vinā ‘‘titthiyo bhavissāmī’’ti sanniṭṭhānavasena liṅge kāyena dhāritamatte.",
  "tika-vin07t16:217_1": "Sayamevāti titthiyānaṁ santikaṁ agantvā sayameva saṅghārāmepi kusacīrādīni nivāseti.",
  "tika-vin07t16:217_2": "Ājīvako bhavissāmi…pe… gacchatīti ājīvakānaṁ santike tesaṁ pabbajanavidhinā ‘‘ājīvako bhavissāmī’’ti gacchati.",
  "tika-vin07t16:217_3": "Tassa hi titthiyabhāvūpagamanaṁ pati sanniṭṭhāne vijjamānepi ‘‘gantvā bhavissāmī’’ti parikappitattā padavāre dukkaṭameva vuttaṁ.",
  "tika-vin07t16:217_4": "Dukkaṭanti pāḷiyā avuttepi methunādīsu vuttapubbapayogadukkaṭānulomato vuttaṁ.",
  "tika-vin07t16:217_5": "Etena ca sanniṭṭhānavasena liṅge sampaṭicchite pārājikaṁ,",
  "tika-vin07t16:217_6": "tato purimapayoge thullaccayañca vattabbameva,",
  "tika-vin07t16:217_7": "thullaccayakkhaṇe nivattantopi āpattiṁ desāpetvā muccati evāti daṭṭhabbaṁ. Yathā cettha,",
  "tika-vin07t16:217_8": "evaṁ saṅghabhedepi lohituppādepi bhikkhūnaṁ pubbapayogādīsu dukkaṭathullaccayapārājikāhi muccanasīmā ca veditabbā.",
  "tika-vin07t16:217_9": "Sāsanaviruddhatāyettha ādikammikānampi anāpatti na vuttā.",
  "tika-vin07t16:217_10": "Pabbajjāyapi abhabbatādassanatthaṁ panete,",
  "tika-vin07t16:217_11": "aññe ca pārājikakaṇḍe visuṁ sikkhāpadena pārājikādiṁ adassetvā idha abhabbesu eva vuttāti veditabbaṁ.",
  "tika-vin07t16:218_0": "Taṁladdhinti titthiyavese seṭṭhabhāvaggahaṇameva sandhāya vuttaṁ.",
  "tika-vin07t16:218_1": "Tesañhi titthiyānaṁ sassatādiggāhaṁ gaṇhantopi liṅge asampaṭicchite titthiyapakkantako na hoti,",
  "tika-vin07t16:218_2": "taṁ laddhiṁ aggahetvāpi ‘‘etesaṁ vatacariyā sundarā’’ti liṅgaṁ sampaṭicchanto titthiyapakkantako hoti eva .",
  "tika-vin07t16:218_3": "Laddhiyā abhāvenāti bhikkhubhāve sālayatāya titthiyabhāvūpagamanaladdhiyā abhāvena,",
  "tika-vin07t16:218_4": "etena ca āpadāsu kusacīrādiṁ pārupantassāpi naggassa viya anāpattiṁ dasseti.",
  "tika-vin07t16:219_0": "Upasampannabhikkhunā kathitoti ettha saṅghabhedakopi upasampannabhikkhunāva kathito,",
  "tika-vin07t16:219_1": "mātughātakādayo pana anupasampannenāpīti daṭṭhabbaṁ.",
  "tika-vin07t16:220_0": "Titthiyapakkantakakathāvaṇṇanā niṭṭhitā.",
  "tika-vin07t16:221_0": "Tiracchānavatthukathāvaṇṇanā",
  "tika-vin07t16:222_0": "111.",
  "tika-vin07t16:222_1": "Udakasañcārikaṁ maṇḍūkabhakkhaṁ nāgasarīranti sambandhitabbaṁ.",
  "tika-vin07t16:222_2": "Vissarabhayenāti nāgassa sarīraṁ disvā bhikkhuno viravanabhayena.",
  "tika-vin07t16:222_3": "Kapimiddhādīsu nāgasarīraṁ nuppajjatīti taduppattisīmaṁ dassento āha ‘‘vissaṭṭho’’tiādi.",
  "tika-vin07t16:223_0": "Tiracchānavatthukathāvaṇṇanā niṭṭhitā.",
  "tika-vin07t16:224_0": "Mātughātakādikathāvaṇṇanā",
  "tika-vin07t16:225_0": "112.Apavāhananti sodhanaṁ.",
  "tika-vin07t16:225_1": "Tiracchānādiamanussajātito manussajātikānaññeva puttesu mettādayopi tikkhavisadā honti lokuttaraguṇā viyāti āha ‘‘manussitthibhūtā janikā mātā’’ti.",
  "tika-vin07t16:225_2": "Yathā manussānaññeva kusalappavatti tikkhavisadā,",
  "tika-vin07t16:225_3": "evaṁ akusalappavattipīti āha ‘‘sayampi manussajātikenevā’’tiādi.",
  "tika-vin07t16:225_4": "Ānantariyenāti ettha cutianantaraṁ niraye paṭisandhiphalaṁ anantaraṁ nāma,",
  "tika-vin07t16:225_5": "tasmiṁ anantare janakattena niyuttaṁ ānantariyaṁ, tena.",
  "tika-vin07t16:225_6": "Vesiyā puttoti upalakkhaṇamattaṁ,",
  "tika-vin07t16:225_7": "kulitthiyā aticāriniyā puttopi attano pitaraṁ ajānitvā ghātento pitughātakova hoti.",
  "tika-vin07t16:226_0": "114.Avasesanti anāgāmiādikaṁ. Yaṁ panettha vattabbaṁ,",
  "tika-vin07t16:226_1": "taṁ manussaviggahapārājike vuttameva.",
  "tika-vin07t16:227_0": "115.Ayaṁ saṅghabhedakoti pakatattaṁ bhikkhuṁ sandhāya vuttaṁ.",
  "tika-vin07t16:227_1": "Pubbe eva pārājikaṁ samāpanno vā vatthādidosena vipannopasampado vā saṅghaṁ bhindantopi anantariyaṁ na phusati, saṅgho pana bhinnova hoti,",
  "tika-vin07t16:227_2": "pabbajjā cassa na vāritāti daṭṭhabbaṁ.",
  "tika-vin07t16:228_0": "‘‘Duṭṭhacittenā’’ti vuttamevatthaṁ vibhāveti ‘‘vadhakacittenā’’ti.",
  "tika-vin07t16:228_1": "Lohitaṁ uppādetīti tathāgatassa verīhi abhejjakāyatāya kenaci balakkārena cammādichedaṁ katvā bahi lohitaṁ paggharāpetuṁ na sakkā,",
  "tika-vin07t16:228_2": "āvudhādipahārena pana lohitaṁ ṭhānato calitvā kuppamānaṁ ekattha sañcitaṁ hoti,",
  "tika-vin07t16:228_3": "ettakena pana pahāradāyako lohituppādako nāma hoti devadatto viya.",
  "tika-vin07t16:228_4": "Cetiyaṁ pana bodhiṁ vā paṭimādiṁ vā bhindato ānantariyaṁ na hoti,",
  "tika-vin07t16:228_5": "ānantariyasadisaṁ mahāsāvajjaṁ hoti.",
  "tika-vin07t16:228_6": "Bodhirukkhassa pana ojoharaṇasākhā ceva sadhātukaṁ cetiyaṁ bādhayamānā ca chinditabbā, puññamevettha hoti.",
  "tika-vin07t16:229_0": "Mātughātakādikathāvaṇṇanā niṭṭhitā.",
  "tika-vin07t16:230_0": "Ubhatobyañjanakavatthukathāvaṇṇanā",
  "tika-vin07t16:231_0": "116.Itthiubhatobyañjanakoti itthindriyayutto, itaro pana purisindriyayutto.",
  "tika-vin07t16:231_1": "Ekassa hi bhāvadvayaṁ saha nuppajjati yamake (yama.",
  "tika-vin07t16:231_2": "3.indriyayamaka.188) paṭikkhittattā.",
  "tika-vin07t16:231_3": "Dutiyabyañjanaṁ pana kammasahāyena akusalacitteneva bhāvavirahitaṁ uppajjati.",
  "tika-vin07t16:231_4": "Pakatitthipurisānampi kammameva byañjanaliṅgānaṁ kāraṇaṁ,",
  "tika-vin07t16:231_5": "na bhāvo tassa kenaci paccayena paccayattassa paṭṭhāne avuttattā.",
  "tika-vin07t16:231_6": "Kevalaṁ bhāvasahitānaṁyeva byañjanaliṅgānaṁ pavattidassanatthaṁ aṭṭhakathāsu ‘‘itthindriyaṁ paṭicca itthiliṅgādīnī’’tiādinā (dha. sa. aṭṭha.",
  "tika-vin07t16:231_7": "632) indriyaṁ byañjanakaāraṇattena vuttaṁ,",
  "tika-vin07t16:231_8": "idha pana akusalabalena indriyaṁ vināpi byañjanaṁ uppajjatīti vuttaṁ.",
  "tika-vin07t16:231_9": "Ubhinnampi cesaṁ ubhatobyañjanakānaṁ yadā itthiyā rāgo uppajjati,",
  "tika-vin07t16:231_10": "tadā purisabyañjanaṁ pākaṭaṁ hoti, itaraṁ paṭicchannaṁ. Yadā purise rāgo uppajjati,",
  "tika-vin07t16:231_11": "tadā itthibyañjanaṁ pākaṭaṁ hoti, itaraṁ paṭicchannaṁ.",
  "tika-vin07t16:231_12": "Tattha vicāraṇakkamoti paṭisandhikkhaṇe eva itthipurisaliṅgānampi pātubhāvappakāsake kurundivacane ayuttatāpakāsanatthaṁ atthavicāraṇakkamo.",
  "tika-vin07t16:231_13": "Aṭṭhasāliniyañhi ‘‘itthiliṅgādīni pana itthindriyaṁ paṭicca pavatte samuṭṭhitānī’’tiādi (dha. sa. aṭṭha. 632) vuttaṁ.",
  "tika-vin07t16:231_14": "Nevassa pabbajjā atthīti yojanā. Yo ca paṭikkhitte abhabbe,",
  "tika-vin07t16:231_15": "bhabbe ca puggale ñatvā pabbājeti, upasampādeti vā, dukkaṭaṁ.",
  "tika-vin07t16:231_16": "Ajānantassa sabbattha anāpattīti veditabbaṁ.",
  "tika-vin07t16:232_0": "Ubhatobyañjanakavatthukathāvaṇṇanā niṭṭhitā.",
  "tika-vin07t16:233_0": "Anupajjhāyakādivatthukathāvaṇṇanā",
  "tika-vin07t16:234_0": "117.",
  "tika-vin07t16:234_1": "Anupajjhāyādivatthūsu sikkhāpadaṁ apaññattanti ‘‘na, bhikkhave,",
  "tika-vin07t16:234_2": "anupajjhāyako upasampādetabbo’’ti idheva paññāpiyamānasikkhāpadaṁ sandhāya vuttaṁ.",
  "tika-vin07t16:234_3": "‘‘Kammaṁ pana na kuppatī’’ti idaṁ upajjhāyābhāvepi ‘‘itthannāmassa upasampadāpekkho,",
  "tika-vin07t16:234_4": "itthannāmena upajjhāyenā’’ti matassa vā vibbhamantassa vā purāṇaupajjhāyassa,",
  "tika-vin07t16:234_5": "aññassa vā yassa kassaci avijjamānassāpi nāmena sabbattha upajjhāyakittanassa katattā vuttaṁ.",
  "tika-vin07t16:234_6": "Yadi hi upajjhāyakittanaṁ na kareyya,",
  "tika-vin07t16:234_7": "‘‘puggalaṁ na parāmasatī’’ti vuttakammavipatti eva siyā.",
  "tika-vin07t16:234_8": "Teneva pāḷiyaṁ ‘‘anupajjhāyaka’’nti vuttaṁ.",
  "tika-vin07t16:234_9": "Aṭṭhakathāyampissa ‘‘upajjhāyaṁ akittetvā’’ti avatvā ‘‘upajjhāyaṁ agāhāpetvā sabbena sabbaṁ upajjhāyavirahitaṁ’’icceva atthoti vutto.",
  "tika-vin07t16:234_10": "Pāḷiyaṁ saṅghena upajjhāyenāti ‘‘ayaṁ itthannāmo saṅghassa upasampadāpekkho,",
  "tika-vin07t16:234_11": "itthannāmo saṅghaṁ upasampadaṁ yācati saṅghena upajjhāyenā’’ti evaṁ kammavācāya saṅghameva upajjhāyaṁ kittetvāti attho.",
  "tika-vin07t16:234_12": "Evaṁ gaṇena upajjhāyenāti etthāpi ‘‘ayaṁ itthannāmo gaṇassa upasampadāpekkho’’tiādinā yojanā veditabbā,",
  "tika-vin07t16:234_13": "evaṁ vuttepi kammaṁ na kuppati eva dukkaṭasseva vuttattā.",
  "tika-vin07t16:234_14": "Aññathā ‘‘so ca puggalo anupasampanno’’ti vadeyya. Tenāha ‘‘saṅghenā’’tiādi.",
  "tika-vin07t16:234_15": "Tattha paṇḍakādīhi upajjhāyehi kariyamānesu kammesu paṇḍakādike vināva yadi pañcavaggādigaṇo pūrati, kammaṁ na kuppati,",
  "tika-vin07t16:234_16": "itarathā kuppatīti veditabbaṁ.",
  "tika-vin07t16:235_0": "Anupajjhāyakādivatthukathāvaṇṇanā niṭṭhitā.",
  "tika-vin07t16:236_0": "Apattakādivatthukathāvaṇṇanā",
  "tika-vin07t16:237_0": "118.",
  "tika-vin07t16:237_1": "Apattacīvaravatthūsupi pattacīvarānaṁ abhāvepi ‘‘paripuṇṇassa pattacīvara’’nti kammavācāya sāvitattā kammakopaṁ avatvā dukkaṭameva vuttaṁ.",
  "tika-vin07t16:237_2": "Itarathā sāvanāya hāpanato kammakopo eva siyā.",
  "tika-vin07t16:237_3": "Keci pana ‘‘paṭhamaṁ anuññātakammavācāya upasampannā viya idānipi ‘paripuṇṇassa pattacīvara’nti avatvā kammavācāya upasampannāpi sūpasampannāevā’’ti vadanti, taṁ na yuttaṁ.",
  "tika-vin07t16:237_4": "Anuññātakālato paṭṭhāya hi aparāmasanaṁ sāvanāya hāpanavipatti eva hoti ‘‘itthannāmo saṅghaṁ upasampadaṁ yācatī’’ti padassa hāpane viya. Tampi hi pacchā anuññātaṁ, ‘‘saṅghaṁ, bhante,",
  "tika-vin07t16:237_5": "upasampadaṁ yācāmī’’tiādivākyena ayācetvā tampi upasampādento ‘‘ayaṁ itthannāmo saṅghaṁ upasampadaṁ yācatī’’ti vatvāva yadi kammavācaṁ karoti, kammaṁ sukatameva hoti , no ce vipannaṁ.",
  "tika-vin07t16:237_6": "Sabbapacchā hi anuññātakammavācato kiñcipi parihāpetuṁ na vaṭṭati, sāvanāya hāpanameva hoti.",
  "tika-vin07t16:237_7": "Aññe vā bhikkhū dātukāmā hontīti sambandho.",
  "tika-vin07t16:238_0": "Anāmaṭṭhapiṇḍapātanti bhikkhūhi laddhabhikkhato aggahitaggaṁ piṇḍapātaṁ.",
  "tika-vin07t16:238_1": "Sāmaṇerabhāgasamakoti ettha kiñcāpi sāmaṇerānampi āmisabhāgassa samakameva diyyamānattā visuṁ sāmaṇerabhāgo nāma natthi,",
  "tika-vin07t16:238_2": "pattacīvaraparikammamattapaṭibaddhapabbajjatāya pana sāmaṇerasadisā ete paṇḍupalāsāti dassanatthaṁ evaṁ vuttanti daṭṭhabbaṁ.",
  "tika-vin07t16:238_3": "Niyatāsannapabbajjasseva cāyaṁ bhāgo dīyati.",
  "tika-vin07t16:238_4": "Teneva ‘‘yāva patto paccatī’’tiādi vuttaṁ.",
  "tika-vin07t16:238_5": "Āmisabhāgoti vihāre dinnaṁ saṅghabhattaṁ,",
  "tika-vin07t16:238_6": "tatruppādañca sandhāya vuttaṁ,",
  "tika-vin07t16:238_7": "na dāyakānaṁ gehesu tehi diyyamānaṁ.",
  "tika-vin07t16:238_8": "Teneva salākabhattādi paṭikkhittaṁ, dāyakā vippaṭisārino hontīti.",
  "tika-vin07t16:238_9": "Bhesajjantiādinā pana gihīnaṁ bhesajjakaraṇādidoso ettha na hotīti dasseti.",
  "tika-vin07t16:239_0": "Apattakādivatthukathāvaṇṇanā niṭṭhitā.",
  "tika-vin07t16:240_0": "Hatthacchinnādivatthukathāvaṇṇanā",
  "tika-vin07t16:241_0": "119.",
  "tika-vin07t16:241_1": "Hatthacchinnādivatthūsu kaṇṇamūleti sakalassa kaṇṇassa chedaṁ sandhāya vuttaṁ.",
  "tika-vin07t16:241_2": "Kaṇṇasakkhalikāyāti kaṇṇacūḷikāya.",
  "tika-vin07t16:241_3": "Yassa pana kaṇṇāviddheti heṭṭhā kuṇḍalādiṭhapanacchiddaṁ sandhāya vuttaṁ. Tañhi saṅghaṭanakkhamaṁ.",
  "tika-vin07t16:241_4": "Ajapadaketi ajapadanāsikaṭṭhikoṭiyaṁ.",
  "tika-vin07t16:241_5": "Tato hi uddhaṁ na vicchindati.",
  "tika-vin07t16:241_6": "Sakkā hoti sandhetunti avirūpasaṇṭhānaṁ sandhāya vuttaṁ,",
  "tika-vin07t16:241_7": "virūpaṁ pana parisadūsakataṁ āpādeti.",
  "tika-vin07t16:242_0": "Khujjasarīroti vaṅkasarīro.",
  "tika-vin07t16:242_1": "Brahmuno viya ujukaṁ gattaṁ sarīraṁ yassa, so brahmujjugatto, bhagavā.",
  "tika-vin07t16:243_0": "Parivaṭumoti samantato vaṭṭakāyo,",
  "tika-vin07t16:243_1": "etena evarūpā eva vāmanakā na vaṭṭantīti dasseti.",
  "tika-vin07t16:244_0": "Kūṭakūṭasīsoti anekesu ṭhānesu piṇḍikamaṁsataṁ dassetuṁ āmeḍitaṁ kataṁ.",
  "tika-vin07t16:244_1": "Tenāha ‘‘tālaphalapiṇḍisadisenā’’ti,",
  "tika-vin07t16:244_2": "tālaphalānaṁ mañjarī piṇḍi nāma.",
  "tika-vin07t16:244_3": "Anupubbatanukena sīsenāti cetiyathūpikā viya kamena kisena sīsena,",
  "tika-vin07t16:244_4": "thūlaveḷupabbaṁ viya ādito paṭṭhāya yāvapariyosānaṁ samathūlena uccena sīsena samannāgato nāḷisīso nāma.",
  "tika-vin07t16:244_5": "Kappasīsoti gajamatthakaṁ viya dvidhā bhinnasīso.",
  "tika-vin07t16:244_6": "‘‘Kaṇṇikakeso vā’’ti imassa vivaraṇaṁ ‘‘pāṇakehī’’tiādi.",
  "tika-vin07t16:244_7": "Makkaṭasseva naḷāṭepi kesānaṁ uṭṭhitabhāvaṁ sandhāyāha ‘‘sīsalomehī’’tiādi.",
  "tika-vin07t16:245_0": "Makkaṭabhamukoti naḷāṭalomehi avibhattalomabhamuko.",
  "tika-vin07t16:245_1": "Akkhicakkalehīti kaṇhamaṇḍalehi. Kekaroti tiriyaṁ passanako.",
  "tika-vin07t16:245_2": "Udakatārakāti olokentānaṁ udake paṭibimbikacchāyā, udakapubbuḷanti keci.",
  "tika-vin07t16:245_3": "Akkhitārakāti abhimukhe ṭhitānaṁ chāyā, akkhigaṇḍakātipi vadanti. Atipiṅgalakkhīti majjārakkhi.",
  "tika-vin07t16:245_4": "Madhupiṅgalanti madhuvaṇṇapiṅgalaṁ.",
  "tika-vin07t16:245_5": "Nippakhumakkhīti ettha pakhuma-saddo akkhidalalomesu nirūḷho, tadabhāvā nippakhumakkhi.",
  "tika-vin07t16:245_6": "Akkhipākenāti akkhidala pariyantesu pūtibhāvāpajjanarogena.",
  "tika-vin07t16:246_0": "Cipiṭanāsikoti anunnatanāsiko.",
  "tika-vin07t16:246_1": "Paṭaṅgamaṇḍūko nāma mahāmukhamaṇḍūko.",
  "tika-vin07t16:246_2": "Bhinnamukhoti upakkamukhapariyosāno, sabbadā vivaṭamukho vā.",
  "tika-vin07t16:246_3": "Vaṅkamukhoti ekapasse apakkamma ṭhitaheṭṭhimahanukaṭṭhiko.",
  "tika-vin07t16:246_4": "Oṭṭhacchinnakoti ubhosu oṭṭhesu yattha katthaci jātiyā vā pacchā vā satthādinā apanītamaṁsena oṭṭhena samannāgato.",
  "tika-vin07t16:246_5": "Eḷamukhoti niccapaggharitalālāmukho.",
  "tika-vin07t16:247_0": "Bhinnagaloti avanatagato.",
  "tika-vin07t16:247_1": "Bhinnauroti atininnauramajjho. Evaṁ bhinnapiṭṭhipi.",
  "tika-vin07t16:247_2": "Sabbañcetanti ‘‘kacchugatto’’tiādiṁ sandhāya vuttaṁ.",
  "tika-vin07t16:247_3": "Ettha ca vinicchayo kuṭṭhādīsu vutto evāti āha ‘‘vinicchayo’’tiādi.",
  "tika-vin07t16:248_0": "Vātaṇḍikoti aṇḍavātarogena uddhutabījaṇḍakosena samannāgato,",
  "tika-vin07t16:248_1": "yassa nivāsanena paṭicchannampi unnataṁ pakāsati, sova na pabbājetabbo. Vikaṭoti tiriyaṁgamanapādo,",
  "tika-vin07t16:248_2": "yassa caṅkamato jāṇukā bahi nigacchanti.",
  "tika-vin07t16:248_3": "Paṇhoti pacchato parivattanakapādo,",
  "tika-vin07t16:248_4": "yassa caṅkamato jāṇukā anto pavisanti. Mahājaṅghoti thūlajaṅgho.",
  "tika-vin07t16:248_5": "Mahāpādoti mahantena pādatalena yutto.",
  "tika-vin07t16:248_6": "Pādavemajjheti piṭṭhipādavemajjhe,",
  "tika-vin07t16:248_7": "etena aggapādo ca paṇhi ca sadisoti dasseti.",
  "tika-vin07t16:249_0": "Majjhe saṅkuṭitapādattāti kuṇḍapādatāya kāraṇavibhāvanaṁ.",
  "tika-vin07t16:249_1": "Agge saṅkuṭitapādattāti kuṇḍapādatāya sakuṇapādasseva gamanavibhāvanaṁ.",
  "tika-vin07t16:249_2": "Piṭṭhipādaggena caṅkamantoti ‘‘pādassa bāhirantenāti ca abbhantarantenā’’ti ca idaṁ pādatalassa ubhohi pariyantehi caṅkamanaṁ sandhāya vuttaṁ.",
  "tika-vin07t16:250_0": "Mammananti ṭhānakaraṇavisuddhiyā abhāvena ayuttakkharavacanaṁ.",
  "tika-vin07t16:250_1": "Vacanānukaraṇena hi so mammano vutto.",
  "tika-vin07t16:250_2": "Yo ca karaṇasampannopi ekamevakkharaṁ hikkārabahuso vadati, sopi idheva saṅgayhati.",
  "tika-vin07t16:250_3": "Yo vā pana hikkaṁ niggahetvāpi anāmeḍitakkharameva siliṭṭhavacanaṁ vattuṁ samattho, so pabbājetabbo.",
  "tika-vin07t16:251_0": "Āpattito na muccatīti ñatvā karontova na muccati.",
  "tika-vin07t16:251_1": "Jīvitantarāyādiāpadāsu aruciyā kāyasāmaggiṁ dentassa anāpatti.",
  "tika-vin07t16:251_2": "Appatto osāraṇanti osāraṇāya anarahoti attho.",
  "tika-vin07t16:252_0": "Hatthacchinnādivatthukathāvaṇṇanā niṭṭhitā.",
  "tika-vin07t16:253_0": "Alajjinissayavatthukathāvaṇṇanā",
  "tika-vin07t16:254_0": "120.",
  "tika-vin07t16:254_1": "Nissayapaṭisaṁyuttavatthūsu bhikkhūhi samāno bhāgo diṭṭhisīlādiguṇakoṭṭhāso assāti bhikkhusabhāgo, tassa bhāvo bhikkhusabhāgatā.",
  "tika-vin07t16:255_0": "Alajjinissayavatthukathāvaṇṇanā niṭṭhitā.",
  "tika-vin07t16:256_0": "Gamikādinissayavatthukathāvaṇṇanā",
  "tika-vin07t16:257_0": "121.Nissayakaraṇīyoti ettha nissayaggahaṇaṁ nissayo,",
  "tika-vin07t16:257_1": "so karaṇīyo yassāti visesanassa paranipāto daṭṭhabbo.",
  "tika-vin07t16:257_2": "Vissamento vā…pe… anāpattīti gamanasaussāhatāya tathā vasantopi addhiko eva,",
  "tika-vin07t16:257_3": "tattha nissayadāyake asati anāpattīti adhippāyo.",
  "tika-vin07t16:257_4": "Etena ca parissamādiabhāve senāsanādisampadaṁ paṭicca vasato āpattīti dasseti.",
  "tika-vin07t16:257_5": "Tañca agamanapaccayā divase divase āpajjatīti vadanti.",
  "tika-vin07t16:257_6": "Cīvararajanādikiccatthāya garūhi pesitassāpi kiccapariyosānameva vasitabbaṁ, na tato paraṁ.",
  "tika-vin07t16:257_7": "Garūhipi tāvakālikakiccatthameva pesaladaharā pesitabbā,",
  "tika-vin07t16:257_8": "na niccakālakiccatthanti daṭṭhabbaṁ.",
  "tika-vin07t16:257_9": "‘‘Nāvāya gacchantassa…pe… anāpattī’’ti vuttattā evarūpaṁ avidheyyataṁ vinā nissayadāyakarahitaṭṭhāne vassaṁ upagantuṁ na vaṭṭatīti daṭṭhabbaṁ.",
  "tika-vin07t16:258_0": "Tassa nissāyāti taṁ nissāya.",
  "tika-vin07t16:258_1": "Āsāḷhīmāse…pe… tattha gantabbanti ettha pana sacepi ‘‘asuko thero ettha āgamissati āgamissatī’’ti āgamentasseva vassūpanāyikadivaso hoti. Hotu,",
  "tika-vin07t16:258_2": "vasitaṭṭhāne vassaṁ anupagamma yattha nissayo labbhati,",
  "tika-vin07t16:258_3": "dūrepi tattha gantvā pacchimikāya upagantabbaṁ.",
  "tika-vin07t16:259_0": "122.Gottenapīti ‘‘āyasmato pippalissa upasampadāpekkho’’ti evaṁ nāmaṁ avatvā gottanāmenapīti attho,",
  "tika-vin07t16:259_1": "tena ‘‘konāmo te upajjhāyo’’ti puṭṭhena gottanāmena ‘‘āyasmā kassapo’’ti vattabbanti siddhaṁ hoti.",
  "tika-vin07t16:259_2": "Tasmā aññampi kiñci tassa nāmaṁ pasiddhaṁ,",
  "tika-vin07t16:259_3": "tasmiṁ vā khaṇe sukhaggahaṇatthaṁ nāmaṁ paññāpitaṁ,",
  "tika-vin07t16:259_4": "taṁ sabbaṁ gahetvāpi anussāvanā kātabbā. Yathā upajjhāyassa,",
  "tika-vin07t16:259_5": "evaṁ upasampadāpekkhassapi gottādināmena,",
  "tika-vin07t16:259_6": "taṅkhaṇikanāmena ca anussāvanaṁ kātuṁ vaṭṭati.",
  "tika-vin07t16:259_7": "Tasmimpi khaṇe ‘‘ayaṁ tisso’’ti vā ‘‘nāgo’’ti vā nāmaṁ karontehi anusāsakasammutito paṭhamameva kātabbaṁ,",
  "tika-vin07t16:259_8": "evaṁ katvāpi antarāyikadhammānusāsanapucchanakālesu ‘‘kinnāmosi, ahaṁ bhante nāgo nāma, konāmo te upajjhāyo,",
  "tika-vin07t16:259_9": "upajjhāyo me bhante tisso nāmā’’tiādinā viññāpentena ubhinnampi citte ‘‘mamedaṁ nāma’’nti yathā saññā uppajjati, evaṁ viññāpetabbaṁ.",
  "tika-vin07t16:259_10": "Sace pana tasmiṁ khaṇe pakatināmena vatvā pacchā tissa-nāmādiapubbanāmena anussāveti, na vaṭṭati.",
  "tika-vin07t16:260_0": "Tattha ca kiñcāpi upajjhāyasseva nāmaṁ aggahetvā yena kenaci nāmena ‘‘tissassa upasampadāpekkho’’tiādināpi puggale parāmaṭṭhe kammaṁ sukatameva hoti anupajjhāyakādīnaṁ upasampadākammaṁ viya upajjhāyassa abhāvepi abhabbattepi kammavācāya puggale parāmaṭṭhe kammassa sijjhanato.",
  "tika-vin07t16:260_1": "Upasampadāpekkhassa pana yathāsakaṁ nāmaṁ vinā aññena nāmena anussāvite kammaṁ kuppati, so anupasampannova hoti.",
  "tika-vin07t16:260_2": "Tattha ṭhito añño anupasampanno viya gahitanāmassa vatthupuggalassa tattha abhāvā,",
  "tika-vin07t16:260_3": "etassa ca nāmassa anussāvanāya avuttattā.",
  "tika-vin07t16:260_4": "Tasmā upasampadāpekkhassa pakatināmaṁ parivattetvā anupubbena nāgādināmena anussāvetukāmena paṭikacceva ‘‘tvaṁ nāgo’’tiādinā viññāpetvā anusāsanaantarāyikadhammapucchanakkhaṇesupi tassa ca saṅghassa ca yathā pākaṭaṁ hoti,",
  "tika-vin07t16:260_5": "tathā pakāsetvāva nāgādināmena anussāvetabbaṁ. Ekassa bahūni nāmāni honti, tesu ekaṁ gahetuṁ vaṭṭati.",
  "tika-vin07t16:261_0": "Yaṁ pana upasampadāpekkhaupajjhāyānaṁ ekattha gahitaṁ nāmaṁ, tadeva ñattiyā,",
  "tika-vin07t16:261_1": "sabbattha anussāvanāsu ca gahetabbaṁ.",
  "tika-vin07t16:261_2": "Gahitato hi aññasmiṁ gahite byañjanaṁ bhinnaṁ nāma hoti, kammaṁ vipajjati. Atthato,",
  "tika-vin07t16:261_3": "hi byañjanato ca abhinnā eva ñatti, anussāvanā ca vaṭṭanti,",
  "tika-vin07t16:261_4": "upajjhāyanāmassa pana purato ‘‘āyasmato tissassā’’tiādinā āyasmanta-padaṁ sabbattha yojetvāpi anussāveti, tathā ayojitepi doso natthi.",
  "tika-vin07t16:262_0": "Pāḷiyaṁ pana kiñcāpi ‘‘itthannāmassa āyasmato’’ti pacchato ‘‘āyasmato’’ti padaṁ vuttaṁ,",
  "tika-vin07t16:262_1": "tathāpi ‘‘āyasmā sāriputto atthakusalo’’tiādinā nāmassa purato āyasmanta-padayogassa dassanato puratova payogo yuttataro.",
  "tika-vin07t16:262_2": "Tañca ekattha yojetvā aññattha ayojitepi ekattha purato yojetvā aññattha pacchato yojanepi sāvanāya hāpanaṁ nāma na hoti nāmassa ahāpitattā.",
  "tika-vin07t16:262_3": "Teneva pāḷiyampi ‘‘itthannāmassa āyasmato’’ti ekattha yojetvā ‘‘itthannāmena upajjhāyenā’’tiādīsu ‘‘āyasmato’’ti na yojitanti vadanti. Tañca kiñcāpi evaṁ,",
  "tika-vin07t16:262_4": "tathāpi sabbaṭṭhānepi ekeneva pakārena yojetvā eva vā ayojetvā vā anussāvanaṁ pasatthataranti gahetabbaṁ.",
  "tika-vin07t16:263_0": "Gamikādinissayavatthukathāvaṇṇanā niṭṭhitā.",
  "tika-vin07t16:264_0": "Dveupasampadāpekkhādivatthukathāvaṇṇanā",
  "tika-vin07t16:265_0": "123.",
  "tika-vin07t16:265_1": "Ekato saheva ekasmiṁ khaṇe anussāvanaṁ etesanti ekānussāvanā, upasampadāpekkhā, ete ekānussāvane kātuṁ.",
  "tika-vin07t16:265_2": "Tenāha ‘‘ekānussāvane kātu’’nti,",
  "tika-vin07t16:265_3": "idañca ekaṁ padaṁ vibhattialopena daṭṭhabbaṁ.",
  "tika-vin07t16:265_4": "Ekena vāti dvinnampi ekasmiṁ khaṇe ekāya eva kammavācāya anussāvane ekenācariyenāti attho.",
  "tika-vin07t16:265_5": "‘‘Ayaṁ buddharakkhito ca ayaṁ dhammarakkhito ca āyasmato saṅgharakkhitassa upasampadāpekkho’’tiādinā nayena ekena ācariyena dvinnaṁ ekasmiṁ khaṇe anussāvananayo daṭṭhabbo.",
  "tika-vin07t16:265_6": "Imināva nayena tiṇṇampi ekena ācariyena ekakkhaṇe anussāvanaṁ daṭṭhabbaṁ.",
  "tika-vin07t16:266_0": "Purimanayeneva ekato anussāvane kātunti ‘‘ekena ekassa,",
  "tika-vin07t16:266_1": "aññena itarassā’’tiādinā pubbe vuttanayena dvinnaṁ dvīhi vā, tiṇṇaṁ tīhi vā ācariyehi,",
  "tika-vin07t16:266_2": "ekakena vā ācariyena tayopi ekato anussāvane kātunti attho, tañca kho ekena upajjhāyena.",
  "tika-vin07t16:266_3": "‘‘Na tveva nānupajjhāyenā’’ti idaṁ ekena ācariyena dvīhi vā tīhi vā upajjhāyehi dve vā tayo vā upasampadāpekkhe ekakkhaṇe ekāya anussāvanāya ekānussāvane kātuṁ na vaṭṭatīti paṭikkhepapadaṁ.",
  "tika-vin07t16:266_4": "Na pana nānācariyehi nānupajjhāyehi tayo ekānussāvane kātuṁ na vaṭṭatīti āha ‘‘sace pana nānācariyā nānupajjhāyā…pe… vaṭṭatī’’ti.",
  "tika-vin07t16:266_5": "Yañcettha ‘‘tissatthero sumanattherassa saddhivihārikaṁ,",
  "tika-vin07t16:266_6": "sumanatthero tissattherassa saddhivihārika’’nti evaṁ upajjhāyehi aññamaññaṁ saddhivihārikānaṁ anussāvanakaraṇaṁ vuttaṁ, taṁ upalakkhaṇamattaṁ.",
  "tika-vin07t16:266_7": "Tasmā sace tissatthero sumanattherassa saddhivihārikaṁ,",
  "tika-vin07t16:266_8": "sumanatthero nandattherassa saddhivihārikaṁ anussāveti,",
  "tika-vin07t16:266_9": "aññamaññañca gaṇapūrakā honti, vaṭṭati eva.",
  "tika-vin07t16:266_10": "Sace pana upajjhāyo sayameva attano saddhivihārikaṁ anussāvetīti ettha vattabbameva natthi, kammaṁ sukatameva hoti.",
  "tika-vin07t16:266_11": "Anupajjhāyakassapi yena kenaci anussāvite upasampadā hoti,",
  "tika-vin07t16:266_12": "kimaṅgaṁ pana saupajjhāyakassa upajjhāyeneva anussāvaneti daṭṭhabbaṁ.",
  "tika-vin07t16:266_13": "Teneva navaṭṭanapakkhaṁ dassetuṁ ‘‘sace panā’’tiādimāha.",
  "tika-vin07t16:267_0": "Dveupasampadāpekkhādivatthukathāvaṇṇanā niṭṭhitā.",
  "tika-vin07t16:268_0": "Upasampadāvidhikathāvaṇṇanā",
  "tika-vin07t16:269_0": "126.Upajjhāti upajjhāya-saddasamānattho ākāranto upajjhāsaddoti dasseti.",
  "tika-vin07t16:269_1": "Upajjhāya-saddo eva vā upajjhā upayogapaccattavacanesu ya-kāralopaṁ katvā evaṁ vutto karaṇavacanādīsu upajjhā-saddassa payogābhāvāti daṭṭhabbaṁ.",
  "tika-vin07t16:269_2": "Pāḷiyaṁ attanāva attānaṁ sammannitabbanti attanāva kattubhūtena karaṇabhūtena attānameva kammabhūtaṁ pati sammananakiccaṁ kātabbaṁ.",
  "tika-vin07t16:269_3": "Attānanti vā paccatte upayogavacanaṁ,",
  "tika-vin07t16:269_4": "attanāva attā sammannitabboti attho. Na kevalañca ettheva,",
  "tika-vin07t16:269_5": "aññatrāpi terasasammutiādīsu imināva lakkhaṇena attanāva attā sammannitabbova.",
  "tika-vin07t16:269_6": "Apica sayaṁ kammārahattā attānaṁ muñcitvā catuvaggādiko gaṇo sabbattha icchitabbo.",
  "tika-vin07t16:270_0": "Saccakāloti ‘‘nigūhissāmī’’ti vañcanaṁ pahāya saccasseva te icchitabbakālo.",
  "tika-vin07t16:270_1": "Bhūtakāloti vañcanāya abhāvepi manussattādivatthuno bhūtatāya avassaṁ icchitabbakālo,",
  "tika-vin07t16:270_2": "itarathā kammakopādiantarāyo hotīti adhippāyo. Maṅkūti adhomukho.",
  "tika-vin07t16:270_3": "Uddharatūti anupasampannabhāvato upasampattiyaṁ patiṭṭhapetūti attho.",
  "tika-vin07t16:271_0": "Sabbakammavācāsu atthakosallatthaṁ panettha upasampadākammavācāya evamattho daṭṭhabbo – suṇātūti savanāṇattiyaṁ paṭhamapurisekavacanaṁ.",
  "tika-vin07t16:271_1": "Tañca kiñcāpi yo saṅgho savanakiriyāya niyojīyati,",
  "tika-vin07t16:271_2": "tassa sammukhattā ‘‘suṇāhī’’ti majjhimapurisekavacanena vattabbaṁ,",
  "tika-vin07t16:271_3": "tathāpi yasmā saṅgha-saddasannidhāne paṭhamapurisapayogova saddavidhūhi samāciṇṇo bhagavantaāyasmantādisaddasannidhānesu viya ‘‘adhivāsetu me bhavaṁ gotamo (pārā. 22). Etassa sugata kālo,",
  "tika-vin07t16:271_4": "yaṁ bhagavā sāvakānaṁ sikkhāpadaṁ paññapeyya (pārā. 21). Pakkamatāyasmā (pārā. 436).",
  "tika-vin07t16:271_5": "Suṇantu me āyasmanto’’tiādīsu viya.",
  "tika-vin07t16:271_6": "Tasmā idha paṭhamapurisapayogo kato.",
  "tika-vin07t16:271_7": "Atha vā gāravavasenevetaṁ vuttaṁ.",
  "tika-vin07t16:271_8": "Garuṭṭhānīyesu hi gāravavasena majjhimapurisapayoguppattiyampi paṭhamapurisapayogaṁ payujjanti ‘‘desetu sugato dhamma’’ntiādīsu (dī. ni. 2.66; ma. ni. 2.338; saṁ. ni. 1.172; mahāva. 8) viyāti daṭṭhabbaṁ. Keci pana ‘‘bhante,",
  "tika-vin07t16:271_9": "āvusoti sadde apekkhitvā idha paṭhamapurisapayogo’’ti vadanti,",
  "tika-vin07t16:271_10": "taṁ na yuttaṁ ‘‘ācariyo me bhante hohi, (mahāva. 77) iṅghāvuso upāli,",
  "tika-vin07t16:271_11": "imaṁ pabbajitaṁ anuyuñjāhī’’tiādīsu (pārā.",
  "tika-vin07t16:271_12": "517) tappayogepi majjhimapurisapayogasseva dassanato.",
  "tika-vin07t16:272_0": "Meti yo sāveti,",
  "tika-vin07t16:272_1": "tassa attaniddese sāmivacanaṁ.",
  "tika-vin07t16:272_2": "Bhanteti ālapanatthe vuḍḍhesu sagāravavacanaṁ.",
  "tika-vin07t16:272_3": "‘‘Āvuso’’ti padaṁ pana navakesu.",
  "tika-vin07t16:272_4": "Tadubhayampi nipāto ‘‘tumhe bhante,",
  "tika-vin07t16:272_5": "tumhe āvuso’’ti bahūsupi samānarūpattā.",
  "tika-vin07t16:272_6": "Saṅghoti avisesato catuvaggādike pakatattapuggalasamūhe vattati.",
  "tika-vin07t16:272_7": "Idha pana paccantimesu janapadesu pañcavaggato paṭṭhāya,",
  "tika-vin07t16:272_8": "majjhimesu janapadesu dasavaggato paṭṭhāya saṅghoti gahetabbo. Tatrāyaṁ piṇḍattho – bhante, saṅgho mama vacanaṁ suṇātūti.",
  "tika-vin07t16:272_9": "Idañca navakatarena vattabbavacanaṁ.",
  "tika-vin07t16:272_10": "Sace pana anussāvako sabbehi bhikkhūhi vuḍḍhataro hoti, ‘‘suṇātu me, āvuso, saṅgho’’ti vattabbaṁ.",
  "tika-vin07t16:272_11": "Sopi ce ‘‘bhante’’ti vadeyya, navakataro vā ‘‘āvuso’’ti, kammakopo natthi.",
  "tika-vin07t16:272_12": "Keci pana ‘‘ekattha ‘āvuso’ti vatvā aññattha ‘bhante’ti vuttepi natthi doso ubhayenāpi ālapanassa sijjhanato’’ti vadanti.",
  "tika-vin07t16:273_0": "Idāni yamatthaṁ ñāpetukāmo ‘‘suṇātū’’ti saṅghaṁ savane niyojeti,",
  "tika-vin07t16:273_1": "taṁ ñāpento ‘‘ayaṁ itthannāmo’’tiādimāha.",
  "tika-vin07t16:273_2": "Tattha ayanti upasampadāpekkhassa hatthapāse sannihitabhāvadassanaṁ.",
  "tika-vin07t16:273_3": "Tena ca hatthapāse ṭhitasseva upasampadā ruhatīti sijjhati hatthapāsato bahi ṭhitassa ‘‘aya’’nti na vattabbato.",
  "tika-vin07t16:273_4": "Teneva anusāsakasammutiyaṁ so hatthapāsato bahi ṭhitattā ‘‘aya’’nti na vutto.",
  "tika-vin07t16:273_5": "Tasmā upasampadāpekkho anupasampanno hatthapāse ṭhapetabbo.",
  "tika-vin07t16:273_6": "Ayaṁ itthannāmoti ayaṁ-saddo ca avassaṁ payujjitabbo.",
  "tika-vin07t16:273_7": "So ca imasmiṁ paṭhamanāmapayoge evāti gahetabbaṁ .",
  "tika-vin07t16:273_8": "‘‘Itthannāmo’’ti idaṁ aniyamato tassa nāmadassanaṁ.",
  "tika-vin07t16:273_9": "Ubhayenapi ayaṁ buddharakkhitotiādināmaṁ dasseti.",
  "tika-vin07t16:273_10": "‘‘Upasampadāpekkho’’ti bhinnādhikaraṇavisaye bahubbīhisamaāso,",
  "tika-vin07t16:273_11": "upasampadaṁ me saṅgho apekkhamānoti attho.",
  "tika-vin07t16:273_12": "Tassa ca upajjhāyataṁ samaṅgibhāvena dassetuṁ ‘‘itthannamassa āyasmato’’ti vuttaṁ.",
  "tika-vin07t16:273_13": "Etena ‘‘ayaṁ buddharakkhito āyasmato dhammarakkhitassa saddhivihārikabhūto upasampadāpekkho’’ti evamādinā nayena nāmayojanāya saha attho dassitoti.",
  "tika-vin07t16:273_14": "Ettha ca ‘‘āyasmato’’ti padaṁ avatvāpi ‘‘ayaṁ buddharakkhito dhammarakkhitassa upasampadāpekkho’’ti vattuṁ vaṭṭati.",
  "tika-vin07t16:273_15": "Teneva pāḷiyaṁ ‘‘itthannāmena upajjhāyenā’’ti ettha ‘‘āyasmato’’ti padaṁ na vuttaṁ. Yañcettha vattabbaṁ, taṁ heṭṭhā vuttameva.",
  "tika-vin07t16:274_0": "Nanu cettha upajjhāyopi upasampadāpekkho viya hatthapāse ṭhito eva icchitabbo,",
  "tika-vin07t16:274_1": "atha kasmā ‘‘ayaṁ itthannāmo imassa itthannāmassa upasampadāpekkho’’ti evaṁ upajjhāyaparāmasanepi ima-saddassa payogo na katoti?",
  "tika-vin07t16:274_2": "Nāyaṁ virodho upajjhāyassa abhāvepi kammakopābhāvato.",
  "tika-vin07t16:274_3": "Kevalañhi kammanipphattiyā santapadavasena avijjamānassapi upajjhāyassa nāmakittanaṁ anupajjhāyassa upasampadādīsupi karīyati.",
  "tika-vin07t16:274_4": "Tasmā upajjhāyassa asannihitatāyapi tapparāmasanamatteneva kammasiddhito ‘‘imassā’’ti niddisituṁ na vaṭṭati.",
  "tika-vin07t16:275_0": "Parisuddho antarāyikehi dhammehīti abhabbatādikehi upasampadāya avatthukarehi ceva pañcābādhahatthacchinnādīhi ca āpattimattakarehi antarāyikehi sabhāvehi parimutto.",
  "tika-vin07t16:275_1": "Evaṁ vutto eva ca āpattimattakarehi pañcābādhādīhi aparimuttassapi upasampadā ruhati, nāññathā.",
  "tika-vin07t16:275_2": "Paripuṇṇassa pattacīvaranti paripuṇṇamassa upasampadāpekkhassa pattacīvaraṁ.",
  "tika-vin07t16:275_3": "Evaṁ vutte eva apattacīvarassāpi upasampadā ruhati, nāññathā.",
  "tika-vin07t16:275_4": "Upasampadaṁ yācatīti ‘‘saṅghaṁ, bhante,",
  "tika-vin07t16:275_5": "upasampadaṁ yācāmī’’tiādinā (mahāva. 71,",
  "tika-vin07t16:275_6": "126) yācitabhāvaṁ sandhāya vuttaṁ.",
  "tika-vin07t16:275_7": "Evaṁ tena saṅghe ayācitepi ‘‘itthannāmo saṅghaṁ upasampadaṁ yācatī’’ti vutte eva kammaṁ avipannaṁ hoti, nāññathā.",
  "tika-vin07t16:275_8": "Upajjhāyenāti upajjhāyena karaṇabhūtena itthannāmaṁ upajjhāyaṁ katvā kammabhūtaṁ upasampadaṁ dātuṁ nipphādetuṁ kattubhūtaṁ saṅghaṁ yācatīti attho.",
  "tika-vin07t16:275_9": "Yācadhātuno pana dvikammakattā ‘‘saṅghaṁ,",
  "tika-vin07t16:275_10": "upasampada’’nti dve kammapadāni vuttāni.",
  "tika-vin07t16:276_0": "Yadi saṅghassa pattakallanti ettha patto kālo imassāti pattakālaṁ,",
  "tika-vin07t16:276_1": "apalokanādicatubbidhasaṅghakammaṁ,",
  "tika-vin07t16:276_2": "tadeva sakatthe ya-paccayena ‘‘pattakalla’’nti vuccati.",
  "tika-vin07t16:276_3": "Idha pana ñatticatutthaupasampadākammaṁ adhippetaṁ,",
  "tika-vin07t16:276_4": "taṁ kātuṁ saṅghassa pattakallaṁ jātaṁ.",
  "tika-vin07t16:276_5": "Yadīti anumatigahaṇavasena kammassa pattakallataṁ ñāpeti.",
  "tika-vin07t16:276_6": "Yo hi koci tattha apattakallataṁ maññissati, so vakkhati.",
  "tika-vin07t16:276_7": "Imameva hi atthaṁ sandhāya anussāvanāsu ‘‘yassāyasmato khamati…pe… so bhāseyyā’’ti (mahāva. 127) vuttaṁ.",
  "tika-vin07t16:276_8": "Taṁ panetaṁ pattakallaṁ vatthusampadā,",
  "tika-vin07t16:276_9": "antarāyikehi dhammehi cassa parisuddhatā, sīmāsampadā, parisasampadā,",
  "tika-vin07t16:276_10": "pubbakiccaniṭṭhāpananti imehi pañcahi aṅgehi saṅgahitaṁ.",
  "tika-vin07t16:277_0": "Tattha vatthusampadā nāma yathāvuttehi ekādasahi abhabbapuggalehi ceva antimavatthuajjhāpannehi ca añño paripuṇṇavīsativasso anupasampannabhūto manussapuriso,",
  "tika-vin07t16:277_1": "etasmiṁ puggale sati eva idaṁ saṅghassa upasampadākammaṁ pattakallaṁ nāma hoti, nāsati. Katañca kuppameva hoti.",
  "tika-vin07t16:278_0": "Antarāyikehi dhammehi cassa parisuddhatā nāma yathāvuttasseva upasampadāvatthubhūtassa puggalassa ye ime bhagavatā paṭikkhittā pañcābādhaphuṭṭhatādayo mātāpitūhi ananuññātatāpariyosānā ceva hatthacchinnatādayo ca dosadhammā kārakasaṅghassa āpattādiantarāyahetutāya ‘‘antarāyikā’’ti vuccanti tehi antarāyikehi dosadhammehi parimuttattā,",
  "tika-vin07t16:278_1": "imissā ca sati eva idaṁ kammaṁ pattakallaṁ nāma hoti, nāsati.",
  "tika-vin07t16:278_2": "Kataṁ pana kammaṁ sukatameva hoti ṭhapetvā ūnavīsativassapuggalaṁ.",
  "tika-vin07t16:279_0": "Sīmāsampadā pana uposathakkhandhake (mahāva.",
  "tika-vin07t16:279_1": "147-148) vakkhamānanayena sabbadosavirahitāya baddhābaddhavasena duvidhāya sīmāya vaseneva veditabbā.",
  "tika-vin07t16:279_2": "Tādisāya hi sīmāya sati eva idaṁ kammaṁ pattakallaṁ nāma hoti, nāsati. Katañca kammaṁ vipajjati.",
  "tika-vin07t16:280_0": "Parisasampadā pana ye ime upasampadākammassa sabbantimena paricchedena kammappattā dasahi vā pañcahi vā anūnā pārājikaṁ anāpannā,",
  "tika-vin07t16:280_1": "anukkhittā ca samānasaṁvāsakā bhikkhū,",
  "tika-vin07t16:280_2": "tesaṁ ekasīmāyaṁ hatthapāsaṁ avijahitvā ṭhānaṁ,",
  "tika-vin07t16:280_3": "chandārahānañca chandassa ānayanaṁ,",
  "tika-vin07t16:280_4": "sammukhībhūtānañca appaṭikkosanaṁ,",
  "tika-vin07t16:280_5": "upasampadāpekkharahitānaṁ uposathakkhandhake paṭikkhittānaṁ gahaṭṭhādianaupasampannānañceva pārājikukkhittakanānāsaṁvāsakabhikkhunīnañca vajjanīyapuggalānaṁ saṅghassa hatthapāse abhāvo cāti imehi catūhi aṅgehi saṅgahitā.",
  "tika-vin07t16:280_6": "Evarūpāya ca parisasampadāya sati eva idaṁ pattakallaṁ nāma hoti, nāsati.",
  "tika-vin07t16:280_7": "Tattha purimānaṁ tiṇṇaṁ aṅgānaṁ aññatarassapi abhāve kataṁ kammaṁ vipajjati, na pacchimassa.",
  "tika-vin07t16:281_0": "Pubbakiccaniṭṭhāpanaṁ nāma yānimāni ‘‘paṭhamaṁ upajjhaṁ gāhāpetabbo’’tiādinā pāḷiyaṁ vuttāni ‘‘upajjhaṁ gāhāpanaṁ, pattacīvarācikkhanaṁ,",
  "tika-vin07t16:281_1": "tato taṁ hatthapāsato bahi ṭhapetvā anusāsakasammutikammakaraṇaṁ,",
  "tika-vin07t16:281_2": "sammatena ca gantvā anusāsanaṁ,",
  "tika-vin07t16:281_3": "tena ca paṭhamataraṁ āgantvā saṅghassa ñāpetvā upasampadāpekkhaṁ ‘āgacchāhī’ti hatthapāse eva abbhānaṁ,",
  "tika-vin07t16:281_4": "tena ca bhikkhūnaṁ pāde vandāpetvā upasampadāyācāpanaṁ,",
  "tika-vin07t16:281_5": "tato antarāyikadhammapucchakasammutikaraṇaṁ,",
  "tika-vin07t16:281_6": "sammatena ca pucchana’’nti imāni aṭṭha pubbakiccāni,",
  "tika-vin07t16:281_7": "tesaṁ sabbesaṁ yāthāvato karaṇena niṭṭhāpanaṁ.",
  "tika-vin07t16:281_8": "Etasmiñca pubbakammaniṭṭhāpane sati eva idaṁ saṅghassa upasampadākammaṁ pattakallaṁ nāma hoti, nāsati.",
  "tika-vin07t16:281_9": "Etesu pana pubbakammesu akatesupi kataṁ kammaṁ yathāvuttavatthusampattiādīsu vijjamānesu akuppameva hoti.",
  "tika-vin07t16:281_10": "Tadevamettha pattakallaṁ imehi pañcahi aṅgehi saṅgahitanti veditabbaṁ.",
  "tika-vin07t16:281_11": "Imināva nayena heṭṭhā vuttesu,",
  "tika-vin07t16:281_12": "vakkhamānesu ca sabbesu kammesu pattakallatā yathārahaṁ yojetvā ñātabbā.",
  "tika-vin07t16:282_0": "Itthannāmaṁupasampādeyyāti upasampadānipphādanena taṁsamaṅgiṁ kareyya karotūti patthanāyaṁ, vidhimhi vā idaṁ daṭṭhabbaṁ.",
  "tika-vin07t16:282_1": "Yathā hi ‘‘devadattaṁ sukhāpeyyā’’ti vutte sukhamassa nipphādetvā taṁ sukhasamaṅginaṁ kareyyāti attho hoti,",
  "tika-vin07t16:282_2": "evamidhāpi upasampadamassa nipphādetvā taṁ upasampadāsamaṅginaṁ kareyyāti attho.",
  "tika-vin07t16:282_3": "Payojakabyāpāre cetaṁ yathā sukhayantaṁ kañci suddhakattāraṁ koci hetukattā sukhahetunipphādanena sukhāpeyyāti vuccati,",
  "tika-vin07t16:282_4": "evamidhāpi upasampajjantaṁ suddhakattāraṁ puggalaṁ hetukattubhūto saṅgho upasampadāhetunipphādanena upasampādeyyāti vutto.",
  "tika-vin07t16:282_5": "Etena ca sukhaṁ viya sukhadāyakena saṅghena puggalassa diyyamānā tathāpavattaparamatthadhamme upādāya ariyajanapaññattā upasampadā nāma sammutisaccatā atthīti samatthitaṁ hoti.",
  "tika-vin07t16:282_6": "Ettha ca ‘‘itthannāmo saṅghaṁ upasampadaṁ yācatī’’ti vuttattā parivāsādīsu viya yācanānuguṇaṁ ‘‘itthannāmassa upasampadaṁ dadeyyā’’ti avatvā ‘‘itthannāmaṁ upasampādeyyā’’ti vuttattā idaṁ upasampadākammaṁ dāne asaṅgahetvā kammalakkhaṇe eva saṅgahitanti daṭṭhabbaṁ.",
  "tika-vin07t16:282_7": "Iminā nayena ‘‘itthannāmaṁ upasampādeti,",
  "tika-vin07t16:282_8": "upasampanno saṅghenā’’ti etthāpi attho veditabbo.",
  "tika-vin07t16:282_9": "Kevalañhi tattha vattamānakālaatītakālavasena,",
  "tika-vin07t16:282_10": "idha pana anāmaṭṭhakālavasenāti ettakameva viseso.",
  "tika-vin07t16:283_0": "Esā ñattīti ‘‘saṅgho ñāpetabbo’’ti vuttañāpanā esā.",
  "tika-vin07t16:283_1": "Idañca anussāvanānampi sabbhāvasūcanatthaṁ vuccati. Avassañcetaṁ vattabbameva,",
  "tika-vin07t16:283_2": "ñattikamme eva taṁ na vattabbaṁ.",
  "tika-vin07t16:283_3": "Tattha pana yya-kāre vuttamatte eva ñattikammaṁ niṭṭhitaṁ hotīti daṭṭhabbaṁ. Khamatīti ruccati.",
  "tika-vin07t16:283_4": "Upasampadāti saṅghena diyyamānā nipphādiyamānā upasampadā yassa khamati. So tuṇhassāti yojanā.",
  "tika-vin07t16:283_5": "Tuṇhīti ca akathanatthe nipāto,",
  "tika-vin07t16:283_6": "akathanako assa bhaveyyāti attho.",
  "tika-vin07t16:283_7": "Khamati saṅghassa itthannāmassa upasampadāti pakatena sambandho.",
  "tika-vin07t16:283_8": "Tattha kāraṇamāha ‘‘tasmā tuṇhī’’ti. Tattha ‘‘āsī’’ti seso. Yasmā ‘‘yassa nakkhamati,",
  "tika-vin07t16:283_9": "so bhāseyyā’’ti tikkhattuṁ vuccamānopi saṅgho tuṇhī niravo ahosi,",
  "tika-vin07t16:283_10": "tasmā khamati saṅghassāti attho. Evanti iminā pakārena.",
  "tika-vin07t16:283_11": "Tuṇhībhāvenevetaṁ saṅghassa ruccanabhāvaṁ dhārayāmi bujjhāmi pajānāmīti attho.",
  "tika-vin07t16:283_12": "Iti-saddo parisamāpanatthe kato, so ca kammavācāya anaṅgaṁ.",
  "tika-vin07t16:283_13": "Tasmā anussāvakena ‘‘dhārayāmī’’ti ettha mi-kārapariyosānameva vatvā niṭṭhāpetabbaṁ,",
  "tika-vin07t16:283_14": "iti-saddo na payujjitabboti daṭṭhabbaṁ.",
  "tika-vin07t16:283_15": "Iminā nayena sabbattha kammavācānamattho veditabbo.",
  "tika-vin07t16:284_0": "Upasampadāvidhikathāvaṇṇanā niṭṭhitā.",
  "tika-vin07t16:285_0": "Cattāronissayādikathāvaṇṇanā",
  "tika-vin07t16:286_0": "128.Ekaporisā vātiādi sattānaṁ sarīracchāyaṁ pādehi minitvā jānanappakāradassanaṁ.",
  "tika-vin07t16:286_1": "Chasattapadaparamatā hi chāyā ‘‘porisā’’ti vuccati.",
  "tika-vin07t16:286_2": "Idañca utuppamāṇācikkhanādi ca āgantukehi saddhiṁ vīmaṁsitvā vuḍḍhanavabhāvaṁ ñatvā vandanavandāpanādikaraṇatthaṁ vuttaṁ. Eti āgacchati, gacchati cāti utu,",
  "tika-vin07t16:286_3": "sova pamiyate anena saṁvaccharanti pamāṇanti āha ‘‘utuyeva utuppamāṇa’’nti.",
  "tika-vin07t16:286_4": "Aparipuṇṇāti upasampadādivasena aparipuṇṇā.",
  "tika-vin07t16:286_5": "Yadi utuvemajjhe upasampādito,",
  "tika-vin07t16:286_6": "tadā tasmiṁ utumhi avasiṭṭhadivasācikkhanaṁ ‘‘divasabhāgācikkhana’’nti dasseti.",
  "tika-vin07t16:286_7": "Tenāha ‘‘yattakehi divasehi yassa yo utu aparipuṇṇo, te divase’’ti.",
  "tika-vin07t16:286_8": "Tattha yassa taṁ khaṇaṁ laddhūpasampadassa puggalassa sambandhī yo utu yattakehi divasehi aparipuṇṇo, te divaseti yojanā.",
  "tika-vin07t16:287_0": "Chāyādikameva sabbaṁ saṅgahetvā gāyitabbato kathetabbato saṅgītīti āha ‘‘idamevā’’tiādi.",
  "tika-vin07t16:287_1": "Tattha ekato katvā ācikkhitabbaṁ.",
  "tika-vin07t16:287_2": "Tvaṁ kiṁ labhasīti tvaṁ upasampādanakāle kataravassaṁ, katarautuñca labhasi,",
  "tika-vin07t16:287_3": "katarasmiṁ te upasampadā laddhāti attho. Vassanti vassānautu.",
  "tika-vin07t16:287_4": "Idañca saṁvaccharācikkhanaṁ vinā vuttampi na ñāyatīti iminā utuācikkhaneneva sāsanavassesu vā kaliyugavassādīsu vā sahassime vā satime vā asukaṁ utuṁ labhāmīti dassitanti daṭṭhabbaṁ.",
  "tika-vin07t16:287_5": "‘‘Chāyā’’ti idaṁ pāḷiyaṁ āgatapaṭipāṭiṁ sandhāya vuttaṁ.",
  "tika-vin07t16:287_6": "Vattabbakamato pana kaliyugavassādīsu sabbadesapasiddhesu asukavasse asukautumhi asukamāse asuke kaṇhe vā sukke vā pakkhe asukatithivāravisesayutte nakkhatte pubbaṇhādidivasabhāge ettake chāyāpamāṇe,",
  "tika-vin07t16:287_7": "nāḍikāpamāṇe vā mayā upasampadā laddhāti vadeyyāsīti evaṁ ācikkhitabbaṁ.",
  "tika-vin07t16:287_8": "‘‘Idaṁ suṭṭhu uggahetvā āgantukehi vuḍḍhapaṭipāṭiṁ ñatvā paṭipajjāhī’’ti vattabbaṁ.",
  "tika-vin07t16:287_9": "Pāḷiyaṁ kissa tvanti kiṁ tvaṁ ettakaṁ kālaṁ akāsīti attho.",
  "tika-vin07t16:288_0": "130.Upasampadaṁ yācīti pabbajjañca upasampadañca yācīti attho.",
  "tika-vin07t16:288_1": "Passissāmīti ettha vadatīti seso, evaṁ uparipi.",
  "tika-vin07t16:288_2": "‘‘Osāretabbo’’ti iminā purimo ukkhittabhāvo vibbhamitvā puna laddhūpasampadampi na muñcati.",
  "tika-vin07t16:288_3": "Tena ca sambhuñjanādīsupi bhikkhūnaṁ pācittiyamevāti dasseti.",
  "tika-vin07t16:288_4": "Anāpatti sambhoge saṁvāseti ettha sahaseyyāpi saṅgahitāti daṭṭhabbaṁ.",
  "tika-vin07t16:288_5": "Ettha cāyamadhippāyo – yasmā ayaṁ osāritattā pakatatto,",
  "tika-vin07t16:288_6": "tasmā ukkhittasambhogādipaccayena pācittiyenettha anāpattīti.",
  "tika-vin07t16:288_7": "Yo pana āpattiṭṭhāne anāpattidiṭṭhitāya āpattiṁ na passati,",
  "tika-vin07t16:288_8": "teneva paṭikammampi na karoti,",
  "tika-vin07t16:288_9": "so yasmā ettāvatā alajjī nāma na hoti.",
  "tika-vin07t16:288_10": "Paṇṇattiṁ ñatvā vītikkamaṁ karonto eva hi alajjī nāma hoti.",
  "tika-vin07t16:288_11": "‘‘Sañcicca āpattiṁ āpajjatī’’tiādi (pari. 359) hi vuttaṁ.",
  "tika-vin07t16:288_12": "Tasmā ettha alajjisambhogādipaccayā dukkaṭāpattiniyamo natthi.",
  "tika-vin07t16:288_13": "Tena sāpettha āpatti na vuttāti daṭṭhabbaṁ.",
  "tika-vin07t16:288_14": "Yo panettha imaṁ adhippāyaṁ asallakkhentena kenaci ‘‘anāpatti sambhoge saṁvāse’’ti iminā pācittiyena anāpatti vuttā,",
  "tika-vin07t16:288_15": "alajjisambhogapaccayā dukkaṭaṁ pana āpajjati evāti āpattiniyamo vutto, so alajjitte sati eva vutto, nāsatīti daṭṭhabbaṁ.",
  "tika-vin07t16:289_0": "131.Vinayamhītiādigāthāsu niggahānanti niggahakaraṇesu.",
  "tika-vin07t16:289_1": "Pāpiccheti pāpapuggalānaṁ niggahakaraṇesu,",
  "tika-vin07t16:289_2": "lajjīnaṁ paggahesu ca pesalānaṁ sukhāvahe mahante vinayamhi yathā atthakārī atthānuguṇaṁ karontova yasmā yoniso paṭipajjati nāma hoti,",
  "tika-vin07t16:289_3": "tasmā uddānaṁ pavakkhāmīti sambandhayojanā daṭṭhabbā.",
  "tika-vin07t16:289_4": "Sesaṁ sabbattha suviññeyyameva.",
  "tika-vin07t16:290_0": "Cattāronissayādikathāvaṇṇanā niṭṭhitā.",
  "tika-vin07t16:291_0": "Iti samantapāsādikāya vinayaṭṭhakathāya vimativinodaniyaṁ",
  "tika-vin07t16:292_0": "Mahākhandhakavaṇṇanānayo niṭṭhito."
}