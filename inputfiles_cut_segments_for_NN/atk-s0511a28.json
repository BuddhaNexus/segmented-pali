{
  "atk-s0511a28:0_0": "28. Buddhapakiṇṇakakathā",
  "atk-s0511a28:1_0": "1-18.",
  "atk-s0511a28:2_0": "“Aparimeyyito kappe,",
  "atk-s0511a28:2_1": "caturo āsuṁ vināyakā”tiādikā aṭṭhārasagāthā saṅgītikārakehi ṭhapitā nigamanagāthāti veditabbā.",
  "atk-s0511a28:2_2": "Sesagāthāsu sabbattha pākaṭamevāti.",
  "atk-s0511a28:3_0": "Vemattakathā",
  "atk-s0511a28:4_0": "Imasmiṁ pana sakalepi buddhavaṁse niddiṭṭhānaṁ pañcavīsatiyā buddhānaṁ aṭṭha vemattāni veditabbāni.",
  "atk-s0511a28:4_1": "Katamāni aṭṭha?",
  "atk-s0511a28:4_2": "Āyuvemattaṁ,",
  "atk-s0511a28:4_3": "pamāṇavemattaṁ,",
  "atk-s0511a28:4_4": "kulavemattaṁ,",
  "atk-s0511a28:4_5": "padhānavemattaṁ,",
  "atk-s0511a28:4_6": "rasmivemattaṁ,",
  "atk-s0511a28:4_7": "yānavemattaṁ,",
  "atk-s0511a28:4_8": "bodhivemattaṁ,",
  "atk-s0511a28:4_9": "pallaṅkavemattanti.",
  "atk-s0511a28:5_0": "Tattha āyuvemattaṁ nāma keci dīghāyukā honti keci appāyukā.",
  "atk-s0511a28:5_1": "Tathā hi dīpaṅkaro koṇḍañño anomadassī padumo padumuttaro atthadassī dhammadassī siddhattho tissoti ime nava buddhā vassasatasahassāyukā ahesuṁ.",
  "atk-s0511a28:5_2": "Maṅgalo sumano sobhito nārado sumedho sujāto piyadassī phussoti ime aṭṭha buddhā navutivassasahassāyukā ahesuṁ.",
  "atk-s0511a28:5_3": "Revato vessabhū cāti ime dve buddhā saṭṭhivassasahassāyukā ahesuṁ.",
  "atk-s0511a28:5_4": "Vipassī bhagavā asītivassasahassāyukā ahosi.",
  "atk-s0511a28:5_5": "Sikhī kakusandho koṇāgamano kassapoti ime cattāro buddhā yathākkamena sattaticattālīsatiṁsavīsavassasahassāyukā ahesuṁ.",
  "atk-s0511a28:5_6": "Amhākaṁ pana bhagavato vassasataṁ āyuppamāṇaṁ ahosi.",
  "atk-s0511a28:5_7": "Upacitapuññasambhārānaṁ dīghāyukasaṁvattaniyakammasamupetānampi buddhānaṁ yugavasena āyuppamāṇaṁ appamāṇaṁ ahosi.",
  "atk-s0511a28:5_8": "Ayaṁ pañcavīsatiyā buddhānaṁ āyuvemattaṁ nāma.",
  "atk-s0511a28:6_0": "Pamāṇavemattaṁ nāma keci dīghā honti keci rassā.",
  "atk-s0511a28:6_1": "Tathā hi dīpaṅkara-revata-piyadassī-atthadassī-dhammadassī-vipassībuddhānaṁ asītihatthubbedhaṁ sarīrappamāṇaṁ ahosi.",
  "atk-s0511a28:6_2": "Koṇḍañña-maṅgala-nārada-sumedhānaṁ aṭṭhāsītihatthubbedho kāyo ahosi.",
  "atk-s0511a28:6_3": "Sumanassa navutihatthubbedhaṁ sarīraṁ ahosi.",
  "atk-s0511a28:6_4": "Sobhita-anomadassī-paduma-padumuttara-phussabuddhānaṁ aṭṭhapaṇṇāsahatthubbedhaṁ sarīraṁ ahosi.",
  "atk-s0511a28:6_5": "Sujāto paṇṇāsahatthubbedhasarīro ahosi.",
  "atk-s0511a28:6_6": "Siddhattha-tissa-vessabhuno saṭṭhihatthubbedhā ahesuṁ.",
  "atk-s0511a28:6_7": "Sikhī sattatihatthubbedho ahosi.",
  "atk-s0511a28:6_8": "Kakusandha-koṇāgamana-kassapā yathākkamena cattālīsatiṁsavīsatihatthubbedhā ahesuṁ.",
  "atk-s0511a28:6_9": "Amhākaṁ bhagavā aṭṭhārasahatthubbedho ahosi.",
  "atk-s0511a28:6_10": "Ayaṁ pañcavīsatiyā buddhānaṁ pamāṇavemattaṁ nāma.",
  "atk-s0511a28:7_0": "Kulavemattaṁ nāma keci khattiyakule nibbattiṁsu keci brāhmaṇakule.",
  "atk-s0511a28:7_1": "Tathā hi kakusandhakoṇāgamanakassapasammāsambuddhā brāhmaṇakule nibbattiṁsu.",
  "atk-s0511a28:7_2": "Dīpaṅkarādigotamabuddhapariyantā dvāvīsati buddhā khattiyakuleyeva nibbattiṁsu.",
  "atk-s0511a28:7_3": "Ayaṁ pañcavīsatiyā buddhānaṁ kulavemattaṁ nāma.",
  "atk-s0511a28:8_0": "Padhānavemattaṁ nāma dīpaṅkara-koṇḍañña-sumana-anomadassī-sujātasiddhattha-kakusandhānaṁ dasamāsikā padhānacariyā.",
  "atk-s0511a28:8_1": "Maṅgala-sumedhatissa sikhīnaṁ aṭṭhamāsikā.",
  "atk-s0511a28:8_2": "Revatassa sattamāsikā.",
  "atk-s0511a28:8_3": "Sobhitassa cattāro māsā.",
  "atk-s0511a28:8_4": "Padumaatthadassī vipassīnaṁ aḍḍhamāsikā.",
  "atk-s0511a28:8_5": "Nārada-padumuttara-dhammadassī-kassapānaṁ sattāhāni.",
  "atk-s0511a28:8_6": "Piyadassī-phussa-vessabhū koṇāgamanānaṁ chamāsikā.",
  "atk-s0511a28:8_7": "Amhākaṁ buddhassa chabbassāni padhānacariyā ahosi.",
  "atk-s0511a28:8_8": "Ayaṁ padhānavemattaṁ nāma.",
  "atk-s0511a28:9_0": "Rasmivemattaṁ nāma maṅgalassa kira sammāsambuddhassa sarīrasmi dasasahassilokadhātuṁ pharitvā aṭṭhāsi.",
  "atk-s0511a28:9_1": "Padumuttarabuddhassa dvādasayojanikā ahosi.",
  "atk-s0511a28:9_2": "Vipassissa bhagavato sattayojanikā ahosi.",
  "atk-s0511a28:9_3": "Sikhissa tiyojanappamāṇā.",
  "atk-s0511a28:9_4": "Kakusandhassa dasayojanikā.",
  "atk-s0511a28:9_5": "Amhākaṁ bhagavato samantato byāmappamāṇā.",
  "atk-s0511a28:9_6": "Sesānaṁ aniyatā ahosi.",
  "atk-s0511a28:9_7": "Ayaṁ rasmivemattaṁ nāma ajjhāsayapaṭibaddhaṁ,",
  "atk-s0511a28:9_8": "yo yattakaṁ icchati,",
  "atk-s0511a28:9_9": "tassa sarīrappabhā tattakaṁ pharati,",
  "atk-s0511a28:9_10": "paṭividdhaguṇe pana kassaci vemattaṁ nāma natthi.",
  "atk-s0511a28:9_11": "Ayaṁ rasmivemattaṁ nāma.",
  "atk-s0511a28:10_0": "Yānavemattaṁ nāma keci hatthiyānena keci assayānena keci rathapada-pāsāda-sivikādīsu aññatarena nikkhamanti.",
  "atk-s0511a28:10_1": "Tathā hi dīpaṅkara-sumana-sumedha-phussa-sikhī-koṇāgamanā hatthiyānena nikkhamiṁsu.",
  "atk-s0511a28:10_2": "Koṇḍañña-revata-paduma-piyadassī-vipassī-kakusandhā rathayānena.",
  "atk-s0511a28:10_3": "Maṅgala-sujāta-atthadassī-tissa-gotamā assayānena.",
  "atk-s0511a28:10_4": "Anomadassīsiddhatthavessabhuno sivikāyānena.",
  "atk-s0511a28:10_5": "Nārado padasā nikkhami.",
  "atk-s0511a28:10_6": "Sobhita-padumuttara-dhammadassī-kassapā pāsādena nikkhamiṁsu.",
  "atk-s0511a28:10_7": "Ayaṁ yānavemattaṁ nāma.",
  "atk-s0511a28:11_0": "Bodhivemattaṁ nāma dīpaṅkarassa bhagavato kapītanarukkho bodhi;",
  "atk-s0511a28:11_1": "koṇḍaññassa bhagavato sālakalyāṇirukkho,",
  "atk-s0511a28:11_2": "maṅgala-sumana-revata-sobhitānaṁ nāgarukkho,",
  "atk-s0511a28:11_3": "anomadassissa ajjunarukkho,",
  "atk-s0511a28:11_4": "padumanāradānaṁ mahāsoṇarukkho,",
  "atk-s0511a28:11_5": "padumuttarassa salalarukkho,",
  "atk-s0511a28:11_6": "sumedhassa nīpo,",
  "atk-s0511a28:11_7": "sujātassa veḷu,",
  "atk-s0511a28:11_8": "piyadassino kakudho,",
  "atk-s0511a28:11_9": "atthadassissa campakarukkho,",
  "atk-s0511a28:11_10": "dhammadassissa rattakuravakarukkho,",
  "atk-s0511a28:11_11": "siddhatthassa kaṇikārarukkho,",
  "atk-s0511a28:11_12": "tissassa asanarukkho,",
  "atk-s0511a28:11_13": "phussassa āmalakarukkho,",
  "atk-s0511a28:11_14": "vipassissa pāṭalirukkho,",
  "atk-s0511a28:11_15": "sikhissa puṇḍarīkarukkho,",
  "atk-s0511a28:11_16": "vessabhussa sālarukkho,",
  "atk-s0511a28:11_17": "kakusandhassa sirīsarukkho,",
  "atk-s0511a28:11_18": "koṇāgamanassa udumbararukkho,",
  "atk-s0511a28:11_19": "kassapassa nigrodho,",
  "atk-s0511a28:11_20": "gotamassa assatthoti ayaṁ bodhivemattaṁ nāma.",
  "atk-s0511a28:12_0": "Pallaṅkavemattaṁ nāma dīpaṅkara-revata-piyadassī-atthadassī-dhammadassī-vipassīnaṁ tepaṇṇāsahatthapallaṅkā ahesuṁ;",
  "atk-s0511a28:12_1": "koṇḍañña-maṅgala-nārada-sumedhānaṁ sattapaṇṇāsahatthā;",
  "atk-s0511a28:12_2": "sumanassa saṭṭhihattho pallaṅko ahosi;",
  "atk-s0511a28:12_3": "sobhita-anomadassī-paduma-padumuttara-phussānaṁ aṭṭhattiṁsahatthā,",
  "atk-s0511a28:12_4": "sujātassa dvattiṁsahattho,",
  "atk-s0511a28:12_5": "siddhattha-tissa-vessabhūnaṁ cattālīsahatthā,",
  "atk-s0511a28:12_6": "sikhissa dvattiṁsahattho,",
  "atk-s0511a28:12_7": "kakusandhassa chabbīsatihattho,",
  "atk-s0511a28:12_8": "koṇāgamanassa vīsatihattho,",
  "atk-s0511a28:12_9": "kassapassa pannarasahattho,",
  "atk-s0511a28:12_10": "gotamassa cuddasahattho pallaṅko ahosi.",
  "atk-s0511a28:12_11": "Ayaṁ pallaṅkavemattaṁ nāma.",
  "atk-s0511a28:12_12": "Imāni aṭṭha vemattāni nāma.",
  "atk-s0511a28:13_0": "Avijahitaṭṭhānakathā",
  "atk-s0511a28:14_0": "Sabbabuddhānaṁ pana cattāri avijahitaṭṭhānāni nāma honti.",
  "atk-s0511a28:14_1": "Sabbabuddhānañhi bodhipallaṅko avijahito ekasmiṁyeva ṭhāne hoti.",
  "atk-s0511a28:14_2": "Dhammacakkappavattanaṁ isipatane migadāye avijahitameva hoti.",
  "atk-s0511a28:14_3": "Devorohaṇakāle saṅkassanagaradvāre paṭhamakkapādaṭṭhānaṁ avijahitameva hoti.",
  "atk-s0511a28:14_4": "Jetavane gandhakuṭiyā cattāri mañcapādaṭṭhānāni avijahitāneva honti.",
  "atk-s0511a28:14_5": "Vihāro pana khuddakopi mahantopi hoti.",
  "atk-s0511a28:14_6": "Vihāro na vijahatiyeva,",
  "atk-s0511a28:14_7": "nagaraṁ pana vijahati.",
  "atk-s0511a28:15_0": "Sahajātapariccheda-nakkhattaparicchedakathā",
  "atk-s0511a28:16_0": "Aparaṁ pana amhākaṁyeva bhagavato sahajātaparicchedañca nakkhattaparicchedañca dīpesuṁ.",
  "atk-s0511a28:16_1": "Amhākaṁ sabbaññubodhisattena kira saddhiṁ rāhulamātā ānandatthero channo kaṇḍako assarājā nidhikumbho mahābodhi kāḷudāyīti imāni satta sahajātāni.",
  "atk-s0511a28:16_2": "Ayaṁ sahajātaparicchedo.",
  "atk-s0511a28:16_3": "Mahāpuriso pana uttarāsāḷhanakkhatteneva mātukucchiṁ okkami,",
  "atk-s0511a28:16_4": "mahābhinikkhamanaṁ nikkhami,",
  "atk-s0511a28:16_5": "dhammacakkaṁ pavattesi,",
  "atk-s0511a28:16_6": "yamakapāṭihāriyaṁ akāsi.",
  "atk-s0511a28:16_7": "Visākhanakkhattena jāto ca abhisambuddho ca parinibbuto ca.",
  "atk-s0511a28:16_8": "Māghanakkhattena tassa sāvakasannipāto ca āyusaṅkhāravosajjanañca ahosi.",
  "atk-s0511a28:16_9": "Assayujanakkhattena devorohaṇaṁ.",
  "atk-s0511a28:16_10": "Ayaṁ nakkhattaparicchedoti.",
  "atk-s0511a28:17_0": "Sadhammatākathā",
  "atk-s0511a28:18_0": "Idāni pana sabbesaṁ buddhānaṁ sādhāraṇadhammataṁ pakāsayissāma.",
  "atk-s0511a28:18_1": "Sabbabuddhānaṁ samattiṁsavidhā dhammatā.",
  "atk-s0511a28:18_2": "Seyyathidaṁ –",
  "atk-s0511a28:18_3": "pacchimabhavikabodhisattassa sampajānassa mātukucchiokkamanaṁ,",
  "atk-s0511a28:18_4": "mātukucchiyaṁ pallaṅkena nisīditvā bahimukholokanaṁ,",
  "atk-s0511a28:18_5": "ṭhitāya bodhisattamātuyā vijāyanaṁ,",
  "atk-s0511a28:18_6": "araññeyeva mātukucchito nikkhamanaṁ,",
  "atk-s0511a28:18_7": "kañcanapaṭṭesu patiṭṭhitapādānaṁ uttarābhimukhānaṁ sattapadavītihārānaṁ gantvā catuddisaṁ oloketvā sīhanādanadanaṁ,",
  "atk-s0511a28:18_8": "cattāri nimittāni disvā jātamattaputtānaṁ mahāsattānaṁ mahābhinikkhamanaṁ,",
  "atk-s0511a28:18_9": "arahaddhajamādāya pabbajitvā sabbaheṭṭhimena paricchedena sattāhaṁ padhānacariyā,",
  "atk-s0511a28:18_10": "sambodhiṁ pāpuṇanadivase pāyāsabhojanaṁ,",
  "atk-s0511a28:18_11": "tiṇasanthare nisīditvā sabbaññutaññāṇādhigamo,",
  "atk-s0511a28:18_12": "ānāpānassatikammaṭṭhānaparikammaṁ,",
  "atk-s0511a28:18_13": "mārabalaviddhaṁsanaṁ,",
  "atk-s0511a28:18_14": "bodhipallaṅkeyeva tisso vijjā ādiṁ katvā asādhāraṇañāṇādiguṇapaṭilābho,",
  "atk-s0511a28:18_15": "sattasattāhaṁ bodhisamīpeyeva vītināmanaṁ,",
  "atk-s0511a28:18_16": "mahābrahmuno dhammadesanatthāya āyācanaṁ,",
  "atk-s0511a28:18_17": "isipatane migadāye dhammacakkappavattanaṁ,",
  "atk-s0511a28:18_18": "māghapuṇṇamāya caturaṅgikasannipāte pātimokkhuddeso,",
  "atk-s0511a28:18_19": "jetavanaṭṭhāne nibaddhavāso,",
  "atk-s0511a28:18_20": "sāvatthinagaradvāre yamakapāṭihāriyakaraṇaṁ,",
  "atk-s0511a28:18_21": "tāvatiṁsabhavane abhidhammadesanā,",
  "atk-s0511a28:18_22": "saṅkassanagaradvāre devalokato otaraṇaṁ satataṁ phalasamāpattisamāpajjanaṁ,",
  "atk-s0511a28:18_23": "dvīsu vāresu veneyyajanāvalokanaṁ,",
  "atk-s0511a28:18_24": "uppanne vatthumhi sikkhāpadapaññāpanaṁ uppannāya aṭṭhuppattiyā jātakakathanaṁ,",
  "atk-s0511a28:18_25": "ñātisamāgame buddhavaṁsakathanaṁ,",
  "atk-s0511a28:18_26": "āgantukehi bhikkhūhi paṭisanthārakaraṇaṁ,",
  "atk-s0511a28:18_27": "nimantitānaṁ vuṭṭhavassānaṁ anāpucchā agamanaṁ,",
  "atk-s0511a28:18_28": "divase divase purebhattapacchābhattapaṭhamamajjhimapacchimayāmakiccakaraṇaṁ,",
  "atk-s0511a28:18_29": "parinibbānadivase maṁsarasabhojanaṁ,",
  "atk-s0511a28:18_30": "catuvīsatikoṭisatasahassasamāpattiyo samāpajjitvā parinibbānanti imā samattiṁsa sabbabuddhānaṁ dhammatāti.",
  "atk-s0511a28:19_0": "Anantarāyikadhammakathā",
  "atk-s0511a28:20_0": "Sabbabuddhānaṁ cattāro anantarāyikā dhammā.",
  "atk-s0511a28:20_1": "Katame cattāro?",
  "atk-s0511a28:20_2": "Buddhānaṁ uddissa abhihaṭānaṁ catunnaṁ paccayānaṁ na sakkā kenaci antarāyo kātuṁ.",
  "atk-s0511a28:20_3": "Buddhānaṁ āyuno na sakkā kenaci antarāyo kātuṁ.",
  "atk-s0511a28:20_4": "Vuttañhetaṁ –",
  "atk-s0511a28:20_5": "“aṭṭhānametaṁ anavakāso,",
  "atk-s0511a28:20_6": "yaṁ parūpakkamena tathāgataṁ jīvitā voropeyyā”ti.",
  "atk-s0511a28:20_7": "Buddhānaṁ dvattiṁsamahāpurisalakkhaṇānaṁ asītiyā anubyañjanānañca na sakkā kenaci antarāyo kātuṁ.",
  "atk-s0511a28:20_8": "Buddharaṁsīnaṁ na sakkā kenaci antarāyo kātunti.",
  "atk-s0511a28:20_9": "Ime cattāro anantarāyikā dhammā nāmāti.",
  "atk-s0511a28:21_0": "Nigamanakathā",
  "atk-s0511a28:22_0": "Ettāvatā gatā siddhiṁ, buddhavaṁsassa vaṇṇanā;",
  "atk-s0511a28:23_0": "Suvaṇṇapadaviññātavicittanayasobhitā.",
  "atk-s0511a28:24_0": "Porāṇaṭṭhakathāmaggaṁ, pāḷiatthappakāsakaṁ;",
  "atk-s0511a28:25_0": "Ādāyeva katā buddha-vaṁsassaṭṭhakathā mayā.",
  "atk-s0511a28:26_0": "Papañcatthaṁ vivajjetvā, madhuratthassa sabbaso;",
  "atk-s0511a28:27_0": "Sampakāsanato tasmā, madhuratthappakāsinī.",
  "atk-s0511a28:28_0": "Kāvīrajalasampāta-paripūtamahītale;",
  "atk-s0511a28:29_0": "Kāvīrapaṭṭane ramme, nānānārinarākule.",
  "atk-s0511a28:30_0": "Kārite kaṇhadāsena, saṇhavācena sādhunā;",
  "atk-s0511a28:31_0": "Vihāre vividhākāra-cārupākāragopure.",
  "atk-s0511a28:32_0": "Chāyāsalilasampanne, dassanīye manorame;",
  "atk-s0511a28:33_0": "Hatadujjanasambādhe, pavivekasukhe sive.",
  "atk-s0511a28:34_0": "Tattha pācīnapāsāda-tale paramasītale;",
  "atk-s0511a28:35_0": "Vasatā buddhavaṁsassa, mayā saṁvaṇṇanā katā.",
  "atk-s0511a28:36_0": "Yathā buddhavaṁsassa saṁvaṇṇanāyaṁ, gatā sādhu siddhiṁ vinā antarāyaṁ;",
  "atk-s0511a28:37_0": "Tathā dhammayuttā janānaṁ vitakkā, vināvantarāyena siddhiṁ vajantu.",
  "atk-s0511a28:38_0": "Imaṁ buddhavaṁsassa saṁvaṇṇanaṁ me, karontena yaṁ patthitaṁ puññajātaṁ;",
  "atk-s0511a28:39_0": "Sadā tassa devānubhāvena loko, dhuvaṁ santamaccantamatthaṁ payātaṁ.",
  "atk-s0511a28:40_0": "Vinassantu rogā manussesu sabbe, pavassantu devāpi vassantakāle;",
  "atk-s0511a28:41_0": "Sukhaṁ hotu niccaṁ varaṁ nārakāpi, pisācāpayātā pipāsā bhavantu.",
  "atk-s0511a28:42_0": "Surā accharānaṁ gaṇādīhi saddhiṁ, ciraṁ devaloke sukhaṁ cānubhontu;",
  "atk-s0511a28:43_0": "Ciraṁ ṭhātu dhammo munindassa loke, sukhaṁ lokapālā mahiṁ pālayantu.",
  "atk-s0511a28:44_0": "Garūhi gītanāmena, buddhadattoti vissuto;",
  "atk-s0511a28:45_0": "Thero katvā aṭṭhakathaṁ, madhuratthavilāsiniṁ.",
  "atk-s0511a28:46_0": "Potthakaṁ ṭhapayitvemaṁ, parampare hitāvahaṁ;",
  "atk-s0511a28:47_0": "Aciraṭṭhitabhāvena, aho maccuvasaṁ gato.",
  "atk-s0511a28:48_0": "Iti bhāṇavāravasena chabbīsatibhāṇavārā,",
  "atk-s0511a28:48_1": "ganthavasena pañcasatādhikachasahassaganthā,",
  "atk-s0511a28:48_2": "akkharavasena tisahassādhikāni dvesatasahassakkharāni.",
  "atk-s0511a28:49_0": "Antarāyaṁ vinā esā, yathā niṭṭhaṁ upāgatā;",
  "atk-s0511a28:50_0": "Tathā sijjhantu saṅkappā, sattānaṁ dhammanissitāti.",
  "atk-s0511a28:51_0": "Iti madhuratthavilāsinī nāma",
  "atk-s0511a28:52_0": "Buddhavaṁsa-aṭṭhakathā niṭṭhitā."
}