{
  "pli-tv-bu-vb-np15:0.1_0": "Theravāda Vinaya",
  "pli-tv-bu-vb-np15:0.2_0": "Mahāvibhaṅga",
  "pli-tv-bu-vb-np15:0.3_0": "Nissaggiyakaṇḍa",
  "pli-tv-bu-vb-np15:0.4_0": "Kosiyavagga",
  "pli-tv-bu-vb-np15:0.5_0": "15. Nisīdanasanthatasikkhāpada",
  "pli-tv-bu-vb-np15:1.1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bu-vb-np15:1.1.2_0": "Atha kho bhagavā bhikkhū āmantesi—“icchāmahaṁ, bhikkhave, temāsaṁ paṭisallīyituṁ.",
  "pli-tv-bu-vb-np15:1.1.3_0": "Namhi kenaci upasaṅkamitabbo,",
  "pli-tv-bu-vb-np15:1.1.3_1": "aññatra ekena piṇḍapātanīhārakenā”ti.",
  "pli-tv-bu-vb-np15:1.1.4_0": "“Evaṁ,",
  "pli-tv-bu-vb-np15:1.1.4_1": "bhante”ti kho te bhikkhū bhagavato paṭissuṇitvā nāssudha koci bhagavantaṁ upasaṅkamati,",
  "pli-tv-bu-vb-np15:1.1.4_2": "aññatra ekena piṇḍapātanīhārakena.",
  "pli-tv-bu-vb-np15:1.1.5_0": "Tena kho pana samayena sāvatthiyā saṅghena katikā katā hoti—",
  "pli-tv-bu-vb-np15:1.1.6_0": "“icchatāvuso, bhagavā temāsaṁ paṭisallīyituṁ.",
  "pli-tv-bu-vb-np15:1.1.7_0": "Na bhagavā kenaci upasaṅkamitabbo,",
  "pli-tv-bu-vb-np15:1.1.7_1": "aññatra ekena piṇḍapātanīhārakena.",
  "pli-tv-bu-vb-np15:1.1.8_0": "Yo bhagavantaṁ upasaṅkamati so pācittiyaṁ desāpetabbo”ti.",
  "pli-tv-bu-vb-np15:1.1.9_0": "Atha kho āyasmā upaseno vaṅgantaputto,",
  "pli-tv-bu-vb-np15:1.1.9_1": "sapariso yena bhagavā tenupasaṅkami;",
  "pli-tv-bu-vb-np15:1.1.9_2": "upasaṅkamitvā bhagavantaṁ abhivādetvā ekamantaṁ nisīdi.",
  "pli-tv-bu-vb-np15:1.1.10_0": "Āciṇṇaṁ kho panetaṁ buddhānaṁ bhagavantānaṁ āgantukehi bhikkhūhi saddhiṁ paṭisammodituṁ.",
  "pli-tv-bu-vb-np15:1.1.10_1": "Atha kho bhagavā āyasmantaṁ upasenaṁ vaṅgantaputtaṁ etadavoca—",
  "pli-tv-bu-vb-np15:1.1.11_0": "“kacci vo, upasena, khamanīyaṁ kacci yāpanīyaṁ,",
  "pli-tv-bu-vb-np15:1.1.12_0": "kaccittha appakilamathena addhānaṁ āgatā”ti?",
  "pli-tv-bu-vb-np15:1.1.13_0": "“Khamanīyaṁ, bhagavā, yāpanīyaṁ, bhagavā.",
  "pli-tv-bu-vb-np15:1.1.14_0": "Appakilamathena ca mayaṁ, bhante, addhānaṁ āgatā”ti.",
  "pli-tv-bu-vb-np15:1.1.15_0": "Tena kho pana samayena āyasmato upasenassa vaṅgantaputtassa saddhivihāriko bhikkhu bhagavato avidūre nisinno hoti.",
  "pli-tv-bu-vb-np15:1.1.15_1": "Atha kho bhagavā taṁ bhikkhuṁ etadavoca—",
  "pli-tv-bu-vb-np15:1.1.16_0": "“manāpāni te, bhikkhu, paṁsukūlānī”ti?",
  "pli-tv-bu-vb-np15:1.1.17_0": "“Na kho me, bhante, manāpāni paṁsukūlānī”ti.",
  "pli-tv-bu-vb-np15:1.1.18_0": "“Kissa pana tvaṁ, bhikkhu, paṁsukūliko”ti?",
  "pli-tv-bu-vb-np15:1.1.19_0": "“Upajjhāyo me, bhante, paṁsukūliko. Evaṁ ahampi paṁsukūliko”ti.",
  "pli-tv-bu-vb-np15:1.1.20_0": "Atha kho bhagavā āyasmantaṁ upasenaṁ vaṅgantaputtaṁ etadavoca—“pāsādikā kho tyāyaṁ, upasena, parisā.",
  "pli-tv-bu-vb-np15:1.1.21_0": "Kathaṁ tvaṁ, upasena, parisaṁ vinesī”ti?",
  "pli-tv-bu-vb-np15:1.1.22_0": "“Yo maṁ, bhante,",
  "pli-tv-bu-vb-np15:1.1.22_1": "upasampadaṁ yācati tamahaṁ evaṁ vadāmi—",
  "pli-tv-bu-vb-np15:1.1.23_0": "‘ahaṁ kho, āvuso,",
  "pli-tv-bu-vb-np15:1.1.23_1": "āraññiko piṇḍapātiko paṁsukūliko.",
  "pli-tv-bu-vb-np15:1.1.24_0": "Sace tvampi āraññiko bhavissasi piṇḍapātiko paṁsukūliko,",
  "pli-tv-bu-vb-np15:1.1.24_1": "evāhaṁ taṁ upasampādessāmī’ti.",
  "pli-tv-bu-vb-np15:1.1.25_0": "Sace me paṭissuṇāti upasampādemi,",
  "pli-tv-bu-vb-np15:1.1.25_1": "no ce me paṭissuṇāti na upasampādemi.",
  "pli-tv-bu-vb-np15:1.1.26_0": "Yo maṁ nissayaṁ yācati tamahaṁ evaṁ vadāmi—",
  "pli-tv-bu-vb-np15:1.1.27_0": "‘ahaṁ kho, āvuso,",
  "pli-tv-bu-vb-np15:1.1.27_1": "āraññiko piṇḍapātiko paṁsukūliko.",
  "pli-tv-bu-vb-np15:1.1.28_0": "Sace tvampi āraññiko bhavissasi piṇḍapātiko paṁsukūliko,",
  "pli-tv-bu-vb-np15:1.1.28_1": "evāhaṁ te nissayaṁ dassāmī’ti.",
  "pli-tv-bu-vb-np15:1.1.29_0": "Sace me paṭissuṇāti nissayaṁ demi,",
  "pli-tv-bu-vb-np15:1.1.29_1": "no ce me paṭissuṇāti na nissayaṁ demi.",
  "pli-tv-bu-vb-np15:1.1.30_0": "Evaṁ kho ahaṁ, bhante, parisaṁ vinemī”ti.",
  "pli-tv-bu-vb-np15:1.2.1_0": "“Sādhu sādhu, upasena. Sādhu kho tvaṁ, upasena, parisaṁ vinesi.",
  "pli-tv-bu-vb-np15:1.2.2_0": "Jānāsi pana tvaṁ, upasena,",
  "pli-tv-bu-vb-np15:1.2.2_1": "sāvatthiyā saṅghassa katikan”ti?",
  "pli-tv-bu-vb-np15:1.2.3_0": "“Na kho ahaṁ, bhante,",
  "pli-tv-bu-vb-np15:1.2.3_1": "jānāmi sāvatthiyā saṅghassa katikan”ti.",
  "pli-tv-bu-vb-np15:1.2.4_0": "“Sāvatthiyā kho, upasena, saṅghena katikā katā—",
  "pli-tv-bu-vb-np15:1.2.5_0": "‘icchatāvuso, bhagavā temāsaṁ paṭisallīyituṁ.",
  "pli-tv-bu-vb-np15:1.2.6_0": "Na bhagavā kenaci upasaṅkamitabbo,",
  "pli-tv-bu-vb-np15:1.2.6_1": "aññatra ekena piṇḍapātanīhārakena.",
  "pli-tv-bu-vb-np15:1.2.7_0": "Yo bhagavantaṁ upasaṅkamati so pācittiyaṁ desāpetabbo’”ti.",
  "pli-tv-bu-vb-np15:1.2.8_0": "“Paññāyissati, bhante,",
  "pli-tv-bu-vb-np15:1.2.8_1": "sāvatthiyā saṅgho sakāya katikāya,",
  "pli-tv-bu-vb-np15:1.2.9_0": "na mayaṁ apaññattaṁ paññapessāma paññattaṁ vā na samucchindissāma,",
  "pli-tv-bu-vb-np15:1.2.10_0": "yathāpaññattesu sikkhāpadesu samādāya vattissāmā”ti.",
  "pli-tv-bu-vb-np15:1.2.11_0": "“Sādhu sādhu, upasena,",
  "pli-tv-bu-vb-np15:1.2.12_0": "apaññattaṁ na paññapetabbaṁ,",
  "pli-tv-bu-vb-np15:1.2.12_1": "paññattaṁ vā na samucchinditabbaṁ,",
  "pli-tv-bu-vb-np15:1.2.13_0": "yathāpaññattesu sikkhāpadesu samādāya vattitabbaṁ.",
  "pli-tv-bu-vb-np15:1.2.14_0": "Anujānāmi, upasena,",
  "pli-tv-bu-vb-np15:1.2.14_1": "ye te bhikkhū āraññikā piṇḍapātikā paṁsukūlikā yathāsukhaṁ maṁ dassanāya upasaṅkamantū”ti.",
  "pli-tv-bu-vb-np15:1.2.15_0": "Tena kho pana samayena sambahulā bhikkhū bahidvārakoṭṭhake ṭhitā honti—“mayaṁ āyasmantaṁ upasenaṁ vaṅgantaputtaṁ pācittiyaṁ desāpessāmā”ti.",
  "pli-tv-bu-vb-np15:1.2.16_0": "Atha kho āyasmā upaseno vaṅgantaputto sapariso uṭṭhāyāsanā bhagavantaṁ abhivādetvā padakkhiṇaṁ katvā pakkāmi.",
  "pli-tv-bu-vb-np15:1.2.17_0": "Atha kho te bhikkhū āyasmantaṁ upasenaṁ vaṅgantaputtaṁ etadavocuṁ—“jānāsi tvaṁ, āvuso upasena,",
  "pli-tv-bu-vb-np15:1.2.17_1": "sāvatthiyā saṅghassa katikan”ti.",
  "pli-tv-bu-vb-np15:1.2.18_0": "“Bhagavāpi maṁ, āvuso, evamāha—‘jānāsi pana tvaṁ, upasena,",
  "pli-tv-bu-vb-np15:1.2.18_1": "sāvatthiyā saṅghassa katikan’ti? ‘Na kho ahaṁ, bhante,",
  "pli-tv-bu-vb-np15:1.2.18_2": "jānāmi sāvatthiyā saṅghassa katikan’ti.",
  "pli-tv-bu-vb-np15:1.2.19_0": "‘Sāvatthiyā kho, upasena, saṅghena katikā katā—",
  "pli-tv-bu-vb-np15:1.2.20_0": "icchatāvuso, bhagavā temāsaṁ paṭisallīyituṁ.",
  "pli-tv-bu-vb-np15:1.2.21_0": "Na bhagavā kenaci upasaṅkamitabbo,",
  "pli-tv-bu-vb-np15:1.2.21_1": "aññatra ekena piṇḍapātanīhārakena.",
  "pli-tv-bu-vb-np15:1.2.22_0": "Yo bhagavantaṁ upasaṅkamati so pācittiyaṁ desāpetabbo’ti.",
  "pli-tv-bu-vb-np15:1.2.23_0": "‘Paññāyissati, bhante,",
  "pli-tv-bu-vb-np15:1.2.23_1": "sāvatthiyā saṅgho sakāya katikāya,",
  "pli-tv-bu-vb-np15:1.2.24_0": "na mayaṁ apaññattaṁ paññapessāma paññattaṁ vā na samucchindissāma,",
  "pli-tv-bu-vb-np15:1.2.25_0": "yathāpaññattesu sikkhāpadesu samādāya vattissāmā’ti.",
  "pli-tv-bu-vb-np15:1.2.26_0": "Anuññātāvuso,",
  "pli-tv-bu-vb-np15:1.2.26_1": "bhagavatā—‘ye te bhikkhū āraññikā piṇḍapātikā paṁsukūlikā yathāsukhaṁ maṁ dassanāya upasaṅkamantū’”ti.",
  "pli-tv-bu-vb-np15:1.2.27_0": "Atha kho te bhikkhū—“saccaṁ kho āyasmā upaseno āha—",
  "pli-tv-bu-vb-np15:1.2.28_0": "‘na apaññattaṁ paññapetabbaṁ,",
  "pli-tv-bu-vb-np15:1.2.28_1": "paññattaṁ vā na samucchinditabbaṁ,",
  "pli-tv-bu-vb-np15:1.2.28_2": "yathāpaññattesu sikkhāpadesu samādāya vattitabban’”ti.",
  "pli-tv-bu-vb-np15:1.3.1_0": "Assosuṁ kho bhikkhū—“anuññātā kira bhagavatā—‘ye te bhikkhū āraññikā piṇḍapātikā paṁsukūlikā yathāsukhaṁ maṁ dassanāya upasaṅkamantū’”ti.",
  "pli-tv-bu-vb-np15:1.3.2_0": "Te bhagavantaṁ dassanaṁ pihentā santhatāni ujjhitvā āraññikaṅgaṁ piṇḍapātikaṅgaṁ paṁsukūlikaṅgaṁ samādiyiṁsu.",
  "pli-tv-bu-vb-np15:1.3.3_0": "Atha kho bhagavā sambahulehi bhikkhūhi saddhiṁ senāsanacārikaṁ āhiṇḍanto addasa santhatāni tahaṁ tahaṁ ujjhitāni.",
  "pli-tv-bu-vb-np15:1.3.4_0": "Passitvā bhikkhū āmantesi—“kassimāni, bhikkhave,",
  "pli-tv-bu-vb-np15:1.3.4_1": "santhatāni tahaṁ tahaṁ ujjhitānī”ti?",
  "pli-tv-bu-vb-np15:1.3.5_0": "Atha kho te bhikkhū bhagavato etamatthaṁ ārocesuṁ.",
  "pli-tv-bu-vb-np15:1.3.6_0": "Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—",
  "pli-tv-bu-vb-np15:1.3.7_0": "“tena hi, bhikkhave,",
  "pli-tv-bu-vb-np15:1.3.7_1": "bhikkhūnaṁ sikkhāpadaṁ paññapessāmi dasa atthavase paṭicca—",
  "pli-tv-bu-vb-np15:1.3.8_0": "saṅghasuṭṭhutāya, saṅghaphāsutāya …pe…",
  "pli-tv-bu-vb-np15:1.3.9_0": "evañca pana, bhikkhave,",
  "pli-tv-bu-vb-np15:1.3.9_1": "imaṁ sikkhāpadaṁ uddiseyyātha—",
  "pli-tv-bu-vb-np15:1.3.10.1_0": "“Nisīdanasanthataṁ pana bhikkhunā kārayamānena purāṇasanthatassa sāmantā sugatavidatthi ādātabbā dubbaṇṇakaraṇāya,",
  "pli-tv-bu-vb-np15:1.3.11_0": "anādā ce bhikkhu purāṇasanthatassa sāmantā sugatavidatthiṁ navaṁ nisīdanasanthataṁ kārāpeyya, nissaggiyaṁ pācittiyan”ti.",
  "pli-tv-bu-vb-np15:2.1_0": "Nisīdanaṁ nāma",
  "pli-tv-bu-vb-np15:2.2_0": "sadasaṁ vuccati.",
  "pli-tv-bu-vb-np15:2.3_0": "Santhataṁ nāma",
  "pli-tv-bu-vb-np15:2.4_0": "santharitvā kataṁ hoti avāyimaṁ.",
  "pli-tv-bu-vb-np15:2.5_0": "Kārayamānenāti",
  "pli-tv-bu-vb-np15:2.6_0": "karonto vā kārāpento vā.",
  "pli-tv-bu-vb-np15:2.7_0": "Purāṇasanthataṁ nāma",
  "pli-tv-bu-vb-np15:2.8_0": "sakiṁ nivatthampi sakiṁ pārutampi.",
  "pli-tv-bu-vb-np15:2.9_0": "Sāmantā sugatavidatthi ādātabbā dubbaṇṇakaraṇāyāti",
  "pli-tv-bu-vb-np15:2.10_0": "thirabhāvāya vaṭṭaṁ vā caturassaṁ vā chinditvā ekadese vā santharitabbaṁ vijaṭetvā vā santharitabbaṁ.",
  "pli-tv-bu-vb-np15:2.11_0": "Anādā ce bhikkhu purāṇasanthatassa sāmantā sugatavidatthinti",
  "pli-tv-bu-vb-np15:2.12_0": "anādiyitvā purāṇasanthatassa sāmantā sugatavidatthiṁ navaṁ nisīdanasanthataṁ karoti vā kārāpeti vā, payoge dukkaṭaṁ,",
  "pli-tv-bu-vb-np15:2.13_0": "paṭilābhena nissaggiyaṁ hoti.",
  "pli-tv-bu-vb-np15:2.14_0": "Nissajjitabbaṁ saṅghassa vā gaṇassa vā puggalassa vā.",
  "pli-tv-bu-vb-np15:2.15_0": "Evañca pana, bhikkhave, nissajjitabbaṁ.",
  "pli-tv-bu-vb-np15:2.16_0": "…pe…",
  "pli-tv-bu-vb-np15:2.17_0": "“idaṁ me, bhante,",
  "pli-tv-bu-vb-np15:2.17_1": "nisīdanasanthataṁ anādiyitvā purāṇasanthatassa sāmantā sugatavidatthiṁ kārāpitaṁ nissaggiyaṁ.",
  "pli-tv-bu-vb-np15:2.18_0": "Imāhaṁ saṅghassa nissajjāmī”ti …pe…",
  "pli-tv-bu-vb-np15:2.19_0": "dadeyyāti …pe…",
  "pli-tv-bu-vb-np15:2.20_0": "dadeyyunti …pe…",
  "pli-tv-bu-vb-np15:2.21_0": "āyasmato dammīti.",
  "pli-tv-bu-vb-np15:2.22.1_0": "Attanā vippakataṁ attanā pariyosāpeti, nissaggiyaṁ pācittiyaṁ.",
  "pli-tv-bu-vb-np15:2.23_0": "Attanā vippakataṁ parehi pariyosāpeti, nissaggiyaṁ pācittiyaṁ.",
  "pli-tv-bu-vb-np15:2.24_0": "Parehi vippakataṁ attanā pariyosāpeti, nissaggiyaṁ pācittiyaṁ.",
  "pli-tv-bu-vb-np15:2.25_0": "Parehi vippakataṁ parehi pariyosāpeti, nissaggiyaṁ pācittiyaṁ.",
  "pli-tv-bu-vb-np15:2.26_0": "Aññassatthāya karoti vā kārāpeti vā, āpatti dukkaṭassa.",
  "pli-tv-bu-vb-np15:2.27.1_0": "Anāpatti—",
  "pli-tv-bu-vb-np15:2.28_0": "purāṇasanthatassa sāmantā sugatavidatthiṁ ādiyitvā karoti,",
  "pli-tv-bu-vb-np15:2.29_0": "alabhanto thokataraṁ ādiyitvā karoti,",
  "pli-tv-bu-vb-np15:2.30_0": "alabhanto anādiyitvā karoti,",
  "pli-tv-bu-vb-np15:2.31_0": "aññena kataṁ paṭilabhitvā paribhuñjati,",
  "pli-tv-bu-vb-np15:2.32_0": "vitānaṁ vā bhūmattharaṇaṁ vā sāṇipākāraṁ vā bhisiṁ vā bibbohanaṁ vā karoti,",
  "pli-tv-bu-vb-np15:2.33_0": "ummattakassa,",
  "pli-tv-bu-vb-np15:2.34_0": "ādikammikassāti.",
  "pli-tv-bu-vb-np15:2.35_0": "Nisīdanasanthatasikkhāpadaṁ niṭṭhitaṁ pañcamaṁ."
}