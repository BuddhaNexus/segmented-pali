{
  "tika-abh06t38:0_0": "12. Dvādasamo paricchedo",
  "tika-abh06t38:1_0": "Dasāvatthāvibhāgo",
  "tika-abh06t38:2_0": "1642.",
  "tika-abh06t38:3_0": " Iccaṭṭhārasadhā bhinnā, paṭipakkhappahānato;",
  "tika-abh06t38:4_0": "Lakkhaṇākārabhedena, tividhāpi ca bhāvanā.",
  "tika-abh06t38:5_0": "1643.",
  "tika-abh06t38:6_0": " Kalāpato sammasanaṁ, udayabbayadassanaṁ;",
  "tika-abh06t38:7_0": "Bhaṅge ñāṇaṁ bhaye ñāṇaṁ, ñāṇamādīnavepi ca.",
  "tika-abh06t38:8_0": "1644.",
  "tika-abh06t38:9_0": " Tatheva nibbidāñāṇaṁ, ñāṇaṁ muccitukamyatā;",
  "tika-abh06t38:10_0": "Paṭisaṅkhā ca saṅkhāru-pekkhāñāṇānulomakaṁ.",
  "tika-abh06t38:11_0": "1645.",
  "tika-abh06t38:12_0": " Iccāvatthāpabhedena, dasadhāpi vibhāvitā;",
  "tika-abh06t38:13_0": "Sabhāgatthavisesena, tidhā saṅgahitā puna.",
  "tika-abh06t38:14_0": "1646.",
  "tika-abh06t38:15_0": " Yathābhūtaṁ nāma ñāṇattayaṁ sammasanādikaṁ;",
  "tika-abh06t38:16_0": "Bhayādiñāṇaṁ tividhaṁ, nibbidāti pavuccati.",
  "tika-abh06t38:17_0": "1647.",
  "tika-abh06t38:18_0": " Tathā muccitukāmādi, virāgova catubbidhaṁ;",
  "tika-abh06t38:19_0": "Lakkhaṇattayanijjhānavasena puna vuṭṭhitā.",
  "tika-abh06t38:20_0": "1648.",
  "tika-abh06t38:21_0": " Suññatañcānimittañca , tathāppaṇihitanti ca;",
  "tika-abh06t38:22_0": "Sādheti maggasaṅkhātaṁ, vimokkhattayamuttamaṁ.",
  "tika-abh06t38:23_0": "1649.",
  "tika-abh06t38:24_0": " Iti bhāvetukāmassa, vibhāveti yathākkamaṁ;",
  "tika-abh06t38:25_0": "Dasāvatthāvibhāgena, samādāya yathā kathaṁ.",
  "tika-abh06t38:26_0": "1650.",
  "tika-abh06t38:27_0": " Visuddho paṭhamaṁ tāva, sādhu sīlavisuddhiyā;",
  "tika-abh06t38:28_0": "Upacārappanāyañca, ṭhatvā cittavisuddhiyaṁ.",
  "tika-abh06t38:29_0": "1651.",
  "tika-abh06t38:30_0": " Sappaccayaṁ pariggayha, nāmarūpaṁ sabhāvato;",
  "tika-abh06t38:31_0": "Diṭṭhikaṅkhāvitaraṇaṁ, patvā suddhiṁ tato paraṁ.",
  "tika-abh06t38:32_0": "1652.",
  "tika-abh06t38:33_0": " Atītānāgate khandhe, paccuppanne ca sāsave;",
  "tika-abh06t38:34_0": "Kalāpato sammasitvā, sammaseyya tilakkhaṇaṁ.",
  "tika-abh06t38:35_0": "1653.",
  "tika-abh06t38:36_0": " Ādānanikkhepanato,",
  "tika-abh06t38:37_0": "Vayovuddhatthagāmito;",
  "tika-abh06t38:38_0": "Āhāratopi ututo,",
  "tika-abh06t38:39_0": "Kammato cāpi cittato.",
  "tika-abh06t38:40_0": "1654.",
  "tika-abh06t38:41_0": " Dhammatārūpato cāpi, rūpasattakato naye;",
  "tika-abh06t38:42_0": "Kalāpato yamakato, khaṇikā paṭipāṭito.",
  "tika-abh06t38:43_0": "1655.",
  "tika-abh06t38:44_0": " Diṭṭhimugghāṭayanto ca, mānamugghāṭayaṁ tathā;",
  "tika-abh06t38:45_0": "Nikantipariyādāno, nāmasattakato naye.",
  "tika-abh06t38:46_0": "1656.",
  "tika-abh06t38:47_0": " Niccā ce na nirujjheyyuṁ, na bādheyyuṁ sukhā yadi;",
  "tika-abh06t38:48_0": "Vase vatteyyumattā ce, tadabhāvā na tādisā.",
  "tika-abh06t38:49_0": "1657.",
  "tika-abh06t38:50_0": " Sambhavanti hi saṅkhārā, sati paccayasambhave;",
  "tika-abh06t38:51_0": "Tato paccayanipphannā, avassaṁ bhedagāmino.",
  "tika-abh06t38:52_0": "1658.",
  "tika-abh06t38:53_0": " Tadaniccā khayaṭṭhena, dukkhā nāma bhayaṭṭhato;",
  "tika-abh06t38:54_0": "Anattāsārakaṭṭhena, saṅkhārāti vibhāvayaṁ.",
  "tika-abh06t38:55_0": "1659.",
  "tika-abh06t38:56_0": " Kālena sammase rūpaṁ, nāmaṁ kālena sammase;",
  "tika-abh06t38:57_0": "Ajjhattañca bahiddhā ca, samāsabyāsato tato.",
  "tika-abh06t38:58_0": "1660.",
  "tika-abh06t38:59_0": " Yathopaṭṭhitabhedena, sammasanto samūhato;",
  "tika-abh06t38:60_0": "Kalāpato sammasanamiti bhāveti paṇḍito.",
  "tika-abh06t38:61_0": "1661.",
  "tika-abh06t38:62_0": " Tassevaṁ sammasantassa, kammaññaṁ hoti mānasaṁ;",
  "tika-abh06t38:63_0": "Sūpaṭṭhanti ca saṅkhārā, vodāyati ca bhāvanā.",
  "tika-abh06t38:64_0": "1662.",
  "tika-abh06t38:65_0": " Tato paraṁ vipassanto, pariggaṇhāti paṇḍito;",
  "tika-abh06t38:66_0": "Paccuppannasabhāvānaṁ, khandhānamudayabbayaṁ.",
  "tika-abh06t38:67_0": "1663.",
  "tika-abh06t38:68_0": " Taṇhāsammohakammehi,",
  "tika-abh06t38:69_0": "Khandhapañcakasabhāvo;",
  "tika-abh06t38:70_0": "Rūpamāhārato hoti,",
  "tika-abh06t38:71_0": "Phassato vedanādayo.",
  "tika-abh06t38:72_0": "1664.",
  "tika-abh06t38:73_0": " Viññāṇaṁ nāmarūpamhā, sambhotīti ca passato;",
  "tika-abh06t38:74_0": "Tassa paccayato hoti, khandhesudayadassanaṁ.",
  "tika-abh06t38:75_0": "1665.",
  "tika-abh06t38:76_0": " Taṇhādīnaṁ nirodhā ca,",
  "tika-abh06t38:77_0": "Nirodho hoti passato;",
  "tika-abh06t38:78_0": "Tathā vīsatidhā hoti,",
  "tika-abh06t38:79_0": "Tattheva vayadassanaṁ.",
  "tika-abh06t38:80_0": "1666.",
  "tika-abh06t38:81_0": " Nibbattivipariṇāmalakkhaṇaṁ pana passato;",
  "tika-abh06t38:82_0": "Khaṇato dasadhā nesamudayabbayadassanaṁ.",
  "tika-abh06t38:83_0": "1667.",
  "tika-abh06t38:84_0": " Itthaṁ paññāsadhā bhedo,",
  "tika-abh06t38:85_0": "Khandhānamudayabbayo;",
  "tika-abh06t38:86_0": "Āyatanādibhedopi,",
  "tika-abh06t38:87_0": "Yojetabbo yathārahaṁ.",
  "tika-abh06t38:88_0": "1668.",
  "tika-abh06t38:89_0": " Tadevamanupassanto , khandhāyatanadhātuyo;",
  "tika-abh06t38:90_0": "Aniccā dukkhānattāti, bhāveti bahudhā budho.",
  "tika-abh06t38:91_0": "1669.",
  "tika-abh06t38:92_0": " Bhāvanāpasutassevaṁ, passato bodhipakkhiyā;",
  "tika-abh06t38:93_0": "Pātubhūtā pavattanti, visesena visāradā.",
  "tika-abh06t38:94_0": "1670.",
  "tika-abh06t38:95_0": " Salakkhaṇaparicchinne, tilakkhaṇavavatthite;",
  "tika-abh06t38:96_0": "Chando sāsavasaṅkhāre, sāradaṁ pariyesati.",
  "tika-abh06t38:97_0": "1671.",
  "tika-abh06t38:98_0": " Tattha pubbaṅgamaṁ hutvā, saṁpakkhandati mānasaṁ;",
  "tika-abh06t38:99_0": "Saṅkappobhiniropeti, āharanto punappunaṁ.",
  "tika-abh06t38:100_0": "1672.",
  "tika-abh06t38:101_0": " Yathāvatthusabhāvena, tato saddhādhimuccati;",
  "tika-abh06t38:102_0": "Sati sūpaṭṭhitā hoti, pariggayha sabhāvato.",
  "tika-abh06t38:103_0": "1673.",
  "tika-abh06t38:104_0": " Paññā sampaṭivijjhantī, samāhacca vipassati;",
  "tika-abh06t38:105_0": "Paggahetvāna vāyāmo, paṭipādeti bhāvanaṁ.",
  "tika-abh06t38:106_0": "1674.",
  "tika-abh06t38:107_0": " Tato pītimano hoti, nipphāditamanoratho;",
  "tika-abh06t38:108_0": "Pāmojjabahulo hutvā, passaddhadaratho pana.",
  "tika-abh06t38:109_0": "1675.",
  "tika-abh06t38:110_0": " Vikkhepuddhaccanittiṇṇo, samādhiyati niccalo;",
  "tika-abh06t38:111_0": "Upekkhā bhāvanāvīthiṁ, adhiṭṭhāti tato paraṁ.",
  "tika-abh06t38:112_0": "1676.",
  "tika-abh06t38:113_0": " Āruḷhayoggācariyo, ājānīyaratho viya;",
  "tika-abh06t38:114_0": "Vātābhāve padīpova, pasannekamukhaṭṭhitā.",
  "tika-abh06t38:115_0": "1677.",
  "tika-abh06t38:116_0": " Sukhumā nipuṇākārā, khuradhārāgatā viya;",
  "tika-abh06t38:117_0": "Gaṇhantī bhāvanāgabbhaṁ, pavaḍḍhati vipassanā.",
  "tika-abh06t38:118_0": "1678.",
  "tika-abh06t38:119_0": " Sampattapaṭivedhassa,",
  "tika-abh06t38:120_0": "Tassevaṁ taṁ vipassato;",
  "tika-abh06t38:121_0": "Jāyateko upakleso,",
  "tika-abh06t38:122_0": "Dasopaklesavatthukā.",
  "tika-abh06t38:123_0": "1679.",
  "tika-abh06t38:124_0": " Obhāso pīti passaddhi, adhimokkho ca paggaho;",
  "tika-abh06t38:125_0": "Sukhaṁ ñāṇamupaṭṭhānamupekkhā ca nikanti ca.",
  "tika-abh06t38:126_0": "1680.",
  "tika-abh06t38:127_0": " Jātesvetesu yaṁ kiñci, uḷāraṁ jātavimhayo;",
  "tika-abh06t38:128_0": "Disvā vipassanāmaggā, vokkamitvā tato paraṁ.",
  "tika-abh06t38:129_0": "1681.",
  "tika-abh06t38:130_0": " Tamahaṁkāravikkhitto, assādento mamāyati;",
  "tika-abh06t38:131_0": "Hotādhimāniko vātha, maññanto tamanuttaraṁ.",
  "tika-abh06t38:132_0": "1682.",
  "tika-abh06t38:133_0": " Siyā cevamupakliṭṭhā, patitā vātha bhāvanā;",
  "tika-abh06t38:134_0": "Tatthevaṁ paṭisaṅkhāya, paṭivijjhati paṇḍito.",
  "tika-abh06t38:135_0": "1683.",
  "tika-abh06t38:136_0": " Na taṇhādiṭṭhimānehi, pariyogāhahetuto;",
  "tika-abh06t38:137_0": "Lakkhaṇālambaṇattā ca, lokiyāyaṁ vipassanā.",
  "tika-abh06t38:138_0": "1684.",
  "tika-abh06t38:139_0": " Diṭṭhimānanikantī ca, kummaggā paripanthakā;",
  "tika-abh06t38:140_0": "Maggo visuddhiyā nāma, visuddhā ca vipassanā.",
  "tika-abh06t38:141_0": "1685.",
  "tika-abh06t38:142_0": " Sārathīva rathaṁ bhantamiti saṅkhāya sādhukaṁ;",
  "tika-abh06t38:143_0": "Paviṭṭhamaggaṁ vikkhittaṁ, sampādeti yathā pure.",
  "tika-abh06t38:144_0": "1686.",
  "tika-abh06t38:145_0": " Itthaṁ magge amagge ca, yāthāvapaṭivedhakaṁ;",
  "tika-abh06t38:146_0": "Maggāmaggavisuddhīti, ñāṇadassanamīritaṁ.",
  "tika-abh06t38:147_0": "1687.",
  "tika-abh06t38:148_0": " Cetopavattanākāramiti sallakkhayaṁ budho;",
  "tika-abh06t38:149_0": "Sādhukaṁ paṭivijjhanto, sukhumaṁ nipuṇaṁ tato.",
  "tika-abh06t38:150_0": "1688.",
  "tika-abh06t38:151_0": " Paripanthe vimocetvā, bodhetvā bodhipakkhiye;",
  "tika-abh06t38:152_0": "Bhāvanaṁ paṭipādento, punadevodayabbayaṁ.",
  "tika-abh06t38:153_0": "1689.",
  "tika-abh06t38:154_0": " Samadhiṭṭhāya medhāvī, vipassati tilakkhaṇaṁ;",
  "tika-abh06t38:155_0": "Udayabbayañāṇanti, tamīrenti tato paraṁ.",
  "tika-abh06t38:156_0": "1690.",
  "tika-abh06t38:157_0": " Saṅkhārānaṁ vibhūtattā, sākārānaṁ visesato;",
  "tika-abh06t38:158_0": "Tilakkhaṇānaṁ diṭṭhattā, saṅkhāresu sabhāvato.",
  "tika-abh06t38:159_0": "1691.",
  "tika-abh06t38:160_0": " Paripanthā vimuttassa, maggāmaggavisuddhiyā;",
  "tika-abh06t38:161_0": "Yathāvīthippavattassa, paṭipattivisuddhiyā.",
  "tika-abh06t38:162_0": "1692.",
  "tika-abh06t38:163_0": " Indriyānaṁ sutikkhattā, paripakkā vipassanā;",
  "tika-abh06t38:164_0": "Udayamhā vimuccitvā, bhaṅge ṭhāti yathā kathaṁ.",
  "tika-abh06t38:165_0": "1693.",
  "tika-abh06t38:166_0": " Uppādo paccayāyatto, dhammānamiti nicchite;",
  "tika-abh06t38:167_0": "Nirodhānugatā jāti, siddhāvassaṁ niyāmato.",
  "tika-abh06t38:168_0": "1694.",
  "tika-abh06t38:169_0": " Tatodayāva paṭṭhāya, atthāya sūriyo viya;",
  "tika-abh06t38:170_0": "Vināsāya pavattantā, vayantevāti pekkhati.",
  "tika-abh06t38:171_0": "1695.",
  "tika-abh06t38:172_0": " Udayābhogamohāya , vayanticceva sabbathā;",
  "tika-abh06t38:173_0": "Bhedassabhāvamārabbha, dhammesu sati tiṭṭhati.",
  "tika-abh06t38:174_0": "1696.",
  "tika-abh06t38:175_0": " Atītā ca niruddhāva, nirujjhissantināgatā;",
  "tika-abh06t38:176_0": "Nirujjhanteva vattantā, iccevamanupassato.",
  "tika-abh06t38:177_0": "1697.",
  "tika-abh06t38:178_0": " Nijjharova giraggamhi, vārivoṇatapokkhare;",
  "tika-abh06t38:179_0": "Padīpo viya jhāyanto, āraggeriva sāsapo.",
  "tika-abh06t38:180_0": "1698.",
  "tika-abh06t38:181_0": " Ātape viya ussāvo, parissāve jalaṁ viya;",
  "tika-abh06t38:182_0": "Madditaṁ pheṇapiṇḍaṁva, loṇapiṇḍamivodake.",
  "tika-abh06t38:183_0": "1699.",
  "tika-abh06t38:184_0": " Udake daṇḍarājīva, vijjutāva valāhake;",
  "tika-abh06t38:185_0": "Jalaṁ tattakapāleva, salile viya bubbuḷaṁ.",
  "tika-abh06t38:186_0": "1700.",
  "tika-abh06t38:187_0": " Vātabbhāhatatūlaṁva, tīraṁ pattāva vīciyo;",
  "tika-abh06t38:188_0": "Phalaṁ bandhanamuttaṁva, tiṇānīva hutāvahe.",
  "tika-abh06t38:189_0": "1701.",
  "tika-abh06t38:190_0": " Jāyantāpi ca jiyyantā, miyyantā ca nirantaraṁ;",
  "tika-abh06t38:191_0": "Nirodhāyābhidhāvantā, bhaṅgābhimukhapātino.",
  "tika-abh06t38:192_0": "1702.",
  "tika-abh06t38:193_0": " Vigacchantāva dissanti, khīyantantaradhāyino;",
  "tika-abh06t38:194_0": "Viddhaṁsayantā saṅkhārā, patantā ca vināsino.",
  "tika-abh06t38:195_0": "1703.",
  "tika-abh06t38:196_0": "Bhaṅgañāṇaṁ tamakkhātaṁ, yena ñāṇena passato;",
  "tika-abh06t38:197_0": "Aniccantānudhāvanti, tividhāpi vipassanā.",
  "tika-abh06t38:198_0": "1704.",
  "tika-abh06t38:199_0": " Udayabbayabhaṅgesu, pākaṭā hi aniccatā;",
  "tika-abh06t38:200_0": "Bhayādīnavanibbede, dukkhatānattatā tato.",
  "tika-abh06t38:201_0": "1705.",
  "tika-abh06t38:202_0": " Itthaṁ bhaṅgamadhiṭṭhāya, passantassa tilakkhaṇaṁ;",
  "tika-abh06t38:203_0": "Saṅkhārā sabhayā hutvā, samupaṭṭhanti yogino.",
  "tika-abh06t38:204_0": "1706.",
  "tika-abh06t38:205_0": " Vāḷamigānubaddhāva, nimmujjantā viyaṇṇave;",
  "tika-abh06t38:206_0": "Amanussagahitāva, parikkhittāva verihi.",
  "tika-abh06t38:207_0": "1707.",
  "tika-abh06t38:208_0": " Kaṇhasappasamālīḷhā , caṇḍahatthisamuṭṭhitā;",
  "tika-abh06t38:209_0": "Papātāvāṭapakkhantā, patantāva hutāvahe.",
  "tika-abh06t38:210_0": "1708.",
  "tika-abh06t38:211_0": " Vajjhappattā mahācorā, chijjantā viya sīsato;",
  "tika-abh06t38:212_0": "Sūlamāropiyantāva, pabbatenotthaṭā viya.",
  "tika-abh06t38:213_0": "1709.",
  "tika-abh06t38:214_0": " Jātisaṅkaṭapakkhantā, jarābyādhinipīḷitā;",
  "tika-abh06t38:215_0": "Maraṇāsanisammaddā, mahābyasanabhāgino.",
  "tika-abh06t38:216_0": "1710.",
  "tika-abh06t38:217_0": " Maccunabbhāhatā niccaṁ, dukkhabhārasamotthaṭā;",
  "tika-abh06t38:218_0": "Sokopāyāsanissandā, paridevaparāyaṇā.",
  "tika-abh06t38:219_0": "1711.",
  "tika-abh06t38:220_0": " Taṇhādiṭṭhimamattena, sattā etthādhimucchitā;",
  "tika-abh06t38:221_0": "Baddhā bhayena baddhāva, muttāva bhayamuttakā.",
  "tika-abh06t38:222_0": "1712.",
  "tika-abh06t38:223_0": " Iti saṅkhāradhammesu, bhayuppattimudikkhato;",
  "tika-abh06t38:224_0": "Bhayañāṇanti bhāsanti, bhayamuttā mahesayo.",
  "tika-abh06t38:225_0": "1713.",
  "tika-abh06t38:226_0": " Sabhayā puna saṅkhārā, sandissanti samantato;",
  "tika-abh06t38:227_0": "Ahitāvahitāniccamādīnavaṁ nirantaraṁ.",
  "tika-abh06t38:228_0": "1714.",
  "tika-abh06t38:229_0": " Gūthakūpaṁva kuthitaṁ, bhasmacchannova pāvako;",
  "tika-abh06t38:230_0": "Sarakkhasaṁva salilaṁ, savisaṁ viya bhojanaṁ.",
  "tika-abh06t38:231_0": "1715.",
  "tika-abh06t38:232_0": " Vanaṁ vāḷamigākiṇṇaṁ, maggo coramahabbhayo;",
  "tika-abh06t38:233_0": "Bhijjamānā mahānāvā, phalantā asanī yathā.",
  "tika-abh06t38:234_0": "1716.",
  "tika-abh06t38:235_0": " Āvudhākulasannaddhā, yuddhabhūmipatiṭṭhitā;",
  "tika-abh06t38:236_0": "Saṅgatāva mahāsenā, ghorānatthaniyāmitā.",
  "tika-abh06t38:237_0": "1717.",
  "tika-abh06t38:238_0": " Rathaṁ cakkasamāruḷhaṁ, vuyhantaṁ vaḷavāmukhaṁ;",
  "tika-abh06t38:239_0": "Kappuṭṭhānamahārambhaṁ, kappo pattantaro yathā.",
  "tika-abh06t38:240_0": "1718.",
  "tika-abh06t38:241_0": " Tathā lokā tayopete,",
  "tika-abh06t38:242_0": "Mahopaddavasaṅkulā;",
  "tika-abh06t38:243_0": "Ḍayhantekādasaggīhi,",
  "tika-abh06t38:244_0": "Paripphandaparāyaṇā.",
  "tika-abh06t38:245_0": "1719.",
  "tika-abh06t38:246_0": " Mahāraññamivādittaṁ, bhavayonigatiṭṭhiti-",
  "tika-abh06t38:247_0": "Sattāvāsā samībhūtā, jalitaṅgārakāsukā.",
  "tika-abh06t38:248_0": "1720.",
  "tika-abh06t38:249_0": " Āsīvisā mahābhūtā, vadhakā khandhapañcakā;",
  "tika-abh06t38:250_0": "Cakkhādayo suññā gāmā, gocarā gāmaghātakā.",
  "tika-abh06t38:251_0": "1721.",
  "tika-abh06t38:252_0": " Iccānayasamākiṇṇaṁ, bhavasāgaramaṇḍalaṁ;",
  "tika-abh06t38:253_0": "Leṇaṁ tāṇaṁ patiṭṭhā vā, saraṇaṁ vā na vijjati.",
  "tika-abh06t38:254_0": "1722.",
  "tika-abh06t38:255_0": " Etthābhirodhino bālā, vaṅkaghastāva mīnakā;",
  "tika-abh06t38:256_0": "Mahāsakaṭupabbuḷhā, mahabbhayapatiṭṭhitā.",
  "tika-abh06t38:257_0": "1723.",
  "tika-abh06t38:258_0": " Jāyamānāva jiyyantā, nānābyasanapīḷitā;",
  "tika-abh06t38:259_0": "Vipattāvaṭṭapatitā, maraṇābaddhanicchayā.",
  "tika-abh06t38:260_0": "1724.",
  "tika-abh06t38:261_0": " Mohandhakārapihitā, caturoghasamotthaṭā;",
  "tika-abh06t38:262_0": "Vitunnā dukkhasallena, vihaññanti vighātino.",
  "tika-abh06t38:263_0": "1725.",
  "tika-abh06t38:264_0": " Itthañca visapupphaṁva, nānānatthaphalāvahaṁ;",
  "tika-abh06t38:265_0": "Dukkhānubandhasambādhaṁ, ābādhaṁva samuṭṭhitaṁ.",
  "tika-abh06t38:266_0": "1726.",
  "tika-abh06t38:267_0": " Āsīvisaṁva kupitaṁ, ghoraṁ bhayanibandhanaṁ;",
  "tika-abh06t38:268_0": "Asisūnaṁva sārambhaṁ, dukkhāyūhanakaṁ padaṁ.",
  "tika-abh06t38:269_0": "1727.",
  "tika-abh06t38:270_0": " Savidāhaparipphandapakkabandhamivodakaṁ;",
  "tika-abh06t38:271_0": "Uppādañca pavattañca, nimittāyūhanaṁ tathā.",
  "tika-abh06t38:272_0": "1728.",
  "tika-abh06t38:273_0": " Paṭisandhiñca passantaṁ, ñāṇamādīnavaṁ mataṁ;",
  "tika-abh06t38:274_0": "Tebhūmakesu tenāyamavuddhiṁ paṭivijjhati.",
  "tika-abh06t38:275_0": "1729.",
  "tika-abh06t38:276_0": " Bhayabheravapakkhante, bahvādīnavapaccaye;",
  "tika-abh06t38:277_0": "Saṅkhāre samavekkhanto, nibbindati nirālayo.",
  "tika-abh06t38:278_0": "1730.",
  "tika-abh06t38:279_0": " Visaṁ jīvitukāmova, verike viya bhīruko;",
  "tika-abh06t38:280_0": "Supaṇṇaṁ nāgarājāva, coraṁ viya mahaddhano.",
  "tika-abh06t38:281_0": "1731.",
  "tika-abh06t38:282_0": " Dukkhānusayasambādhe, bādhamāne vibhāvayaṁ;",
  "tika-abh06t38:283_0": "Saṁvejeti nirānande, paripanthabhayākule.",
  "tika-abh06t38:284_0": "1732.",
  "tika-abh06t38:285_0": " Suddho muttakarīsaṁva, suhito vamitaṁ viya;",
  "tika-abh06t38:286_0": "Suvilittova duggandhaṁ, sunhāto aṅgaṇaṁ viya.",
  "tika-abh06t38:287_0": "1733.",
  "tika-abh06t38:288_0": " Rāgadosaparikliṭṭhe, caturāsavapūtike;",
  "tika-abh06t38:289_0": "Hīnalokāmisāsāre, saṁklesavisadūsite.",
  "tika-abh06t38:290_0": "1734.",
  "tika-abh06t38:291_0": " Saṅkhārepi jigucchanto, nābhinandati paṇḍito;",
  "tika-abh06t38:292_0": "Tassetaṁ nandinissaṭṭhaṁ, nibbidāñāṇamabravuṁ.",
  "tika-abh06t38:293_0": "1735.",
  "tika-abh06t38:294_0": " Sabhayādīnave disvā, saṅkhāre puna paṇḍito;",
  "tika-abh06t38:295_0": "Nibbindanto tato tehi, parimuccitumicchati.",
  "tika-abh06t38:296_0": "1736.",
  "tika-abh06t38:297_0": " Mīnāva kumīne baddhā, pañjare viya pakkhino;",
  "tika-abh06t38:298_0": "Coro cārakabaddhova, peḷāyantova pannago.",
  "tika-abh06t38:299_0": "1737.",
  "tika-abh06t38:300_0": " Paṅke sanno mahānāgo, cando rāhumukhaṁ gato;",
  "tika-abh06t38:301_0": "Migo yathā pāsagato, tathā saṁsāracārake.",
  "tika-abh06t38:302_0": "1738.",
  "tika-abh06t38:303_0": " Avijjāpariyonaddhe , khandhapañcakasanthare;",
  "tika-abh06t38:304_0": "Diṭṭhijālapaṭicchanne, vipallāsaparikkhite.",
  "tika-abh06t38:305_0": "1739.",
  "tika-abh06t38:306_0": " Pañcanīvaraṇābaddhe, mānatthambhasamussaye;",
  "tika-abh06t38:307_0": "Icchāpapātagambhīre, vipattivinipātane.",
  "tika-abh06t38:308_0": "1740.",
  "tika-abh06t38:309_0": " Jarābyādhisamuppāde, dhūmaketupapattike;",
  "tika-abh06t38:310_0": "Kodhūpanāhadahane, sokopāyāsadhūpite.",
  "tika-abh06t38:311_0": "1741.",
  "tika-abh06t38:312_0": " Madappamādāvarodhe, bhavataṇhāvakaḍḍhane;",
  "tika-abh06t38:313_0": "Vippayogasamuttāse, niccāpāyabhayākule.",
  "tika-abh06t38:314_0": "1742.",
  "tika-abh06t38:315_0": " Chālambābhihate niccaṁ, phassadvārādhikuṭṭane;",
  "tika-abh06t38:316_0": "Sañcetanākāraṇike, vedanākammakāraṇe.",
  "tika-abh06t38:317_0": "1743.",
  "tika-abh06t38:318_0": " Anatthālāpanigghose, klesarakkhasalālite;",
  "tika-abh06t38:319_0": "Maraṇārambhaniṭṭhāne, baddho muttiṁ gavesati.",
  "tika-abh06t38:320_0": "1744.",
  "tika-abh06t38:321_0": " Aggiṁ viya ca samphuṭṭha-masuciṁ gahitaṁ viya;",
  "tika-abh06t38:322_0": "Petaṁ khāditukāmaṁva, vikkantentamivāvudhaṁ.",
  "tika-abh06t38:323_0": "1745.",
  "tika-abh06t38:324_0": " Mahābyasanupassaṭṭhe, saṅkhāre mottumicchato;",
  "tika-abh06t38:325_0": "Muccitukamyatāñāṇamuppannanti pavuccati.",
  "tika-abh06t38:326_0": "1746.",
  "tika-abh06t38:327_0": " Dujjahe palibajjhante, ganthānusayasaṅgame;",
  "tika-abh06t38:328_0": "Taṇhupādānagahaṇe, nandirāgānubandhane.",
  "tika-abh06t38:329_0": "1747.",
  "tika-abh06t38:330_0": " Diṭṭhimānamadatthaddhe, lobhapāsanirantare;",
  "tika-abh06t38:331_0": "Saṁyojanamahādugge, cirakālappapañcite.",
  "tika-abh06t38:332_0": "1748.",
  "tika-abh06t38:333_0": " Saṅkhāre muñcataccantaṁ, āvijjhitvāva pannagaṁ;",
  "tika-abh06t38:334_0": "Lakkhaṇānupanijjhāya, sukhumaṁ pana yoniso.",
  "tika-abh06t38:335_0": "1749.",
  "tika-abh06t38:336_0": " Majjhattagahaṇo tasmā, nirapekkhavimuttiyā;",
  "tika-abh06t38:337_0": "Vaggulīvāphalaṁ rukkhaṁ, vīmaṁsati visesato.",
  "tika-abh06t38:338_0": "1750.",
  "tika-abh06t38:339_0": " Vihataṁ viya kappāsaṁ, vihananto punappunaṁ;",
  "tika-abh06t38:340_0": "Gandhaṁ viya ca pisento, pisitaṁyeva sādhukaṁ.",
  "tika-abh06t38:341_0": "1751.",
  "tika-abh06t38:342_0": " Aniccā dukkhānattāti, satimā susamāhito;",
  "tika-abh06t38:343_0": "Āhacca paṭivijjhanto, lakkhaṇāni vipassati.",
  "tika-abh06t38:344_0": "1752.",
  "tika-abh06t38:345_0": " Vipassantassa tassevaṁ, paṭisaṅkhānupassanā-",
  "tika-abh06t38:346_0": "Ñāṇamiccāhu nipuṇaṁ, vicinantaṁ visāradā.",
  "tika-abh06t38:347_0": "1753.",
  "tika-abh06t38:348_0": " Iti sammā vipassanto, sacchikatvā tilakkhaṇaṁ;",
  "tika-abh06t38:349_0": "Yathābhūtasabhāvena, tatthevamanupassati.",
  "tika-abh06t38:350_0": "1754.",
  "tika-abh06t38:351_0": " Aniccā vata saṅkhārā, niccāti gahitā pure;",
  "tika-abh06t38:352_0": "Dukkhāva sukhato diṭṭhā, anattāva panattato.",
  "tika-abh06t38:353_0": "1755.",
  "tika-abh06t38:354_0": " Aniccā dukkhānattā ca, saṅkhatā puna sabbathā;",
  "tika-abh06t38:355_0": "Alabbhaneyyadhammā ca, tathevākāmakāriyā.",
  "tika-abh06t38:356_0": "1756.",
  "tika-abh06t38:357_0": " Dhātumattā parādhīnā, attādheyyavivajjitā;",
  "tika-abh06t38:358_0": "Maccudheyyavasānītā, upadhihatagocarā.",
  "tika-abh06t38:359_0": "1757.",
  "tika-abh06t38:360_0": " Ahaṁ mamanti vohāro, paro vātha parassa vā;",
  "tika-abh06t38:361_0": "Attā vā attanīyaṁ vā, vatthuto natthi katthaci.",
  "tika-abh06t38:362_0": "1758.",
  "tika-abh06t38:363_0": " Yathāpi aṅgasambhārā, hoti saddo ratho iti;",
  "tika-abh06t38:364_0": "Evaṁ khandhesu santesu, hoti sattoti sammuti.",
  "tika-abh06t38:365_0": "1759.",
  "tika-abh06t38:366_0": " Tattha kappenti attānaṁ, bālā dummedhino janā;",
  "tika-abh06t38:367_0": "Ajjhattaṁ vā bahiddhā vā, passato natthi kiñcanaṁ.",
  "tika-abh06t38:368_0": "1760.",
  "tika-abh06t38:369_0": " Sukhito dukkhito vātha, puggalo nāma katthaci;",
  "tika-abh06t38:370_0": "Vatthuto natthi sabbattha, saṅkhārā taṁsabhāvino.",
  "tika-abh06t38:371_0": "1761.",
  "tika-abh06t38:372_0": " Jāyamānā ca jiyyantā, miyyamānā ca saṅkhatā;",
  "tika-abh06t38:373_0": "Attāva dukkhitā hete, na tu dukkhāya kassaci.",
  "tika-abh06t38:374_0": "1762.",
  "tika-abh06t38:375_0": " Dukkhameva hi sambhoti, dukkhaṁ tiṭṭhati veti ca;",
  "tika-abh06t38:376_0": "Nāññatra dukkhā sambhoti, nāññaṁ dukkhā nirujjhati.",
  "tika-abh06t38:377_0": "1763.",
  "tika-abh06t38:378_0": " Ettha gayhūpagaṁ natthi, palāsetaṁ papañcitaṁ;",
  "tika-abh06t38:379_0": "Niruddhassa samāyūhā, niratthakasamubbhavā.",
  "tika-abh06t38:380_0": "1764.",
  "tika-abh06t38:381_0": " Aniccā hontu saṅkhārā, dukkhitā vā mamettha kiṁ;",
  "tika-abh06t38:382_0": "Anattā vāti? Saṅkhārupekkhāñāṇaṁ pavattati.",
  "tika-abh06t38:383_0": "1765.",
  "tika-abh06t38:384_0": " Iti disvā yathābhūtaṁ, yāva bhaṅgā tato paraṁ;",
  "tika-abh06t38:385_0": "Gaṇhantī bhāvanāgabbhaṁ, paripakkā vipassanā.",
  "tika-abh06t38:386_0": "1766.",
  "tika-abh06t38:387_0": " Avassaṁ bhaṅganiṭṭhāne, bhayādīnavanicchite;",
  "tika-abh06t38:388_0": "Nibbinditvā virajjanto, paṭisaṅkhāyupekkhati.",
  "tika-abh06t38:389_0": "1767.",
  "tika-abh06t38:390_0": " Tattha muttakarīsaṁva, kheḷapiṇḍaṁva ujjhitaṁ;",
  "tika-abh06t38:391_0": "Vissaṭṭhaparaputtaṁva, vissaṭṭhabhariyaṁ viya.",
  "tika-abh06t38:392_0": "1768.",
  "tika-abh06t38:393_0": " Pavattañca nimittañca, paṭisaṅkhāyupekkhato;",
  "tika-abh06t38:394_0": "Sabbasaṅkhāradhammesu, gatiyonibhavesu vā.",
  "tika-abh06t38:395_0": "1769.",
  "tika-abh06t38:396_0": " Vāri pokkharapatteva, sūcikaggeva sāsapo;",
  "tika-abh06t38:397_0": "Khittaṁ kukkuṭapattaṁva, daddulaṁva hutāvahe.",
  "tika-abh06t38:398_0": "1770.",
  "tika-abh06t38:399_0": " Na pasārīyatī cittaṁ, na tu sajjati bajjhati;",
  "tika-abh06t38:400_0": "Ālayā patilīyanti, parivattati vaṭṭato.",
  "tika-abh06t38:401_0": "1771.",
  "tika-abh06t38:402_0": " Sītaṁ ghammābhitattova,",
  "tika-abh06t38:403_0": "Chātajjhattova bhojanaṁ;",
  "tika-abh06t38:404_0": "Pipāsitova pānīyaṁ,",
  "tika-abh06t38:405_0": "Byādhitova mahosadhaṁ.",
  "tika-abh06t38:406_0": "1772.",
  "tika-abh06t38:407_0": " Bhīto khemantabhūmiṁva, duggatova mahānidhiṁ;",
  "tika-abh06t38:408_0": "Añjasaṁ maggamuḷhova, dīpaṁ viya ca aṇṇave.",
  "tika-abh06t38:409_0": "1773.",
  "tika-abh06t38:410_0": " Ajarāmaramaccantaṁ , asaṅkhāramanāsavaṁ;",
  "tika-abh06t38:411_0": "Sabbadukkhakkhayaṁ ṭhānaṁ, nibbānamabhikaṅkhati.",
  "tika-abh06t38:412_0": "1774.",
  "tika-abh06t38:413_0": " Vuṭṭhānagāminī cāyaṁ, sikhappattā vipassanā;",
  "tika-abh06t38:414_0": "Sakuṇī tīradassīva, sānulomā pavattati.",
  "tika-abh06t38:415_0": "1775.",
  "tika-abh06t38:416_0": " Appavattamanimittaṁ, passanto pana santato;",
  "tika-abh06t38:417_0": "Pakkhīva nipphalaṁ rukkhaṁ, hitvā vuṭṭhāti saṅkhatā.",
  "tika-abh06t38:418_0": "1776.",
  "tika-abh06t38:419_0": " Upacārasamādhīti, kāmāvacarabhāvanā;",
  "tika-abh06t38:420_0": "Muttoyaṁ lokiyo maggo, pubbabhāgavipassanā.",
  "tika-abh06t38:421_0": "1777.",
  "tika-abh06t38:422_0": " Paripakkā kamenevaṁ, paribhāvitabhāvanā;",
  "tika-abh06t38:423_0": "Pariccajantī saṅkhāre, pakkhandantī asaṅkhate.",
  "tika-abh06t38:424_0": "1778.",
  "tika-abh06t38:425_0": " Janetānuttaraṁ magga-māsevanavisesato;",
  "tika-abh06t38:426_0": "Kaṭṭhasaṅghaṭṭanā jātā, accidhūmāva bhāsuraṁ.",
  "tika-abh06t38:427_0": "1779.",
  "tika-abh06t38:428_0": " Uggacchati yathādicco, purakkhatvāruṇaṁ tathā;",
  "tika-abh06t38:429_0": "Vipassanaṁ purakkhatvā, maggadhammo pavattati.",
  "tika-abh06t38:430_0": "1780.",
  "tika-abh06t38:431_0": " Tathā pavattamāno ca, nibbānapadagocaro;",
  "tika-abh06t38:432_0": "Vimokkhattayanāmena, yathārahamasesato.",
  "tika-abh06t38:433_0": "1781.",
  "tika-abh06t38:434_0": " Klesadūsitasantāne, abhihantvā vigacchati;",
  "tika-abh06t38:435_0": "Ekacittakkhaṇuppādo, asanī viya pabbataṁ.",
  "tika-abh06t38:436_0": "1782.",
  "tika-abh06t38:437_0": " Pubbe vuttanayeneva, appanānayamīraye;",
  "tika-abh06t38:438_0": "Pādakajjhānabhedena, jhānaṅganiyamo bhave.",
  "tika-abh06t38:439_0": "1783.",
  "tika-abh06t38:440_0": " Parikammopacārānu-lomasaṅkhātagocarā;",
  "tika-abh06t38:441_0": "Yaṁ kiñci lakkhaṇākāraṁ, vipassantā pavattare.",
  "tika-abh06t38:442_0": "1784.",
  "tika-abh06t38:443_0": " Tato gotrabhu nibbāna-mālambitvāna jāyati;",
  "tika-abh06t38:444_0": "Bahiddhā khandhato tasmā, vuṭṭhānanti pavuccati.",
  "tika-abh06t38:445_0": "1785.",
  "tika-abh06t38:446_0": " Tato maggo kilesamhā, vimuccanto pavattati;",
  "tika-abh06t38:447_0": "Vuṭṭhānaṁ ubhato tasmā, khandhato ca kilesato.",
  "tika-abh06t38:448_0": "1786.",
  "tika-abh06t38:449_0": " Dve tathā tīṇi vā honti, phalāni ca tato paraṁ;",
  "tika-abh06t38:450_0": "Bhavaṅgapāto taṁ chetvā, jāyate paccavekkhaṇā.",
  "tika-abh06t38:451_0": "1787.",
  "tika-abh06t38:452_0": " Maggaṁ phalañca nibbānaṁ, paccavekkhati paṇḍito;",
  "tika-abh06t38:453_0": "Hīne kilese sese ca, paccavekkhati vā na vā.",
  "tika-abh06t38:454_0": "1788.",
  "tika-abh06t38:455_0": " Bhāvetvā paṭhamaṁ magga-mitthamādiphale ṭhito;",
  "tika-abh06t38:456_0": "Tato paraṁ pariggayha, nāmarūpaṁ yathā pure.",
  "tika-abh06t38:457_0": "1789.",
  "tika-abh06t38:458_0": " Kamena ca vipassanto, punadeva yathārahaṁ;",
  "tika-abh06t38:459_0": "Yathānukkamamappeti, sakadāgāmiādayo.",
  "tika-abh06t38:460_0": "1790.",
  "tika-abh06t38:461_0": " Itthaṁ vibhattaparipākavibhāvanāyaṁ,",
  "tika-abh06t38:462_0": "Buddhānubuddhaparibhāvitabhāvanāyaṁ;",
  "tika-abh06t38:463_0": "Paccuddhareti bhavasāgarapāragāmī,",
  "tika-abh06t38:464_0": "Maggo mahesi guṇasāgarapāragāmī.",
  "tika-abh06t38:465_0": "1791.",
  "tika-abh06t38:466_0": " Iccetaṁ dasavidha bhāvanāvibhāgaṁ,",
  "tika-abh06t38:467_0": "Bhāvetvā paramahitāvahaṁ kamena;",
  "tika-abh06t38:468_0": "Papponti padamajarāmaraṁ cirāya,",
  "tika-abh06t38:469_0": "Saṁklesaṁ sakalamavassajanti dhīrā.",
  "tika-abh06t38:470_0": "Iti nāmarūpaparicchede dasāvatthāvibhāgo nāma",
  "tika-abh06t38:471_0": "Dvādasamo paricchedo."
}