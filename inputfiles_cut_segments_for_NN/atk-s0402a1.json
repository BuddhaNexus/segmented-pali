{
  "atk-s0402a1:0_0": "2. Adhikaraṇavaggavaṇṇanā",
  "atk-s0402a1:1_0": "11.",
  "atk-s0402a1:1_1": "Dutiyassa paṭhame balānīti kenaṭṭhena balāni.",
  "atk-s0402a1:1_2": "Akampiyaṭṭhena balāni nāma,",
  "atk-s0402a1:1_3": "tathā durabhibhavanaṭṭhena anajjhomaddanaṭṭhena ca.",
  "atk-s0402a1:1_4": "Paṭisaṅkhānabalanti paccavekkhaṇabalaṁ.",
  "atk-s0402a1:1_5": "Bhāvanābalanti brūhanabalaṁ vaḍḍhanabalaṁ.",
  "atk-s0402a1:1_6": "Suddhaṁ attānanti idaṁ heṭṭhā vuttanayeneva veditabbaṁ.",
  "atk-s0402a1:1_7": "Tatrāti tesu dvīsu balesu.",
  "atk-s0402a1:1_8": "Yamidanti yaṁ idaṁ.",
  "atk-s0402a1:1_9": "Sekhānametaṁ balanti sattannaṁ sekhānaṁ ñāṇabalametaṁ.",
  "atk-s0402a1:1_10": "Sekhañhi so,",
  "atk-s0402a1:1_11": "bhikkhave,",
  "atk-s0402a1:1_12": "balaṁ āgammāti sattannaṁ sekhānaṁ ñāṇabalaṁ ārabbha sandhāya paṭicca.",
  "atk-s0402a1:1_13": "Pajahatīti maggena pajahati.",
  "atk-s0402a1:1_14": "Pahāyāti iminā pana phalaṁ kathitaṁ.",
  "atk-s0402a1:1_15": "Yaṁ pāpanti yaṁ pāpakaṁ lāmakaṁ.",
  "atk-s0402a1:1_16": "Yasmā panetāni dvepi vaḍḍhetvā arahattaṁ pāpuṇāti,",
  "atk-s0402a1:1_17": "tasmā ettha etadaggaṁ nāgatanti veditabbaṁ.",
  "atk-s0402a1:2_0": "12.",
  "atk-s0402a1:2_1": "Dutiye satisambojjhaṅgaṁ bhāvetītiādīsu ayaṁ heṭṭhā anāgatānaṁ padānaṁ vasena atthavaṇṇanā –",
  "atk-s0402a1:2_2": "vivekanissitanti vivekaṁ nissitaṁ.",
  "atk-s0402a1:2_3": "Vivekoti vivittatā.",
  "atk-s0402a1:2_4": "Svāyaṁ tadaṅgaviveko vikkhambhana-samuccheda-paṭippassaddhi-nissaraṇavivekoti pañcavidho.",
  "atk-s0402a1:2_5": "Tasmiṁ pañcavidhe viveke.",
  "atk-s0402a1:2_6": "Vivekanissitanti tadaṅgavivekanissitaṁ,",
  "atk-s0402a1:2_7": "samucchedavivekanissitaṁ,",
  "atk-s0402a1:2_8": "nissaraṇavivekanissitañca satisambojjhaṅgaṁ bhāvetīti ayamattho veditabbo.",
  "atk-s0402a1:2_9": "Tathā hi satisambojjhaṅgabhāvanānuyutto yogī vipassanākkhaṇe kiccato tadaṅgavivekanissitaṁ,",
  "atk-s0402a1:2_10": "ajjhāsayato nissaraṇavivekanissitaṁ,",
  "atk-s0402a1:2_11": "maggakāle pana kiccato samucchedavivekanissitaṁ,",
  "atk-s0402a1:2_12": "ārammaṇato nissaraṇavivekanissitaṁ satisambojjhaṅgaṁ bhāveti.",
  "atk-s0402a1:2_13": "Pañcavidhavivekanissitampīti eke.",
  "atk-s0402a1:2_14": "Te hi na kevalaṁ balavavipassanāmaggaphalakkhaṇesuyeva bojjhaṅge uddharanti,",
  "atk-s0402a1:2_15": "vipassanāpādakakasiṇajjhānaānāpānāsubhabrahmavihārajjhānesupi uddharanti,",
  "atk-s0402a1:2_16": "na ca paṭisiddhā aṭṭhakathācariyehi.",
  "atk-s0402a1:2_17": "Tasmā tesaṁ matena etesaṁ jhānānaṁ pavattikkhaṇe kiccato eva vikkhambhanavivekanissitaṁ.",
  "atk-s0402a1:2_18": "Yathā ca “vipassanākkhaṇe ajjhāsayato nissaraṇavivekanissita”nti vuttaṁ,",
  "atk-s0402a1:2_19": "evaṁ “paṭippassaddhivivekanissitampi bhāvetī”ti vattuṁ vaṭṭati.",
  "atk-s0402a1:2_20": "Esa nayo virāganissitantiādīsu.",
  "atk-s0402a1:2_21": "Vivekatthā eva hi virāgādayo.",
  "atk-s0402a1:3_0": "Kevalaṁ hettha vossaggo duvidho pariccāgavossaggo ca pakkhandanavossaggo cāti.",
  "atk-s0402a1:3_1": "Tattha pariccāgavossaggoti vipassanākkhaṇe ca tadaṅgavasena,",
  "atk-s0402a1:3_2": "maggakkhaṇe ca samucchedavasena kilesappahānaṁ.",
  "atk-s0402a1:3_3": "Pakkhandanavossaggoti vipassanākkhaṇe tanninnabhāvena,",
  "atk-s0402a1:3_4": "maggakkhaṇe pana ārammaṇakaraṇena nibbānapakkhandanaṁ.",
  "atk-s0402a1:3_5": "Tadubhayampi imasmiṁ lokiyalokuttaramissake atthavaṇṇanānaye vaṭṭati.",
  "atk-s0402a1:3_6": "Tathā hi ayaṁ satisambojjhaṅgo yathāvuttena pakārena kilese pariccajati,",
  "atk-s0402a1:3_7": "nibbānañca pakkhandati.",
  "atk-s0402a1:3_8": "Vossaggapariṇāminti iminā pana sakalena vacanena vossaggatthaṁ pariṇamantaṁ pariṇatañca,",
  "atk-s0402a1:3_9": "paripaccantaṁ paripakkañcāti idaṁ vuttaṁ hoti.",
  "atk-s0402a1:3_10": "Ayañhi bojjhaṅgabhāvanānuyutto bhikkhu yathā satisambojjhaṅgo kilesapariccāgavossaggatthaṁ nibbānapakkhandanavossaggatthañca paripaccati,",
  "atk-s0402a1:3_11": "yathā ca paripakko hoti,",
  "atk-s0402a1:3_12": "tathā naṁ bhāvetīti.",
  "atk-s0402a1:3_13": "Esa nayo sesabojjhaṅgesu.",
  "atk-s0402a1:4_0": "Idha pana nibbānaṁyeva sabbasaṅkhatehi vivittattā viveko,",
  "atk-s0402a1:4_1": "sabbesaṁ virāgabhāvato virāgo,",
  "atk-s0402a1:4_2": "nirodhabhāvato nirodhoti vuttaṁ.",
  "atk-s0402a1:4_3": "Maggo eva ca vossaggapariṇāmī,",
  "atk-s0402a1:4_4": "tasmā satisambojjhaṅgaṁ bhāveti vivekaṁ ārammaṇaṁ katvā pavattiyā vivekanissitaṁ,",
  "atk-s0402a1:4_5": "tathā virāganissitaṁ nirodhanissitaṁ.",
  "atk-s0402a1:4_6": "Tañca kho ariyamaggakkhaṇuppattiyā kilesānaṁ samucchedato pariccāgabhāvena ca nibbānapakkhandanabhāvena",
  "atk-s0402a1:4_7": "ca pariṇataṁ paripakkanti ayameva attho daṭṭhabbo.",
  "atk-s0402a1:4_8": "Esa nayo sesabojjhaṅgesu.",
  "atk-s0402a1:4_9": "Iti ime satta bojjhaṅgā lokiyalokuttaramissakā kathitā.",
  "atk-s0402a1:4_10": "Imesupi dvīsu balesu etadaggabhāvo vuttanayeneva veditabbo.",
  "atk-s0402a1:5_0": "13.",
  "atk-s0402a1:5_1": "Tatiye vivicceva kāmehītiādīnaṁ catunnaṁ jhānānaṁ pāḷiattho ca bhāvanānayo ca sabbo sabbākārena visuddhimagge vitthāritoyeva.",
  "atk-s0402a1:5_2": "Imāni pana cattāri jhānāni eko bhikkhu cittekaggatthāya bhāveti,",
  "atk-s0402a1:5_3": "eko vipassanāpādakatthāya,",
  "atk-s0402a1:5_4": "eko abhiññāpādakatthāya,",
  "atk-s0402a1:5_5": "eko nirodhapādakatthāya,",
  "atk-s0402a1:5_6": "eko bhavavisesatthāya.",
  "atk-s0402a1:5_7": "Idha pana tānipi vipassanāpādakāni adhippetāni.",
  "atk-s0402a1:5_8": "Ayaṁ hi bhikkhu imāni jhānāni samāpajjitvā samāpattito vuṭṭhāya saṅkhāre sammasitvā hetupaccayapariggahaṁ",
  "atk-s0402a1:5_9": "katvā sappaccayaṁ nāmarūpañca vavatthapetvā indriyabalabojjhaṅgāni samodhānetvā arahattaṁ pāpuṇāti.",
  "atk-s0402a1:5_10": "Evametāni jhānāni lokiyalokuttaramissakāneva kathitāni.",
  "atk-s0402a1:5_11": "Imasmimpi baladvaye etadaggabhāvo vuttanayeneva veditabbo.",
  "atk-s0402a1:6_0": "14.",
  "atk-s0402a1:6_1": "Catutthe saṁkhittena ca vitthārena cāti saṁkhittadhammadesanā vitthāradhammadesanā cāti dveyeva dhammadesanāti dasseti.",
  "atk-s0402a1:6_2": "Tattha mātikaṁ uddisitvā kathitā desanā saṁkhittadesanā nāma.",
  "atk-s0402a1:6_3": "Tameva mātikaṁ vitthārato vibhajitvā kathitā vitthāradesanā nāma.",
  "atk-s0402a1:6_4": "Mātikaṁ vā ṭhapetvāpi aṭṭhapetvāpi vitthārato vibhajitvā kathitā vitthāradesanā nāma.",
  "atk-s0402a1:6_5": "Tāsu saṁkhittadesanā nāma mahāpaññassa puggalassa vasena kathitā,",
  "atk-s0402a1:6_6": "vitthāradesanā nāma mandapaññassa.",
  "atk-s0402a1:6_7": "Mahāpaññassa hi vitthāradesanā atipapañco viya hoti.",
  "atk-s0402a1:6_8": "Mandapaññassa saṅkhepadesanā sasakassa uppatanaṁ viya hoti,",
  "atk-s0402a1:6_9": "neva antaṁ na koṭiṁ pāpuṇituṁ sakkoti.",
  "atk-s0402a1:6_10": "Saṅkhepadesanā ca ugghaṭitaññussa vasena kathitā,",
  "atk-s0402a1:6_11": "vitthāradesanā itaresaṁ tiṇṇaṁ vasena.",
  "atk-s0402a1:6_12": "Sakalampi hi tepiṭakaṁ saṅkhepadesanā vitthāradesanāti ettheva saṅkhaṁ gacchati.",
  "atk-s0402a1:7_0": "15.",
  "atk-s0402a1:7_1": "Pañcame yasmiṁ,",
  "atk-s0402a1:7_2": "bhikkhave,",
  "atk-s0402a1:7_3": "adhikaraṇeti vivādādhikaraṇaṁ,",
  "atk-s0402a1:7_4": "anuvādādhikaraṇaṁ,",
  "atk-s0402a1:7_5": "āpattādhikaraṇaṁ,",
  "atk-s0402a1:7_6": "kiccādhikaraṇanti imesaṁ catunnaṁ adhikaraṇānaṁ yasmiṁ adhikaraṇe.",
  "atk-s0402a1:7_7": "Āpanno ca bhikkhūti āpattiṁ āpanno bhikkhu ca.",
  "atk-s0402a1:7_8": "Tasmetanti tasmiṁ etaṁ.",
  "atk-s0402a1:7_9": "Dīghattāyāti dīghaṁ addhānaṁ tiṭṭhanatthāya.",
  "atk-s0402a1:7_10": "Kharattāyāti dāsa-koṇḍa-caṇḍāla-venāti evaṁ kharavācāpavattanatthāya.",
  "atk-s0402a1:7_11": "Vāḷattāyāti pāṇi leḍḍudaṇḍādīhi paharaṇavasena kakkhaḷabhāvatthāya.",
  "atk-s0402a1:7_12": "Bhikkhū ca na phāsuṁ viharissantīti aññamaññaṁ vivādāpanne bhikkhusaṅghe yepi uddesaṁ vā paripucchaṁ vā gahetukāmā padhānaṁ vā anuyuñjitukāmā,",
  "atk-s0402a1:7_13": "te phāsuṁ na viharissanti.",
  "atk-s0402a1:7_14": "Bhikkhusaṅghasmiṁ hi uposathapavāraṇāya ṭhitāya uddesādīhi atthikā uddesādīni gahetuṁ na sakkonti,",
  "atk-s0402a1:7_15": "vipassakānaṁ cittuppādo na ekaggo hoti,",
  "atk-s0402a1:7_16": "tato visesaṁ nibbattetuṁ na sakkonti.",
  "atk-s0402a1:7_17": "Evaṁ bhikkhū ca na phāsuṁ viharissanti.",
  "atk-s0402a1:7_18": "Na dīghattāyātiādīsu vuttapaṭipakkhanayena attho veditabbo.",
  "atk-s0402a1:8_0": "Idhāti imasmiṁ sāsane.",
  "atk-s0402a1:8_1": "Iti paṭisañcikkhatīti evaṁ paccavekkhati.",
  "atk-s0402a1:8_2": "Akusalaṁ āpannoti ettha akusalanti āpatti adhippetā,",
  "atk-s0402a1:8_3": "āpattiṁ āpannoti attho.",
  "atk-s0402a1:8_4": "Kañcideva desanti na sabbameva āpattiṁ,",
  "atk-s0402a1:8_5": "āpattiyā pana kañcideva desaṁ aññataraṁ āpattinti attho.",
  "atk-s0402a1:8_6": "Kāyenāti karajakāyena.",
  "atk-s0402a1:8_7": "Anattamanoti atuṭṭhacitto.",
  "atk-s0402a1:8_8": "Anattamanavācanti atuṭṭhavācaṁ.",
  "atk-s0402a1:8_9": "Mamevāti maṁyeva.",
  "atk-s0402a1:8_10": "Tatthāti tasmiṁ adhikaraṇe.",
  "atk-s0402a1:8_11": "Accayo accagamāti aparādho atikkamitvā madditvā gato,",
  "atk-s0402a1:8_12": "ahamevettha aparādhiko.",
  "atk-s0402a1:8_13": "Suṅkadāyakaṁva bhaṇḍasminti yathā suṅkaṭṭhānaṁ pariharitvā nīte bhaṇḍasmiṁ suṅkadāyakaṁ aparādho abhibhavati,",
  "atk-s0402a1:8_14": "so ca tattha aparādhiko hoti,",
  "atk-s0402a1:8_15": "na rājāno na rājapurisāti attho.",
  "atk-s0402a1:9_0": "Idaṁ vuttaṁ hoti –",
  "atk-s0402a1:9_1": "yo hi raññā ṭhapitaṁ suṅkaṭṭhānaṁ pariharitvā bhaṇḍaṁ harati,",
  "atk-s0402a1:9_2": "taṁ saha bhaṇḍasakaṭena ānetvā rañño dassenti.",
  "atk-s0402a1:9_3": "Tattha neva suṅkaṭṭhānassa doso atthi,",
  "atk-s0402a1:9_4": "na rañño na rājapurisānaṁ,",
  "atk-s0402a1:9_5": "pariharitvā gatasseva pana doso,",
  "atk-s0402a1:9_6": "evamevaṁ yaṁ so bhikkhu āpattiṁ āpanno,",
  "atk-s0402a1:9_7": "tattha neva āpattiyā doso,",
  "atk-s0402a1:9_8": "na codakassa.",
  "atk-s0402a1:9_9": "Tīhi pana kāraṇehi tasseva bhikkhuno doso.",
  "atk-s0402a1:9_10": "Tassa hi āpattiṁ āpannabhāvenapi doso,",
  "atk-s0402a1:9_11": "codake anattamanatāyapi doso,",
  "atk-s0402a1:9_12": "anattamanassa sato paresaṁ ārocanenapi doso.",
  "atk-s0402a1:9_13": "Codakassa pana yaṁ so taṁ āpattiṁ āpajjantaṁ addasa,",
  "atk-s0402a1:9_14": "tattha doso natthi.",
  "atk-s0402a1:9_15": "Anattamanatāya codanāya pana doso.",
  "atk-s0402a1:9_16": "Tampi amanasikaritvā ayaṁ bhikkhu attanova dosaṁ paccavekkhanto “iti mameva tattha accayo accagamā suṅkadāyakaṁva",
  "atk-s0402a1:9_17": "bhaṇḍasmi”nti evaṁ paṭisañcikkhatīti attho.",
  "atk-s0402a1:9_18": "Dutiyavāre codakassa anattamanatā ca anattamanatāya coditabhāvo cāti dve dosā,",
  "atk-s0402a1:9_19": "tesaṁ vasena “accayo accagamā”ti ettha yojanā kātabbā.",
  "atk-s0402a1:9_20": "Sesamettha uttānamevāti.",
  "atk-s0402a1:10_0": "16.",
  "atk-s0402a1:10_1": "Chaṭṭhe aññataroti eko apākaṭanāmo brāhmaṇo.",
  "atk-s0402a1:10_2": "Yena bhagavā tenupasaṅkamīti yenāti bhummatthe karaṇavacanaṁ.",
  "atk-s0402a1:10_3": "Tasmā yattha bhagavā,",
  "atk-s0402a1:10_4": "tattha upasaṅkamīti evamettha attho veditabbo.",
  "atk-s0402a1:10_5": "Yena vā kāraṇena bhagavā devamanussehi upasaṅkamitabbo,",
  "atk-s0402a1:10_6": "tena kāraṇena upasaṅkamīti evamettha attho daṭṭhabbo.",
  "atk-s0402a1:10_7": "Kena ca kāraṇena bhagavā upasaṅkamitabbo ?",
  "atk-s0402a1:10_8": "Nānappakāraguṇavisesādhigamādhippāyena,",
  "atk-s0402a1:10_9": "sāduphalūpabhogādhippāyena dijagaṇehi niccaphalitamahārukkho viya.",
  "atk-s0402a1:10_10": "Upasaṅkamīti gatoti vuttaṁ hoti.",
  "atk-s0402a1:10_11": "Upasaṅkamitvāti upasaṅkamanapariyosānadīpanaṁ.",
  "atk-s0402a1:10_12": "Atha vā evaṁ gato tato āsannataraṁ ṭhānaṁ bhagavato samīpasaṅkhātaṁ gantvātipi vuttaṁ hoti.",
  "atk-s0402a1:11_0": "Bhagavatā saddhiṁ sammodīti yathā ca khamanīyādīni pucchanto bhagavā tena,",
  "atk-s0402a1:11_1": "evaṁ sopi bhagavatā saddhiṁ samappavattamodo ahosi,",
  "atk-s0402a1:11_2": "sītodakaṁ viya uṇhodakena sammoditaṁ ekībhāvaṁ agamāsi.",
  "atk-s0402a1:11_3": "Yāya ca “kacci,",
  "atk-s0402a1:11_4": "bho gotama,",
  "atk-s0402a1:11_5": "khamanīyaṁ,",
  "atk-s0402a1:11_6": "kacci yāpanīyaṁ,",
  "atk-s0402a1:11_7": "kacci bhoto gotamassa ca sāvakānañca appābādhaṁ appātaṅkaṁ lahuṭṭhānaṁ balaṁ phāsuvihāro”tiādikāya kathāya sammodi,",
  "atk-s0402a1:11_8": "taṁ pītipāmojjasaṅkhātassa sammodassa jananato sammodituṁ yuttabhāvato ca sammodanīyaṁ,",
  "atk-s0402a1:11_9": "atthabyañjanamadhuratāya sucirampi kālaṁ sāretuṁ nirantaraṁ pavattetuṁ araharūpato saritabbabhāvato ca sāraṇīyaṁ.",
  "atk-s0402a1:11_10": "Suyyamānasukhato vā sammodanīyaṁ,",
  "atk-s0402a1:11_11": "anussariyamānasukhato sāraṇīyaṁ,",
  "atk-s0402a1:11_12": "tathā byañjanaparisuddhatāya sammodanīyaṁ,",
  "atk-s0402a1:11_13": "atthaparisuddhatāya sāraṇīyanti evaṁ anekehi pariyāyehi sammodanīyaṁ sāraṇīyaṁ kathaṁ vītisāretvā pariyosāpetvā niṭṭhapetvā yenatthena āgato,",
  "atk-s0402a1:11_14": "taṁ pucchitukāmo ekamantaṁ nisīdi.",
  "atk-s0402a1:12_0": "Ekamantanti bhāvanapuṁsakaniddeso “visamaṁ candimasūriyā parivattantī”tiādīsu viya.",
  "atk-s0402a1:12_1": "Tasmā yathā nisinno ekamantaṁ nisinno hoti,",
  "atk-s0402a1:12_2": "tathā nisīdīti evamettha attho daṭṭhabbo.",
  "atk-s0402a1:12_3": "Bhummatthe vā etaṁ upayogavacanaṁ.",
  "atk-s0402a1:12_4": "Nisīdīti upāvisi.",
  "atk-s0402a1:12_5": "Paṇḍitā hi purisā garuṭṭhānīyaṁ upasaṅkamitvā āsanakusalatāya ekamantaṁ nisīdanti.",
  "atk-s0402a1:12_6": "Ayañca nesaṁ aññataro,",
  "atk-s0402a1:12_7": "tasmā ekamantaṁ nisīdi.",
  "atk-s0402a1:13_0": "Kathaṁ nisinno pana ekamantaṁ nisinno hotīti?",
  "atk-s0402a1:13_1": "Cha nisajjadose vajjetvā.",
  "atk-s0402a1:13_2": "Seyyathidaṁ – atidūraṁ,",
  "atk-s0402a1:13_3": "accāsannaṁ,",
  "atk-s0402a1:13_4": "uparivātaṁ,",
  "atk-s0402a1:13_5": "unnatappadesaṁ,",
  "atk-s0402a1:13_6": "atisammukhaṁ atipacchāti.",
  "atk-s0402a1:13_7": "Atidūre nisinno hi sace kathetukāmo hoti,",
  "atk-s0402a1:13_8": "uccāsaddena kathetabbaṁ hoti.",
  "atk-s0402a1:13_9": "Accāsanne nisinno saṅghaṭṭanaṁ karoti.",
  "atk-s0402a1:13_10": "Uparivāte nisinno sarīragandhena bādhati.",
  "atk-s0402a1:13_11": "Unnatappadese nisinno agāravaṁ pakāseti.",
  "atk-s0402a1:13_12": "Atisammukhā nisinno sace daṭṭhukāmo hoti,",
  "atk-s0402a1:13_13": "cakkhunā cakkhuṁ āhacca daṭṭhabbaṁ hoti.",
  "atk-s0402a1:13_14": "Atipacchā nisinno sace daṭṭhukāmo hoti,",
  "atk-s0402a1:13_15": "gīvaṁ pasāretvā daṭṭhabbaṁ hoti.",
  "atk-s0402a1:13_16": "Tasmā ayampi ete cha nisajjadose vajjetvā nisīdi.",
  "atk-s0402a1:13_17": "Tena vuttaṁ “ekamantaṁ nisīdī”ti.",
  "atk-s0402a1:14_0": "Etadavocāti duvidhā hi pucchā –",
  "atk-s0402a1:14_1": "agārikapucchā,",
  "atk-s0402a1:14_2": "anagārikapucchā ca.",
  "atk-s0402a1:14_3": "Tattha “kiṁ, bhante, kusalaṁ,",
  "atk-s0402a1:14_4": "kiṁ akusala”nti iminā nayena agārikapucchā āgatā.",
  "atk-s0402a1:14_5": "“Ime nu kho, bhante,",
  "atk-s0402a1:14_6": "pañcupādānakkhandhā”ti iminā nayena anagārikapucchā.",
  "atk-s0402a1:14_7": "Ayaṁ pana attano anurūpaṁ agārikapucchaṁ pucchanto etaṁ “ko nu kho,",
  "atk-s0402a1:14_8": "bho gotama,",
  "atk-s0402a1:14_9": "hetu ko paccayo”tiādivacanaṁ avoca.",
  "atk-s0402a1:14_10": "Tattha hetu paccayoti ubhayampetaṁ kāraṇavevacanameva.",
  "atk-s0402a1:14_11": "Adhammacariyāvisamacariyāhetūti adhammacariyāsaṅkhātāya visamacariyāya hetu,",
  "atk-s0402a1:14_12": "taṁkāraṇā tappaccayāti attho.",
  "atk-s0402a1:14_13": "Tatrāyaṁ padattho –",
  "atk-s0402a1:14_14": "adhammassa cariyā adhammacariyā,",
  "atk-s0402a1:14_15": "adhammakāraṇanti attho.",
  "atk-s0402a1:14_16": "Visamaṁ cariyā,",
  "atk-s0402a1:14_17": "visamassa vā kammassa cariyāti visamacariyā.",
  "atk-s0402a1:14_18": "Adhammacariyā ca sā visamacariyā cāti adhammacariyāvisamacariyā.",
  "atk-s0402a1:14_19": "Etenupāyena sukkapakkhepi attho veditabbo.",
  "atk-s0402a1:14_20": "Atthato panettha adhammacariyāvisamacariyā nāma dasa akusalakammapathā,",
  "atk-s0402a1:14_21": "dhammacariyāsamacariyā nāma dasa kusalakammapathāti veditabbā.",
  "atk-s0402a1:15_0": "Abhikkantaṁ,",
  "atk-s0402a1:15_1": "bho gotamāti ettha ayaṁ abhikkantasaddo khayasundarābhirūpaabbhanumodanesu dissati.",
  "atk-s0402a1:15_2": "“Abhikkantā, bhante, ratti,",
  "atk-s0402a1:15_3": "nikkhanto paṭhamo yāmo,",
  "atk-s0402a1:15_4": "ciranisinno bhikkhusaṅgho”tiādīsu hi khaye dissati.",
  "atk-s0402a1:15_5": "“Ayaṁ imesaṁ catunnaṁ puggalānaṁ abhikkantataro ca paṇītataro cā”tiādīsu sundare.",
  "atk-s0402a1:16_0": "“Ko me vandati pādāni, iddhiyā yasasā jalaṁ;",
  "atk-s0402a1:17_0": "Abhikkantena vaṇṇena, sabbā obhāsayaṁ disā”ti. –",
  "atk-s0402a1:18_0": "Ādīsu abhirūpe.",
  "atk-s0402a1:18_1": "“Abhikkantaṁ,",
  "atk-s0402a1:18_2": "bhante”tiādīsu abbhanumodane.",
  "atk-s0402a1:18_3": "Idhāpi abbhanumodaneyeva.",
  "atk-s0402a1:18_4": "Yasmā ca abbhanumodane,",
  "atk-s0402a1:18_5": "tasmā sādhu sādhu,",
  "atk-s0402a1:18_6": "bho gotamāti vuttaṁ hotīti veditabbaṁ.",
  "atk-s0402a1:19_0": "“Bhaye kodhe pasaṁsāyaṁ, turite kotūhalacchare;",
  "atk-s0402a1:20_0": "Hāse soke pasāde ca, kare āmeḍitaṁ budho”ti. –",
  "atk-s0402a1:21_0": "Iminā ca lakkhaṇena idha pasādavasena pasaṁsāvasena cāyaṁ dvikkhattuṁ vuttoti veditabbo.",
  "atk-s0402a1:21_1": "Atha vā abhikkantanti abhikkantaṁ atiiṭṭhaṁ atimanāpaṁ,",
  "atk-s0402a1:21_2": "atisundaranti vuttaṁ hoti.",
  "atk-s0402a1:22_0": "Tattha ekena abhikkantasaddena desanaṁ thometi,",
  "atk-s0402a1:22_1": "ekena attano pasādaṁ.",
  "atk-s0402a1:22_2": "Ayañhettha adhippāyo –",
  "atk-s0402a1:22_3": "abhikkantaṁ,",
  "atk-s0402a1:22_4": "bho gotama,",
  "atk-s0402a1:22_5": "yadidaṁ bhoto gotamassa dhammadesanā,",
  "atk-s0402a1:22_6": "abhikkantaṁ yadidaṁ bhoto gotamassa dhammadesanaṁ āgamma mama pasādoti.",
  "atk-s0402a1:22_7": "Bhagavatoyeva vā vacanaṁ dve dve atthe sandhāya thometi –",
  "atk-s0402a1:22_8": "bhoto gotamassa vacanaṁ abhikkantaṁ dosanāsanato,",
  "atk-s0402a1:22_9": "abhikkantaṁ guṇādhigamanato,",
  "atk-s0402a1:22_10": "tathā saddhājananato,",
  "atk-s0402a1:22_11": "paññājananato, sātthato,",
  "atk-s0402a1:22_12": "sabyañjanato,",
  "atk-s0402a1:22_13": "uttānapadato,",
  "atk-s0402a1:22_14": "gambhīratthato,",
  "atk-s0402a1:22_15": "kaṇṇasukhato,",
  "atk-s0402a1:22_16": "hadayaṅgamato,",
  "atk-s0402a1:22_17": "anattukkaṁsanato,",
  "atk-s0402a1:22_18": "aparavambhanato,",
  "atk-s0402a1:22_19": "karuṇāsītalato,",
  "atk-s0402a1:22_20": "paññāvadātato,",
  "atk-s0402a1:22_21": "āpātharamaṇīyato,",
  "atk-s0402a1:22_22": "vimaddakkhamato,",
  "atk-s0402a1:22_23": "suyyamānasukhato,",
  "atk-s0402a1:22_24": "vīmaṁsiyamānahitatoti evamādīhi yojetabbaṁ.",
  "atk-s0402a1:23_0": "Tato parampi catūhi upamāhi desanaṁyeva thometi.",
  "atk-s0402a1:23_1": "Tattha nikkujjitanti adhomukhaṭhapitaṁ,",
  "atk-s0402a1:23_2": "heṭṭhāmukhajātaṁ vā.",
  "atk-s0402a1:23_3": "Ukkujjeyyāti uparimukhaṁ kareyya.",
  "atk-s0402a1:23_4": "Paṭicchannanti tiṇapaṇṇādichāditaṁ.",
  "atk-s0402a1:23_5": "Vivareyyāti ugghāṭeyya.",
  "atk-s0402a1:23_6": "Mūḷhassāti disāmūḷhassa.",
  "atk-s0402a1:23_7": "Maggaṁ ācikkheyyāti hatthe gahetvā “esa maggo”ti vadeyya.",
  "atk-s0402a1:23_8": "Andhakāreti kāḷapakkhacātuddasīaḍḍharattaghanavanasaṇḍameghapaṭalehi caturaṅge tame.",
  "atk-s0402a1:23_9": "Ayaṁ tāva anuttānapadattho.",
  "atk-s0402a1:24_0": "Ayaṁ pana adhippāyayojanā –",
  "atk-s0402a1:24_1": "yathā koci nikkujjitaṁ ukkujjeyya,",
  "atk-s0402a1:24_2": "evaṁ saddhammavimukhaṁ asaddhamme patitaṁ maṁ asaddhammā vuṭṭhāpentena,",
  "atk-s0402a1:24_3": "yathā paṭicchannaṁ vivareyya,",
  "atk-s0402a1:24_4": "evaṁ kassapassa bhagavato sāsanantaradhānato pabhuti micchādiṭṭhigahanapaṭicchannaṁ sāsanaṁ vivarantena,",
  "atk-s0402a1:24_5": "yathā mūḷhassa maggaṁ ācikkheyya,",
  "atk-s0402a1:24_6": "evaṁ kummaggamicchāmaggappaṭipannassa me saggamokkhamaggaṁ āvikarontena,",
  "atk-s0402a1:24_7": "yathā andhakāre telapajjotaṁ dhāreyya,",
  "atk-s0402a1:24_8": "evaṁ mohandhakāre nimuggassa me buddhādiratanarūpāni apassato tappaṭicchādakamohandhakāraviddhaṁsakadesanāpajjotadhāraṇena",
  "atk-s0402a1:24_9": "mayhaṁ bhotā gotamena etehi pariyāyehi pakāsitattā anekapariyāyena dhammo pakāsitoti.",
  "atk-s0402a1:25_0": "Evaṁ desanaṁ thometvā imāya desanāya ratanattaye pasannacitto pasannākāraṁ karonto esāhantiādimāha.",
  "atk-s0402a1:25_1": "Tattha esāhanti eso ahaṁ.",
  "atk-s0402a1:25_2": "Bhavantaṁ gotamaṁ saraṇaṁ gacchāmīti bhavaṁ me gotamo saraṇaṁ parāyaṇaṁ aghassa tātā hitassa ca vidhātāti",
  "atk-s0402a1:25_3": "iminā adhippāyena bhavantaṁ gotamaṁ gacchāmi bhajāmi sevāmi payirupāsāmi,",
  "atk-s0402a1:25_4": "evaṁ vā jānāmi bujjhāmīti.",
  "atk-s0402a1:25_5": "Yesañhi dhātūnaṁ gati attho,",
  "atk-s0402a1:25_6": "buddhipi tesaṁ attho.",
  "atk-s0402a1:25_7": "Tasmā gacchāmīti imassa jānāmi bujjhāmīti ayamattho vutto.",
  "atk-s0402a1:25_8": "Dhammañca bhikkhusaṅghañcāti ettha pana adhigatamagge sacchikatanirodhe yathānusiṭṭhaṁ paṭipajjamāne ca catūsu apāyesu apatamāne dhāretīti dhammo.",
  "atk-s0402a1:25_9": "So atthato ariyamaggo ceva nibbānañca.",
  "atk-s0402a1:25_10": "Vuttañhetaṁ – “yāvatā,",
  "atk-s0402a1:25_11": "bhikkhave,",
  "atk-s0402a1:25_12": "dhammā saṅkhatā,",
  "atk-s0402a1:25_13": "ariyo aṭṭhaṅgiko maggo tesaṁ aggamakkhāyatī”ti vitthāro.",
  "atk-s0402a1:25_14": "Na kevalañca ariyamaggo ceva nibbānañca,",
  "atk-s0402a1:25_15": "apica kho ariyaphalehi saddhiṁ pariyattidhammopi.",
  "atk-s0402a1:25_16": "Vuttañhetaṁ chattamāṇavakavimāne –",
  "atk-s0402a1:26_0": "“Rāgavirāgamanejamasokaṁ, dhammamasaṅkhatamappaṭikūlaṁ;",
  "atk-s0402a1:27_0": "Madhuramimaṁ paguṇaṁ suvibhattaṁ, dhammamimaṁ saraṇatthamupehī”ti. ;",
  "atk-s0402a1:28_0": "Ettha rāgavirogoti maggo kathito.",
  "atk-s0402a1:28_1": "Anojamasokanti phalaṁ.",
  "atk-s0402a1:28_2": "Dhammamasaṅkhatanti nibbānaṁ.",
  "atk-s0402a1:28_3": "Appaṭikūlaṁ madhuramimaṁpaguṇaṁ suvibhattanti piṭakattayena vibhattā sabbadhammakkhandhāti.",
  "atk-s0402a1:28_4": "Diṭṭhisīlasaṅghātena saṁhatoti saṅgho.",
  "atk-s0402a1:28_5": "So atthato aṭṭhaariyapuggalasamūho.",
  "atk-s0402a1:28_6": "Vuttañhetaṁ tasmiyeva vimāne –",
  "atk-s0402a1:29_0": "“Yattha ca dinnamahapphalamāhu, catūsu sucīsu purisayugesu;",
  "atk-s0402a1:30_0": "Aṭṭha ca puggaladhammadasā te, saṅghamimaṁ saraṇatthamupehī”ti. ;",
  "atk-s0402a1:31_0": "Bhikkhūnaṁ saṅgho bhikkhusaṅgho. Ettāvatā brāhmaṇo tīṇi saraṇagamanāni paṭivedesi.",
  "atk-s0402a1:32_0": "Idāni tesu saraṇagamanesu kosallatthaṁ saraṇaṁ,",
  "atk-s0402a1:32_1": "saraṇagamanaṁ,",
  "atk-s0402a1:32_2": "yo ca saraṇaṁ gacchati,",
  "atk-s0402a1:32_3": "saraṇagamanappabhedo,",
  "atk-s0402a1:32_4": "saraṇagamanaphalaṁ,",
  "atk-s0402a1:32_5": "saṁkileso,",
  "atk-s0402a1:32_6": "bhedoti ayaṁ vidhi veditabbo.",
  "atk-s0402a1:33_0": "Seyyathidaṁ –",
  "atk-s0402a1:33_1": "padatthato tāva hiṁsatīti saraṇaṁ,",
  "atk-s0402a1:33_2": "saraṇagatānaṁ teneva saraṇagamanena bhayaṁ santāsaṁ dukkhaṁ duggatiparikilesaṁ hanati vināsetīti attho,",
  "atk-s0402a1:33_3": "ratanattayassevetaṁ adhivacanaṁ.",
  "atk-s0402a1:33_4": "Atha vā hite pavattanena ahitā ca nivattanena sattānaṁ bhayaṁ hiṁsatīti buddho,",
  "atk-s0402a1:33_5": "bhavakantārā uttāraṇena lokassa assāsadānena ca dhammo,",
  "atk-s0402a1:33_6": "appakānampi kārānaṁ vipulaphalapaṭilābhakaraṇena saṅgho.",
  "atk-s0402a1:33_7": "Tasmā imināpi pariyāyena ratanattayaṁ saraṇaṁ.",
  "atk-s0402a1:33_8": "Tappasādataggarutāhi vihatakileso tapparāyaṇatākārappavatto cittuppādo saraṇagamanaṁ.",
  "atk-s0402a1:33_9": "Taṁsamaṅgīsatto saraṇaṁ gacchati,",
  "atk-s0402a1:33_10": "vuttappakārena cittuppādena “etāni me tīṇi ratanāni saraṇaṁ,",
  "atk-s0402a1:33_11": "etāni parāyaṇa”nti evaṁ upetīti attho.",
  "atk-s0402a1:33_12": "Evaṁ tāva saraṇaṁ saraṇagamanaṁ yo ca saraṇaṁ gacchati idaṁ tayaṁ veditabbaṁ.",
  "atk-s0402a1:34_0": "Saraṇagamanappabhede pana duvidhaṁ saraṇagamanaṁ lokuttaraṁ lokiyañcāti.",
  "atk-s0402a1:34_1": "Tattha lokuttaraṁ diṭṭhasaccānaṁ maggakkhaṇe saraṇagamanupakkilesasamucchedena ārammaṇato nibbānārammaṇaṁ hutvā kiccato sakalepi ratanattaye ijjhati.",
  "atk-s0402a1:34_2": "Lokiyaṁ puthujjanānaṁ saraṇagamanupakkilesavikkhambhanena ārammaṇato buddhādiguṇārammaṇaṁ hutvā ijjhati.",
  "atk-s0402a1:34_3": "Taṁ atthato buddhādīsu vatthūsu saddhāpaṭilābho,",
  "atk-s0402a1:34_4": "saddhāmūlikā ca sammādiṭṭhi dasasu puññakiriyāvatthūsu diṭṭhijukammanti vuccati.",
  "atk-s0402a1:35_0": "Tayidaṁ catudhā pavattati attasanniyyātanena tapparāyaṇatāya sissabhāvūpagamanena paṇipātenāti.",
  "atk-s0402a1:35_1": "Tattha attasanniyyātanaṁ nāma “ajja ādiṁ katvā ahaṁ attānaṁ buddhassa niyyātemi,",
  "atk-s0402a1:35_2": "dhammassa,",
  "atk-s0402a1:35_3": "saṅghassā”ti evaṁ buddhādīnaṁ attapariccajanaṁ.",
  "atk-s0402a1:35_4": "Tapparāyaṇatā nāma “ajja ādiṁ katvā ahaṁ buddhaparāyaṇo,",
  "atk-s0402a1:35_5": "dhammaparāyaṇo,",
  "atk-s0402a1:35_6": "saṅghaparāyaṇo iti maṁ dhārethā”ti evaṁ tapparāyaṇabhāvo.",
  "atk-s0402a1:35_7": "Sissabhāvūpagamanaṁ nāma “ajja ādiṁ katvā ahaṁ buddhassa antevāsiko,",
  "atk-s0402a1:35_8": "dhammassa,",
  "atk-s0402a1:35_9": "saṅghassa iti maṁ dhārethā”ti evaṁ sissabhāvūpagamo.",
  "atk-s0402a1:35_10": "Paṇipāto nāma “ajja ādiṁ katvā ahaṁ abhivādana-paccuṭṭhāna-añjalikamma-sāmīcikammaṁ buddhādīnaṁyeva tiṇṇaṁ",
  "atk-s0402a1:35_11": "vatthūnaṁ karomi iti maṁ dhārethā”ti evaṁ buddhādīsu paramanipaccakāro.",
  "atk-s0402a1:35_12": "Imesañhi catunnampi ākārānaṁ aññatarampi karontena gahitaṁyeva hoti saraṇagamanaṁ.",
  "atk-s0402a1:36_0": "Apica “bhagavato attānaṁ pariccajāmi,",
  "atk-s0402a1:36_1": "dhammassa,",
  "atk-s0402a1:36_2": "saṅghassa attānaṁ pariccajāmi,",
  "atk-s0402a1:36_3": "jīvitaṁ pariccajāmi,",
  "atk-s0402a1:36_4": "pariccattoyeva me attā,",
  "atk-s0402a1:36_5": "pariccattaṁyeva me jīvitaṁ,",
  "atk-s0402a1:36_6": "jīvitapariyantikaṁ buddhaṁ saraṇaṁ gacchāmi,",
  "atk-s0402a1:36_7": "buddho me saraṇaṁ leṇaṁ tāṇa”nti evampi attasanniyyātanaṁ veditabbaṁ.",
  "atk-s0402a1:36_8": "“Satthārañca vatāhaṁ passeyyaṁ,",
  "atk-s0402a1:36_9": "bhagavantameva passeyyaṁ,",
  "atk-s0402a1:36_10": "sugatañca vatāhaṁ passeyyaṁ,",
  "atk-s0402a1:36_11": "bhagavantameva passeyyaṁ,",
  "atk-s0402a1:36_12": "sammāsambuddhañca vatāhaṁ passeyyaṁ,",
  "atk-s0402a1:36_13": "bhagavantameva passeyya”nti evampi mahākassapassa saraṇagamane viya sissabhāvūpagamanaṁ daṭṭhabbaṁ.",
  "atk-s0402a1:37_0": "“So ahaṁ vicarissāmi, gāmā gāmaṁ purā puraṁ;",
  "atk-s0402a1:38_0": "Namassamāno sambuddhaṁ, dhammassa ca sudhammata”nti. ;",
  "atk-s0402a1:39_0": "Evampi āḷavakādīnaṁ saraṇagamanaṁ viya tapparāyaṇatā veditabbā.",
  "atk-s0402a1:39_1": "“Atha kho brahmāyu brāhmaṇo uṭṭhāyāsanā ekaṁsaṁ uttarāsaṅgaṁ karitvā bhagavato pādesu sirasā nipatitvā bhagavato pādāni mukhena ca paricumbati,",
  "atk-s0402a1:39_2": "pāṇīhi ca parisambāhati,",
  "atk-s0402a1:39_3": "nāmañca sāveti –",
  "atk-s0402a1:39_4": "‘brahmāyu ahaṁ,",
  "atk-s0402a1:39_5": "bho gotama, brāhmaṇo;",
  "atk-s0402a1:39_6": "brahmāyu ahaṁ,",
  "atk-s0402a1:39_7": "bho gotama,",
  "atk-s0402a1:39_8": "brāhmaṇo”’ti evampi paṇipāto veditabbo.",
  "atk-s0402a1:40_0": "So panesa ñātibhayācariyadakkhiṇeyyavasena catubbidho hoti.",
  "atk-s0402a1:40_1": "Tattha dakkhiṇeyyapaṇipātena saraṇagamanaṁ hoti,",
  "atk-s0402a1:40_2": "na itarehi.",
  "atk-s0402a1:40_3": "Seṭṭhavaseneva hi saraṇaṁ gaṇhāti,",
  "atk-s0402a1:40_4": "seṭṭhavasena ca bhijjati.",
  "atk-s0402a1:40_5": "Tasmā yo sākiyo vā koliyo vā “buddho amhākaṁ ñātako”ti vandati,",
  "atk-s0402a1:40_6": "aggahitameva hoti saraṇaṁ.",
  "atk-s0402a1:40_7": "Yo vā “samaṇo gotamo rājapūjito mahānubhāvo avandiyamāno anatthampi kareyyā”ti bhayena vandati,",
  "atk-s0402a1:40_8": "aggahitameva hoti saraṇaṁ.",
  "atk-s0402a1:40_9": "Yo vā bodhisattakāle bhagavato santike kiñci uggahitaṁ saramāno buddhakāle vā –",
  "atk-s0402a1:41_0": "“Ekena bhoge bhuñjeyya, dvīhi kammaṁ payojaye;",
  "atk-s0402a1:42_0": "Catutthañca nidhāpeyya, āpadāsu bhavissatī”ti. –",
  "atk-s0402a1:43_0": "Evarūpaṁ anusāsaniṁ uggahetvā “ācariyo me”ti vandati,",
  "atk-s0402a1:43_1": "aggahitameva hoti saraṇaṁ.",
  "atk-s0402a1:43_2": "Yo pana “ayaṁ loke aggadakkhiṇeyyo”ti vandati,",
  "atk-s0402a1:43_3": "teneva gahitaṁ hoti saraṇaṁ.",
  "atk-s0402a1:44_0": "Evaṁ gahitasaraṇassa ca upāsakassa vā upāsikāya vā aññatitthiyesu pabbajitampi ñātiṁ “ñātako me aya”nti vandato saraṇagamanaṁ na bhijjati,",
  "atk-s0402a1:44_1": "pageva apabbajitaṁ.",
  "atk-s0402a1:44_2": "Tathā rājānaṁ bhayavasena vandato.",
  "atk-s0402a1:44_3": "So hi raṭṭhapūjitattā avandiyamāno anatthampi kareyyāti.",
  "atk-s0402a1:44_4": "Tathā yaṁ kiñci sippaṁ sikkhāpakaṁ titthiyaṁ “ācariyo me aya”nti vandatopi na bhijjatīti evaṁ saraṇagamanappabhedo veditabbo.",
  "atk-s0402a1:45_0": "Ettha ca lokuttarassa saraṇagamanassa cattāri sāmaññaphalāni vipākaphalaṁ,",
  "atk-s0402a1:45_1": "sabbadukkhakkhayo ānisaṁsaphalaṁ.",
  "atk-s0402a1:45_2": "Vuttañhetaṁ –",
  "atk-s0402a1:46_0": "“Yo ca buddhañca dhammañca, saṅghañca saraṇaṁ gato;",
  "atk-s0402a1:47_0": "Cattāri ariyasaccāni, sammappaññāya passati. ;",
  "atk-s0402a1:48_0": "“Dukkhaṁ dukkhasamuppādaṁ, dukkhassa ca atikkamaṁ;",
  "atk-s0402a1:49_0": "Ariyañcaṭṭhaṅgikaṁ maggaṁ, dukkhūpasamagāminaṁ. ;",
  "atk-s0402a1:50_0": "“Etaṁ kho saraṇaṁ khemaṁ, etaṁ saraṇamuttamaṁ;",
  "atk-s0402a1:51_0": "Etaṁ saraṇamāgamma, sabbadukkhā pamuccatī”ti. ;",
  "atk-s0402a1:52_0": "Apica niccato anupagamanādivasenapetassa ānisaṁsaphalaṁ veditabbaṁ. Vuttañhetaṁ –",
  "atk-s0402a1:53_0": "“Aṭṭhānametaṁ,",
  "atk-s0402a1:53_1": "bhikkhave,",
  "atk-s0402a1:53_2": "anavakāso,",
  "atk-s0402a1:53_3": "yaṁ diṭṭhisampanno puggalo kañci saṅkhāraṁ niccato upagaccheyya,",
  "atk-s0402a1:53_4": "sukhato upagaccheyya,",
  "atk-s0402a1:53_5": "kañci dhammaṁ attato upagaccheyya,",
  "atk-s0402a1:53_6": "mātaraṁ jīvitā voropeyya, pitaraṁ,",
  "atk-s0402a1:53_7": "arahantaṁ jīvitā voropeyya,",
  "atk-s0402a1:53_8": "paduṭṭhacitto tathāgatassa lohitaṁ uppādeyya,",
  "atk-s0402a1:53_9": "saṅghaṁ bhindeyya,",
  "atk-s0402a1:53_10": "aññaṁ satthāraṁ uddiseyya,",
  "atk-s0402a1:53_11": "netaṁ ṭhānaṁ vijjatī”ti.",
  "atk-s0402a1:54_0": "Lokiyassa pana saraṇagamanassa bhavasampadāpi bhogasampadāpi phalameva. Vuttañhetaṁ –",
  "atk-s0402a1:55_0": "“Ye keci buddhaṁ saraṇaṁ gatāse,",
  "atk-s0402a1:56_0": "Na te gamissanti apāyabhūmiṁ;",
  "atk-s0402a1:57_0": "Pahāya mānusaṁ dehaṁ,",
  "atk-s0402a1:58_0": "Devakāyaṁ paripūressantī”ti. ;",
  "atk-s0402a1:59_0": "Aparampi vuttaṁ –",
  "atk-s0402a1:60_0": "“Atha kho sakko devānamindo asītiyā devatāsahassehi saddhiṁ yenāyasmā mahāmoggallāno tenupasaṅkami…pe…",
  "atk-s0402a1:60_1": "ekamantaṁ ṭhitaṁ kho sakkaṁ devānamindaṁ āyasmā mahāmoggallāno etadavoca –",
  "atk-s0402a1:60_2": "‘sādhu kho,",
  "atk-s0402a1:60_3": "devānaminda,",
  "atk-s0402a1:60_4": "buddhasaraṇagamanaṁ hoti.",
  "atk-s0402a1:60_5": "Buddhasaraṇagamanahetu kho devānaminda evamidhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti.",
  "atk-s0402a1:60_6": "Te aññe deve dasahi ṭhānehi adhigaṇhanti dibbena āyunā dibbena vaṇṇena sukhena yasena ādhipateyyena dibbehi",
  "atk-s0402a1:60_7": "rūpehi saddehi gandhehi rasehi phoṭṭhabbehī”’ti.",
  "atk-s0402a1:61_0": "Eseva nayo dhamme saṅghe ca.",
  "atk-s0402a1:61_1": "Apica velāmasuttādivasenāpi saraṇagamanassa phalaviseso veditabbo.",
  "atk-s0402a1:61_2": "Evaṁ saraṇagamanaphalaṁ veditabbaṁ.",
  "atk-s0402a1:62_0": "Tattha lokiyasaraṇagamanaṁ tīsu vatthūsu aññāṇasaṁsayamicchāñāṇādīhi saṁkilissati,",
  "atk-s0402a1:62_1": "na mahājutikaṁ hoti na mahāvipphāraṁ.",
  "atk-s0402a1:62_2": "Lokuttarassa natthi saṁkileso.",
  "atk-s0402a1:62_3": "Lokiyassa ca saraṇagamanassa duvidho bhedo sāvajjo anavajjo ca.",
  "atk-s0402a1:62_4": "Tattha sāvajjo aññasatthārādīsu attasanniyyātanādīhi hoti,",
  "atk-s0402a1:62_5": "so aniṭṭhaphalo.",
  "atk-s0402a1:62_6": "Anavajjo kālakiriyāya,",
  "atk-s0402a1:62_7": "so avipākattā aphalo.",
  "atk-s0402a1:62_8": "Lokuttarassa pana nevatthi bhedo.",
  "atk-s0402a1:62_9": "Bhavantarepi hi ariyasāvako aññaṁ satthāraṁ na uddisatīti evaṁ saraṇagamanassa saṁkileso ca bhedo ca veditabbo.",
  "atk-s0402a1:63_0": "Upāsakaṁmaṁ bhavaṁ gotamo dhāretūti maṁ bhavaṁ gotamo “upāsako aya”nti evaṁ dhāretu,",
  "atk-s0402a1:63_1": "jānātūti attho.",
  "atk-s0402a1:63_2": "Upāsakavidhikosallatthaṁ panettha ko upāsako,",
  "atk-s0402a1:63_3": "kasmā upāsakoti vuccati,",
  "atk-s0402a1:63_4": "kimassa sīlaṁ, ko ājīvo,",
  "atk-s0402a1:63_5": "kā vipatti,",
  "atk-s0402a1:63_6": "kā sampattīti idaṁ pakiṇṇakaṁ veditabbaṁ.",
  "atk-s0402a1:64_0": "Tattha ko upāsakoti yo koci saraṇagato gahaṭṭho. Vuttañhetaṁ –",
  "atk-s0402a1:65_0": "“Yato kho, mahānāma,",
  "atk-s0402a1:65_1": "upāsako buddhaṁ saraṇaṁ gato hoti,",
  "atk-s0402a1:65_2": "dhammaṁ saraṇaṁ gato,",
  "atk-s0402a1:65_3": "saṅghaṁ saraṇaṁ gato hoti.",
  "atk-s0402a1:65_4": "Ettāvatā kho, mahānāma,",
  "atk-s0402a1:65_5": "upāsako hotī”ti.",
  "atk-s0402a1:66_0": "Kasmāupāsakoti.",
  "atk-s0402a1:66_1": "Ratanattayassa upāsanato.",
  "atk-s0402a1:66_2": "So hi buddhaṁ upāsatīti upāsako. Dhammaṁ,",
  "atk-s0402a1:66_3": "saṅghaṁ upāsatīti upāsakoti.",
  "atk-s0402a1:67_0": "Kimassa sīlanti. Pañca veramaṇiyo. Yathāha –",
  "atk-s0402a1:68_0": "“Yato kho, mahānāma,",
  "atk-s0402a1:68_1": "upāsako pāṇātipātā paṭivirato hoti,",
  "atk-s0402a1:68_2": "adinnādānā,",
  "atk-s0402a1:68_3": "kāmesumicchācārā, musāvādā,",
  "atk-s0402a1:68_4": "surāmerayamajjappamādaṭṭhānā paṭivirato hoti.",
  "atk-s0402a1:68_5": "Ettāvatā kho, mahānāma,",
  "atk-s0402a1:68_6": "upāsako sīlavā hotī”ti.",
  "atk-s0402a1:69_0": "Ko ājīvoti. Pañca micchāvaṇijjā pahāya dhammena samena jīvikakappanaṁ. Vuttañhetaṁ –",
  "atk-s0402a1:70_0": "“Pañcimā,",
  "atk-s0402a1:70_1": "bhikkhave,",
  "atk-s0402a1:70_2": "vaṇijjā upāsakena akaraṇīyā.",
  "atk-s0402a1:70_3": "Katamā pañca.",
  "atk-s0402a1:70_4": "Satthavaṇijjā,",
  "atk-s0402a1:70_5": "sattavaṇijjā,",
  "atk-s0402a1:70_6": "maṁsavaṇijjā,",
  "atk-s0402a1:70_7": "majjavaṇijjā,",
  "atk-s0402a1:70_8": "visavaṇijjā. Imā kho,",
  "atk-s0402a1:70_9": "bhikkhave,",
  "atk-s0402a1:70_10": "pañca vaṇijjā upāsakena akaraṇīyā”ti.",
  "atk-s0402a1:71_0": "Kā vipattīti.",
  "atk-s0402a1:71_1": "Yā tasseva sīlassa ca ājīvassa ca vipatti,",
  "atk-s0402a1:71_2": "ayamassa vipatti.",
  "atk-s0402a1:71_3": "Apica yāya esa caṇḍālo ceva hoti malañca patikuṭṭho ca,",
  "atk-s0402a1:71_4": "sāpi tassa vipattīti veditabbā.",
  "atk-s0402a1:71_5": "Te ca atthato assaddhiyādayo pañca dhammā honti. Yathāha –",
  "atk-s0402a1:72_0": "“Pañcahi,",
  "atk-s0402a1:72_1": "bhikkhave,",
  "atk-s0402a1:72_2": "dhammehi samannāgato upāsako upāsakacaṇḍālo ca hoti upāsakamalañca upāsakapatikuṭṭho ca.",
  "atk-s0402a1:72_3": "Katamehi pañcahi?",
  "atk-s0402a1:72_4": "Assaddho hoti,",
  "atk-s0402a1:72_5": "dussīlo hoti,",
  "atk-s0402a1:72_6": "kotūhalamaṅgaliko hoti,",
  "atk-s0402a1:72_7": "maṅgalaṁ pacceti no kammaṁ,",
  "atk-s0402a1:72_8": "ito ca bahiddhā dakkhiṇeyyaṁ pariyesati,",
  "atk-s0402a1:72_9": "tattha ca pubbakāraṁ karotī”ti.",
  "atk-s0402a1:73_0": "Kā sampattīti.",
  "atk-s0402a1:73_1": "Yā cassa sīlasampadā ca ājīvasampadā ca,",
  "atk-s0402a1:73_2": "sā sampatti.",
  "atk-s0402a1:73_3": "Ye cassa ratanabhāvādikarā saddhādayo pañca dhammā. Yathāha –",
  "atk-s0402a1:74_0": "“Pañcahi,",
  "atk-s0402a1:74_1": "bhikkhave,",
  "atk-s0402a1:74_2": "dhammehi samannāgato upāsako upāsakaratanañca hoti upāsakapadumañca upāsakapuṇḍarīkañca.",
  "atk-s0402a1:74_3": "Katamehi pañcahi?",
  "atk-s0402a1:74_4": "Saddho hoti,",
  "atk-s0402a1:74_5": "sīlavā hoti,",
  "atk-s0402a1:74_6": "na kotūhalamaṅgaliko hoti,",
  "atk-s0402a1:74_7": "kammaṁ pacceti no maṅgalaṁ,",
  "atk-s0402a1:74_8": "na ito bahiddhā dakkhiṇeyyaṁ gavesati,",
  "atk-s0402a1:74_9": "idha ca pubbakāraṁ karotī”ti.",
  "atk-s0402a1:75_0": "Ajjataggeti ettha ayaṁ aggasaddo ādikoṭikoṭṭhāsaseṭṭhesu dissati.",
  "atk-s0402a1:75_1": "“Ajjatagge samma, dovārika,",
  "atk-s0402a1:75_2": "āvarāmi dvāraṁ nigaṇṭhānaṁ nigaṇṭhīna”ntiādīsu hi ādimhi dissati.",
  "atk-s0402a1:75_3": "“Teneva aṅgulaggena taṁ aṅgulaggaṁ parāmaseyya.",
  "atk-s0402a1:75_4": "Ucchaggaṁ veḷagga”ntiādīsu koṭiyaṁ.",
  "atk-s0402a1:75_5": "“Ambilaggaṁ vā madhuraggaṁ vā tittakaggaṁ vā,",
  "atk-s0402a1:75_6": "anujānāmi,",
  "atk-s0402a1:75_7": "bhikkhave,",
  "atk-s0402a1:75_8": "vihāraggena vā pariveṇaggena vā bhājetu”ntiādīsu koṭṭhāse. “Yāvatā,",
  "atk-s0402a1:75_9": "bhikkhave,",
  "atk-s0402a1:75_10": "sattā apadā vā…pe…",
  "atk-s0402a1:75_11": "tathāgato tesaṁ aggamakkhāyatī”tiādīsu seṭṭhe.",
  "atk-s0402a1:75_12": "Idha panāyaṁ ādimhi daṭṭhabbo.",
  "atk-s0402a1:75_13": "Tasmā ajjataggeti ajjataṁ ādiṁ katvāti evamettha attho veditabbo.",
  "atk-s0402a1:75_14": "Ajjatanti ajjabhāvaṁ.",
  "atk-s0402a1:75_15": "Ajjadaggeti vā pāṭho,",
  "atk-s0402a1:75_16": "dakāro padasandhikaro,",
  "atk-s0402a1:75_17": "ajja aggaṁ katvāti attho.",
  "atk-s0402a1:76_0": "Pāṇupetanti pāṇehi upetaṁ,",
  "atk-s0402a1:76_1": "yāva me jīvitaṁ pavattati,",
  "atk-s0402a1:76_2": "tāva upetaṁ,",
  "atk-s0402a1:76_3": "anaññasatthukaṁ tīhi saraṇagamanehi saraṇaṁ gataṁ upāsakaṁ kappiyakārakaṁ maṁ bhavaṁ gotamo dhāretu jānātu.",
  "atk-s0402a1:76_4": "Ahañhi sacepi me tikhiṇena asinā sīsaṁ chindeyya,",
  "atk-s0402a1:76_5": "neva buddhaṁ “na buddho”ti vā dhammaṁ “na dhammo”ti vā saṅghaṁ “na saṅgho”ti vā vadeyyanti evaṁ attasanniyyātanena",
  "atk-s0402a1:76_6": "saraṇaṁ gantvā catūhi ca paccayehi pavāretvā uṭṭhāyāsanā bhagavantaṁ abhivādetvā tikkhattuṁ padakkhiṇaṁ",
  "atk-s0402a1:76_7": "katvā pakkāmīti.",
  "atk-s0402a1:77_0": "17.",
  "atk-s0402a1:77_1": "Sattame jāṇussoṇīti jāṇussoṇiṭhānantaraṁ kira nāmekaṁ ṭhānantaraṁ,",
  "atk-s0402a1:77_2": "taṁ yena kulena laddhaṁ,",
  "atk-s0402a1:77_3": "taṁ jāṇussoṇikulanti vuccati.",
  "atk-s0402a1:77_4": "Ayaṁ tasmiṁ kule jātattā rañño santike ca laddhajāṇussoṇisakkārattā jāṇussoṇīti vuccati.",
  "atk-s0402a1:77_5": "Tenupasaṅkamīti “samaṇo kira gotamo paṇḍito byatto bahussuto”ti sutvā “sace so liṅgavibhattikārakādibhedaṁ jānissati,",
  "atk-s0402a1:77_6": "amhehi ñātameva jānissati,",
  "atk-s0402a1:77_7": "aññātaṁ kiṁ jānissati.",
  "atk-s0402a1:77_8": "Ñātameva kathessati,",
  "atk-s0402a1:77_9": "aññātaṁ kiṁ kathessatī”ti cintetvā mānaddhajaṁ paggayha siṅgaṁ ukkhipitvā mahāparivārehi parivuto yena bhagavā tenupasaṅkami.",
  "atk-s0402a1:77_10": "Katattā ca, brāhmaṇa,",
  "atk-s0402a1:77_11": "akatattā cāti satthā tassa vacanaṁ sutvā “ayaṁ brāhmaṇo idha āgacchanto na jānitukāmo atthagavesī hutvā āgato,",
  "atk-s0402a1:77_12": "mānaṁ pana paggayha siṅgaṁ ukkhipitvā āgato.",
  "atk-s0402a1:77_13": "Kiṁ nu khvassa yathā pañhassa atthaṁ jānāti,",
  "atk-s0402a1:77_14": "evaṁ kathite vaḍḍhi bhavissati,",
  "atk-s0402a1:77_15": "udāhu yathā na jānātī”ti cintetvā “yathā na jānāti,",
  "atk-s0402a1:77_16": "evaṁ kathite vaḍḍhi bhavissatī”ti ñatvā “katattā ca, brāhmaṇa,",
  "atk-s0402a1:77_17": "akatattā cā”ti āha.",
  "atk-s0402a1:78_0": "Brāhmaṇo taṁ sutvā “samaṇo gotamo katattāpi akatattāpi niraye nibbattiṁ vadati,",
  "atk-s0402a1:78_1": "idaṁ ubhayakāraṇenāpi ekaṭṭhāne nibbattiyā kathitattā dujjānaṁ mahandhakāraṁ,",
  "atk-s0402a1:78_2": "natthi mayhaṁ ettha patiṭṭhā.",
  "atk-s0402a1:78_3": "Sace panāhaṁ ettakeneva tuṇhī bhaveyyaṁ,",
  "atk-s0402a1:78_4": "brāhmaṇānaṁ majjhe kathanakālepi maṁ evaṁ vadeyyuṁ –",
  "atk-s0402a1:78_5": "‘tvaṁ samaṇassa gotamassa santikaṁ mānaṁ paggayha siṅgaṁ ukkhipitvā gatosi,",
  "atk-s0402a1:78_6": "ekavacaneneva tuṇhī hutvā kiñci vattuṁ nāsakkhi,",
  "atk-s0402a1:78_7": "imasmiṁ ṭhāne kasmā kathesī’ti.",
  "atk-s0402a1:78_8": "Tasmā parājitopi aparājitasadiso hutvā puna saggagamanapañhaṁ pucchissāmī”ti cintetvā ko nu kho,",
  "atk-s0402a1:78_9": "bho gotamāti imaṁ dutiyapañhaṁ ārabhi.",
  "atk-s0402a1:79_0": "Evampi tassa ahosi –",
  "atk-s0402a1:79_1": "“uparipañhena heṭṭhāpañhaṁ jānissāmi,",
  "atk-s0402a1:79_2": "heṭṭhāpañhena uparipañha”nti.",
  "atk-s0402a1:79_3": "Tasmāpi imaṁ pañhaṁ pucchi.",
  "atk-s0402a1:79_4": "Satthā purimanayeneva cintetvā yathā na jānāti,",
  "atk-s0402a1:79_5": "evameva kathento punapi “katattā ca, brāhmaṇa,",
  "atk-s0402a1:79_6": "akatattā cā”ti āha.",
  "atk-s0402a1:79_7": "Brāhmaṇo tasmimpi patiṭṭhātuṁ asakkonto “alaṁ, bho,",
  "atk-s0402a1:79_8": "na īdisassa purisassa santikaṁ āgatena ajānitvā gantuṁ vaṭṭati,",
  "atk-s0402a1:79_9": "sakavādaṁ pahāya samaṇaṁ gotamaṁ anuvattitvā mayhaṁ atthaṁ gavesissāmi,",
  "atk-s0402a1:79_10": "paralokamaggaṁ sodhessāmī”ti sanniṭṭhānaṁ katvā satthāraṁ āyācanto na kho ahantiādimāha.",
  "atk-s0402a1:79_11": "Athassa nihatamānataṁ ñatvā satthā upari desanaṁ vaḍḍhento tena hi,",
  "atk-s0402a1:79_12": "brāhmaṇātiādimāha.",
  "atk-s0402a1:79_13": "Tattha tena hīti kāraṇaniddeso.",
  "atk-s0402a1:79_14": "Yasmā saṁkhittena bhāsitassa atthaṁ ajānanto vitthāradesanaṁ yācasi,",
  "atk-s0402a1:79_15": "tasmāti attho.",
  "atk-s0402a1:79_16": "Sesamettha uttānatthamevāti.",
  "atk-s0402a1:80_0": "18.",
  "atk-s0402a1:80_1": "Aṭṭhame āyasmāti piyavacanametaṁ.",
  "atk-s0402a1:80_2": "Ānandoti tassa therassa nāmaṁ.",
  "atk-s0402a1:80_3": "Ekaṁsenāti ekantena.",
  "atk-s0402a1:80_4": "Anuviccāti anupavisitvā.",
  "atk-s0402a1:80_5": "Viññūti paṇḍitā.",
  "atk-s0402a1:80_6": "Garahantīti nindanti,",
  "atk-s0402a1:80_7": "avaṇṇaṁ bhāsanti.",
  "atk-s0402a1:80_8": "Sesamettha navame ca sabbaṁ uttānatthameva.",
  "atk-s0402a1:81_0": "20.",
  "atk-s0402a1:81_1": "Dasame dunnikkhittañca padabyañjananti uppaṭipāṭiyā gahitapāḷipadameva hi atthassa byañjanattā byañjananti vuccati.",
  "atk-s0402a1:81_2": "Ubhayametaṁ pāḷiyāva nāmaṁ.",
  "atk-s0402a1:81_3": "Attho ca dunnītoti parivattetvā uppaṭipāṭiyā gahitā aṭṭhakathā.",
  "atk-s0402a1:81_4": "Dunnikkhittassa,",
  "atk-s0402a1:81_5": "bhikkhave,",
  "atk-s0402a1:81_6": "padabyañjanassa atthopi dunnayo hotīti parivattetvā uppaṭipāṭiyā gahitāya pāḷiyā aṭṭhakathā nāma dunnayā dunnīhārā dukkathā nāma hoti.",
  "atk-s0402a1:81_7": "Ekādasame vuttapaṭipakkhanayena attho veditabboti.",
  "atk-s0402a1:82_0": "Adhikaraṇavaggo dutiyo."
}