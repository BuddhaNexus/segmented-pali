{
  "pli-tv-bi-vb-pc26:0.1_0": "Theravāda Vinaya",
  "pli-tv-bi-vb-pc26:0.2_0": "Bhikkhunivibhaṅga",
  "pli-tv-bi-vb-pc26:0.3_0": "Pācittiyakaṇḍa",
  "pli-tv-bi-vb-pc26:0.4_0": "Naggavagga",
  "pli-tv-bi-vb-pc26:0.5_0": "26. Gaṇacīvarasikkhāpada",
  "pli-tv-bi-vb-pc26:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bi-vb-pc26:1.2_0": "Tena kho pana samayena thullanandāya bhikkhuniyā upaṭṭhākakulaṁ thullanandaṁ bhikkhuniṁ etadavoca—",
  "pli-tv-bi-vb-pc26:1.3_0": "“bhikkhunisaṅghassa, ayye, cīvaraṁ dassāmā”ti.",
  "pli-tv-bi-vb-pc26:1.4_0": "Thullanandā bhikkhunī—",
  "pli-tv-bi-vb-pc26:1.5_0": "“tumhe bahukiccā bahukaraṇīyā”ti antarāyaṁ akāsi.",
  "pli-tv-bi-vb-pc26:1.6_0": "Tena kho pana samayena tassa kulassa gharaṁ ḍayhati.",
  "pli-tv-bi-vb-pc26:1.7_0": "Te ujjhāyanti khiyyanti vipācenti—",
  "pli-tv-bi-vb-pc26:1.8_0": "“kathañhi nāma ayyā thullanandā amhākaṁ deyyadhammaṁ antarāyaṁ karissati.",
  "pli-tv-bi-vb-pc26:1.9_0": "Ubhayenāmha paribāhirā bhogehi ca puññena cā”ti.",
  "pli-tv-bi-vb-pc26:1.10_0": "Assosuṁ kho bhikkhuniyo tesaṁ manussānaṁ ujjhāyantānaṁ khiyyantānaṁ vipācentānaṁ.",
  "pli-tv-bi-vb-pc26:1.11_0": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-pc26:1.12_0": "“kathañhi nāma ayyā thullanandā gaṇassa cīvaralābhaṁ antarāyaṁ karissatī”ti …pe…",
  "pli-tv-bi-vb-pc26:1.13_0": "“saccaṁ kira, bhikkhave, thullanandā bhikkhunī gaṇassa cīvaralābhaṁ antarāyaṁ akāsī”ti?",
  "pli-tv-bi-vb-pc26:1.14_0": "“Saccaṁ, bhagavā”ti.",
  "pli-tv-bi-vb-pc26:1.15_0": "Vigarahi buddho bhagavā …pe…",
  "pli-tv-bi-vb-pc26:1.16_0": "kathañhi nāma, bhikkhave, thullanandā bhikkhunī gaṇassa cīvaralābhaṁ antarāyaṁ karissati.",
  "pli-tv-bi-vb-pc26:1.17_0": "Netaṁ, bhikkhave, appasannānaṁ vā pasādāya …pe…",
  "pli-tv-bi-vb-pc26:1.18_0": "evañca pana, bhikkhave, bhikkhuniyo imaṁ sikkhāpadaṁ uddisantu—",
  "pli-tv-bi-vb-pc26:1.19.1_0": "“Yā pana bhikkhunī gaṇassa cīvaralābhaṁ antarāyaṁ kareyya, pācittiyan”ti.",
  "pli-tv-bi-vb-pc26:2.1.1_0": "Yā panāti",
  "pli-tv-bi-vb-pc26:2.1.2_0": "yā yādisā …pe…",
  "pli-tv-bi-vb-pc26:2.1.3_0": "bhikkhunīti",
  "pli-tv-bi-vb-pc26:2.1.4_0": "…pe… ayaṁ imasmiṁ atthe adhippetā bhikkhunīti.",
  "pli-tv-bi-vb-pc26:2.1.5_0": "Gaṇo nāma",
  "pli-tv-bi-vb-pc26:2.1.6_0": "bhikkhunisaṅgho vuccati.",
  "pli-tv-bi-vb-pc26:2.1.7_0": "Cīvaraṁ nāma",
  "pli-tv-bi-vb-pc26:2.1.8_0": "channaṁ cīvarānaṁ aññataraṁ cīvaraṁ vikappanupagaṁ pacchimaṁ.",
  "pli-tv-bi-vb-pc26:2.1.9_0": "Antarāyaṁ kareyyāti",
  "pli-tv-bi-vb-pc26:2.1.10_0": "“kathaṁ ime cīvaraṁ na dadeyyun”ti antarāyaṁ karoti, āpatti pācittiyassa.",
  "pli-tv-bi-vb-pc26:2.1.11_0": "Aññaṁ parikkhāraṁ antarāyaṁ karoti, āpatti dukkaṭassa.",
  "pli-tv-bi-vb-pc26:2.1.12_0": "Sambahulānaṁ bhikkhunīnaṁ vā ekabhikkhuniyā vā anupasampannāya vā cīvaraṁ vā aññaṁ vā parikkhāraṁ antarāyaṁ karoti,",
  "pli-tv-bi-vb-pc26:2.1.12_1": "āpatti dukkaṭassa.",
  "pli-tv-bi-vb-pc26:2.2.1_0": "Anāpatti—",
  "pli-tv-bi-vb-pc26:2.2.2_0": "ānisaṁsaṁ dassetvā nivāreti,",
  "pli-tv-bi-vb-pc26:2.2.3_0": "ummattikāya,",
  "pli-tv-bi-vb-pc26:2.2.4_0": "ādikammikāyāti.",
  "pli-tv-bi-vb-pc26:2.2.5_0": "Chaṭṭhasikkhāpadaṁ niṭṭhitaṁ."
}