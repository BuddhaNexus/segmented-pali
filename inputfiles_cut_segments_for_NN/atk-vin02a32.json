{
  "atk-vin02a32:0_0": "3. Samuccayakkhandhakaṁ",
  "atk-vin02a32:1_0": "Sukkavissaṭṭhikathā",
  "atk-vin02a32:2_0": "97.",
  "atk-vin02a32:2_1": "Samuccayakkhandhake – chārattaṁ mānattanti ettha catubbidhaṁ mānattaṁ – appaṭicchannamānattaṁ, paṭicchannamānattaṁ, pakkhamānattaṁ, samodhānamānattanti.",
  "atk-vin02a32:2_2": "Tattha appaṭicchannamānattaṁ nāma – yaṁ appaṭicchannāya āpattiyā parivāsaṁ adatvā kevalaṁ āpattiṁ āpannabhāveneva mānattārahassa mānattaṁ diyyati.",
  "atk-vin02a32:2_3": "Paṭicchannamānattaṁ nāma – yaṁ paṭicchannāya āpattiyā parivutthaparivāsassa diyyati.",
  "atk-vin02a32:2_4": "Pakkhamānattaṁ nāma – yaṁ paṭicchannāya vā appaṭicchannāya vā āpattiyā addhamāsaṁ bhikkhunīnaṁ diyyati.",
  "atk-vin02a32:2_5": "Samodhānamānattaṁ nāma – yaṁ odhāya ekato katvā diyyati.",
  "atk-vin02a32:2_6": "Tesu idaṁ ‘‘appaṭicchannāya chārattaṁ mānatta’’nti vacanato ‘‘appaṭicchannamānatta’’nti veditabbaṁ.",
  "atk-vin02a32:2_7": "Taṁ dentena sace ekaṁ āpattiṁ āpanno hoti, idha vuttanayena dātabbaṁ.",
  "atk-vin02a32:2_8": "Sace dve vā tisso vā tatuttariṁ vā āpanno,",
  "atk-vin02a32:2_9": "yatheva ‘‘ekaṁ āpatti’’nti vuttaṁ; evaṁ ‘‘dve āpattiyo, tisso āpattiyo’’ti vattabbaṁ.",
  "atk-vin02a32:2_10": "Tatuttari pana sacepi sataṁ vā sahassaṁ vā hoti, ‘‘sambahulā’’ti vattabbaṁ.",
  "atk-vin02a32:2_11": "Nānāvatthukāyopi ekato katvā dātabbā,",
  "atk-vin02a32:2_12": "tāsaṁ dānavidhiṁ parivāsadāne kathayissāma.",
  "atk-vin02a32:3_0": "Evaṁ āpattivasena kammavācaṁ katvā dinne mānatte ‘‘evametaṁ dhārayāmī’’ti kammavācāpariyosāne māḷakasīmāyameva ‘‘mānattaṁ samādiyāmi,",
  "atk-vin02a32:3_1": "vattaṁ samādiyāmī’’ti vuttanayena vattaṁ samādātabbaṁ.",
  "atk-vin02a32:3_2": "Vattaṁ samādiyitvā tattheva saṅghassa ārocetabbaṁ,",
  "atk-vin02a32:3_3": "ārocentena ca evaṁ ārocetabbaṁ –",
  "atk-vin02a32:4_0": "‘‘Ahaṁ , bhante,",
  "atk-vin02a32:4_1": "ekaṁ āpattiṁ āpajjiṁ sañcetanikaṁ sukkavissaṭṭhiṁ appaṭicchannaṁ,",
  "atk-vin02a32:4_2": "sohaṁ saṅghaṁ ekissā āpattiyā sañcetanikāya sukkavissaṭṭhiyā appaṭicchannāya chārattaṁ mānattaṁ yāciṁ,",
  "atk-vin02a32:4_3": "tassa me saṅgho ekissā āpattiyā sañcetanikāya sukkavissaṭṭhiyā appaṭicchannāya chārattaṁ mānattaṁ adāsi. Sohaṁ mānattaṁ carāmi, vedayāmahaṁ,",
  "atk-vin02a32:4_4": "bhante ‘vedayatī’ti maṁ saṅgho dhāretū’’ti.",
  "atk-vin02a32:5_0": "Imañca pana atthaṁ gahetvā yāya kāyaci bhāsāya ārocetuṁ vaṭṭatiyeva.",
  "atk-vin02a32:5_1": "Ārocetvā sace nikkhipitukāmo,",
  "atk-vin02a32:5_2": "vuttanayeneva saṅghamajjhe nikkhipitabbaṁ.",
  "atk-vin02a32:5_3": "Māḷakato bhikkhūsu nikkhantesu ekassapi santike nikkhipituṁ vaṭṭati.",
  "atk-vin02a32:5_4": "Māḷakato nikkhamitvā satiṁ paṭilabhantena sahagacchantassa santike nikkhipitabbaṁ. Sace sopi pakkanto,",
  "atk-vin02a32:5_5": "aññassa yassa māḷake nārocitaṁ,",
  "atk-vin02a32:5_6": "tassa ārocetvā nikkhipitabbaṁ.",
  "atk-vin02a32:5_7": "Ārocentena pana avasāne ‘‘vedayatīti maṁ āyasmā dhāretū’’ti vattabbaṁ.",
  "atk-vin02a32:5_8": "Dvinnaṁ ārocentena ‘‘āyasmantā dhārentū’’ti,",
  "atk-vin02a32:5_9": "tiṇṇaṁ ārocentena ‘‘āyasmanto dhārentū’’ti vattabbaṁ.",
  "atk-vin02a32:5_10": "Nikkhittakālato paṭṭhāya pakatattaṭṭhāne tiṭṭhati.",
  "atk-vin02a32:6_0": "Sace appabhikkhuko vihāro hoti, sabhāgā bhikkhū vasanti,",
  "atk-vin02a32:6_1": "vattaṁ anikkhipitvā antovihāreyeva rattiyo gaṇetabbā. Atha na sakkā sodhetuṁ,",
  "atk-vin02a32:6_2": "vuttanayeneva vattaṁ nikkhipitvā paccūsasamaye catūhi pañcahi vā bhikkhūhi saddhiṁ parikkhittassa vihārassa parikkhepato,",
  "atk-vin02a32:6_3": "aparikkhittassa parikkhepārahaṭṭhānato dve leḍḍupāte atikkamitvā mahāmaggato okkamma gumbena vā vatiyā vā paṭicchannaṭṭhāne nisīditabbaṁ.",
  "atk-vin02a32:6_4": "Antoaruṇeyeva vuttanayena vattaṁ samādiyitvā ārocetabbaṁ.",
  "atk-vin02a32:6_5": "Sace añño koci bhikkhu kenacideva karaṇīyena taṁ ṭhānaṁ āgacchati, sace esa taṁ passati, saddaṁ vāssa suṇāti, ārocetabbaṁ.",
  "atk-vin02a32:6_6": "Anārocentassa ratticchedo ceva vattabhedo ca.",
  "atk-vin02a32:7_0": "Atha dvādasahatthaṁ upacāraṁ okkamitvā ajānantasseva gacchati, ratticchedo hoti eva, vattabhedo pana natthi.",
  "atk-vin02a32:7_1": "Ārocitakālato paṭṭhāya ca ekaṁ bhikkhuṁ ṭhapetvā sesehi sati karaṇīye gantumpi vaṭṭati.",
  "atk-vin02a32:7_2": "Aruṇe uṭṭhite tassa bhikkhussa santike vattaṁ nikkhipitabbaṁ.",
  "atk-vin02a32:7_3": "Sace sopi kenaci kammena purearuṇeyeva gacchati,",
  "atk-vin02a32:7_4": "aññaṁ vihārato nikkhantaṁ vā āgantukaṁ vā yaṁ paṭhamaṁ passati,",
  "atk-vin02a32:7_5": "tassa santike ārocetvā vattaṁ nikkhipitabbaṁ.",
  "atk-vin02a32:7_6": "Ayañca yasmā gaṇassa ārocetvā bhikkhūnañca atthibhāvaṁ sallakkhetvāva vasi,",
  "atk-vin02a32:7_7": "tenassa ūne gaṇe caraṇadoso vā vippavāso vā na hoti. Sace na kañci passati,",
  "atk-vin02a32:7_8": "vihāraṁ gantvā attanā saddhiṁ gatabhikkhūsu ekassa santike nikkhipitabbanti mahāsumatthero āha.",
  "atk-vin02a32:7_9": "Mahāpadumatthero pana ‘‘yaṁ paṭhamaṁ passati,",
  "atk-vin02a32:7_10": "tassa ārocetvā nikkhipitabbaṁ;",
  "atk-vin02a32:7_11": "ayaṁ nikkhittavattassa parihāro’’ti āha.",
  "atk-vin02a32:8_0": "Evaṁ chārattaṁ mānattaṁ akhaṇḍaṁ caritvā yattha siyā vīsatigaṇo bhikkhusaṅgho, tattha so bhikkhu abbhetabbo.",
  "atk-vin02a32:8_1": "Abbhentehi ca paṭhamaṁ abbhānāraho kātabbo.",
  "atk-vin02a32:8_2": "Ayañhi nikkhittavattattā pakatattaṭṭhāne ṭhito,",
  "atk-vin02a32:8_3": "pakatattassa ca abbhānaṁ kātuṁ na vaṭṭati, tasmā vattaṁ samādāpetabbo.",
  "atk-vin02a32:8_4": "Vatte samādinne abbhānāraho hoti.",
  "atk-vin02a32:8_5": "Tenāpi vattaṁ samādiyitvā ārocetvā abbhānaṁ yācitabbaṁ.",
  "atk-vin02a32:8_6": "Anikkhittavattassa puna vattasamādānakiccaṁ natthi.",
  "atk-vin02a32:8_7": "So hi chārattātikkameneva abbhānāraho hoti, tasmā so abbhetabbo. Tatra yvāyaṁ ‘‘evañca pana, bhikkhave,",
  "atk-vin02a32:8_8": "abbhetabbo’’ti pāḷiyaṁyeva abbhānavidhi vutto, ayañca ekāpattivasena vutto.",
  "atk-vin02a32:8_9": "Sace pana dve tisso sambahulā vā ekavatthukā vā nānāvatthukā vā āpattiyo honti,",
  "atk-vin02a32:8_10": "tāsaṁ vasena kammavācā kātabbā.",
  "atk-vin02a32:8_11": "Evaṁ appaṭicchannamānattaṁ dātabbaṁ.",
  "atk-vin02a32:8_12": "Paṭicchannamānattaṁ pana yasmā paṭicchannāya āpattiyā parivutthaparivāsassa dātabbaṁ hoti,",
  "atk-vin02a32:8_13": "tasmā naṁ parivāsakathāyaṁyeva kathayissāma.",
  "atk-vin02a32:9_0": "Parivāsakathā",
  "atk-vin02a32:10_0": "102. ‘‘Tena hi, bhikkhave,",
  "atk-vin02a32:10_1": "saṅgho udāyissa bhikkhuno ekissā āpattiyā sañcetanikāya sukkavissaṭṭhiyā ekāhapaṭicchannāya ekāhaparivāsaṁ detū’’tiādinā nayena pāḷiyaṁ anekehi ākārehi parivāso ca mānattañca vuttaṁ.",
  "atk-vin02a32:10_2": "Tassa yasmā āgatāgataṭṭhāne vinicchayo vuccamāno pāḷi viya ativitthāraṁ āpajjati,",
  "atk-vin02a32:10_3": "na ca sakkā hoti sukhena pariggahetuṁ,",
  "atk-vin02a32:10_4": "tasmā naṁ samodhānetvā idheva dassayissāma.",
  "atk-vin02a32:11_0": "Ayañhi idha adhippeto parivāso nāma – paṭicchannaparivāso, suddhantaparivāso,",
  "atk-vin02a32:11_1": "samodhānaparivāsoti tividho hoti.",
  "atk-vin02a32:11_2": "Tattha paṭicchannaparivāso tāva yathāpaṭicchannāya āpattiyā dātabbo .",
  "atk-vin02a32:11_3": "Kassaci hi ekāhapaṭicchannā āpatti hoti yathā ayaṁ udāyittherassa,",
  "atk-vin02a32:11_4": "kassaci dvīhādipaṭicchannā yathā parato āgatā udāyittherasseva,",
  "atk-vin02a32:11_5": "kassaci ekā āpatti hoti yathā ayaṁ,",
  "atk-vin02a32:11_6": "kassaci dve tisso tatuttari vā yathā parato āgatā,",
  "atk-vin02a32:11_7": "tasmā paṭicchannaparivāsaṁ dentena paṭhamaṁ tāva paṭicchannabhāvo jānitabbo.",
  "atk-vin02a32:12_0": "Ayañhi āpatti nāma dasahākārehi paṭicchannā hoti.",
  "atk-vin02a32:12_1": "Tatthāyaṁ mātikā – āpatti ca hoti āpattisaññī ca,",
  "atk-vin02a32:12_2": "pakatatto ca hoti pakatattasaññī ca,",
  "atk-vin02a32:12_3": "anantarāyiko ca hoti anantarāyikasaññī ca, pahu ca hoti pahusaññī ca,",
  "atk-vin02a32:12_4": "chādetukāmo ca hoti chādeti cāti.",
  "atk-vin02a32:13_0": "Tattha āpatti ca hoti āpattisaññī cāti yaṁ āpanno, sā āpattiyeva hoti.",
  "atk-vin02a32:13_1": "Sopi ca tattha āpattisaññīyeva. Iti jānanto chādeti, channāva hoti.",
  "atk-vin02a32:13_2": "Atha panāyaṁ tattha anāpattisaññī, acchannā hoti,",
  "atk-vin02a32:13_3": "anāpatti pana āpattisaññāyapi anāpattisaññāyapi chādentenāpi acchāditāva hoti.",
  "atk-vin02a32:13_4": "Lahukaṁ vā garukāti garukaṁ vā lahukāti chādeti, alajjipakkhe tiṭṭhati, āpatti pana acchannā hoti.",
  "atk-vin02a32:13_5": "Garukaṁ lahukāti maññamāno deseti, neva desitā hoti, na channā.",
  "atk-vin02a32:13_6": "Garukaṁ garukāti ñatvā chādeti, channā hoti.",
  "atk-vin02a32:13_7": "Garukalahukabhāvaṁ na jānāti, āpattiṁ chādemīti chādeti, channāva hoti.",
  "atk-vin02a32:14_0": "Pakatattoti tividhaṁ ukkhepanīyakammaṁ akato – so ce pakatattasaññī hutvā chādeti, channā hoti.",
  "atk-vin02a32:14_1": "Atha ‘‘mayhaṁ saṅghena kammaṁ kata’’nti apakatattasaññī hutvā chādeti, acchannā hoti.",
  "atk-vin02a32:14_2": "Apakatattena pakatattasaññinā vā apakatattasaññinā vā chāditāpi acchannāva hoti. Vuttampi cetaṁ –",
  "atk-vin02a32:15_0": "‘‘Āpajjati garukaṁ sāvasesaṁ,",
  "atk-vin02a32:16_0": "Chādeti anādariyaṁ paṭicca;",
  "atk-vin02a32:17_0": "Na bhikkhunī no ca phuseyya vajjaṁ,",
  "atk-vin02a32:18_0": "Pañhā mesā kusalehi cintitā’’ti. (pari. 481);",
  "atk-vin02a32:19_0": "Ayañhi pañho ukkhittakena kathito.",
  "atk-vin02a32:20_0": "Anantarāyikoti yassa dasasu antarāyesu ekopi natthi,",
  "atk-vin02a32:20_1": "so ce anantarāyikasaññī hutvā chādeti, channā hoti.",
  "atk-vin02a32:20_2": "Sacepi so bhīrukajātikatāya andhakāre amanussacaṇḍamigabhayena antarāyikasaññī hutvā chādeti, acchannāva hoti.",
  "atk-vin02a32:20_3": "Yassa hi pabbatavihāre vasantassa kandaraṁ vā nadiṁ vā atikkamitvā ārocetabbaṁ hoti,",
  "atk-vin02a32:20_4": "antarāmagge ca caṇḍavāḷaamanussādibhayaṁ atthi, magge ajagarā nipajjanti, nadī pūrā hoti,",
  "atk-vin02a32:20_5": "ekasmiṁ pana satiyeva antarāye antarāyikasaññī hutvā chādeti, acchannāva hoti.",
  "atk-vin02a32:20_6": "Antarāyikassa pana antarāyikasaññāya vā anantarāyikasaññāya vā chādayato acchannāva hoti.",
  "atk-vin02a32:21_0": "Pahūti yo sakkoti bhikkhuno santikaṁ gantuñceva ārocetuñca;",
  "atk-vin02a32:21_1": "so ce pahusaññī hutvā chādeti, channā hoti.",
  "atk-vin02a32:21_2": "Sacassa mukhe appamattako gaṇḍo vā hoti, hanukavāto vā vijjhati, danto vā rujjati,",
  "atk-vin02a32:21_3": "bhikkhā vā mandā laddhā hoti,",
  "atk-vin02a32:21_4": "tāvatakena pana neva vattuṁ na sakkoti na gantuṁ;",
  "atk-vin02a32:21_5": "apica kho na sakkomīti saññī hoti,",
  "atk-vin02a32:21_6": "ayaṁ pahu hutvā appahusaññī nāma. Iminā chāditāpi acchāditā.",
  "atk-vin02a32:21_7": "Appahunā pana vattuṁ vā gantuṁ vā asamatthena pahusaññinā vā appahusaññinā vā chāditā hotu, acchāditāva.",
  "atk-vin02a32:22_0": "Chādetukāmo ca hoti chādeti cāti idaṁ uttānatthameva.",
  "atk-vin02a32:22_1": "Sace pana chādessāmīti dhuranikkhepaṁ katvā purebhatte vā pacchābhatte vā paṭhamayāmādīsu vā lajjidhammaṁ okkamitvā antoaruṇeyeva āroceti,",
  "atk-vin02a32:22_2": "ayaṁ chādetukāmo na chādeti nāma.",
  "atk-vin02a32:23_0": "Yassa pana abhikkhuke ṭhāne vasantassa āpattiṁ āpajjitvā sabhāgassa bhikkhuno āgamanaṁ āgamentassa sabhāgasantikaṁ vā gacchantassa addhamāsopi māsopi atikkamati,",
  "atk-vin02a32:23_1": "ayaṁ na chādetukāmo chādeti nāma, ayampi acchannāva hoti.",
  "atk-vin02a32:24_0": "Yo pana āpannamattova aggiṁ akkantapuriso viya sahasā apakkamitvā sabhāgaṭṭhānaṁ gantvā āvi karoti,",
  "atk-vin02a32:24_1": "ayaṁ na chādetukāmova na chādeti nāma.",
  "atk-vin02a32:24_2": "Sace pana sabhāgaṁ disvāpi ‘‘ayaṁ me upajjhāyo vā ācariyo vā’’ti lajjāya nāroceti, channāva hoti āpatti.",
  "atk-vin02a32:24_3": "Upajjhāyādibhāvo hi idha appamāṇaṁ averisabhāgamattameva pamāṇaṁ,",
  "atk-vin02a32:24_4": "tasmā averisabhāgassa santike ārocetabbā.",
  "atk-vin02a32:25_0": "Yo pana visabhāgo hoti sutvā pakāsetukāmo,",
  "atk-vin02a32:25_1": "evarūpassa upajjhāyassāpi santike na ārocetabbā.",
  "atk-vin02a32:25_2": "Tattha purebhattaṁ vā āpattiṁ āpanno hotu pacchābhattaṁ vā,",
  "atk-vin02a32:25_3": "divā vā rattiṁ vā yāva aruṇaṁ na uggacchati tāva ārocetabbaṁ.",
  "atk-vin02a32:25_4": "Uddhaste aruṇe paṭicchannā hoti,",
  "atk-vin02a32:25_5": "paṭicchādanapaccayā ca dukkaṭaṁ āpajjati.",
  "atk-vin02a32:25_6": "Sabhāgasaṅghādisesaṁ āpannassa pana santike āvi kātuṁ na vaṭṭati. Sace āvi karoti, āpatti āvikatā hoti, dukkaṭā pana na muccati,",
  "atk-vin02a32:25_7": "tasmā suddhassa santike āvikātabbā.",
  "atk-vin02a32:25_8": "Āvikaronto ca ‘‘tuyhaṁ santike ekaṁ āpattiṁ āvikaromī’’ti vā ‘‘ācikkhāmī’’ti vā ‘‘ārocemī’’ti vā ‘‘mama ekaṁ āpattiṁ āpannabhāvaṁ jānāhī’’ti vā vadatu,",
  "atk-vin02a32:25_9": "‘‘ekaṁ garukāpattiṁ āvikaromī’’tiādinā vā nayena vadatu,",
  "atk-vin02a32:25_10": "sabbehipi ākārehi appaṭicchannāva hotīti kurundiyaṁ vuttaṁ.",
  "atk-vin02a32:25_11": "Sace pana lahukāpattiṁ āvikaromītiādinā nayena vadati, paṭicchannā hoti, vatthuṁ āroceti, āpattiṁ āroceti, ubhayaṁ āroceti, tividhenāpi ārocitāva hoti.",
  "atk-vin02a32:25_12": "Iti imāni dasa kāraṇāni upalakkhetvā paṭicchannaparivāsaṁ dentena paṭhamameva paṭicchannabhāvo jānitabbo.",
  "atk-vin02a32:26_0": "Tato paṭicchannadivase ca āpattiyo ca sallakkhetvā sace ekāhapaṭicchannā hoti – ‘‘ahaṁ, bhante,",
  "atk-vin02a32:26_1": "ekaṁ āpattiṁ āpajjiṁ sañcetanikaṁ sukkavissaṭṭhiṁ ekāhapaṭicchanna’’nti evaṁ yācāpetvā idha vuttanayeneva kammavācaṁ vatvā parivāso dātabbo.",
  "atk-vin02a32:26_2": "Atha dvīhatīhādipaṭicchannā hoti,",
  "atk-vin02a32:26_3": "dvīhapaṭicchannaṁ tīhapaṭicchannaṁ catūhapaṭicchannaṁ pañcāhapaṭicchannaṁ chāhapaṭicchannaṁ sattāhapaṭicchannaṁ aṭṭhāhapaṭicchannaṁ navāhapaṭicchannaṁ dasāhapaṭicchannaṁ ekādasāhapaṭicchannaṁ dvādasāhapaacchannaṁ terasāhapaṭicchannaṁ cuddasāhapaṭicchannanti evaṁ yāva cuddasa divasāni divasavasena yojanā kātabbā.",
  "atk-vin02a32:26_4": "Pañcadasa divasāni paṭicchannāya pakkhapaṭicchannanti vatvā yojanā kātabbā.",
  "atk-vin02a32:26_5": "Tato yāva ekūnatiṁsatimo divaso,",
  "atk-vin02a32:26_6": "tāva atirekapakkhapaṭicchannanti.",
  "atk-vin02a32:27_0": "Tato māsapaṭicchannaṁ atirekamāsapaṭicchannaṁ dvemāsapaṭicchannaṁ atirekadvemāsapaṭicchannaṁ temāsapaṭicchannaṁ atirekatemāsapaṭicchannaṁ catumāsapaṭicchannaṁ atirekacatumāsapaṭicchannaṁ pañcamāsapaṭicchannaṁ atirekapañcamāsapaṭicchannaṁ chamāsapaṭicchannaṁ atirekachamāsapaṭicchannaṁ sattamāsapaṭicchannaṁ atirekasattamāsapaṭicchannaṁ aṭṭhamāsapaṭicchannaṁ atirekaaṭṭhamāsapaṭicchannaṁ navamāsapaṭicchannaṁ atirekanavamāsapaṭicchannaṁ dasamāsapaṭicchannaṁ atirekadasamāsapaṭicchannaṁ ekādasamāsapaṭicchannaṁ atirekaekādasamāsapaṭicchannanti evaṁ yojanā kātabbā.",
  "atk-vin02a32:27_1": "Saṁvacchare paripuṇṇe ekasaṁvaccharapaṭicchannanti.",
  "atk-vin02a32:27_2": "Tato paraṁ atirekaekasaṁvacchara… dvesaṁvacchara… atirekadvesaṁvacchara… tisaṁvacchara… atiraketisaṁvacchara… catusaṁvacchara… atirekacatusaṁvacchara… pañcasaṁvacchara… atirekapañcasaṁvaccharapaṭicchannanti evaṁ yāva saṭṭhisaṁvacchara… atirekasaṭṭhisaṁvaccharapaṭicchannanti vā tato vā bhiyyopi vatvā yojanā kātabbā.",
  "atk-vin02a32:28_0": "Sace pana dve tisso tatuttari vā āpattiyo honti,",
  "atk-vin02a32:28_1": "yathā idha ekaṁ āpattinti vuttaṁ;",
  "atk-vin02a32:28_2": "evaṁ dve āpattiyo tisso āpattiyoti vattabbaṁ.",
  "atk-vin02a32:28_3": "Tato paraṁ pana sataṁ vā hotu sahassaṁ vā, sambahulāti vattuṁ vaṭṭati. Nānāvatthukāsupi ‘‘ahaṁ, bhante,",
  "atk-vin02a32:28_4": "sambahulā saṅghādisesā āpattiyo āpajjiṁ – ekaṁ sukkavissaṭṭhiṁ, ekaṁ kāyasaṁsaggaṁ, ekaṁ duṭṭhullavācaṁ, ekaṁ attakāmaṁ, ekaṁ sañcarittaṁ,",
  "atk-vin02a32:28_5": "ekāhapaṭicchannāyo’’ti evaṁ gaṇanavasena vā ‘‘ahaṁ, bhante,",
  "atk-vin02a32:28_6": "sambahulā saṅghādisesā āpattiyo āpajjiṁ nānāvatthukāyo ekāhapaṭicchannāyo’’ti evaṁ vatthukittanavasena vā, ‘‘ahaṁ, bhante,",
  "atk-vin02a32:28_7": "sambahulā saṅghādisesā āpattiyo āpajjiṁ ekāhapaṭicchannāyo’’ti evaṁ nāmamattavasena vā yojanā kātabbā.",
  "atk-vin02a32:29_0": "Tattha nāmaṁ duvidhaṁ – sajātisādhāraṇañca sabbasādhāraṇañca.",
  "atk-vin02a32:29_1": "Tattha saṅghādisesoti sajātisādhāraṇaṁ, āpattīti sabbasādhāraṇaṁ;",
  "atk-vin02a32:29_2": "tasmā ‘‘sambahulā āpattiyo āpajjiṁ ekāhapaṭicchannāyo’’ti evaṁ sabbasādhāraṇanāmavasenapi vattuṁ vaṭṭati.",
  "atk-vin02a32:29_3": "Idañhi sabbampi parivāsādikaṁ vinayakammaṁ vatthuvasena gottavasena nāmavasena āpattivasena ca kātuṁ vaṭṭatiyeva.",
  "atk-vin02a32:30_0": "Tattha ‘‘sukkavissaṭṭhī’’ti vatthu ceva gottañca.",
  "atk-vin02a32:30_1": "‘‘Saṅghādiseso’’ti nāmañceva āpatti ca.",
  "atk-vin02a32:30_2": "‘‘Kāyasaṁsaggo’’ti vatthu ceva gottañca.",
  "atk-vin02a32:30_3": "‘‘Saṅghādiseso’’ti nāmañceva āpatti ca,",
  "atk-vin02a32:30_4": "tattha ‘‘sukkavissaṭṭhiṁ kāyasaṁsagga’’ntiādinā vacanenāpi ‘‘nānāvatthukāyo’’ti vacanenāpi vatthu ceva gottañca gahitaṁ hoti.",
  "atk-vin02a32:30_5": "‘‘Saṅghādiseso’’ti vacanenāpi ‘‘āpattiyo’’ti vacanenāpi nāmañceva āpatti ca gahitā hoti.",
  "atk-vin02a32:30_6": "Idha pana ekaṁ āpattiṁ āpajjiṁ sañcetanikaṁ ‘‘sukkavissaṭṭhi’’nti nāmampi vatthugottānipi gahitāneva.",
  "atk-vin02a32:30_7": "Yathā ca idha ‘‘ayaṁ udāyi bhikkhū’’ti vuttaṁ; evaṁ yo yo āpanno hoti,",
  "atk-vin02a32:30_8": "tassa tassa nāmaṁ gahetvā ‘‘ayaṁ itthannāmo bhikkhū’’ti kammavācā kātabbā.",
  "atk-vin02a32:31_0": "Kammavācāpariyosāne ca tena bhikkhunā māḷakasīmāyameva ‘‘parivāsaṁ samādiyāmi,",
  "atk-vin02a32:31_1": "vattaṁ samādiyāmī’’ti vuttanayeneva vattaṁ samādātabbaṁ .",
  "atk-vin02a32:31_2": "Samādiyitvā tattheva saṅghassa ārocetabbaṁ,",
  "atk-vin02a32:31_3": "ārocentena ca evaṁ ārocetabbaṁ –",
  "atk-vin02a32:32_0": "‘‘Ahaṁ, bhante,",
  "atk-vin02a32:32_1": "ekaṁ āpattiṁ āpajjiṁ sañcetanikaṁ sukkavissaṭṭhiṁ ekāhapaṭicchannaṁ,",
  "atk-vin02a32:32_2": "sohaṁ saṅghaṁ ekissā āpattiyā sañcetanikāya sukkavissaṭṭhiyā ekāhapaṭicchannāya ekāhaparivāsaṁ yāciṁ,",
  "atk-vin02a32:32_3": "tassa me saṅgho ekissā āpattiyā sañcetanikāya sukkavissaṭṭhiyā ekāhapaṭicchannāya ekāhaparivāsaṁ adāsi,",
  "atk-vin02a32:32_4": "sohaṁ parivasāmi – ‘vedayāmahaṁ, bhante,",
  "atk-vin02a32:32_5": "vedayatī’ti maṁ saṅgho dhāretū’’ti.",
  "atk-vin02a32:33_0": "Imañca panatthaṁ gahetvā yāya kāyaci bhāsāya ārocetuṁ vaṭṭatiyeva.",
  "atk-vin02a32:33_1": "Ārocetvā sace nikkhipitukāmo,",
  "atk-vin02a32:33_2": "vuttanayeneva saṅghamajjhe nikkhipitabbaṁ.",
  "atk-vin02a32:33_3": "Māḷakato bhikkhūsu nikkhantesu ekassāpi santike nikkhipituṁ vaṭṭati.",
  "atk-vin02a32:33_4": "Māḷakato nikkhamitvā satiṁ paṭilabhantena sahagacchantassa santike nikkhipitabbaṁ. Sace sopi pakkanto,",
  "atk-vin02a32:33_5": "aññassa yassa māḷake nārocitaṁ,",
  "atk-vin02a32:33_6": "tassa ārocetvā nikkhipitabbaṁ.",
  "atk-vin02a32:33_7": "Ārocentena ca avasāne ‘‘vedayatīti maṁ āyasmā dhāretū’’ti vattabbaṁ.",
  "atk-vin02a32:33_8": "Dvinnaṁ ārocentena ‘‘āyasmantā dhārentū’’ti,",
  "atk-vin02a32:33_9": "tiṇṇaṁ ārocentena ‘‘āyasmanto dhārentū’’ti vattabbaṁ.",
  "atk-vin02a32:33_10": "Nikkhittakālato paṭṭhāya pakatattaṭṭhāne tiṭṭhati.",
  "atk-vin02a32:34_0": "Sace appabhikkhuko vihāro hoti, sabhāgā bhikkhū vasanti,",
  "atk-vin02a32:34_1": "vattaṁ anikkhipitvā vihāreyeva rattipariggaho kātabbo. Atha na sakkā sodhetuṁ,",
  "atk-vin02a32:34_2": "vuttanayeneva vattaṁ nikkhipitvā paccūsasamaye ekena bhikkhunā saddhiṁ mānattavaṇṇanāyaṁ vuttanayeneva upacārasīmaṁ atikkamitvā mahāmaggā okkamma paṭicchanne ṭhāne nisīditvā antoaruṇeyeva vuttanayeneva vattaṁ samādiyitvā tassa bhikkhuno parivāso ārocetabbo.",
  "atk-vin02a32:34_3": "Ārocentena sace navakataro hoti, ‘‘āvuso’’ti vattabbaṁ. Sace vuḍḍhataro, ‘‘bhante’’ti vattabbaṁ.",
  "atk-vin02a32:34_4": "Sace añño koci bhikkhu kenacideva karaṇīyena taṁ ṭhānaṁ āgacchati, sace esa taṁ passati, saddaṁ vāssa suṇāti, ārocetabbaṁ;",
  "atk-vin02a32:34_5": "anārocentassa ratticchedo ceva vattabhedo ca.",
  "atk-vin02a32:34_6": "Atha dvādasahatthaṁ upacāraṁ okkamitvā ajānantasseva gacchati, ratticchedoyeva hoti, vattabhedo pana natthi.",
  "atk-vin02a32:35_0": "Uggate aruṇe vattaṁ nikkhipitabbaṁ.",
  "atk-vin02a32:35_1": "Sace so bhikkhu kenacideva karaṇīyena pakkanto hoti,",
  "atk-vin02a32:35_2": "yaṁ aññaṁ sabbapaṭhamaṁ passati,",
  "atk-vin02a32:35_3": "tassa ārocetvā nikkhipitabbaṁ. Sace pana kañci na passati,",
  "atk-vin02a32:35_4": "vihāraṁ gantvā attanā saddhiṁ gatabhikkhussa santike nikkhipitabbanti mahāsumatthero āha.",
  "atk-vin02a32:35_5": "Mahāpadumatthero pana ‘‘yaṁ paṭhamaṁ passati,",
  "atk-vin02a32:35_6": "tassa ārocetvā nikkhipitabbaṁ,",
  "atk-vin02a32:35_7": "ayaṁ nikkhittavattassa parihāro’’ti āha.",
  "atk-vin02a32:36_0": "Evaṁ yattakāni divasāni āpatti paṭicchannā hoti,",
  "atk-vin02a32:36_1": "tattakāni tato adhikatarāni vā kukkuccavinodanatthāya parivasitvā saṅghaṁ upasaṅkamitvā vattaṁ samādiyitvā mānattaṁ yācitabbaṁ.",
  "atk-vin02a32:36_2": "Ayañhi vatte samādinne eva mānattāraho hoti nikkhittavattena parivutthattā.",
  "atk-vin02a32:36_3": "Anikkhittavattassa pana puna samādānakiccaṁ natthi,",
  "atk-vin02a32:36_4": "so hi paṭicchannadivasātikkameneva mānattāraho hoti,",
  "atk-vin02a32:36_5": "tasmā tassa mānattaṁ dātabbameva.",
  "atk-vin02a32:36_6": "Idaṁ paṭicchannamānattaṁ nāma.",
  "atk-vin02a32:36_7": "Taṁ dentena sace ekāpatti hoti ,",
  "atk-vin02a32:36_8": "pāḷiyaṁ vuttanayeneva dātabbaṁ.",
  "atk-vin02a32:36_9": "Atha dve vā tisso vā ‘‘sohaṁ parivutthaparivāso saṅghaṁ dvinnaṁ āpattīnaṁ tissannaṁ āpattīnaṁ ekāhapaṭicchannānaṁ chārattaṁ mānattaṁ yācāmī’’ti parivāse vuttanayeneva āpattiyo ca divase ca sallakkhetvā yojanā kātabbā.",
  "atk-vin02a32:37_0": "Appaṭicchannāpattiṁ paṭicchannāpattiyā samodhānetvāpi dātuṁ vaṭṭati. Kathaṁ?",
  "atk-vin02a32:37_1": "Paṭicchannāya ekāhaparivāsaṁ vasitvā –",
  "atk-vin02a32:38_0": "‘‘Ahaṁ, bhante,",
  "atk-vin02a32:38_1": "ekaṁ āpattiṁ āpajjiṁ sañcetanikaṁ sukkavissaṭṭhiṁ ekāhapaṭicchannaṁ,",
  "atk-vin02a32:38_2": "sohaṁ saṅghaṁ ekissā āpattiyā sañcetanikāya sukkavissaṭṭhiyā ekāhapaṭicchannāya ekāhaparivāsaṁ yāciṁ,",
  "atk-vin02a32:38_3": "tassa me saṅgho ekissā āpattiyā sañcetanikāya sukkavissaṭṭhiyā ekāhapaṭicchannāya ekāhaparivāsaṁ adāsi, sohaṁ parivutthaparivāso . Ahaṁ, bhante,",
  "atk-vin02a32:38_4": "ekaṁ āpattiṁ āpajjiṁ sañcetanikaṁ sukkavissaṭṭhiṁ appaṭicchannaṁ. Sohaṁ, bhante,",
  "atk-vin02a32:38_5": "saṅghaṁ tāsaṁ āpattīnaṁ sañcetanikānaṁ sukkavissaṭṭhīnaṁ paṭicchannāya ca appaṭicchannāya ca chārattaṁ mānattaṁ yācāmī’’ti.",
  "atk-vin02a32:39_0": "Athassa tadanurūpaṁ kammavācaṁ katvā mānattaṁ dātabbaṁ. Sace paṭicchannā dve,",
  "atk-vin02a32:39_1": "appaṭicchannā ekā ‘‘paṭicchannānañca appaṭicchannāya cā’’ti vattabbaṁ. Atha paṭicchannā ekā, appaṭicchannā dve,",
  "atk-vin02a32:39_2": "‘‘paṭicchannāya ca appaṭicchannānañcā’’ti vattabbaṁ. Sace paṭicchannāpi dve, appaṭicchannāpi dve,",
  "atk-vin02a32:39_3": "‘‘paṭicchannānañca appaṭicchannānañcā’’ti vattabbaṁ.",
  "atk-vin02a32:39_4": "Sabbattha anurūpaṁ kammavācaṁ katvā mānattaṁ dātabbaṁ.",
  "atk-vin02a32:39_5": "Ciṇṇamānattassa ca tadanurūpameva kammavācaṁ katvā abbhānaṁ kātabbaṁ.",
  "atk-vin02a32:39_6": "Idha pana ekāpattivasena vuttaṁ.",
  "atk-vin02a32:39_7": "Iti yaṁ paṭicchannāya āpattiyā parivāsāvasāne mānattaṁ diyyati,",
  "atk-vin02a32:39_8": "idaṁ paṭicchannamānattaṁ nāma.",
  "atk-vin02a32:39_9": "Evamettha ekeneva yojanāmukhena paṭicchannaparivāso ca paṭicchannamānattañca vuttanti veditabbaṁ.",
  "atk-vin02a32:39_10": "Pakkhamānattaṁ samodhānamānattañca avasesaparivāsakathāvasāne kathayissāma.",
  "atk-vin02a32:40_0": "Suddhantaparivāso samodhānaparivāsoti hi dve parivāsā avasesā.",
  "atk-vin02a32:40_1": "Tattha ‘‘suddhantaparivāso’’ nāma parato adhammikamānattacārāvasāne ‘‘tena kho pana samayena aññataro bhikkhu sambahulā saṅghādisesā āpattiyo āpanno hoti, āpattipariyantaṁ na jānāti,",
  "atk-vin02a32:40_2": "rattipariyantaṁ na jānātī’’ti imasmiṁ vatthusmiṁ anuññātaparivāso. So duvidho – cūḷasuddhanto, mahāsuddhantoti.",
  "atk-vin02a32:40_3": "Duvidhopi cesa rattiparicchedaṁ sakalaṁ vā ekaccaṁ vā ajānantassa ca assarantassa ca tattha vematikassa ca dātabbo.",
  "atk-vin02a32:40_4": "Āpattipariyantaṁ pana ettakā ahaṁ āpattiyo āpannoti jānātu vā mā vā, akāraṇametaṁ.",
  "atk-vin02a32:41_0": "Tattha yo upasampadato paṭṭhāya anulomakkamena vā ārocitadivasato paṭṭhāya paṭilomakkamena vā ‘‘asukañca asukañca divasaṁ vā pakkhaṁ vā māsaṁ vā saṁvaccharaṁ vā tava suddhabhāvaṁ jānāsī’’ti pucchiyamāno ‘‘āma, bhante, jānāmi,",
  "atk-vin02a32:41_1": "ettakaṁ nāma kālaṁ ahaṁ suddho’’ti vadati,",
  "atk-vin02a32:41_2": "tassa dinno suddhantaparivāso ‘‘cūḷasuddhanto’’ti vuccati.",
  "atk-vin02a32:42_0": "Taṁ gahetvā parivasantena yattakaṁ kālaṁ attano suddhiṁ jānāti,",
  "atk-vin02a32:42_1": "tattakaṁ apanetvā avasesaṁ māsaṁ vā dvemāsaṁ vā parivasitabbaṁ.",
  "atk-vin02a32:42_2": "Sace māsamattaṁ asuddhomhīti sallakkhetvā aggahesi parivasanto ca puna aññaṁ māsaṁ sarati,",
  "atk-vin02a32:42_3": "tampi māsaṁ parivasitabbameva.",
  "atk-vin02a32:42_4": "Puna parivāsadānakiccaṁ natthi.",
  "atk-vin02a32:42_5": "Atha dvemāsaṁ asuddhomhīti sallakkhetvā aggahesi,",
  "atk-vin02a32:42_6": "parivasanto ca māsamattamevāhaṁ asuddhomhīti sanniṭṭhānaṁ karoti, māsameva parivasitabbaṁ.",
  "atk-vin02a32:42_7": "Puna parivāsadānakiccaṁ natthi.",
  "atk-vin02a32:42_8": "Ayañhi suddhantaparivāso nāma uddhampi ārohati, heṭṭhāpi orohati, idamassa lakkhaṇaṁ.",
  "atk-vin02a32:42_9": "Aññasmiṁ pana āpattivuṭṭhāne idaṁ lakkhaṇaṁ – yo appaṭicchannaṁ āpattiṁ paṭicchannāti vinayakammaṁ karoti, tassa āpatti vuṭṭhāti.",
  "atk-vin02a32:42_10": "Yo paṭicchannaṁ appaṭicchannāti vinayakammaṁ karoti, tassa na vuṭṭhāti.",
  "atk-vin02a32:42_11": "Acirapaṭicchannaṁ cirapaṭicchannāti karontassāpi vuṭṭhāti.",
  "atk-vin02a32:42_12": "Cirapaṭicchannaṁ acirapaṭicchannāti karontassa na vuṭṭhāti.",
  "atk-vin02a32:42_13": "Ekaṁ āpattiṁ āpajjitvā sambahulāti karontassāpi vuṭṭhāti,",
  "atk-vin02a32:42_14": "ekaṁ vinā sambahulānaṁ abhāvato.",
  "atk-vin02a32:42_15": "Sambahulā pana āpajjitvā ekaṁ āpajjinti karontassa na vuṭṭhāti.",
  "atk-vin02a32:43_0": "Yo pana yathāvuttena anulomapaṭilomanayena pucchiyamānopi rattipariyantaṁ na jānāti neva sarati vematiko vā hoti,",
  "atk-vin02a32:43_1": "tassa dinno suddhantaparivāso ‘‘mahāsuddhanto’’ti vuccati.",
  "atk-vin02a32:43_2": "Taṁ gahetvā gahitadivasato paṭṭhāya yāva upasampadadivaso,",
  "atk-vin02a32:43_3": "tāva rattiyo gaṇetvā parivasitabbaṁ. Ayaṁ uddhaṁ nārohati, heṭṭhā pana orohati.",
  "atk-vin02a32:43_4": "Tasmā sace parivasanto rattiparicchede sanniṭṭhānaṁ karoti,",
  "atk-vin02a32:43_5": "māso vā saṁvaccharo vā mayhaṁ āpannassāti māsaṁ vā saṁvaccharaṁ vā parivasitabbaṁ.",
  "atk-vin02a32:43_6": "Parivāsayācanadānalakkhaṇaṁ panettha parato pāḷiyaṁ āgatanayeneva veditabbaṁ.",
  "atk-vin02a32:43_7": "Kammavācāpariyosāne vattasamādānamānattaabbhānāni vuttanayāneva. Ayaṁ suddhantaparivāso nāma.",
  "atk-vin02a32:44_0": "‘‘Samodhānaparivāso’’ nāma tividho hoti – odhānasamodhāno, agghasamodhāno, missakasamodhānoti.",
  "atk-vin02a32:44_1": "Tattha ‘‘odhānasamodhāno’’ nāma – antarāpattiṁ āpajjitvā paṭicchādentassa parivutthadivase odhunitvā makkhetvā purimāya āpattiyā mūladivasaparicchede pacchā āpannaṁ āpattiṁ samodahitvā dātabbaparivāso vuccati.",
  "atk-vin02a32:44_2": "So parato ‘‘tena hi bhikkhave saṅgho udāyiṁ bhikkhuṁ antarā ekissā āpattiyā sañcetanikāya sukkavissaṭṭhiyā pañcāhapaṭicchannāya mūlāya paṭikassitvā purimāya āpattiyā samodhānaparivāsaṁ detū’’ti ito paṭṭhāya vitthārato pāḷiyaṁyeva āgato.",
  "atk-vin02a32:45_0": "Ayaṁ panettha vinicchayo – yo paṭicchannāya āpattiyā parivāsaṁ gahetvā parivasanto vā mānattāraho vā mānattaṁ caranto vā abbhānāraho vā aññaṁ āpattiṁ āpajjitvā purimāya āpattiyā samā vā ūnatarā vā rattiyo paṭicchādeti,",
  "atk-vin02a32:45_1": "tassa mūlāyapaṭikassanena te parivutthadivase ca mānattaciṇṇadivase ca sabbe odhunitvā adivase katvā pacchā āpannāpattiṁ mūlāpattiyaṁ samodhāya parivāso dātabbo.",
  "atk-vin02a32:45_2": "Tena sace mūlāpatti pakkhapaṭicchannā,",
  "atk-vin02a32:45_3": "antarāpatti ūnakapakkhapaṭicchannā,",
  "atk-vin02a32:45_4": "puna pakkhameva parivāso parivasitabbo.",
  "atk-vin02a32:45_5": "Athāpi antarāpatti pakkhapaṭicchannāva pakkhameva parivasitabbaṁ.",
  "atk-vin02a32:45_6": "Etenupāyena yāva saṭṭhivassapaṭicchannā mūlāpatti, tāva vinicchayo veditabbo.",
  "atk-vin02a32:45_7": "Saṭṭhivassāni parivasitvā mānattāraho hutvāpi hi ekadivasaṁ antarāpattiṁ paṭicchādetvā punapi saṭṭhivassāni parivāsāraho hoti.",
  "atk-vin02a32:46_0": "Sace pana antarāpatti mūlāpattito atirekapaṭicchannā hoti,",
  "atk-vin02a32:46_1": "tattha ‘‘kiṁ kātabba’’nti vutte mahāsumatthero āha – ‘‘atekiccho ayaṁ puggalo,",
  "atk-vin02a32:46_2": "atekiccho nāma āvikārāpetvā vissajjetabbo’’ti.",
  "atk-vin02a32:46_3": "Mahāpadumatthero panāha – ‘‘kasmā atekiccho nāma,",
  "atk-vin02a32:46_4": "nanu ayaṁ samuccayakkhandhako nāma buddhānaṁ ṭhitakālasadiso,",
  "atk-vin02a32:46_5": "āpatti nāma paṭicchannā vā hotu appaṭicchannā vā samakaūnataraatirekapaṭicchannā vā vinayadharassa kammavācaṁ yojetuṁ samatthabhāvoyevettha pamāṇaṁ,",
  "atk-vin02a32:46_6": "tasmā yā atirekapaṭicchannā hoti,",
  "atk-vin02a32:46_7": "taṁ mūlāpattiṁ katvā tattha itaraṁ samodhāya parivāso dātabbo’’ti.",
  "atk-vin02a32:46_8": "Ayaṁ ‘‘odhānasamodhāno’’ nāma.",
  "atk-vin02a32:47_0": "‘‘Agghasamodhāno’’ nāma sambahulāsu āpattīsu yā ekā vā dve vā tisso vā sambahulā vā āpattiyo sabbacirapaṭicchannāyo,",
  "atk-vin02a32:47_1": "tāsaṁ agghena samodhāya tāsaṁ rattiparicchedavasena avasesānaṁ ūnatarapaṭicchannānaṁ āpattīnaṁ parivāso diyyati. Ayaṁ vuccati agghasamodhāno.",
  "atk-vin02a32:47_2": "Sopi parato ‘‘tena kho pana samayena aññataro bhikkhu sambahulā saṅghādisesā āpattiyo āpanno hoti,",
  "atk-vin02a32:47_3": "ekā āpatti ekāhapaṭicchannā ekā āpatti dvīhapaṭicchannā’’tiādinā nayena pāḷiyaṁ āgatoyeva.",
  "atk-vin02a32:48_0": "Yassa pana sataṁ āpattiyo dasāhapaṭicchannā,",
  "atk-vin02a32:48_1": "aparampi sataṁ āpattiyo dasāhapaṭicchannāti evaṁ dasakkhattuṁ katvā āpattisahassaṁ divasasatapaṭicchannaṁ hoti, tena kiṁ kātabbanti?",
  "atk-vin02a32:48_2": "Sabbaṁ samodahitvā dasa divase parivasitabbaṁ.",
  "atk-vin02a32:48_3": "Evaṁ ekeneva dasāhena divasasatampi parivasitameva hoti. Vuttampi cetaṁ –",
  "atk-vin02a32:49_0": "‘‘Dasasataṁ rattisataṁ, āpattiyo chādayitvāna;",
  "atk-vin02a32:50_0": "Dasa rattiyo vasitvāna, mucceyya pārivāsiko’’ti. (pari. 477);",
  "atk-vin02a32:51_0": "Ayaṁ agghasamodhāno nāma.",
  "atk-vin02a32:52_0": "‘‘Missakasamodhāno’’ nāma – yo nānāvatthukā āpattiyo ekato katvā diyyati. Tatrāyaṁ nayo –",
  "atk-vin02a32:53_0": "‘‘Ahaṁ, bhante,",
  "atk-vin02a32:53_1": "sambahulā saṅghādisesā āpattiyo āpajjiṁ ekaṁ sukkavissaṭṭhiṁ, ekaṁ kāyasaṁsaggaṁ, ekaṁ duṭṭhullavācaṁ, ekaṁ attakāmaṁ, ekaṁ sañcarittaṁ, ekaṁ kuṭikāraṁ, ekaṁ vihārakāraṁ, ekaṁ duṭṭhadosaṁ, ekaṁ aññabhāgiyaṁ, ekaṁ saṅghabhedaṁ, ekaṁ bhedānuvattakaṁ, ekaṁ dubbacaṁ, ekaṁ kuladūsakaṁ, sohaṁ, bhante,",
  "atk-vin02a32:53_2": "saṅghaṁ tāsaṁ āpattīnaṁ samodhānaparivāsaṁ yācāmī’’ti –",
  "atk-vin02a32:54_0": "Tikkhattuṁ yācāpetvā tadanurūpāya kammavācāya parivāso dātabbo.",
  "atk-vin02a32:55_0": "Ettha ca saṅghādisesā āpattiyo āpajjiṁ nānāvatthukāyotipi saṅghādisesā āpattiyo āpajjintipi evaṁ pubbe vuttanayena vatthuvasenapi gottavasenapi nāmavasenapi āpattivasenapi yojetvā kammavācaṁ kātuṁ vaṭṭatiyevāti ayaṁ missakasamodhāno.",
  "atk-vin02a32:55_1": "Sabbaparivāsakammavācāvasāne pana nikkhittānikkhittavattādikathā purimanayeneva veditabbāti.",
  "atk-vin02a32:56_0": "Parivāsakathā niṭṭhitā.",
  "atk-vin02a32:57_0": "Idāni yaṁ vuttaṁ ‘‘pakkhamānattañca samodhānamānattañca avasesaparivāsakathāvasāne kathayissāmā’’ti, tassokāso sampatto,",
  "atk-vin02a32:57_1": "tasmā vuccati – ‘‘pakkhamānatta’’nti bhikkhuniyā dātabbamānattaṁ.",
  "atk-vin02a32:57_2": "Taṁ pana paṭicchannāyapi appaṭicchannāyapi āpattiyā aḍḍhamāsameva dātabbaṁ.",
  "atk-vin02a32:57_3": "Vuttañhetaṁ – ‘‘garudhammaṁ ajjhāpannāya bhikkhuniyā ubhatosaṅghe pakkhamānattaṁ caritabba’’nti (cūḷava. 403).",
  "atk-vin02a32:57_4": "Taṁ pana bhikkhunīhi attano sīmaṁ sodhetvā vihārasīmāya vā vihārasīmaṁ sodhetuṁ asakkontīhi khaṇḍasīmāya vā sabbantimena paricchedena catuvaggagaṇaṁ sannipātāpetvā dātabbaṁ.",
  "atk-vin02a32:57_5": "Sace ekā āpatti hoti ekissā vasena,",
  "atk-vin02a32:57_6": "sace dve vā tisso vā sambahulā vā ekavatthukā vā nānāvatthukā vā tāsaṁ tāsaṁ vasena vatthugottanāmaāpattīsu yaṁ yaṁ icchati taṁ taṁ ādāya yojanā kātabbā.",
  "atk-vin02a32:58_0": "Tatridaṁ ekāpattivasena mukhamattadassanaṁ,",
  "atk-vin02a32:58_1": "tāya āpannāya bhikkhuniyā bhikkhunisaṅghaṁ upasaṅkamitvā ekaṁsaṁ uttarāsaṅgaṁ karitvā vuḍḍhānaṁ bhikkhunīnaṁ pāde vanditvā ukkuṭikaṁ nisīditvā añjaliṁ paggahetvā evamassa vacanīyo – ‘‘ahaṁ, ayye,",
  "atk-vin02a32:58_2": "ekaṁ āpattiṁ āpajjiṁ gāmantaraṁ, sāhaṁ, ayye,",
  "atk-vin02a32:58_3": "ekissā āpattiyā gāmantarāya pakkhamānattaṁ yācāmī’’ti.",
  "atk-vin02a32:59_0": "Evaṁ tikkhattuṁ yācāpetvā byattāya bhikkhuniyā paṭibalāya saṅgho ñāpetabbo –",
  "atk-vin02a32:60_0": "‘‘Suṇātu me ayye saṅgho,",
  "atk-vin02a32:60_1": "ayaṁ itthannāmā bhikkhunī ekaṁ āpattiṁ āpajji gāmantaraṁ,",
  "atk-vin02a32:60_2": "sā saṅghaṁ ekissā āpattiyā gāmantarāya pakkhamānattaṁ yācati, yadi saṅghassa pattakallaṁ,",
  "atk-vin02a32:60_3": "saṅgho itthannāmāya bhikkhuniyā ekissā āpattiyā gāmantarāya pakkhamānattaṁ dadeyya, esā ñatti.",
  "atk-vin02a32:61_0": "‘‘Suṇātu me ayye saṅgho,",
  "atk-vin02a32:61_1": "ayaṁ…pe… dutiyampi… tatiyampi etamatthaṁ vadāmi.",
  "atk-vin02a32:61_2": "Suṇātu me ayye saṅgho…pe… deti… dinnaṁ saṅghena itthannāmāya bhikkhuniyā ekissā āpattiyā gāmantarāya pakkhamānattaṁ, khamati saṅghassa, tasmā tuṇhī; evametaṁ dhārayāmī’’ti.",
  "atk-vin02a32:62_0": "Kammavācāpariyosāne vattaṁ samādiyitvā bhikkhumānattakathāya vuttanayeneva saṅghassa ārocetvā nikkhittavattaṁ vasitukāmāya tattheva saṅghamajjhe vā pakkantāsu bhikkhunīsu ekabhikkhuniyā vā dutiyikāya vā santike vuttanayeneva nikkhipitabbaṁ.",
  "atk-vin02a32:62_1": "Aññissā pana āgantukāya santike ārocetvā nikkhipitabbaṁ.",
  "atk-vin02a32:62_2": "Nikkhittakālato paṭṭhāya pakatattaṭṭhāne tiṭṭhati.",
  "atk-vin02a32:62_3": "Puna samādiyitvā aruṇaṁ uṭṭhāpentiyā pana bhikkhunīnaṁyeva santike vasituṁ na labhati.",
  "atk-vin02a32:62_4": "‘‘Ubhatosaṅghe pakkhamānattaṁ caritabba’’nti hi vuttaṁ.",
  "atk-vin02a32:62_5": "Tasmā assā ācariyupajjhāyāhi vihāraṁ gantvā saṅgāhakapakkhe ṭhito eko mahāthero vā dhammakathiko vā bhikkhu vattabbo – ‘‘ekissā bhikkhuniyā vinayakammaṁ kattabbamatthi, tatra no ayyā, cattāro bhikkhū pesethā’’ti. Saṅgahaṁ akātuṁ na labbhati, pesessāmīti vattabbaṁ.",
  "atk-vin02a32:62_6": "Catūhi pakatattabhikkhunīhi mānattacāriniṁ bhikkhuniṁ gahetvā antoaruṇeyeva nikkhamitvā gāmūpacārato dve leḍḍupāte atikkamitvā maggā okkamma gumbavatiādīhi paṭicchannaṭṭhāne nisīditabbaṁ.",
  "atk-vin02a32:62_7": "Vihārūpacāratopi dve leḍḍupātā atikkamitabbā catūhi pakatattabhikkhūhipi tattha gantabbaṁ.",
  "atk-vin02a32:62_8": "Gantvā pana bhikkhunīhi saddhiṁ na ekaṭṭhāne nisīditabbaṁ,",
  "atk-vin02a32:62_9": "paṭikkamitvā avidūraṭṭhāne nisīditabbaṁ.",
  "atk-vin02a32:62_10": "Kurundimahāpaccarīsu pana ‘‘bhikkhunīhipi byattaṁ ekaṁ vā dve vā upāsikāyo bhikkhūhipi ekaṁ vā dve vā upāsake attarakkhaṇatthāya gahetvā gantabba’’nti vuttaṁ.",
  "atk-vin02a32:62_11": "Kurundiyaṁyeva ca bhikkhunupassayassa ca vihārassa ca upacāraṁ muñcituṁ vaṭṭatī’’ti vuttaṁ, gāmassāti na vuttaṁ.",
  "atk-vin02a32:63_0": "Evaṁ nisinnesu pana bhikkhūsu ca bhikkhunīsu ca tāya bhikkhuniyā ‘‘mānattaṁ samādiyāmi,",
  "atk-vin02a32:63_1": "vattaṁ samādiyāmī’’ti vattaṁ samādiyitvā bhikkhunīsaṅghassa tāva evaṁ ārocetabbaṁ –",
  "atk-vin02a32:64_0": "‘‘Ahaṁ, ayye,",
  "atk-vin02a32:64_1": "ekaṁ āpattiṁ āpajjiṁ gāmantaraṁ,",
  "atk-vin02a32:64_2": "sāhaṁ saṅghaṁ ekissā āpattiyā gāmantarāya pakkhamānattaṁ yāciṁ,",
  "atk-vin02a32:64_3": "tassa me saṅgho ekissā āpattiyā gāmantarāya pakkhamānattaṁ adāsi, sāhaṁ pakkhamānattaṁ carāmi, ‘vedayāmahaṁ, ayye,",
  "atk-vin02a32:64_4": "vedayatī’ti maṁ saṅgho dhāretū’’ti.",
  "atk-vin02a32:65_0": "Tato bhikkhusaṅghassa santikaṁ gantvā evaṁ ārocetabbaṁ – ‘‘ahaṁ, ayyā,",
  "atk-vin02a32:65_1": "ekaṁ āpattiṁ āpajjiṁ …pe… vedayāmahaṁ, ayyā,",
  "atk-vin02a32:65_2": "vedayatīti maṁ saṅgho dhāretū’’ti.",
  "atk-vin02a32:65_3": "Idhāpi yāya kāyaci bhāsāya ārocetuṁ vaṭṭati.",
  "atk-vin02a32:66_0": "Ārocetvā ca bhikkhunisaṅghasseva santike nisīditabbaṁ,",
  "atk-vin02a32:66_1": "ārocitakālato paṭṭhāya bhikkhūnaṁ gantuṁ vaṭṭati. Sace sāsaṅkaṁ hoti,",
  "atk-vin02a32:66_2": "bhikkhuniyo tattheva ṭhānaṁ paccāsīsanti, ṭhātabbaṁ.",
  "atk-vin02a32:66_3": "Sace añño bhikkhu vā bhikkhunī vā taṁ ṭhānaṁ eti, passantiyā ārocetabbaṁ. No ce āroceti,",
  "atk-vin02a32:66_4": "ratticchedo ceva vattabhedadukkaṭañca.",
  "atk-vin02a32:66_5": "Sace ajānantiyā eva upacāraṁ okkamitvā gacchati, ratticchedova hoti, na vattabhedadukkaṭaṁ.",
  "atk-vin02a32:66_6": "Sace bhikkhuniyo upajjhāyādīnaṁ vattakaraṇatthaṁ pageva gantukāmā honti,",
  "atk-vin02a32:66_7": "rattivippavāsagaṇaohīyanagāmantarāpattirakkhaṇatthaṁ ekaṁ bhikkhuniṁ ṭhapetvā gantabbaṁ.",
  "atk-vin02a32:66_8": "Tāya aruṇe uṭṭhite tassā santike vattaṁ nikkhipitabbaṁ.",
  "atk-vin02a32:66_9": "Etenupāyena akhaṇḍā pañcadasa rattiyo mānattaṁ caritabbaṁ.",
  "atk-vin02a32:67_0": "Anikkhittavattāya pana pārivāsikakkhandhake vuttanayeneva sammā vattitabbaṁ.",
  "atk-vin02a32:67_1": "Ayaṁ pana viseso – ‘‘āgantukassa ārocetabba’’nti ettha yattakā purebhattaṁ vā pacchābhattaṁ vā taṁ gāmaṁ bhikkhū vā bhikkhuniyo vā āgacchanti, sabbesaṁ ārocetabbaṁ.",
  "atk-vin02a32:67_2": "Anārocentiyā ratticchedo ca vattabhedadukkaṭañca.",
  "atk-vin02a32:67_3": "Sacepi rattiṁ koci bhikkhu taṁ gāmūpacāraṁ okkamitvā gacchati, ratticchedo hotiyeva,",
  "atk-vin02a32:67_4": "ajānanapaccayā pana vattabhedato muccati.",
  "atk-vin02a32:67_5": "Kurundiādīsu pana anikkhittavattabhikkhūnaṁ vuttanayeneva kathetabbanti vuttaṁ.",
  "atk-vin02a32:67_6": "Taṁ pārivāsikavattādīnaṁ upacārasīmāya paricchinnattā yuttataraṁ dissati. Uposathe ārocetabbaṁ, pavāraṇāya ārocetabbaṁ,",
  "atk-vin02a32:67_7": "catunnaṁ bhikkhūnañca bhikkhunīnañca devasikaṁ ārocetabbaṁ.",
  "atk-vin02a32:67_8": "Sace bhikkhūnaṁ tasmiṁ gāme bhikkhācāro sampajjati, tattheva gantabbaṁ. No ce sampajjati,",
  "atk-vin02a32:67_9": "aññatra caritvāpi tatra āgantvā attānaṁ dassetvā gantabbaṁ.",
  "atk-vin02a32:67_10": "Bahigāme vā saṅketaṭṭhānaṁ kātabbaṁ – ‘‘asukasmiṁ nāma ṭhāne amhe passissasī’’ti.",
  "atk-vin02a32:67_11": "Tāya saṅketaṭṭhānaṁ gantvā ārocetabbaṁ.",
  "atk-vin02a32:67_12": "Saṅketaṭṭhāne adisvā vihāraṁ gantvā ārocetabbaṁ.",
  "atk-vin02a32:67_13": "Vihāre sabbabhikkhūnaṁ ārocetabbaṁ.",
  "atk-vin02a32:67_14": "Sace sabbesaṁ sakkā na hoti ārocetuṁ,",
  "atk-vin02a32:67_15": "bahiupacārasīmāya ṭhatvā bhikkhuniyo pesetabbā.",
  "atk-vin02a32:67_16": "Tāhi ānītānaṁ catunnaṁ bhikkhūnaṁ ārocetabbaṁ.",
  "atk-vin02a32:67_17": "Sace vihāro dūro hoti sāsaṅko,",
  "atk-vin02a32:67_18": "upāsake ca upāsikāyo ca gahetvā gantabbaṁ. Sace pana ayaṁ ekā vasati, rattivippavāsaṁ āpajjati,",
  "atk-vin02a32:67_19": "tasmāssā ekā pakatattā bhikkhunī sammannitvā dātabbā ekacchanne vasanatthāya.",
  "atk-vin02a32:68_0": "Evaṁ akhaṇḍaṁ mānattaṁ caritvā vīsatigaṇe bhikkhunisaṅghe vuttanayeneva abbhānaṁ kātabbaṁ.",
  "atk-vin02a32:68_1": "Sace mānattaṁ caramānā antarāpattiṁ āpajjati,",
  "atk-vin02a32:68_2": "mūlāya paṭikassitvā tassā āpattiyā mānattaṁ dātabbanti kurundiyaṁ vuttaṁ. Idaṁ ‘‘pakkhamānattaṁ’’ nāma.",
  "atk-vin02a32:69_0": "‘‘Samodhānamānattaṁ’’ pana tividhaṁ hoti – odhānasamodhānaṁ, agghasamodhānaṁ, missakasamodhānanti.",
  "atk-vin02a32:69_1": "Tattha yadetaṁ parato udāyittherassa pañcāhapaṭicchannāya āpattiyā parivāsaṁ parivasantassa parivāse ca mānattārahaṭṭhāne ca antarāpattiṁ āpajjitvā mūlāyapaṭikassitassa ‘‘tena hi, bhikkhave,",
  "atk-vin02a32:69_2": "saṅgho udāyissa bhikkhuno tissannaṁ āpattīnaṁ chārattaṁ mānattaṁ detū’’ti mānattaṁ anuññātaṁ,",
  "atk-vin02a32:69_3": "idaṁ ‘‘odhānasamodhānaṁ’’ nāma.",
  "atk-vin02a32:69_4": "Idañhi punappunaṁ mūlāyapaṭikassanena parivutthadivase odhunitvā purimāpattīhi saddhiṁ samodhāya dinnaṁ,",
  "atk-vin02a32:69_5": "tasmā odhānasamodhānanti vuccati.",
  "atk-vin02a32:69_6": "Kurundiyaṁ pana ‘‘samodhānaparivāsaṁ vutthassa dātabbaṁ mānattaṁ samodhānamānatta’’nti vuttaṁ.",
  "atk-vin02a32:69_7": "Tampi tena pariyāyena yujjati.",
  "atk-vin02a32:70_0": "Agghasamodhānaṁ pana missakasamodhānañca agghasamodhānamissakasamodhānaparivāsāvasāne dātabbamānattameva vuccati,",
  "atk-vin02a32:70_1": "taṁ parivāsakammavācānusārena yojetvā dātabbaṁ.",
  "atk-vin02a32:70_2": "Ettāvatā yaṁ vuttaṁ ‘‘tena hi, bhikkhave,",
  "atk-vin02a32:70_3": "saṅgho udāyissa bhikkhuno ekissā āpattiyā sañcetanikāya sukkavissaṭṭhiyā ekāhapaṭicchannāya ekāhaparivāsaṁ detūtiādinā nayena pāḷiyaṁ anekehi ākārehi parivāso ca mānattañca vuttaṁ,",
  "atk-vin02a32:70_4": "tassa yasmā āgatāgataṭhāne vinicchayo vuccamāno pāḷi viya ativitthāraṁ āpajjati,",
  "atk-vin02a32:70_5": "na ca sakkā hoti sukhena pariggahetuṁ,",
  "atk-vin02a32:70_6": "tasmā naṁ samodhānetvā idheva dassessāmā’’ti,",
  "atk-vin02a32:70_7": "tadidaṁ atthato sampāditaṁ hoti.",
  "atk-vin02a32:71_0": "Paṭicchannaparivāsakathā",
  "atk-vin02a32:72_0": "102.",
  "atk-vin02a32:72_1": "Idāni yā tāva ayaṁ paṭicchannāya ekissā āpattiyā vasena pāḷi vuttā, sā uttānatthāva.",
  "atk-vin02a32:73_0": "108.",
  "atk-vin02a32:73_1": "Tato paraṁ dvīhatīhacatūhapañcāhapaṭicchannānaṁ vasena pāḷiṁ vatvā pañcāhapaṭicchannāya parivāsato paṭṭhāya antarāpatti dassitā.",
  "atk-vin02a32:73_2": "Yasmā pana taṁ āpattiṁ āpanno mūlāyapaṭikassanāraho nāma hoti,",
  "atk-vin02a32:73_3": "tasmāssa tattha mūlāyapaṭikassanaṁ anuññātaṁ.",
  "atk-vin02a32:73_4": "Sace pana nikkhittavatto āpajjati,",
  "atk-vin02a32:73_5": "mūlāyapaṭikassanāraho na hoti. Kasmā?",
  "atk-vin02a32:73_6": "Yasmā na so parivasanto āpanno,",
  "atk-vin02a32:73_7": "pakatattaṭṭhāne ṭhito āpanno,",
  "atk-vin02a32:73_8": "tasmā tassā āpattiyā visuṁ mānattaṁ caritabbaṁ.",
  "atk-vin02a32:73_9": "Sace paṭicchannā hoti parivāsopi vasitabbo.",
  "atk-vin02a32:73_10": "Yañcetaṁ mūlāyapaṭikassanaṁ vuttaṁ,",
  "atk-vin02a32:73_11": "tasmimpi kate parivutthadivasā makkhitā honti.",
  "atk-vin02a32:73_12": "Iti parivāse antarāpattiṁ dassetvā puna mānattārahassa antarāpattiṁ dassetvā mūlāyapaṭikassanaṁ vuttaṁ,",
  "atk-vin02a32:73_13": "tasmimpi kate parivutthadivasā makkhitāva honti.",
  "atk-vin02a32:73_14": "Tato parivutthaparivāsassa tāsaṁ tissannampi āpattīnaṁ samodhānamānattaṁ dassitaṁ.",
  "atk-vin02a32:73_15": "Tato mānattacārikassa antarāpattiṁ dassetvā mūlāyapaṭikassanaṁ vuttaṁ.",
  "atk-vin02a32:73_16": "Tasmiṁ pana paṭikassane kate mānattaciṇṇadivasāpi parivutthadivasāpi makkhitāva honti.",
  "atk-vin02a32:73_17": "Tato abbhānārahassa antarāpattiṁ dassetvā mūlāyapaṭikassanaṁ vuttaṁ.",
  "atk-vin02a32:73_18": "Tasmimpi kate sabbe te makkhitāva honti.",
  "atk-vin02a32:73_19": "Tato paraṁ sabbā antarāpattiyo yojetvā abbhānakammaṁ dassitaṁ.",
  "atk-vin02a32:73_20": "Evaṁ paṭicchannavāre ekāhapaṭicchannādivasena pañca,",
  "atk-vin02a32:73_21": "antarāpattivasena catassoti nava kammavācā dassitā honti.",
  "atk-vin02a32:74_0": "Paṭicchannaparivāsakathā niṭṭhitā.",
  "atk-vin02a32:75_0": "Samodhānaparivāsakathā",
  "atk-vin02a32:76_0": "125.",
  "atk-vin02a32:76_1": "Tato paraṁ pakkhapaṭicchannāya āpattiyā antoparivāsato paṭṭhāya pañcāhapaṭicchannāya antarāpattiyā vasena samodhānaparivāso ca, samodhānamānattañca dassitaṁ.",
  "atk-vin02a32:76_2": "Ettha ca mānattacārikamānattārahakālepi āpannāya āpattiyā mūlāyapaṭikassane kate mānattaciṇṇadivasāpi parivāsaparivutthadivasāpi sabbe makkhitāva honti. Kasmā?",
  "atk-vin02a32:76_3": "Yasmā paṭicchannā antarāpatti.",
  "atk-vin02a32:76_4": "Teneva vuttaṁ – ‘‘mūlāya paṭikassitvā purimāya āpattiyā samodhānaparivāsaṁ datvā chārattaṁ mānattaṁ detū’’ti.",
  "atk-vin02a32:76_5": "Tato paraṁ sabbā antarāpattiyo yojetvā abbhānakammaṁ dassetvā sukkavissaṭṭhivatthu niṭṭhāpitaṁ.",
  "atk-vin02a32:77_0": "Samodhānaparivāsakathā niṭṭhitā.",
  "atk-vin02a32:78_0": "Sukkavissaṭṭhikathā ca niṭṭhitā.",
  "atk-vin02a32:79_0": "Agghasamodhānaparivāsakathā",
  "atk-vin02a32:80_0": "134.",
  "atk-vin02a32:80_1": "Tato ekāpattimūlakañca āpattivaḍḍhanakañcāti dve naye dassetvā agghasamodhānaparivāso dassito.",
  "atk-vin02a32:81_0": "Tato sañcicca anārocitāpattivatthuṁ dassetvā sañcicca ajānanaassaraṇavematikabhāvehi anārocitāya āpattiyā pacchā lajjidhamme vā ñāṇasaraṇanibbematikabhāvesu vā uppannesu yaṁ kātabbaṁ,",
  "atk-vin02a32:81_1": "taṁ dassetuṁ ‘‘idha pana bhikkhave’’tiādinā nayena pāḷi ṭhapitā.",
  "atk-vin02a32:81_2": "Tato ajānanaassaraṇavematikapaṭicchannānaṁ appaṭicchannabhāvaṁ dassetuṁ tatheva pāḷi ṭhapitā.",
  "atk-vin02a32:82_0": "Agghasamodhānaparivāsakathā niṭṭhitā.",
  "atk-vin02a32:83_0": "Dvemāsaparivāsakathā",
  "atk-vin02a32:84_0": "138.",
  "atk-vin02a32:84_1": "Tato dvinnaṁ āpattīnaṁ dvemāsapaṭicchannānaṁ ekamāsaparivāsayācanavatthuṁ dassetvā asañcicca ajānanaassaraṇavematikabhāvehi anārocite itarasmiṁ māse pacchā lajjidhammādīsu uppannesu yaṁ kātabbaṁ,",
  "atk-vin02a32:84_2": "taṁ dassetuṁ ajānanaassaraṇavematikapaṭicchannassa ca āpannabhāvaṁ dassetuṁ purimanayeneva pāḷi ṭhapitā.",
  "atk-vin02a32:85_0": "Dvemāsaparivāsakathā niṭṭhitā.",
  "atk-vin02a32:86_0": "Suddhantaparivāsādikathā",
  "atk-vin02a32:87_0": "156.",
  "atk-vin02a32:87_1": "Tato ‘‘āpattipariyantaṁ na jānāti,",
  "atk-vin02a32:87_2": "rattipariyantaṁ na jānātī’’tiādinā nayena suddhantaparivāso dassito.",
  "atk-vin02a32:88_0": "160.",
  "atk-vin02a32:88_1": "Tato paraṁ pārivāsikaṁ ādiṁ katvā vibbhamitvā punaupasampannādīsu paṭipattidassanatthaṁ pāḷi ṭhapitā.",
  "atk-vin02a32:89_0": "165.",
  "atk-vin02a32:89_1": "Tattha ‘‘antarā sambahulā āpattiyo āpajjati parimāṇā appaṭicchannāyo’’tiādīsu āpattiparicchedavasena parimāṇāyo ceva appaṭicchannāyo cāti attho.",
  "atk-vin02a32:90_0": "166.Pacchimasmiṁāpattikkhandheti ekova so āpattikkhandho,",
  "atk-vin02a32:90_1": "pacchā chāditattā pana ‘‘pacchimasmiṁ āpattikkhandhe’’ti vuttaṁ.",
  "atk-vin02a32:90_2": "Purimasminti etthāpi eseva nayo.",
  "atk-vin02a32:91_0": "180.Vavatthitā sambhinnāti sabhāgavisabhāgānamevetaṁ pariyāyavacanaṁ.",
  "atk-vin02a32:92_0": "Suddhantaparivāsādikathā niṭṭhitā.",
  "atk-vin02a32:93_0": "Dvebhikkhuvāraekādasakādikathā",
  "atk-vin02a32:94_0": "181. Tato paraṁ yo paṭicchādeti,",
  "atk-vin02a32:94_1": "tasmiṁ paṭipattidassanatthaṁ ‘‘dve bhikkhū’’tiādi vuttaṁ.",
  "atk-vin02a32:94_2": "Tattha missakanti thullaccayādīhi missakaṁ.",
  "atk-vin02a32:94_3": "Suddhakanti saṅghādisesaṁ vinā lahukāpattikkhandhameva.",
  "atk-vin02a32:95_0": "184.",
  "atk-vin02a32:95_1": "Tato paraṁ avisuddhavisuddhabhāvadassanatthaṁ ‘‘idha pana, bhikkhave,",
  "atk-vin02a32:95_2": "bhikkhu sambahulā saṅghādisesā’’tiādi vuttaṁ.",
  "atk-vin02a32:95_3": "Tattha byañjanato vā adhippāyato vā anuttānaṁ nāma kiñci natthi,",
  "atk-vin02a32:95_4": "tasmā tañca ito pubbe avuttañca sabbaṁ pāḷianusāreneva veditabbanti.",
  "atk-vin02a32:96_0": "Dvebhikkhuvāraekādasakādikathā niṭṭhitā.",
  "atk-vin02a32:97_0": "Samuccayakkhandhakavaṇṇanā niṭṭhitā."
}