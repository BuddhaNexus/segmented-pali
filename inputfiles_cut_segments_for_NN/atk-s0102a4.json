{
  "atk-s0102a4:0_0": "5. Janavasabhasuttavaṇṇanā",
  "atk-s0102a4:1_0": "Nātikiyādibyākaraṇavaṇṇanā",
  "atk-s0102a4:2_0": "273-275.Evaṁme sutanti janavasabhasuttaṁ.",
  "atk-s0102a4:2_1": "Tatrāyaṁ anuttānapadavaṇṇanā – parito parito janapadesūti samantā samantā janapadesu.",
  "atk-s0102a4:2_2": "Paricāraketi buddhadhammasaṅghānaṁ paricārake.",
  "atk-s0102a4:2_3": "Upapattīsūti ñāṇagatipuññānaṁ upapattīsu.",
  "atk-s0102a4:2_4": "Kāsikosalesūti kāsīsu ca kosalesu ca,",
  "atk-s0102a4:2_5": "kāsiraṭṭhe ca kosalaraṭṭhe cāti attho. Esa nayo sabbattha.",
  "atk-s0102a4:2_6": "Aṅgamagadhayonakakambojaassakaavantiraṭṭhesu pana chasu na byākaroti.",
  "atk-s0102a4:2_7": "Imesaṁ pana soḷasannaṁ mahājanapadānaṁ purimesu dasasuyeva byākaroti. Nātikiyāti nātikagāmavāsino.",
  "atk-s0102a4:3_0": "Tenāti tena anāgāmiādibhāvena.",
  "atk-s0102a4:3_1": "Sutvāti sabbaññutaññāṇena paricchinditvā byākarontassa bhagavato pañhābyākaraṇaṁ sutvā tesaṁ anāgāmiādīsu niṭṭhaṅgatā hutvā.",
  "atk-s0102a4:3_2": "Tena anāgāmiādibhāvena attamanā ahesuṁ.",
  "atk-s0102a4:3_3": "Aṭṭhakathāyaṁ pana tenāti te nātikiyāti vuttaṁ.",
  "atk-s0102a4:3_4": "Etasmiṁ atthe na-kāro nipātamattaṁ hoti.",
  "atk-s0102a4:4_0": "Ānandaparikathāvaṇṇanā",
  "atk-s0102a4:5_0": "277.Bhagavantaṁ kittayamānarūpoti aho buddho, aho dhammo, aho saṅgho;",
  "atk-s0102a4:5_1": "aho dhammo svākkhātoti evaṁ kittayantova kālamakāsi.",
  "atk-s0102a4:5_2": "Bahujano pasīdeyyāti amhākaṁ pitā mātā bhātā bhaginī putto dhītā sahāyako,",
  "atk-s0102a4:5_3": "tena amhehi saddhiṁ ekato bhuttā, ekato sayitā,",
  "atk-s0102a4:5_4": "tassa idañcidañca manāpaṁ akarimha,",
  "atk-s0102a4:5_5": "so kira anāgāmī sakadāgāmī sotāpanno; aho sādhu,",
  "atk-s0102a4:5_6": "aho suṭṭhūti evaṁ bahujano pasādaṁ āpajjeyya.",
  "atk-s0102a4:6_0": "278.Gatinti ñāṇagatiṁ.",
  "atk-s0102a4:6_1": "Abhisamparāyanti ñāṇābhisamparāyameva.",
  "atk-s0102a4:6_2": "Addasā khoti kittake jane addasa? Catuvīsatisatasahassāni.",
  "atk-s0102a4:7_0": "279.Upasantapadissoti upasantadassano. Bhātirivāti ativiya bhāti, ativiya virocati.",
  "atk-s0102a4:7_1": "Indriyānanti manacchaṭṭhānaṁ indriyānaṁ.",
  "atk-s0102a4:7_2": "Addasaṁ kho ahaṁ ānandāti neva dasa, na vīsati, na sataṁ, na sahassaṁ,",
  "atk-s0102a4:7_3": "anūnādhikāni catuvīsatisatasahassāni addasanti āha.",
  "atk-s0102a4:8_0": "Janavasabhayakkhavaṇṇanā",
  "atk-s0102a4:9_0": "280.",
  "atk-s0102a4:9_1": "Disvā pana me ettako jano maṁ nissāya dukkhā pamuttoti balavasomanassaṁ uppajji, cittaṁ pasīdi,",
  "atk-s0102a4:9_2": "cittassa pasannattā cittasamuṭṭhānaṁ lohitaṁ pasīdi,",
  "atk-s0102a4:9_3": "lohitassa pasannattā manacchaṭṭhāni indriyāni pasīdiṁsūti sabbamidaṁ vatvā atha kho ānandātiādimāha.",
  "atk-s0102a4:9_4": "Tattha yasmā so bhagavato dhammakathaṁ sutvā dasasahassādhikassa janasatasahassassa jeṭṭhako hutvā sotāpanno jāto,",
  "atk-s0102a4:9_5": "tasmā janavasabhotissa nāmaṁ ahosi.",
  "atk-s0102a4:10_0": "Ito sattāti ito devalokā cavitvā satta.",
  "atk-s0102a4:10_1": "Tato sattāti tato manussalokā cavitvā satta.",
  "atk-s0102a4:10_2": "Saṁsārāni catuddasāti sabbāpi catuddasakhandhapaṭipāṭiyo.",
  "atk-s0102a4:10_3": "Nivāsamabhijānāmīti jātivasena nivāsaṁ jānāmi.",
  "atk-s0102a4:10_4": "Yattha me vusitaṁ pureti yattha devesu ca vessavaṇassa sahabyataṁ upagatena manussesu ca rājabhūtena ito attabhāvato pureyeva mayā vusitaṁ.",
  "atk-s0102a4:10_5": "Pure evaṁ vusitattā eva ca idāni sotāpanno hutvā tīsu vatthūsu bahuṁ puññaṁ katvā tassānubhāvena upari nibbattituṁ samatthopi dīgharattaṁ vusitaṭṭhāne nikantiyā balavatāya ettheva nibbatto.",
  "atk-s0102a4:11_0": "281.Āsā ca pana me santiṭṭhatīti imināhaṁ sotāpannoti na suttappamattova hutvā kālaṁ vītināmesiṁ.",
  "atk-s0102a4:11_1": "Sakadāgāmimaggatthāya pana me vipassanā āraddhā.",
  "atk-s0102a4:11_2": "Ajjeva ajjeva paṭivijjhissāmīti evaṁ saussāho viharāmīti dasseti.",
  "atk-s0102a4:11_3": "Yadaggeti laṭṭhivanuyyāne paṭhamadassane sotāpannadivasaṁ sandhāya vadati. Tadagge ahaṁ, bhante,",
  "atk-s0102a4:11_4": "dīgharattaṁ avinipāto avinipātaṁ sañjānāmīti taṁdivasaṁ ādiṁ katvā, ahaṁ, bhante,",
  "atk-s0102a4:11_5": "purimaṁ catuddasaattabhāvasaṅkhātaṁ dīgharattaṁ avinipāto laṭṭhivanuyyāne sotāpattimaggavasena adhigataṁ avinipātadhammataṁ sañjānāmīti attho. Anacchariyanti anuacchariyaṁ.",
  "atk-s0102a4:11_6": "Cintayamānaṁ punappunaṁ acchariyamevidaṁ yaṁ kenacideva karaṇīyena gacchanto bhagavantaṁ antarāmagge addasaṁ.",
  "atk-s0102a4:11_7": "Idampi acchariyaṁ yañca vessavaṇassa mahārājassa sayaṁparisāya bhāsato bhagavato diṭṭhasadisameva sammukhā sutaṁ.",
  "atk-s0102a4:11_8": "Dve paccayāti antarāmagge diṭṭhabhāvo ca vessavaṇassa sammukhā sutaṁ ārocetukāmatā ca.",
  "atk-s0102a4:12_0": "Devasabhāvaṇṇanā",
  "atk-s0102a4:13_0": "282.Sannipatitāti kasmā sannipatitā?",
  "atk-s0102a4:13_1": "Te kira catūhi kāraṇehi sannipatanti. Vassūpanāyikasaṅgahatthaṁ, pavāraṇāsaṅgahatthaṁ, dhammasavanatthaṁ,",
  "atk-s0102a4:13_2": "pāricchattakakīḷānubhavanatthanti.",
  "atk-s0102a4:13_3": "Tattha sve vassūpanāyikāti āsāḷhīpuṇṇamāya dvīsu devalokesu devā sudhammāya devasabhāya sannipatitvā mantenti asukavihāre eko bhikkhu vassūpagato,",
  "atk-s0102a4:13_4": "asukavihāre dve tayo cattāro pañca dasa vīsati tiṁsaṁ cattālīsaṁ paññāsaṁ sataṁ sahassaṁ bhikkhū vassūpagatā,",
  "atk-s0102a4:13_5": "etthettha ṭhāne ayyānaṁ ārakkhaṁ susaṁvihitaṁ karothāti evaṁ vassūpanāyikasaṅgaho kato hoti.",
  "atk-s0102a4:14_0": "Tadāpi eteneva kāraṇena sannipatitā.",
  "atk-s0102a4:14_1": "Idaṁ tesaṁ hoti āsanasminti idaṁ tesaṁ catunnaṁ mahārājānaṁ āsanaṁ hoti.",
  "atk-s0102a4:14_2": "Evaṁ tesu nisinnesu atha pacchā amhākaṁ āsanaṁ hoti.",
  "atk-s0102a4:15_0": "Yenatthenāti yena vassūpanāyikatthena.",
  "atk-s0102a4:15_1": "Taṁ atthaṁ cintayitvā taṁ atthaṁ mantayitvāti taṁ araññavāsino bhikkhusaṅghassa ārakkhatthaṁ cintayitvā.",
  "atk-s0102a4:15_2": "Etthettha vuṭṭhabhikkhusaṅghassa ārakkhaṁ saṁvidahathāti catūhi mahārājehi saddhiṁ mantetvā.",
  "atk-s0102a4:15_3": "Vuttavacanāpi tanti tettiṁsa devaputtā vadanti, mahārājāno vuttavacanā nāma.",
  "atk-s0102a4:15_4": "Tathā tettiṁsa devaputtā paccānusāsanti,",
  "atk-s0102a4:15_5": "itare paccānusiṭṭhavacanā nāma.",
  "atk-s0102a4:15_6": "Padadvayepi pana tanti nipātamattameva. Avipakkantāti agatā.",
  "atk-s0102a4:16_0": "283.Uḷāroti vipulo mahā.",
  "atk-s0102a4:16_1": "Devānubhāvanti yā sā sabbadevatānaṁ vatthālaṅkāravimānasarīrānaṁ pabhā dvādasa yojanāni pharati.",
  "atk-s0102a4:16_2": "Mahāpuññānaṁ pana sarīrappabhā yojanasataṁ pharati. Taṁ devānubhāvaṁ atikkamitvā.",
  "atk-s0102a4:17_0": "Brahmunohetaṁ pubbanimittanti yathā sūriyassa udayato etaṁ pubbaṅgamaṁ etaṁ pubbanimittaṁ yadidaṁ aruṇuggaṁ,",
  "atk-s0102a4:17_1": "evameva brahmunopi etaṁ – ‘‘pubbanimitta’’nti dīpeti.",
  "atk-s0102a4:18_0": "Sanaṅkumārakathāvaṇṇanā",
  "atk-s0102a4:19_0": "284.Anabhisambhavanīyoti apattabbo,",
  "atk-s0102a4:19_1": "na taṁ devā tāvatiṁsā passantīti attho.",
  "atk-s0102a4:19_2": "Cakkhupathasminti cakkhupasāde āpāthe vā.",
  "atk-s0102a4:19_3": "So devānaṁ cakkhussa āpāthe sambhavanīyo pattabbo na hoti, na abhibhavatīti vuttaṁ hoti.",
  "atk-s0102a4:19_4": "Heṭṭhā heṭṭhā hi devatā uparūpari devānaṁ oḷārikaṁ katvā māpitameva attabhāvaṁ passituṁ sakkonti,",
  "atk-s0102a4:19_5": "vedapaṭilābhanti tuṭṭhipaṭilābhaṁ.",
  "atk-s0102a4:19_6": "Adhunābhisitto rajjenāti sampati abhisitto rajjena.",
  "atk-s0102a4:19_7": "Ayaṁ panattho duṭṭhagāmaṇiabhayavatthunā dīpetabbo –",
  "atk-s0102a4:20_0": "So kira dvattiṁsa damiḷarājāno vijitvā anurādhapure pattābhiseko tuṭṭhasomanassena māsaṁ niddaṁ na labhi, tato – ‘‘niddaṁ na labhāmi,",
  "atk-s0102a4:20_1": "bhante’’ti bhikkhusaṅghassa ācikkhi. Tena hi, mahārāja, ajja uposathaṁ adhiṭṭhāhīti. So ca uposathaṁ adhiṭṭhāsi.",
  "atk-s0102a4:20_2": "Saṅgho gantvā – ‘‘cittayamakaṁ sajjhāyathā’’ti aṭṭha ābhidhammikabhikkhū pesesi. Te gantvā – ‘‘nipajja tvaṁ,",
  "atk-s0102a4:20_3": "mahārājā,’’ti vatvā sajjhāyaṁ ārabhiṁsu.",
  "atk-s0102a4:20_4": "Rājā sajjhāyaṁ suṇantova niddaṁ okkami.",
  "atk-s0102a4:20_5": "Therā – rājānaṁ mā pabodhayitthāti pakkamiṁsu.",
  "atk-s0102a4:20_6": "Rājā dutiyadivase sūriyuggamane pabujjhitvā there apassanto – ‘‘kuhiṁ ayyā’’ti pucchi.",
  "atk-s0102a4:20_7": "Tumhākaṁ niddokkamanabhāvaṁ ñatvā gatāti. Natthi, bho,",
  "atk-s0102a4:20_8": "mayhaṁ ayyakassa dārakānaṁ ajānanakabhesajjaṁ nāma,",
  "atk-s0102a4:20_9": "yāva niddābhesajjampi jānanti yevāti āha.",
  "atk-s0102a4:21_0": "Pañcasikhoti pañcasikhagandhabbasadiso hutvā.",
  "atk-s0102a4:21_1": "Pañcasikhagandhabbadevaputtassa kira sabbadevatā attabhāvaṁ mamāyanti.",
  "atk-s0102a4:21_2": "Tasmā brahmāpi tādisaṁyeva attabhāvaṁ nimminitvā pāturahosi.",
  "atk-s0102a4:21_3": "Pallaṅkena nisīdīti pallaṅkaṁ ābhujitvā nisīdi.",
  "atk-s0102a4:22_0": "Vissaṭṭhoti sumutto apalibuddho. Viññeyyoti atthaviññāpano. Mañjūti madhuro mudu.",
  "atk-s0102a4:22_1": "Savanīyoti sotabbayuttako kaṇṇasukho. Bindūti ekagghano.",
  "atk-s0102a4:22_2": "Avisārīti suvisado avippakiṇṇo.",
  "atk-s0102a4:22_3": "Gambhīroti nābhimūlato paṭṭhāya gambhīrasamuṭṭhito,",
  "atk-s0102a4:22_4": "na jivhādantaoṭṭhatālumattappahārasamuṭṭhito.",
  "atk-s0102a4:22_5": "Evaṁ samuṭṭhito hi amadhuro ca hoti, na ca dūraṁ sāveti.",
  "atk-s0102a4:22_6": "Ninnādīti mahāmeghamudiṅgasaddo viya ninnādayutto.",
  "atk-s0102a4:22_7": "Apicettha pacchimaṁ pacchimaṁ padaṁ purimassa purimassa atthoyevāti veditabbo.",
  "atk-s0102a4:22_8": "Yathāparisanti yattakā parisā, tattakameva viññāpeti.",
  "atk-s0102a4:22_9": "Anto parisāyaṁ yevassa saddo samparivattati, na bahiddhā vidhāvati.",
  "atk-s0102a4:22_10": "Ye hi kecīti ādi bahujanahitāya paṭipannabhāvadassanatthaṁ vadati.",
  "atk-s0102a4:22_11": "Saraṇaṁ gatāti na yathā vā tathā vā saraṇaṁ gate sandhāya vadati.",
  "atk-s0102a4:22_12": "Nibbematikagahitasaraṇe pana sandhāya vadati.",
  "atk-s0102a4:22_13": "Gandhabbakāyaṁ paripūrentīti gandhabbadevagaṇaṁ paripūrenti.",
  "atk-s0102a4:22_14": "Iti amhākaṁ satthu loke uppannakālato paṭṭhāya cha devalokādīsu piṭṭhaṁ koṭṭetvā pūritanāḷi viya saravananaḷavanaṁ viya ca nirantaraṁ jātaparisāti āha.",
  "atk-s0102a4:23_0": "Bhāvitaiddhipādavaṇṇanā",
  "atk-s0102a4:24_0": "287.Yāvasupaññattā cime tena bhagavatāti tena mayhaṁ satthārā bhagavatā yāva supaññattā yāva sukathitā.",
  "atk-s0102a4:24_1": "Iddhipādāti ettha ijjhanaṭṭhena iddhi,",
  "atk-s0102a4:24_2": "patiṭṭhānaṭṭhena pādāti veditabbā.",
  "atk-s0102a4:24_3": "Iddhipahutāyāti iddhipahonakatāya.",
  "atk-s0102a4:24_4": "Iddhivisavitāyāti iddhivipajjanabhāvāya,",
  "atk-s0102a4:24_5": "punappunaṁ āsevanavasena ciṇṇavasitāyāti vuttaṁ hoti.",
  "atk-s0102a4:24_6": "Iddhivikubbanatāyāti iddhivikubbanabhāvāya,",
  "atk-s0102a4:24_7": "nānappakārato katvā dassanatthāya.",
  "atk-s0102a4:24_8": "Chandasamādhippadhānasaṅkhārasamannāgatantiādīsu chandahetuko chandādhiko vā samādhi chandasamādhi,",
  "atk-s0102a4:24_9": "kattukamyatāchandaṁ adhipatiṁ karitvā paṭiladdhasamādhissetaṁ adhivacanaṁ.",
  "atk-s0102a4:24_10": "Padhānabhūtā saṅkhārā padhānasaṅkhārā.",
  "atk-s0102a4:24_11": "Catukiccasādhakassa sammappadhānavīriyassetaṁ adhivacanaṁ.",
  "atk-s0102a4:24_12": "Samannāgatanti chandasamādhinā ca padhānasaṅkhārena ca upetaṁ.",
  "atk-s0102a4:24_13": "Iddhipādanti nipphattipariyāyena ijjhanaṭṭhena vā,",
  "atk-s0102a4:24_14": "ijjhanti etāya sattā iddhā vuddhā ukkaṁsagatā hontīti iminā vā pariyāyena iddhīti saṅkhyaṁ gatānaṁ abhiññācittasampayuttānaṁ chandasamādhipadhānasaṅkhārānaṁ adhiṭṭhānaṭṭhena pādabhūto sesacittacetasikarāsīti attho.",
  "atk-s0102a4:24_15": "Vuttañhetaṁ – ‘‘iddhipādoti tathābhūtassa vedanākkhandho, saññākkhandho,",
  "atk-s0102a4:24_16": "saṅkhārakkhandho viññāṇakkhandho’’ti (vibha. 434).",
  "atk-s0102a4:24_17": "Iminā nayena sesesupi attho veditabbo.",
  "atk-s0102a4:24_18": "Yatheva hi chandaṁ adhipatiṁ karitvā paṭiladdhasamādhi chandasamādhīti vutto, evaṁ vīriyaṁ, cittaṁ,",
  "atk-s0102a4:24_19": "vīmaṁsaṁ adhipatiṁ karitvā paṭiladdhasamādhi vīmaṁsāsamādhīti vuccati. Apica upacārajjhānaṁ pādo, paṭhamajjhānaṁ iddhi.",
  "atk-s0102a4:24_20": "Saupacāraṁ paṭhamajjhānaṁ pādo,",
  "atk-s0102a4:24_21": "dutiyajjhānaṁ iddhīti evaṁ pubbabhāge pādo,",
  "atk-s0102a4:24_22": "aparabhāge iddhīti evamettha attho veditabbo.",
  "atk-s0102a4:24_23": "Vitthārena iddhipādakathā visuddhimagge ca vibhaṅgaṭṭhakathāya ca vuttā.",
  "atk-s0102a4:25_0": "Keci pana ‘‘nipphannā iddhi.",
  "atk-s0102a4:25_1": "Anipphanno iddhipādo’’ti vadanti,",
  "atk-s0102a4:25_2": "tesaṁ vādamaddanatthāya abhidhamme uttaracūḷikavāro nāma ābhato – ‘‘cattāro iddhipādā chandiddhipādo, vīriyiddhipādo, cittiddhipādo, vīmaṁsiddhipādo. Tattha katamo chandiddhipādo?",
  "atk-s0102a4:25_3": "Idha bhikkhu yasmiṁ samaye lokuttaraṁ jhānaṁ bhāveti niyyānikaṁ apacayagāmiṁ diṭṭhigatānaṁ pahānāya paṭhamāya bhūmiyā pattiyā vivicceva kāmehi paṭhamaṁ jhānaṁ upasampajja viharati dukkhāpaṭipadaṁ dandhābhiññaṁ.",
  "atk-s0102a4:25_4": "Yo tasmiṁ samaye chando chandikatā kattukamyatā kusalo dhammacchando, ayaṁ vuccati chandiddhipādo,",
  "atk-s0102a4:25_5": "avasesā dhammā chandiddhipādasampayuttā’’ti (vibha. 458).",
  "atk-s0102a4:25_6": "Ime pana lokuttaravaseneva āgatā.",
  "atk-s0102a4:25_7": "Tattha raṭṭhapālatthero chandaṁ dhuraṁ katvā lokuttaraṁ dhammaṁ nibbattesi.",
  "atk-s0102a4:25_8": "Soṇatthero vīriyaṁ dhuraṁ katvā,",
  "atk-s0102a4:25_9": "sambhūtatthero cittaṁ dhuraṁ katvā,",
  "atk-s0102a4:25_10": "āyasmā mogharājā vīmaṁsaṁ dhuraṁ katvāti.",
  "atk-s0102a4:26_0": "Tattha yathā catūsu amaccaputtesu ṭhānantaraṁ patthetvā rājānaṁ upanissāya viharantesu eko upaṭṭhāne chandajāto rañño ajjhāsayañca ruciñca ñatvā divā ca ratto ca upaṭṭhahanto rājānaṁ ārādhetvā ṭhānantaraṁ pāpuṇi. Yathā so,",
  "atk-s0102a4:26_1": "evaṁ chandadhurena lokuttaradhammanibbattako veditabbo.",
  "atk-s0102a4:27_0": "Eko pana – ‘‘divase divase upaṭṭhātuṁ ko sakkoti,",
  "atk-s0102a4:27_1": "uppanne kicce parakkamena ārādhessāmī’’ti kupite paccante raññā pahito parakkamena sattumaddanaṁ katvā ṭhānantaraṁ pāpuṇi. Yathā so,",
  "atk-s0102a4:27_2": "evaṁ vīriyadhurena lokuttaradhammanibbattako veditabbo.",
  "atk-s0102a4:28_0": "Eko – ‘‘divase divase upaṭṭhānampi urena sattisarapaṭicchannampi bhāroyeva,",
  "atk-s0102a4:28_1": "mantabalena ārādhessāmī’’ti khattavijjāya kataparicayattā mantasaṁvidhānena rājānaṁ ārādhetvā ṭhānantaraṁ pāpuṇāti. Yathā so,",
  "atk-s0102a4:28_2": "evaṁ cittadhurena lokuttaradhammanibbattako veditabbo.",
  "atk-s0102a4:29_0": "Aparo – ‘‘kiṁ imehi upaṭṭhānādīhi,",
  "atk-s0102a4:29_1": "rājāno nāma jātisampannassa ṭhānantaraṁ denti,",
  "atk-s0102a4:29_2": "tādisassa dento mayhaṁ dassatī’’ti jātisampattimeva nissāya ṭhānantaraṁ pāpuṇi, yathā so,",
  "atk-s0102a4:29_3": "evaṁ suparisuddhaṁ vīmaṁsaṁ nissāya vīmaṁsadhurena lokuttaradhammanibbattako veditabbo.",
  "atk-s0102a4:30_0": "Anekavihitanti anekavidhaṁ. Iddhividhanti iddhikoṭṭhāsaṁ.",
  "atk-s0102a4:31_0": "Tividhaokāsādhigamavaṇṇanā",
  "atk-s0102a4:32_0": "288.Sukhassādhigamāyāti jhānasukhassa maggasukhassa phalasukhassa ca adhigamāya. Saṁsaṭṭhoti sampayuttacitto.",
  "atk-s0102a4:32_1": "Ariyadhammanti ariyena bhagavatā buddhena desitaṁ dhammaṁ.",
  "atk-s0102a4:32_2": "Suṇātīti satthu sammukhā bhikkhubhikkhunīādīhi vā desiyamānaṁ suṇāti.",
  "atk-s0102a4:32_3": "Yoniso manasikarotīti upāyato pathato kāraṇato ‘anicca’ntiādivasena manasi karoti.",
  "atk-s0102a4:32_4": "‘‘Yoniso manasikāro nāma upāyamanasikāro pathamanasikāro,",
  "atk-s0102a4:32_5": "anicce aniccanti dukkhe dukkhanti anattani anattāti asubhe asubhanti saccānulomikena vā cittassa āvaṭṭanā anvāvaṭṭanā ābhogo samannāhāro manasikāro,",
  "atk-s0102a4:32_6": "ayaṁ vuccati yonisomanasikāro’’ti.",
  "atk-s0102a4:32_7": "Evaṁ vutte yonisomanasikāre kammaṁ ārabhatīti attho.",
  "atk-s0102a4:32_8": "Asaṁsaṭṭhoti vatthukāmehipi kilesakāmehipi asaṁsaṭṭho viharati.",
  "atk-s0102a4:32_9": "Uppajjati sukhanti uppajjati paṭhamajjhānasukhaṁ.",
  "atk-s0102a4:32_10": "Sukhā bhiyyo somanassanti samāpattito vuṭṭhitassa jhānasukhapaccayā aparāparaṁ somanassaṁ uppajjati.",
  "atk-s0102a4:32_11": "Pamudāti tuṭṭhākārato dubbalapīti.",
  "atk-s0102a4:32_12": "Pāmojjanti balavataraṁ pītisomanassaṁ.",
  "atk-s0102a4:32_13": "Paṭhamo okāsādhigamoti paṭhamajjhānaṁ pañcanīvaraṇāni vikkhambhetvā attano okāsaṁ gahetvā tiṭṭhati,",
  "atk-s0102a4:32_14": "tasmā ‘‘paṭhamo okāsādhigamo’’ti vuttaṁ.",
  "atk-s0102a4:33_0": "Oḷārikāti ettha kāyavacīsaṅkhārā tāva oḷārikā hontu,",
  "atk-s0102a4:33_1": "cittasaṅkhārā kathaṁ oḷārikāti? Appahīnattā.",
  "atk-s0102a4:33_2": "Kāyasaṅkhārā hi catutthajjhānena pahīyanti, vacīsaṅkhārā dutiyajjhānena,",
  "atk-s0102a4:33_3": "cittasaṅkhārā nirodhasamāpattiyā.",
  "atk-s0102a4:33_4": "Iti kāyavacīsaṅkhāresu pahīnesupi te tiṭṭhantiyevāti pahīne upādāya appahīnattā oḷārikā nāma jātā.",
  "atk-s0102a4:33_5": "Sukhanti nirodhā vuṭṭhahantassa uppannaṁ catutthajjhānikaphalasamāpattisukhaṁ.",
  "atk-s0102a4:33_6": "Sukhā bhiyyo somanassati phalasamāpattito vuṭṭhitassa aparāparaṁ somanassaṁ.",
  "atk-s0102a4:33_7": "Dutiyo okāsādhigamoti catutthajjhānaṁ sukhaṁ dukkhaṁ vikkhambhetvā attano okāsaṁ gahetvā tiṭṭhati,",
  "atk-s0102a4:33_8": "tasmā ‘‘dutiyo okāsādhigamo’’ti vuttaṁ.",
  "atk-s0102a4:33_9": "Dutiyatatiyajjhānāni panettha catutthe gahite gahitāneva hontīti visuṁ na vuttānīti.",
  "atk-s0102a4:34_0": "Idaṁ kusalantiādīsu kusalaṁ nāma dasakusalakammapathā.",
  "atk-s0102a4:34_1": "Akusalanti dasaakusalakammapathā.",
  "atk-s0102a4:34_2": "Sāvajjadukādayopi etesaṁ vaseneva veditabbā.",
  "atk-s0102a4:34_3": "Sabbañceva panetaṁ kaṇhañca sukkañca sappaṭibhāgañcāti kaṇhasukkasappaṭibhāgaṁ.",
  "atk-s0102a4:34_4": "Nibbānameva hetaṁ appaṭibhāgaṁ.",
  "atk-s0102a4:34_5": "Avijjā pahīyatīti vaṭṭapaṭicchādikā avijjā pahīyati.",
  "atk-s0102a4:34_6": "Vijjā uppajjatīti arahattamaggavijjā uppajjati.",
  "atk-s0102a4:34_7": "Sukhanti arahattamaggasukhañceva phalasukhañca.",
  "atk-s0102a4:34_8": "Sukhā bhiyyo somanassanti phalasamāpattito vuṭṭhitassa aparāparaṁ somanassaṁ.",
  "atk-s0102a4:34_9": "Tatiyo okāsādhigamoti arahattamaggo sabbakilese vikkhambhetvā attano okāsaṁ gahetvā tiṭṭhati,",
  "atk-s0102a4:34_10": "tasmā ‘‘tatiyo okāsādhigamo’’ti vutto.",
  "atk-s0102a4:34_11": "Sesamaggā pana tasmiṁ gahite antogadhā evāti visuṁ na vuttā.",
  "atk-s0102a4:35_0": "Ime pana tayo okāsādhigamā aṭṭhatiṁsārammaṇavasena vitthāretvā kathetabbā. Kathaṁ?",
  "atk-s0102a4:35_1": "Sabbāni ārammaṇāni visuddhimagge vuttanayeneva upacāravasena ca appanāvasena ca vavatthapetvā catuvīsatiyā ṭhānesu paṭhamajjhānaṁ ‘‘paṭhamo okāsādhigamo’’ti kathetabbaṁ.",
  "atk-s0102a4:35_2": "Terasasu ṭhānesu dutiyatatiyajjhānāni,",
  "atk-s0102a4:35_3": "pannarasasu ṭhānesu catutthajjhānañca nirodhasamāpattiṁ pāpetvā ‘‘dutiyo okāsādhigamo’’ti kathetabbaṁ.",
  "atk-s0102a4:35_4": "Dasa upacārajjhānāni pana maggassa padaṭṭhānabhūtāni tatiyaṁ okāsādhigamaṁ bhajanti.",
  "atk-s0102a4:35_5": "Apica tīsu sikkhāsu adhisīlasikkhā paṭhamaṁ okāsādhigamaṁ bhajati, adhicittasikkhā dutiyaṁ,",
  "atk-s0102a4:35_6": "adhipaññāsikkhā tatiyanti evaṁ sikkhāvasenapi kathetabbaṁ.",
  "atk-s0102a4:35_7": "Sāmaññaphalepi cūḷasīlato yāva paṭhamajjhānā paṭhamo okāsādhigamo ,",
  "atk-s0102a4:35_8": "dutiyajjhānato yāva nevasaññānāsaññāyatanā dutiyo ,",
  "atk-s0102a4:35_9": "vipassanāto yāva arahattā tatiyo okāsādhigamoti evaṁ sāmaññaphalasuttantavasenapi kathetabbaṁ.",
  "atk-s0102a4:35_10": "Tīsu pana piṭakesu vinayapiṭakaṁ paṭhamaṁ okāsādhigamaṁ bhajati, suttantapiṭakaṁ dutiyaṁ,",
  "atk-s0102a4:35_11": "abhidhammapiṭakaṁ tatiyanti evaṁ piṭakavasenapi kathetabbaṁ.",
  "atk-s0102a4:36_0": "Pubbe kira mahātherā vassūpanāyikāya imameva suttaṁ paṭṭhapenti. Kiṁ kāraṇā?",
  "atk-s0102a4:36_1": "Tīṇi piṭakāni vibhajitvā kathetuṁ labhissāmāti.",
  "atk-s0102a4:36_2": "Tepiṭakena hi samodhānetvā kathentassa dukkathitanti na sakkā vattuṁ.",
  "atk-s0102a4:36_3": "Tepiṭakaṁ bhajāpetvā kathitameva idaṁ suttaṁ sukathitaṁ hotīti.",
  "atk-s0102a4:37_0": "Catusatipaṭṭhānavaṇṇanā",
  "atk-s0102a4:38_0": "289.Kusalassādhigamāyāti maggakusalassa ceva phalakusalassa ca adhigamatthāya.",
  "atk-s0102a4:38_1": "Ubhayampi hetaṁ anavajjaṭṭhena khemaṭṭhena vā kusalameva.",
  "atk-s0102a4:38_2": "Tattha sammāsamādhiyatīti tasmiṁ ajjhattakāye samāhito ekaggacitto hoti.",
  "atk-s0102a4:38_3": "Bahiddhā parakāye ñāṇadassanaṁ abhinibbattetīti attano kāyato parassa kāyābhimukhaṁ ñāṇaṁ peseti. Esa nayo sabbattha.",
  "atk-s0102a4:38_4": "Sabbattheva ca satimāti padena kāyādipariggāhikā sati,",
  "atk-s0102a4:38_5": "lokoti padena pariggahitakāyādayova loko.",
  "atk-s0102a4:38_6": "Cattāro cete satipaṭṭhānā lokiyalokuttaramissakā kathitāti veditabbā.",
  "atk-s0102a4:39_0": "Sattasamādhiparikkhāravaṇṇanā",
  "atk-s0102a4:40_0": "290.Samādhiparikkhārāti ettha tayo parikkhārā.",
  "atk-s0102a4:40_1": "‘‘Ratho sīlaparikkhāro jhānakkho cakkavīriyo’’ti (saṁ. ni.",
  "atk-s0102a4:40_2": "5.4) hi ettha alaṅkāro parikkhāro nāma.",
  "atk-s0102a4:40_3": "‘‘Sattahi nagaraparikkhārehi suparikkhataṁ hotī’’ti (a. ni.",
  "atk-s0102a4:40_4": "7.67) ettha parivāro parikkhāro nāma.",
  "atk-s0102a4:40_5": "‘‘Gilānapaccayajīvitaparikkhāro’’ti (dī. ni.",
  "atk-s0102a4:40_6": "3.182) ettha sambhāro parikkhāro nāma.",
  "atk-s0102a4:40_7": "Idha pana parivāraparikkhāravasena ‘‘satta samādhiparikkhārā’’ti vuttaṁ. Parikkhatāti parivāritā.",
  "atk-s0102a4:40_8": "Ayaṁ vuccati so ariyo sammāsamādhīti ayaṁ sattahi ratanehi parivuto cakkavattī viya sattahi aṅgehi parivuto ‘‘ariyo sammāsamādhī’’ti vuccati.",
  "atk-s0102a4:40_9": "Saupaniso itipīti saupanissayo itipi vuccati,",
  "atk-s0102a4:40_10": "saparivāro yevāti vuttaṁ hoti.",
  "atk-s0102a4:40_11": "Sammādiṭṭhissāti sammādiṭṭhiyaṁ ṭhitassa.",
  "atk-s0102a4:40_12": "Sammāsaṅkappo pahotīti sammāsaṅkappo pavattati. Esa nayo sabbapadesu.",
  "atk-s0102a4:40_13": "Ayaṁ panattho maggavasenāpi phalavasenāpi veditabbo. Kathaṁ?",
  "atk-s0102a4:40_14": "Maggasammādiṭṭhiyaṁ ṭhitassa maggasammāsaṅkappo pahoti…pe… maggañāṇe ṭhitassa maggavimutti pahoti.",
  "atk-s0102a4:40_15": "Tathā phalasammādiṭṭhiyaṁ ṭhitassa phalasammāsaṅkappo pahoti…pe… phalasammāñāṇe ṭhitassa phalavimutti pahotīti.",
  "atk-s0102a4:41_0": "Svākkhātotiādīni visuddhimagge vaṇṇitāni. Apārutāti vivaṭā. Amatassāti nibbānassa. Dvārāti pavesanamaggā.",
  "atk-s0102a4:41_1": "Aveccappasādenāti acalappasādena.",
  "atk-s0102a4:41_2": "Dhammavinītāti sammāniyyānena niyyātā.",
  "atk-s0102a4:42_0": "Atthāyaṁ itarā pajāti anāgāmino sandhāyāha,",
  "atk-s0102a4:42_1": "anāgāmino ca atthīti vuttaṁ hoti.",
  "atk-s0102a4:42_2": "Puññabhāgāti puññakoṭṭhāsena nibbattā. Ottappanti ottappamāno.",
  "atk-s0102a4:42_3": "Tena kadāci nāma musā assāti musāvādabhayena saṅkhātuṁ na sakkomi,",
  "atk-s0102a4:42_4": "na pana mama saṅkhātuṁ balaṁ natthīti dīpeti.",
  "atk-s0102a4:43_0": "291.Taṁ kiṁ maññati bhavanti iminā kevalaṁ vessavaṇaṁ pucchati,",
  "atk-s0102a4:43_1": "na panassa evarūpo satthā nāhosīti vā na bhavissatīti vā laddhi atthi.",
  "atk-s0102a4:43_2": "Sabbabuddhānañhi abhisamaye viseso natthi.",
  "atk-s0102a4:44_0": "292.Sayaṁparisāyanti attano parisāyaṁ.",
  "atk-s0102a4:44_1": "Tayidaṁ brahmacariyanti taṁ idaṁ sakalaṁ sikkhattayabrahmacariyaṁ. Sesaṁ uttānameva.",
  "atk-s0102a4:44_2": "Imāni pana padāni dhammasaṅgāhakattherehi ṭhapitānīti.",
  "atk-s0102a4:45_0": "Iti sumaṅgalavilāsiniyā dīghanikāyaṭṭhakathāyaṁ",
  "atk-s0102a4:46_0": "Janavasabhasuttavaṇṇanā niṭṭhitā."
}