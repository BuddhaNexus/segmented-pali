{
  "atk-abh03a44:0_0": "5. Saccayamakaṁ",
  "atk-abh03a44:1_0": "1. Paṇṇattivāravaṇṇanā",
  "atk-abh03a44:2_0": "1-9.",
  "atk-abh03a44:2_1": "Idāni teyeva mūlayamake desite kusalādidhamme saccavasena saṅgaṇhitvā dhātuyamakānantaraṁ desitassa saccayamakassa vaṇṇanā hoti.",
  "atk-abh03a44:2_2": "Tatthāpi heṭṭhā vuttanayeneva paṇṇattivārādayo tayo mahāvārā antaravārādayo ca avasesappabhedā veditabbā.",
  "atk-abh03a44:2_3": "Paṇṇattivāre panettha catunnaṁ saccānaṁ vasena padasodhanavāro,",
  "atk-abh03a44:2_4": "padasodhanamūlacakkavāro,",
  "atk-abh03a44:2_5": "suddhasaccavāro,",
  "atk-abh03a44:2_6": "suddhasaccamūlacakkavāroti imesu catūsu vāresu yamakagaṇanā veditabbā.",
  "atk-abh03a44:3_0": "10-26.",
  "atk-abh03a44:3_1": "Paṇṇattivāraniddese pana avasesaṁ dukkhasaccanti dukkhavedanāya ceva taṇhāya ca vinimuttā tebhūmakadhammā veditabbā.",
  "atk-abh03a44:3_2": "Avaseso samudayoti saccavibhaṅge niddiṭṭhakāmāvacarakusalādibhedo dukkhasaccassa paccayo.",
  "atk-abh03a44:3_3": "Avaseso nirodhoti tadaṅgavikkhambhanasamucchedapaṭipassaddhinirodho ceva khaṇabhaṅganirodho ca.",
  "atk-abh03a44:3_4": "Avaseso maggoti “tasmiṁ kho pana samaye pañcaṅgiko maggo hoti,",
  "atk-abh03a44:3_5": "aṭṭhaṅgiko maggo,",
  "atk-abh03a44:3_6": "micchāmaggo,",
  "atk-abh03a44:3_7": "jaṅghamaggo,",
  "atk-abh03a44:3_8": "sakaṭamaggo”ti evamādiko.",
  "atk-abh03a44:4_0": "Paṇṇattivāravaṇṇanā.",
  "atk-abh03a44:5_0": "2. Pavattivāravaṇṇanā",
  "atk-abh03a44:6_0": "27-164.",
  "atk-abh03a44:6_1": "Pavattivāre panettha paccuppannakāle puggalavārassa anulomanaye “yassa dukkhasaccaṁ uppajjati,",
  "atk-abh03a44:6_2": "tassa samudayasaccaṁ uppajjati;",
  "atk-abh03a44:6_3": "yassa vā pana samudayasaccaṁ uppajjati,",
  "atk-abh03a44:6_4": "tassa dukkhasaccaṁ uppajjatī”ti dukkhasaccamūlakehi tīhi,",
  "atk-abh03a44:6_5": "samudayasaccamūlakehi dvīhi,",
  "atk-abh03a44:6_6": "nirodhasaccamūlakena ekenāti labbhamānañca alabbhamānañca gahetvā pāḷivasena chahi yamakehi bhavitabbaṁ.",
  "atk-abh03a44:6_7": "Tesu yasmā nirodhassa neva uppādo,",
  "atk-abh03a44:6_8": "na nirodho yujjati,",
  "atk-abh03a44:6_9": "tasmā dukkhasaccamūlakāni samudayasaccamaggasaccehi saddhiṁ dve,",
  "atk-abh03a44:6_10": "samudayasaccamūlakaṁ maggasaccena saddhiṁ ekanti tīṇi yamakāni āgatāni.",
  "atk-abh03a44:6_11": "Tassa paṭilomanayepi okāsavārādīsupi eseva nayo.",
  "atk-abh03a44:6_12": "Evamettha sabbavāresu tiṇṇaṁ tiṇṇaṁ yamakānaṁ vasena yamakagaṇanā veditabbā.",
  "atk-abh03a44:6_13": "Atthavinicchaye panettha idaṁ lakkhaṇaṁ –",
  "atk-abh03a44:6_14": "imassa hi saccayamakassa pavattivāre nirodhasaccaṁ tāva na labbhateva.",
  "atk-abh03a44:6_15": "Sesesu pana tīsu samudayasaccamaggasaccāni ekantena pavattiyaṁyeva labbhanti.",
  "atk-abh03a44:6_16": "Dukkhasaccaṁ cutipaṭisandhīsupi pavattepi labbhati.",
  "atk-abh03a44:6_17": "Paccuppannādayo pana tayo kālā cutipaṭisandhīnampi pavattiyāpi vasena labbhanti.",
  "atk-abh03a44:6_18": "Evamettha yaṁ yaṁ labbhati,",
  "atk-abh03a44:6_19": "tassa tassa vasena atthavinicchayo veditabbo.",
  "atk-abh03a44:7_0": "Tatridaṁ nayamukhaṁ –",
  "atk-abh03a44:7_1": "sabbesaṁ upapajjantānanti antamaso suddhāvāsānampi.",
  "atk-abh03a44:7_2": "Tepi hi dukkhasacceneva upapajjanti.",
  "atk-abh03a44:7_3": "Taṇhāvippayuttacittassāti idaṁ dukkhasaccasamudayasaccesu ekakoṭṭhāsassa uppattidassanatthaṁ vuttaṁ.",
  "atk-abh03a44:7_4": "Tasmā pañcavokāravaseneva gahetabbaṁ.",
  "atk-abh03a44:7_5": "Catuvokāre pana taṇhāvippayuttassa phalasamāpatticittassa uppādakkhaṇe ekampi saccaṁ nuppajjati.",
  "atk-abh03a44:7_6": "Idaṁ idha na gahetabbaṁ.",
  "atk-abh03a44:7_7": "Tesaṁ dukkhasaccañcāti tasmiñhi khaṇe taṇhaṁ ṭhapetvā sesaṁ dukkhasaccaṁ nāma hotīti sandhāyetaṁ vuttaṁ.",
  "atk-abh03a44:7_8": "Maggassa uppādakkhaṇepi eseva nayo.",
  "atk-abh03a44:7_9": "Tattha pana rūpameva dukkhasaccaṁ nāma.",
  "atk-abh03a44:7_10": "Sesā maggasampayuttakā dhammā saccavinimuttā.",
  "atk-abh03a44:7_11": "Teneva kāraṇena “arūpe maggassa uppādakkhaṇe tesaṁ maggasaccaṁ uppajjati,",
  "atk-abh03a44:7_12": "no ca tesaṁ dukkhasaccaṁ uppajjatī”ti vuttaṁ.",
  "atk-abh03a44:7_13": "Sabbesaṁ upapajjantānaṁ pavatte taṇhāvippayuttacittassa uppādakkhaṇe tesaṁ tatthāti tesaṁ tasmiṁ upapattikkhaṇe",
  "atk-abh03a44:7_14": "taṇhāvippayuttacittuppattikkhaṇe cāti evamettha khaṇavasena okāso veditabbo.",
  "atk-abh03a44:7_15": "Aññesupi evarūpesu eseva nayo.",
  "atk-abh03a44:7_16": "Anabhisametāvīnanti catusaccapaṭivedhasaṅkhātaṁ abhisamayaṁ appattasattānaṁ.",
  "atk-abh03a44:7_17": "Abhisametāvīnanti abhisamitasaccānanti.",
  "atk-abh03a44:7_18": "Iminā nayamukhena sabbattha atthavinicchayo veditabbo.",
  "atk-abh03a44:8_0": "Pavattivāravaṇṇanā.",
  "atk-abh03a44:9_0": "3. Pariññāvāravaṇṇanā",
  "atk-abh03a44:10_0": "165-170.",
  "atk-abh03a44:10_1": "Pariññāvāre pana ñātapariññā,",
  "atk-abh03a44:10_2": "tīraṇapariññā,",
  "atk-abh03a44:10_3": "pahānapariññāti tissopettha pariññāyo labbhanti.",
  "atk-abh03a44:10_4": "Yasmā ca lokuttaradhammesu pariññā nāma natthi;",
  "atk-abh03a44:10_5": "tasmā idha dve saccāni gahitāni.",
  "atk-abh03a44:10_6": "Tattha dukkhasaccaṁ parijānātīti ñātatīraṇapariññāvaseneva vuttaṁ.",
  "atk-abh03a44:10_7": "Samudayasaccaṁ pajahatīti ñātapahānapariññāvasena.",
  "atk-abh03a44:10_8": "Iti imāsaṁ pariññānaṁ vasena sabbapadesu attho veditabboti.",
  "atk-abh03a44:11_0": "Pariññāvāravaṇṇanā.",
  "atk-abh03a44:12_0": "Saccayamakavaṇṇanā niṭṭhitā."
}