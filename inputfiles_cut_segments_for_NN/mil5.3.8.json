{
  "mil5.3.8:0.1_0": "Milindapañha",
  "mil5.3.8:0.2_0": "Meṇḍakapañha",
  "mil5.3.8:0.3_0": "Paṇāmitavagga",
  "mil5.3.8:0.4_0": "8. Pādasakalikāhatapañha",
  "mil5.3.8:1.1_0": "“Bhante nāgasena, tumhe bhaṇatha—",
  "mil5.3.8:1.2_0": "‘bhagavato gacchantassa ayaṁ acetanā mahāpathavī ninnaṁ unnamati, unnataṁ onamatī’ti, puna ca bhaṇatha—",
  "mil5.3.8:1.3_0": "‘bhagavato pādo sakalikāya khato’ti.",
  "mil5.3.8:1.4_0": "Yā sā sakalikā bhagavato pāde patitā,",
  "mil5.3.8:1.4_1": "kissa pana sā sakalikā bhagavato pādā na nivattā.",
  "mil5.3.8:1.5_0": "Yadi, bhante nāgasena,",
  "mil5.3.8:1.5_1": "bhagavato gacchantassa ayaṁ acetanā mahāpathavī ninnaṁ unnamati, unnataṁ onamati,",
  "mil5.3.8:1.5_2": "tena hi ‘bhagavato pādo sakalikāya khato’ti yaṁ vacanaṁ, taṁ micchā.",
  "mil5.3.8:1.6_0": "Yadi bhagavato pādo sakalikāya khato,",
  "mil5.3.8:1.6_1": "tena hi ‘bhagavato gacchantassa ayaṁ acetanā mahāpathavī ninnaṁ unnamati unnataṁ onamatī’ti tampi vacanaṁ micchā.",
  "mil5.3.8:1.7_0": "Ayampi ubhato koṭiko pañho tavānuppatto, so tayā nibbāhitabbo”ti.",
  "mil5.3.8:2.1_0": "“Saccaṁ, mahārāja,",
  "mil5.3.8:2.1_1": "atthetaṁ bhagavato gacchantassa ayaṁ acetanā mahāpathavī ninnaṁ unnamati unnataṁ onamati,",
  "mil5.3.8:2.1_2": "bhagavato ca pādo sakalikāya khato,",
  "mil5.3.8:2.1_3": "na ca pana sā sakalikā attano dhammatāya patitā,",
  "mil5.3.8:2.1_4": "devadattassa upakkamena patitā.",
  "mil5.3.8:2.2_0": "Devadatto, mahārāja,",
  "mil5.3.8:2.2_1": "bahūni jātisatasahassāni bhagavati āghātaṁ bandhi,",
  "mil5.3.8:2.2_2": "so tena āghātena ‘mahantaṁ kūṭāgārappamāṇaṁ pāsāṇaṁ bhagavato upari pātessāmī’ti muñci.",
  "mil5.3.8:2.3_0": "Atha dve selā pathavito uṭṭhahitvā taṁ pāsāṇaṁ sampaṭicchiṁsu,",
  "mil5.3.8:2.3_1": "atha nesaṁ sampahārena pāsāṇato papaṭikā bhijjitvā yena vā tena vā patantī bhagavato pāde patitā”ti.",
  "mil5.3.8:3.1_0": "“Yathā ca, bhante nāgasena,",
  "mil5.3.8:3.1_1": "dve selā pāsāṇaṁ sampaṭicchiṁsu,",
  "mil5.3.8:3.1_2": "tatheva papaṭikāpi sampaṭicchitabbā”ti?",
  "mil5.3.8:3.2_0": "“Sampaṭicchitampi, mahārāja,",
  "mil5.3.8:3.2_1": "idhekaccaṁ paggharati pasavati na ṭhānamupagacchati, yathā, mahārāja,",
  "mil5.3.8:3.2_2": "udakaṁ pāṇinā gahitaṁ aṅgulantarikāhi paggharati pasavati na ṭhānamupagacchati,",
  "mil5.3.8:3.2_3": "khīraṁ takkaṁ madhuṁ sappi telaṁ maccharasaṁ maṁsarasaṁ pāṇinā gahitaṁ aṅgulantarikāhi paggharati pasavati na ṭhānamupagacchati;",
  "mil5.3.8:3.3_0": "evameva kho, mahārāja,",
  "mil5.3.8:3.3_1": "sampaṭicchanatthaṁ upagatānaṁ dvinnaṁ selānaṁ sampahārena pāsāṇato papaṭikā bhijjitvā yena vā tena vā patantī bhagavato pāde patitā.",
  "mil5.3.8:4.1_0": "Yathā vā pana, mahārāja,",
  "mil5.3.8:4.1_1": "saṇhasukhumaaṇurajasamaṁ puḷinaṁ muṭṭhinā gahitaṁ aṅgulantarikāhi paggharati pasavati na ṭhānamupagacchati;",
  "mil5.3.8:4.2_0": "evameva kho, mahārāja,",
  "mil5.3.8:4.2_1": "sampaṭicchanatthaṁ upagatānaṁ dvinnaṁ selānaṁ sampahārena pāsāṇato papaṭikā bhijjitvā yena vā tena vā patantī bhagavato pāde patitā.",
  "mil5.3.8:5.1_0": "Yathā vā pana, mahārāja,",
  "mil5.3.8:5.1_1": "kabaḷo mukhena gahito idhekaccassa mukhato muccitvā paggharati pasavati na ṭhānamupagacchati;",
  "mil5.3.8:5.2_0": "evameva kho, mahārāja,",
  "mil5.3.8:5.2_1": "sampaṭicchanatthaṁ upagatānaṁ dvinnaṁ selānaṁ sampahārena pāsāṇato papaṭikā bhijjitvā yena vā tena vā patantī bhagavato pāde patitā”ti.",
  "mil5.3.8:6.1_0": "“Hotu, bhante nāgasena, selehi pāsāṇo sampaṭicchito,",
  "mil5.3.8:6.1_1": "atha papaṭikāyapi apaciti kātabbā yatheva mahāpathaviyā”ti?",
  "mil5.3.8:6.2_0": "“Dvādasime, mahārāja, apacitiṁ na karonti.",
  "mil5.3.8:6.3_0": "Katame dvādasa?",
  "mil5.3.8:6.4_0": "Ratto rāgavasena apacitiṁ na karoti, duṭṭho dosavasena, mūḷho mohavasena, unnato mānavasena, nigguṇo avisesatāya, atithaddho anisedhanatāya, hīno hīnasabhāvatāya, vacanakaro anissaratāya, pāpo kadariyatāya,",
  "mil5.3.8:6.4_1": "dukkhāpito paṭidukkhāpanatāya, luddho lobhābhibhūtatāya,",
  "mil5.3.8:6.4_2": "āyūhito atthasādhanatāya apacitiṁ na karoti.",
  "mil5.3.8:6.5_0": "Ime kho, mahārāja, dvādasa apacitiṁ na karonti.",
  "mil5.3.8:6.6_0": "Sā ca pana papaṭikā pāsāṇasampahārena bhijjitvā animittakatadisā yena vā tena vā patamānā bhagavato pāde patitā.",
  "mil5.3.8:7.1_0": "Yathā vā pana, mahārāja,",
  "mil5.3.8:7.1_1": "saṇhasukhumaaṇurajo anilabalasamāhato animittakatadiso yena vā tena vā abhikirati;",
  "mil5.3.8:7.2_0": "evameva kho, mahārāja,",
  "mil5.3.8:7.2_1": "sā papaṭikā pāsāṇasampahārena bhijjitvā animittakatadisā yena vā tena vā patamānā bhagavato pāde patitā.",
  "mil5.3.8:7.3_0": "Yadi pana, mahārāja,",
  "mil5.3.8:7.3_1": "sā papaṭikā pāsāṇato visuṁ na bhaveyya,",
  "mil5.3.8:7.3_2": "tampi te selā pāsāṇapapaṭikaṁ uppatitvā gaṇheyyuṁ.",
  "mil5.3.8:7.4_0": "Esā pana, mahārāja,",
  "mil5.3.8:7.4_1": "papaṭikā na bhūmaṭṭhā na ākāsaṭṭhā,",
  "mil5.3.8:7.4_2": "pāsāṇasampahāravegena bhijjitvā animittakatadisā yena vā tena vā patamānā bhagavato pāde patitā.",
  "mil5.3.8:8.1_0": "Yathā vā pana, mahārāja,",
  "mil5.3.8:8.1_1": "vātamaṇḍalikāya ukkhittaṁ purāṇapaṇṇaṁ animittakatadisaṁ yena vā tena vā patati;",
  "mil5.3.8:8.2_0": "evameva kho, mahārāja,",
  "mil5.3.8:8.2_1": "esā papaṭikā pāsāṇasampahāravegena animittakatadisā yena vā tena vā patamānā bhagavato pāde patitā.",
  "mil5.3.8:8.3_0": "Api ca, mahārāja,",
  "mil5.3.8:8.3_1": "akataññussa kadariyassa devadattassa dukkhānubhavanāya papaṭikā bhagavato pāde patitā”ti.",
  "mil5.3.8:8.4_0": "“Sādhu, bhante nāgasena,",
  "mil5.3.8:8.4_1": "evametaṁ tathā sampaṭicchāmī”ti.",
  "mil5.3.8:9.1_0": "Pādasakalikāhatapañho aṭṭhamo."
}