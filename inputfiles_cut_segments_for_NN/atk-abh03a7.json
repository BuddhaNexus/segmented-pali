{
  "atk-abh03a7:0_0": "Nidānakathā",
  "atk-abh03a7:1_0": "Yamakapāṭihīrāvasānasmiñhi bhagavā tidasapure pāricchattakamūle paṇḍukambalasilāyaṁ vassaṁ upagantvā",
  "atk-abh03a7:1_1": "mātaraṁ kāyasakkhiṁ katvā devaparisāya abhidhammakathaṁ kathento dhammasaṅgaṇīvibhaṅgadhātukathāpuggalapaññattippakaraṇāni",
  "atk-abh03a7:1_2": "desayitvā kathāvatthudesanāya vāre sampatte “anāgate mama sāvako mahāpañño moggaliputtatissatthero nāma",
  "atk-abh03a7:1_3": "uppannaṁ sāsanamalaṁ sodhetvā tatiyasaṅgītiṁ karonto bhikkhusaṅghassa majjhe nisinno sakavāde pañca suttasatāni",
  "atk-abh03a7:1_4": "paravāde pañcāti suttasahassaṁ samodhānetvā imaṁ pakaraṇaṁ bhājessatī”ti tassokāsaṁ karonto yā cesā puggalavāde",
  "atk-abh03a7:1_5": "tāva catūsu pañhesu dvinnaṁ pañcakānaṁ vasena aṭṭhamukhā vādayutti,",
  "atk-abh03a7:1_6": "taṁ ādiṁ katvā sabbakathāmaggesu asampuṇṇabhāṇavāramattāya tantiyā mātikaṁ ṭhapesi.",
  "atk-abh03a7:1_7": "Athāvasesaṁ abhidhammakathaṁ vitthāranayeneva kathetvā vutthavasso suvaṇṇarajatasopānamajjhe maṇimayena",
  "atk-abh03a7:1_8": "sopānena devalokato saṅkassanagare oruyha sattahitaṁ sampādento yāvatāyukaṁ ṭhatvā anupādisesāya nibbānadhātuyā",
  "atk-abh03a7:1_9": "parinibbāyi.",
  "atk-abh03a7:2_0": "Athassa mahākassapappamukho vasīgaṇo ajātasatturājānaṁ sahāyaṁ gahetvā dhammavinayasarīraṁ saṅgahaṁ āropesi.",
  "atk-abh03a7:2_1": "Tato vassasatassa accayena vajjiputtakā bhikkhū dasa vatthūni dīpayiṁsu.",
  "atk-abh03a7:2_2": "Tāni sutvā kākaṇḍakassa brāhmaṇassa putto yasatthero susunāgaputtaṁ kālāsokaṁ nāma rājānaṁ sahāyaṁ gahetvā",
  "atk-abh03a7:2_3": "dvādasannaṁ bhikkhusatasahassānaṁ antare sattatherasatāni uccinitvā tāni dasavatthūni madditvā dhammavinayasarīraṁ",
  "atk-abh03a7:2_4": "saṅgahaṁ āropesi.",
  "atk-abh03a7:3_0": "Tehi pana dhammasaṅgāhakattherehi niggahitā dasasahassā vajjiputtakā bhikkhū pakkhaṁ pariyesamānā attano",
  "atk-abh03a7:3_1": "anurūpaṁ dubbalapakkhaṁ labhitvā visuṁ mahāsaṅghikācariyakulaṁ nāma akaṁsu.",
  "atk-abh03a7:3_2": "Tato bhijjitvā aparāni dve ācariyakulāni jātāni –",
  "atk-abh03a7:3_3": "gokulikā ca ekabyohārikā ca.",
  "atk-abh03a7:3_4": "Gokulikanikāyato bhijjitvā aparāni dve ācariyakulāni jātāni –",
  "atk-abh03a7:3_5": "paṇṇattivādā ca bāhuliyā ca.",
  "atk-abh03a7:3_6": "Bahussutikātipi tesaṁyeva nāmaṁ.",
  "atk-abh03a7:3_7": "Tesaṁyeva antare cetiyavādā nāma apare ācariyavādā uppannā.",
  "atk-abh03a7:3_8": "Evaṁ mahāsaṅghikācariyakulato dutiye vassasate pañcācariyakulāni uppannāni.",
  "atk-abh03a7:3_9": "Tāni mahāsaṅghikehi saddhiṁ cha honti.",
  "atk-abh03a7:4_0": "Tasmiṁyeva dutiye vassasate theravādato bhijjitvā dve ācariyavādā uppannā –",
  "atk-abh03a7:4_1": "mahisāsakā ca vajjiputtakā ca.",
  "atk-abh03a7:4_2": "Tattha vajjiputtakavādato bhijjitvā apare cattāro ācariyavādā uppannā –",
  "atk-abh03a7:4_3": "dhammuttariyā,",
  "atk-abh03a7:4_4": "bhadrayānikā,",
  "atk-abh03a7:4_5": "channāgārikā,",
  "atk-abh03a7:4_6": "samitiyāti.",
  "atk-abh03a7:4_7": "Puna tasmiṁyeva dutiye vassasate mahisāsakavādato bhijjitvā sabbatthivādā dhammaguttikāti dve ācariyavādā uppannā.",
  "atk-abh03a7:4_8": "Puna sabbatthivādakulato bhijjitvā kassapikā nāma jātā.",
  "atk-abh03a7:4_9": "Kassapikesu bhinnesu apare saṅkantikā nāma jātā.",
  "atk-abh03a7:4_10": "Saṅkantikesu bhinnesu suttavādā nāma jātāti theravādato bhijjitvā ime ekādasa ācariyavādā uppannā.",
  "atk-abh03a7:4_11": "Te theravādehi saddhiṁ dvādasa honti.",
  "atk-abh03a7:4_12": "Iti ime ca dvādasa,",
  "atk-abh03a7:4_13": "mahāsaṅghikānañca cha ācariyavādāti sabbeva aṭṭhārasa ācariyavādā dutiye vassasate uppannā.",
  "atk-abh03a7:4_14": "Aṭṭhārasa nikāyātipi,",
  "atk-abh03a7:4_15": "aṭṭhārasācariyakulānītipi etesaṁyeva nāmaṁ.",
  "atk-abh03a7:4_16": "Etesu pana sattarasa vādā bhinnakā,",
  "atk-abh03a7:4_17": "theravādo asambhinnakoti veditabbo.",
  "atk-abh03a7:4_18": "Vuttampi cetaṁ dīpavaṁse –",
  "atk-abh03a7:5_0": "“Nikkaḍḍhitā pāpabhikkhū, therehi vajjiputtakā;",
  "atk-abh03a7:6_0": "Aññaṁ pakkhaṁ labhitvāna, adhammavādī bahū janā.",
  "atk-abh03a7:7_0": "“Dasasahassā samāgantvā, akaṁsu dhammasaṅgahaṁ;",
  "atk-abh03a7:8_0": "Tasmāyaṁ dhammasaṅgīti, mahāsaṅgīti vuccati.",
  "atk-abh03a7:9_0": "“Mahāsaṅgītikā bhikkhū, vilomaṁ akaṁsu sāsane;",
  "atk-abh03a7:10_0": "Bhinditvā mūlasaṅgahaṁ, aññaṁ akaṁsu saṅgahaṁ.",
  "atk-abh03a7:11_0": "“Aññatra saṅgahitā suttaṁ, aññatra akariṁsu te;",
  "atk-abh03a7:12_0": "Atthaṁ dhammañca bhindiṁsu, vinaye nikāyesu ca pañcasu.",
  "atk-abh03a7:13_0": "“Pariyāyadesitañcāpi, atho nippariyāyadesitaṁ;",
  "atk-abh03a7:14_0": "Nītatthañceva neyyatthaṁ, ajānitvāna bhikkhavo.",
  "atk-abh03a7:15_0": "“Aññaṁ sandhāya bhaṇitaṁ, aññaṁ atthaṁ ṭhapayiṁsu te;",
  "atk-abh03a7:16_0": "Byañjanacchāyāya te bhikkhū, bahuṁ atthaṁ vināsayuṁ.",
  "atk-abh03a7:17_0": "“Chaḍḍetvāna ekadesaṁ, suttaṁ vinayagambhīraṁ;",
  "atk-abh03a7:18_0": "Patirūpaṁ suttaṁ vinayaṁ, tañca aññaṁ kariṁsu te.",
  "atk-abh03a7:19_0": "“Parivāraṁ atthuddhāraṁ, abhidhammaṁ chappakaraṇaṁ;",
  "atk-abh03a7:20_0": "Paṭisambhidañca niddesaṁ, ekadesañca jātakaṁ.",
  "atk-abh03a7:21_0": "“Ettakaṁ vissajjitvāna, aññāni akariṁsu te;",
  "atk-abh03a7:22_0": "Nāmaṁ liṅgaṁ parikkhāraṁ, ākappakaraṇāni ca.",
  "atk-abh03a7:23_0": "“Pakatibhāvaṁ jahitvā, tañca aññaṁ akaṁsu te;",
  "atk-abh03a7:24_0": "Pubbaṅgamā bhinnavādā, mahāsaṅgītikārakā.",
  "atk-abh03a7:25_0": "“Tesañca anukārena, bhinnavādā bahū ahu;",
  "atk-abh03a7:26_0": "Tato aparakālamhi, tasmiṁ bhedo ajāyatha.",
  "atk-abh03a7:27_0": "“Gokulikā ekabyohāri, dvidhā bhijjittha bhikkhavo;",
  "atk-abh03a7:28_0": "Gokulikānaṁ dve bhedā, aparakālamhi jāyatha.",
  "atk-abh03a7:29_0": "“Bahussutikā ca paññatti, dvidhā bhijjittha bhikkhavo;",
  "atk-abh03a7:30_0": "Cetiyā ca punavādī, mahāsaṅgītibhedakā.",
  "atk-abh03a7:31_0": "“Pañcavādā ime sabbe, mahāsaṅgītimūlakā;",
  "atk-abh03a7:32_0": "Atthaṁ dhammañca bhindiṁsu, ekadesañca saṅgahaṁ.",
  "atk-abh03a7:33_0": "“Ganthañca ekadesañhi, chaḍḍetvā aññaṁ akaṁsu te;",
  "atk-abh03a7:34_0": "Nāmaṁ liṅgaṁ parikkhāraṁ, ākappakaraṇāni ca.",
  "atk-abh03a7:35_0": "“Pakatibhāvaṁ jahitvā, tañca aññaṁ akaṁsu te;",
  "atk-abh03a7:36_0": "Visuddhattheravādamhi, puna bhedo ajāyatha.",
  "atk-abh03a7:37_0": "“Mahisāsakā vajjiputtakā, dvidhā bhijjittha bhikkhavo;",
  "atk-abh03a7:38_0": "Vajjiputtakavādamhi, catudhā bhedo ajāyatha.",
  "atk-abh03a7:39_0": "“Dhammuttarikā bhaddayānikā, channāgārikā ca samiti;",
  "atk-abh03a7:40_0": "Mahisāsakānaṁ dve bhedā, aparakālamhi ajāyatha.",
  "atk-abh03a7:41_0": "“Sabbatthivādā dhammaguttā, dvidhā bhijjittha bhikkhavo;",
  "atk-abh03a7:42_0": "Sabbatthivādānaṁ kassapikā, saṅkantikassapikena ca.",
  "atk-abh03a7:43_0": "“Saṅkantikānaṁ suttavādī, anupubbena bhijjatha;",
  "atk-abh03a7:44_0": "Ime ekādasa vādā, sambhinnā theravādato.",
  "atk-abh03a7:45_0": "“Atthaṁ dhammañca bhindiṁsu, ekadesañca saṅgahaṁ;",
  "atk-abh03a7:46_0": "Ganthañca ekadesañhi, chaḍḍetvā aññaṁ akaṁsu te.",
  "atk-abh03a7:47_0": "“Nāmaṁ liṅgaṁ parikkhāraṁ, ākappakaraṇāni ca;",
  "atk-abh03a7:48_0": "Pakatibhāvaṁ jahitvā, tañca aññaṁ akaṁsu te.",
  "atk-abh03a7:49_0": "“Sattarasa bhinnavādā, ekavādo abhinnako;",
  "atk-abh03a7:50_0": "Sabbevaṭṭhārasa honti, bhinnavādena te saha.",
  "atk-abh03a7:51_0": "“Nigrodhova mahārukkho, thera vādānamuttamo;",
  "atk-abh03a7:52_0": "Anūnaṁ anadhikañca, kevalaṁ jinasāsanaṁ.",
  "atk-abh03a7:53_0": "“Santakā viya rukkhamhi, nibbattā vādasesakā;",
  "atk-abh03a7:54_0": "Paṭhame vassasate natthi, dutiye vassasatantare;",
  "atk-abh03a7:55_0": "Bhinnā sattarasa vādā, uppannā jinasāsane”ti.",
  "atk-abh03a7:56_0": "Aparāparaṁ pana hemavatikā,",
  "atk-abh03a7:56_1": "rājagirikā,",
  "atk-abh03a7:56_2": "siddhatthikā,",
  "atk-abh03a7:56_3": "pubbaseliyā,",
  "atk-abh03a7:56_4": "aparaseliyā,",
  "atk-abh03a7:56_5": "vājiriyāti aññepi cha ācariyavādā uppannā.",
  "atk-abh03a7:56_6": "Te idha anadhippetā.",
  "atk-abh03a7:56_7": "Purimakānaṁ pana aṭṭhārasannaṁ ācariyavādānaṁ vasena pavattamāne sāsane paṭiladdhasaddho asoko dhammarājā divase divase buddhapūjāya satasahassaṁ,",
  "atk-abh03a7:56_8": "dhammapūjāya satasahassaṁ,",
  "atk-abh03a7:56_9": "saṅghapūjāya satasahassaṁ,",
  "atk-abh03a7:56_10": "attano ācariyassa nigrodhattherassa satasahassaṁ,",
  "atk-abh03a7:56_11": "catūsu dvāresu bhesajjatthāya satasahassanti pañcasatasahassāni pariccajanto sāsane uḷāraṁ lābhasakkāraṁ pavattesi.",
  "atk-abh03a7:57_0": "Titthiyā hatalābhasakkārā antamaso ghāsacchādanamattampi alabhantā lābhasakkāraṁ patthayamānā bhikkhūsu pabbajitvā sakāni sakāni diṭṭhigatāni –",
  "atk-abh03a7:57_1": "“ayaṁ dhammo,",
  "atk-abh03a7:57_2": "ayaṁ vinayo,",
  "atk-abh03a7:57_3": "idaṁ satthusāsana”nti dīpenti.",
  "atk-abh03a7:57_4": "Pabbajjaṁ alabhamānāpi sayameva kese chinditvā kāsāyāni vatthāni acchādetvā vihāresu vicarantā uposathakammādikaraṇakāle saṅghamajjhaṁ pavisanti.",
  "atk-abh03a7:57_5": "Te bhikkhusaṅghena dhammena vinayena satthusāsanena niggayhamānāpi dhammavinayānulomāya paṭipattiyā asaṇṭhahantā",
  "atk-abh03a7:57_6": "anekarūpaṁ sāsanassa abbudañca malañca kaṇṭakañca samuṭṭhāpenti.",
  "atk-abh03a7:57_7": "Keci aggiṁ paricaranti,",
  "atk-abh03a7:57_8": "keci pañcātape tapanti,",
  "atk-abh03a7:57_9": "keci ādiccaṁ anuparivattanti,",
  "atk-abh03a7:57_10": "keci “dhammañca vinayañca vobhindissāmā”ti tathā tathā paggaṇhiṁsu.",
  "atk-abh03a7:57_11": "Tadā bhikkhusaṅgho na tehi saddhiṁ uposathaṁ vā pavāraṇaṁ vā akāsi.",
  "atk-abh03a7:57_12": "Asokārāme satta vassāni uposatho upacchijji.",
  "atk-abh03a7:58_0": "Rājā “āṇāya kāressāmī”ti vāyamantopi kāretuṁ nāsakkhi,",
  "atk-abh03a7:58_1": "aññadatthu duggahitagāhinā bālena amaccena anekesu bhikkhūsu jīvitā voropitesu vippaṭisārī ahosi.",
  "atk-abh03a7:58_2": "So tañca vippaṭisāraṁ tañca sāsane uppannaṁ abbudaṁ vūpasametukāmo “ko nu kho imasmiṁ atthe paṭibalo”ti saṅghaṁ pucchitvā “moggaliputtatissatthero,",
  "atk-abh03a7:58_3": "mahārājā”ti sutvā saṅghassa vacanena ahogaṅgāpabbatato theraṁ pakkosāpetvā iddhipāṭihāriyadassanena therassa",
  "atk-abh03a7:58_4": "ānubhāve nibbicikiccho attano kukkuccaṁ pucchitvā vippaṭisāraṁ vūpasamesi.",
  "atk-abh03a7:58_5": "Theropi taṁ rājuyyāneyeva vasanto satta divasāni samayaṁ uggaṇhāpesi.",
  "atk-abh03a7:58_6": "So uggahitasamayo sattame divase asokārāme bhikkhusaṅghaṁ sannipātāpetvā sāṇipākāraṁ parikkhipāpetvā",
  "atk-abh03a7:58_7": "sāṇipākārantare nisinno ekaladdhike ekaladdhike bhikkhū ekato ekato kāretvā ekamekaṁ bhikkhusamūhaṁ pakkosāpetvā pucchi – “bhante,",
  "atk-abh03a7:58_8": "kiṁvādī sammāsambuddho”ti?",
  "atk-abh03a7:58_9": "Tato sassatavādino –",
  "atk-abh03a7:58_10": "“sassatavādī”ti āhaṁsu.",
  "atk-abh03a7:58_11": "Ekaccasassatikā,",
  "atk-abh03a7:58_12": "antānantikā,",
  "atk-abh03a7:58_13": "amarāvikkhepikā,",
  "atk-abh03a7:58_14": "adhiccasamuppannikā,",
  "atk-abh03a7:58_15": "saññīvādā,",
  "atk-abh03a7:58_16": "asaññīvādā,",
  "atk-abh03a7:58_17": "nevasaññīnāsaññīvādā,",
  "atk-abh03a7:58_18": "ucchedavādā,",
  "atk-abh03a7:58_19": "diṭṭhadhammanibbānavādā –",
  "atk-abh03a7:58_20": "“diṭṭhadhammanibbānavādī”ti āhaṁsu.",
  "atk-abh03a7:58_21": "Rājā paṭhamameva samayassa uggahitattā nayime bhikkhū aññatitthiyā imeti ñatvā tesaṁ setakāni vatthāni datvā uppabbājesi.",
  "atk-abh03a7:58_22": "Te sabbepi saṭṭhisahassā ahesuṁ.",
  "atk-abh03a7:59_0": "Athaññe bhikkhū pakkosāpetvā pucchi – “kiṁvādī, bhante,",
  "atk-abh03a7:59_1": "sammāsambuddho”ti?",
  "atk-abh03a7:59_2": "“Vibhajjavādī,",
  "atk-abh03a7:59_3": "mahārājā”ti.",
  "atk-abh03a7:59_4": "Evaṁ vutte rājā theraṁ pucchi –",
  "atk-abh03a7:59_5": "“vibhajjavādī, bhante,",
  "atk-abh03a7:59_6": "sammāsambuddho”ti? “Āma,",
  "atk-abh03a7:59_7": "mahārājā”ti.",
  "atk-abh03a7:59_8": "Tato rājā ‘suddhaṁ dāni, bhante, sāsanaṁ,",
  "atk-abh03a7:59_9": "karotu bhikkhusaṅgho uposatha’nti ārakkhaṁ datvā nagaraṁ pāvisi.",
  "atk-abh03a7:59_10": "Samaggo saṅgho sannipatitvā uposathaṁ akāsi.",
  "atk-abh03a7:59_11": "Tasmiṁ sannipāte saṭṭhibhikkhusatasahassāni ahesuṁ.",
  "atk-abh03a7:59_12": "Tasmiṁ samāgame moggaliputtatissatthero yāni ca tadā uppannāni vatthūni,",
  "atk-abh03a7:59_13": "yāni ca āyatiṁ uppajjissanti,",
  "atk-abh03a7:59_14": "sabbesampi tesaṁ paṭibāhanatthaṁ satthārā dinnanayavaseneva tathāgatena ṭhapitamātikaṁ vibhajanto sakavāde",
  "atk-abh03a7:59_15": "pañca suttasatāni paravāde pañcāti suttasahassaṁ āharitvā imaṁ parappavādamathanaṁ āyatilakkhaṇaṁ kathāvatthuppakaraṇaṁ abhāsi.",
  "atk-abh03a7:60_0": "Tato saṭṭhisatasahassasaṅkhyesu bhikkhū uccinitvā tipiṭakapariyattidharānaṁ pabhinnapaṭisambhidānaṁ bhikkhūnaṁ",
  "atk-abh03a7:60_1": "sahassamekaṁ gahetvā yathā mahākassapatthero ca yasatthero ca dhammañca vinayañca saṅgāyiṁsu;",
  "atk-abh03a7:60_2": "evameva saṅgāyanto sāsanamalaṁ visodhetvā tatiyasaṅgītiṁ akāsi.",
  "atk-abh03a7:60_3": "Tattha abhidhammaṁ saṅgāyanto imaṁ yathābhāsitaṁ pakaraṇaṁ saṅgahaṁ āropesi.",
  "atk-abh03a7:60_4": "Tena vuttaṁ –",
  "atk-abh03a7:61_0": "“Yaṁ puggalakathādīnaṁ, kathānaṁ vatthubhāvato;",
  "atk-abh03a7:62_0": "Kathāvatthuppakaraṇaṁ, saṅkhepena adesayī.",
  "atk-abh03a7:63_0": "“Mātikāṭhapaneneva, ṭhapitassa surālaye;",
  "atk-abh03a7:64_0": "Tassa moggaliputtena, vibhattassa mahītale.",
  "atk-abh03a7:65_0": "“Idāni yasmā sampatto, atthasaṁvaṇṇanākkamo;",
  "atk-abh03a7:66_0": "Tasmā naṁ vaṇṇayissāmi, taṁ suṇātha samāhitā”ti.",
  "atk-abh03a7:67_0": "Nidānakathā niṭṭhitā.",
  "atk-abh03a7:68_0": "Mahāvaggo"
}