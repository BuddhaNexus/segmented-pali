{
  "tika-vin02t27:0_0": "8. Vattakkhandhakaṁ",
  "tika-vin02t27:1_0": "Āgantukavattakathāvaṇṇanā",
  "tika-vin02t27:2_0": "356-357.",
  "tika-vin02t27:2_1": "Vattakkhandhake uparipiṭṭhitoti piṭṭhisaṅghāṭassa uparibhāgato,",
  "tika-vin02t27:2_2": "dvārabāhassa uparipadesatoti attho.",
  "tika-vin02t27:2_3": "Vissajjetabbanti sukkhāpanatthaṁ ātape vissajjitabbaṁ.",
  "tika-vin02t27:2_4": "Abhivādāpetabboti tassa vasse pucchite yadi daharo hoti,",
  "tika-vin02t27:2_5": "sayameva vandissati,",
  "tika-vin02t27:2_6": "tadā imināva vandāpito nāma hoti.",
  "tika-vin02t27:2_7": "Nilloketabboti oloketabbo.",
  "tika-vin02t27:2_8": "Yathābhāganti pubbe paññattaṁ padesabhāgaṁ anatikkamitvā.",
  "tika-vin02t27:2_9": "Santānakanti uṇṇanābhisuttaṁ.",
  "tika-vin02t27:2_10": "Ullokāti gehassa uparibhāgato paṭṭhāya,",
  "tika-vin02t27:2_11": "paṭhamaṁ uparibhāgo sammajjitabboti vuttaṁ hoti.",
  "tika-vin02t27:3_0": "Āvāsikavattakathāvaṇṇanā",
  "tika-vin02t27:4_0": "359.Mahāāvāseti mahāvihārasadise mahāāvāse.",
  "tika-vin02t27:5_0": "Anumodanavattakathāvaṇṇanā",
  "tika-vin02t27:6_0": "362.Pañcame nisinneti anumodanatthāya nisinne.",
  "tika-vin02t27:6_1": "Upanisinnakathā nāma bahūsu sannipatitesu parikathākathanaṁ.",
  "tika-vin02t27:7_0": "Bhattaggavattakathāvaṇṇanā",
  "tika-vin02t27:8_0": "364.Manussānaṁ parivisanaṭṭhānanti yattha manussā saputtadārā āvasitvā denti.",
  "tika-vin02t27:8_1": "Hatthadhovanaudakaṁ sandhāyāti bhuttāvissa bhojanāvasāne hatthadhovanaudakaṁ sandhāya.",
  "tika-vin02t27:8_2": "Tenevāha ‘‘antarā pipāsitena pana…pe…",
  "tika-vin02t27:8_3": "hatthā na dhovitabbā’’ti.",
  "tika-vin02t27:8_4": "Potthakesu pana ‘‘pānīyaṁ pivitvā hatthā na dhovitabbā’’ti likhanti,",
  "tika-vin02t27:8_5": "‘‘hatthā dhovitabbā’’ti pāṭhena bhavitabbanti amhākaṁ khanti.",
  "tika-vin02t27:8_6": "Aññathā ‘‘na tāva udakanti idaṁ hatthadhovanaudakaṁ sandhāya vutta’’nti vatvā ‘‘antarā pipāsitena panā’’tiādinā vuttaviseso na upalabbhati.",
  "tika-vin02t27:8_7": "Atha mataṁ ‘‘na tāva therena udakaṁ paṭiggahetabbanti idaṁ kiṁ pānīyapaṭiggahaṇaṁ sandhāya vuttaṁ,",
  "tika-vin02t27:8_8": "udāhu hatthadhovanaudakaggahaṇaṁ sandhāyāti āsaṅkānivattanatthaṁ ‘idaṁ hatthadhovanaudakaṁ sandhāya vutta’ntiādi kathita’’nti, tañca na,",
  "tika-vin02t27:8_9": "tattha āsaṅkāya eva asambhavato.",
  "tika-vin02t27:8_10": "Na hi bhagavā ‘‘yāva aññe na bhuttāvino honti,",
  "tika-vin02t27:8_11": "tāva pānīyaṁ na pātabba’’nti vakkhatīti sakkā viññātuṁ.",
  "tika-vin02t27:8_12": "Yadi cetaṁ pānīyapaṭiggahaṇaṁ sandhāya vuttaṁ,",
  "tika-vin02t27:8_13": "‘‘na tāva therena udakaṁ paṭiggahetabba’’nti udakasaddappayogo ca na kattabbo siyā,",
  "tika-vin02t27:8_14": "aṭṭhakathāyañca ‘‘idaṁ hatthadhovanaudakaṁ sandhāya vutta’’nti vatvā tena nivattitabbamatthaṁ dassentena",
  "tika-vin02t27:8_15": "‘‘antarā pipāsitena pana gale vilaggāmisena vā pānīyaṁ pivitabba’’nti ettakameva vattabbaṁ,",
  "tika-vin02t27:8_16": "‘‘pānīyaṁ pivitvā hatthā na dhovitabbā’’ti evaṁ pana na vattabbanti.",
  "tika-vin02t27:8_17": "Dhure nisinnā hontīti dvārasamīpe nisinnā honti.",
  "tika-vin02t27:9_0": "Piṇḍacārikavattakathāvaṇṇanā",
  "tika-vin02t27:10_0": "366.Parāmasatīti gaṇhāti. Ṭhapeti vāti ‘‘tiṭṭhatha, bhante’’ti vadantī ṭhapeti nāma.",
  "tika-vin02t27:11_0": "Āraññikavattakathāvaṇṇanā",
  "tika-vin02t27:12_0": "367.Kenajja, bhante,",
  "tika-vin02t27:12_1": "yuttanti kena nakkhattena ajja cando yuttoti evaṁ vadantena nakkhattaṁ pucchitaṁ hoti.",
  "tika-vin02t27:13_0": "Senāsanavattakathāvaṇṇanā",
  "tika-vin02t27:14_0": "369-370.Aṅgaṇeti abbhokāse.",
  "tika-vin02t27:14_1": "Na vuḍḍhaṁ anāpucchāti ettha tassa ovarake tadupacāre ca āpucchitabbanti vadanti.",
  "tika-vin02t27:14_2": "Bhojanasālādīsupi evameva paṭipajjitabbanti bhojanasālādīsupi uddesadānādi āpucchitvāva kātabbanti attho.",
  "tika-vin02t27:15_0": "Vaccakuṭivattakathāvaṇṇanā",
  "tika-vin02t27:16_0": "373-374.Idaṁativivaṭanti idaṁ ṭhānaṁ gumbādīhi appaṭicchannattā ativiya pakāsanaṁ.",
  "tika-vin02t27:16_1": "Nibaddhagamanatthāyāti attano nibaddhagamanatthāya.",
  "tika-vin02t27:16_2": "Puggalikaṭṭhānaṁ vāti attano vihāraṁ sandhāya vuttaṁ.",
  "tika-vin02t27:16_3": "Sesamettha suviññeyyameva.",
  "tika-vin02t27:17_0": "Imasmiṁ vattakkhandhake āgatāni āgantukāvāsikagamiyānumodanabhattaggapiṇḍacārikāraññika senāsana jantāghara",
  "tika-vin02t27:17_1": "vaccakuṭi upajjhācariya saddhivihārika antevāsikavattāni cuddasa mahāvattāni nāma,",
  "tika-vin02t27:17_2": "ito aññāni pana kadāci tajjanīyakammakatādikāleyeva caritabbāni asīti khandhakavattānīti veditabbāni.",
  "tika-vin02t27:17_3": "Gaṇṭhipadesu pana ‘‘imāniyeva cuddasa mahāvattāni aggahitaggahaṇena gahiyamānāni asīti khandhakavattāānī’’ti vuttaṁ,",
  "tika-vin02t27:17_4": "taṁ na gahetabbaṁ.",
  "tika-vin02t27:18_0": "Vattakkhandhakavaṇṇanā niṭṭhitā."
}