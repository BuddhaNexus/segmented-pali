{
  "mn70:0.1_0": "Majjhima Nikāya 70 ",
  "mn70:0.2_0": "Kīṭāgirisutta ",
  "mn70:1.1_0": "Evaṁ me sutaṁ—",
  "mn70:1.2_0": "ekaṁ samayaṁ bhagavā kāsīsu cārikaṁ carati mahatā bhikkhusaṅghena saddhiṁ. ",
  "mn70:1.3_0": "Tatra kho bhagavā bhikkhū āmantesi: ",
  "mn70:2.1_0": "“ahaṁ kho, bhikkhave,",
  "mn70:2.1_1": "aññatreva rattibhojanā bhuñjāmi.",
  "mn70:2.2_0": "Aññatra kho panāhaṁ, bhikkhave,",
  "mn70:2.2_1": "rattibhojanā bhuñjamāno appābādhatañca sañjānāmi appātaṅkatañca lahuṭṭhānañca balañca phāsuvihārañca.",
  "mn70:2.3_0": "Etha, tumhepi, bhikkhave,",
  "mn70:2.3_1": "aññatreva rattibhojanā bhuñjatha.",
  "mn70:2.4_0": "Aññatra kho pana, bhikkhave,",
  "mn70:2.4_1": "tumhepi rattibhojanā bhuñjamānā appābādhatañca sañjānissatha appātaṅkatañca lahuṭṭhānañca balañca phāsuvihārañcā”ti.",
  "mn70:2.5_0": "“Evaṁ,",
  "mn70:2.5_1": "bhante”ti kho te bhikkhū bhagavato paccassosuṁ.",
  "mn70:3.1_0": "Atha kho bhagavā kāsīsu anupubbena cārikaṁ caramāno yena kīṭāgiri nāma kāsīnaṁ nigamo tadavasari. ",
  "mn70:3.2_0": "Tatra sudaṁ bhagavā kīṭāgirismiṁ viharati kāsīnaṁ nigame. ",
  "mn70:4.1_0": "Tena kho pana samayena assajipunabbasukā nāma bhikkhū kīṭāgirismiṁ āvāsikā honti. ",
  "mn70:4.2_0": "Atha kho sambahulā bhikkhū yena assajipunabbasukā bhikkhū tenupasaṅkamiṁsu;",
  "mn70:4.2_1": "upasaṅkamitvā assajipunabbasuke bhikkhū etadavocuṁ:",
  "mn70:4.3_0": "“bhagavā kho, āvuso,",
  "mn70:4.3_1": "aññatreva rattibhojanā bhuñjati bhikkhusaṅgho ca.",
  "mn70:4.4_0": "Aññatra kho panāvuso,",
  "mn70:4.4_1": "rattibhojanā bhuñjamānā appābādhatañca sañjānanti appātaṅkatañca lahuṭṭhānañca balañca phāsuvihārañca.",
  "mn70:4.5_0": "Etha, tumhepi, āvuso,",
  "mn70:4.5_1": "aññatreva rattibhojanā bhuñjatha.",
  "mn70:4.6_0": "Aññatra kho panāvuso,",
  "mn70:4.6_1": "tumhepi rattibhojanā bhuñjamānā appābādhatañca sañjānissatha appātaṅkatañca lahuṭṭhānañca balañca phāsuvihārañcā”ti.",
  "mn70:4.7_0": "Evaṁ vutte,",
  "mn70:4.7_1": "assajipunabbasukā bhikkhū te bhikkhū etadavocuṁ:",
  "mn70:4.8_0": "“mayaṁ kho, āvuso,",
  "mn70:4.8_1": "sāyañceva bhuñjāma pāto ca divā ca vikāle.",
  "mn70:4.9_0": "Te mayaṁ sāyañceva bhuñjamānā pāto ca divā ca vikāle appābādhatañca sañjānāma appātaṅkatañca lahuṭṭhānañca balañca phāsuvihārañca. ",
  "mn70:4.10_0": "Te mayaṁ kiṁ sandiṭṭhikaṁ hitvā kālikaṁ anudhāvissāma? ",
  "mn70:4.11_0": "Sāyañceva mayaṁ bhuñjissāma pāto ca divā ca vikāle”ti. ",
  "mn70:5.1_0": "Yato kho te bhikkhū nāsakkhiṁsu assajipunabbasuke bhikkhū saññāpetuṁ,",
  "mn70:5.1_1": "atha yena bhagavā tenupasaṅkamiṁsu;",
  "mn70:5.1_2": "upasaṅkamitvā bhagavantaṁ abhivādetvā ekamantaṁ nisīdiṁsu.",
  "mn70:5.1_3": "Ekamantaṁ nisinnā kho te bhikkhū bhagavantaṁ etadavocuṁ:",
  "mn70:5.2_0": "“idha mayaṁ, bhante,",
  "mn70:5.2_1": "yena assajipunabbasukā bhikkhū tenupasaṅkamimha;",
  "mn70:5.2_2": "upasaṅkamitvā assajipunabbasuke bhikkhū etadavocumha:",
  "mn70:5.3_0": "‘bhagavā kho, āvuso,",
  "mn70:5.3_1": "aññatreva rattibhojanā bhuñjati bhikkhusaṅgho ca;",
  "mn70:5.4_0": "aññatra kho panāvuso,",
  "mn70:5.4_1": "rattibhojanā bhuñjamānā appābādhatañca sañjānanti appātaṅkatañca lahuṭṭhānañca balañca phāsuvihārañca.",
  "mn70:5.5_0": "Etha, tumhepi, āvuso,",
  "mn70:5.5_1": "aññatreva rattibhojanā bhuñjatha.",
  "mn70:5.6_0": "Aññatra kho panāvuso,",
  "mn70:5.6_1": "tumhepi rattibhojanā bhuñjamānā appābādhatañca sañjānissatha appātaṅkatañca lahuṭṭhānañca balañca phāsuvihārañcā’ti.",
  "mn70:5.7_0": "Evaṁ vutte, bhante,",
  "mn70:5.7_1": "assajipunabbasukā bhikkhū amhe etadavocuṁ:",
  "mn70:5.8_0": "‘mayaṁ kho, āvuso,",
  "mn70:5.8_1": "sāyañceva bhuñjāma pāto ca divā ca vikāle.",
  "mn70:5.9_0": "Te mayaṁ sāyañceva bhuñjamānā pāto ca divā ca vikāle appābādhatañca sañjānāma appātaṅkatañca lahuṭṭhānañca balañca phāsuvihārañca. ",
  "mn70:5.10_0": "Te mayaṁ kiṁ sandiṭṭhikaṁ hitvā kālikaṁ anudhāvissāma? ",
  "mn70:5.11_0": "Sāyañceva mayaṁ bhuñjissāma pāto ca divā ca vikāle’ti. ",
  "mn70:5.12_0": "Yato kho mayaṁ, bhante,",
  "mn70:5.12_1": "nāsakkhimha assajipunabbasuke bhikkhū saññāpetuṁ,",
  "mn70:5.12_2": "atha mayaṁ etamatthaṁ bhagavato ārocemā”ti.",
  "mn70:6.1_0": "Atha kho bhagavā aññataraṁ bhikkhuṁ āmantesi: ",
  "mn70:6.2_0": "“ehi tvaṁ, bhikkhu,",
  "mn70:6.2_1": "mama vacanena assajipunabbasuke bhikkhū āmantehi:",
  "mn70:6.3_0": "‘satthā āyasmante āmantetī’”ti. ",
  "mn70:6.4_0": "“Evaṁ,",
  "mn70:6.4_1": "bhante”ti kho so bhikkhu bhagavato paṭissutvā yena assajipunabbasukā bhikkhū tenupasaṅkami;",
  "mn70:6.4_2": "upasaṅkamitvā assajipunabbasuke bhikkhū etadavoca:",
  "mn70:6.5_0": "“satthā āyasmante āmantetī”ti. ",
  "mn70:6.6_0": "“Evamāvuso”ti kho assajipunabbasukā bhikkhū tassa bhikkhuno paṭissutvā yena bhagavā tenupasaṅkamiṁsu;",
  "mn70:6.6_1": "upasaṅkamitvā bhagavantaṁ abhivādetvā ekamantaṁ nisīdiṁsu.",
  "mn70:6.6_2": "Ekamantaṁ nisinne kho assajipunabbasuke bhikkhū bhagavā etadavoca:",
  "mn70:6.7_0": "“saccaṁ kira, bhikkhave,",
  "mn70:6.7_1": "sambahulā bhikkhū tumhe upasaṅkamitvā etadavocuṁ:",
  "mn70:6.8_0": "‘bhagavā kho, āvuso,",
  "mn70:6.8_1": "aññatreva rattibhojanā bhuñjati bhikkhusaṅgho ca.",
  "mn70:6.9_0": "Aññatra kho panāvuso,",
  "mn70:6.9_1": "rattibhojanā bhuñjamānā appābādhatañca sañjānanti appātaṅkatañca lahuṭṭhānañca balañca phāsuvihārañca.",
  "mn70:6.10_0": "Etha, tumhepi, āvuso,",
  "mn70:6.10_1": "aññatreva rattibhojanā bhuñjatha.",
  "mn70:6.11_0": "Aññatra kho panāvuso,",
  "mn70:6.11_1": "tumhepi rattibhojanā bhuñjamānā appābādhatañca sañjānissatha appātaṅkatañca lahuṭṭhānañca balañca phāsuvihārañcā’ti.",
  "mn70:6.12_0": "Evaṁ vutte, kira, bhikkhave,",
  "mn70:6.12_1": "tumhe te bhikkhū evaṁ avacuttha:",
  "mn70:6.13_0": "‘mayaṁ kho panāvuso,",
  "mn70:6.13_1": "sāyañceva bhuñjāma pāto ca divā ca vikāle.",
  "mn70:6.14_0": "Te mayaṁ sāyañceva bhuñjamānā pāto ca divā ca vikāle appābādhatañca sañjānāma appātaṅkatañca lahuṭṭhānañca balañca phāsuvihārañca. ",
  "mn70:6.15_0": "Te mayaṁ kiṁ sandiṭṭhikaṁ hitvā kālikaṁ anudhāvissāma? ",
  "mn70:6.16_0": "Sāyañceva mayaṁ bhuñjissāma pāto ca divā ca vikāle’”ti. ",
  "mn70:6.17_0": "“Evaṁ, bhante”. ",
  "mn70:6.18_0": "“Kiṁ nu me tumhe, bhikkhave,",
  "mn70:6.18_1": "evaṁ dhammaṁ desitaṁ ājānātha yaṁ kiñcāyaṁ purisapuggalo paṭisaṁvedeti sukhaṁ vā dukkhaṁ vā adukkhamasukhaṁ vā tassa akusalā dhammā parihāyanti kusalā dhammā abhivaḍḍhantī”ti?",
  "mn70:6.19_0": "“No hetaṁ, bhante”. ",
  "mn70:7.1_0": "“Nanu me tumhe, bhikkhave,",
  "mn70:7.1_1": "evaṁ dhammaṁ desitaṁ ājānātha idhekaccassa yaṁ evarūpaṁ sukhaṁ vedanaṁ vedayato akusalā dhammā abhivaḍḍhanti kusalā dhammā parihāyanti,",
  "mn70:7.1_2": "idha panekaccassa evarūpaṁ sukhaṁ vedanaṁ vedayato akusalā dhammā parihāyanti, kusalā dhammā abhivaḍḍhanti,",
  "mn70:7.1_3": "idhekaccassa evarūpaṁ dukkhaṁ vedanaṁ vedayato akusalā dhammā abhivaḍḍhanti kusalā dhammā parihāyanti,",
  "mn70:7.1_4": "idha panekaccassa evarūpaṁ dukkhaṁ vedanaṁ vedayato akusalā dhammā parihāyanti kusalā dhammā abhivaḍḍhanti,",
  "mn70:7.1_5": "idhekaccassa evarūpaṁ adukkhamasukhaṁ vedanaṁ vedayato akusalā dhammā abhivaḍḍhanti kusalā dhammā parihāyanti,",
  "mn70:7.1_6": "idha panekaccassa evarūpaṁ adukkhamasukhaṁ vedanaṁ vedayato akusalā dhammā parihāyanti kusalā dhammā abhivaḍḍhantī”ti?",
  "mn70:7.2_0": "“Evaṁ, bhante”. ",
  "mn70:8.1_0": "“Sādhu, bhikkhave. ",
  "mn70:8.2_0": "Mayā cetaṁ, bhikkhave,",
  "mn70:8.2_1": "aññātaṁ abhavissa adiṭṭhaṁ aviditaṁ asacchikataṁ aphassitaṁ paññāya:",
  "mn70:8.3_0": "‘idhekaccassa evarūpaṁ sukhaṁ vedanaṁ vedayato akusalā dhammā abhivaḍḍhanti kusalā dhammā parihāyantī’ti, ",
  "mn70:8.4_0": "evāhaṁ ajānanto ‘evarūpaṁ sukhaṁ vedanaṁ pajahathā’ti vadeyyaṁ; api nu me etaṁ, bhikkhave, patirūpaṁ abhavissā”ti? ",
  "mn70:8.5_0": "“No hetaṁ, bhante”. ",
  "mn70:8.6_0": "“Yasmā ca kho etaṁ, bhikkhave,",
  "mn70:8.6_1": "mayā ñātaṁ diṭṭhaṁ viditaṁ sacchikataṁ phassitaṁ paññāya:",
  "mn70:8.7_0": "‘idhekaccassa evarūpaṁ sukhaṁ vedanaṁ vedayato akusalā dhammā abhivaḍḍhanti kusalā dhammā parihāyantī’ti,",
  "mn70:8.7_1": "tasmāhaṁ ‘evarūpaṁ sukhaṁ vedanaṁ pajahathā’ti vadāmi.",
  "mn70:8.8_0": "Mayā cetaṁ, bhikkhave,",
  "mn70:8.8_1": "aññātaṁ abhavissa adiṭṭhaṁ aviditaṁ asacchikataṁ aphassitaṁ paññāya:",
  "mn70:8.9_0": "‘idhekaccassa evarūpaṁ sukhaṁ vedanaṁ vedayato akusalā dhammā parihāyanti kusalā dhammā abhivaḍḍhantī’ti,",
  "mn70:8.9_1": "evāhaṁ ajānanto ‘evarūpaṁ sukhaṁ vedanaṁ upasampajja viharathā’ti vadeyyaṁ;",
  "mn70:8.10_0": "api nu me etaṁ, bhikkhave, patirūpaṁ abhavissā”ti? ",
  "mn70:8.11_0": "“No hetaṁ, bhante”. ",
  "mn70:8.12_0": "“Yasmā ca kho etaṁ, bhikkhave,",
  "mn70:8.12_1": "mayā ñātaṁ diṭṭhaṁ viditaṁ sacchikataṁ phassitaṁ paññāya:",
  "mn70:8.13_0": "‘idhekaccassa evarūpaṁ sukhaṁ vedanaṁ vedayato akusalā dhammā parihāyanti,",
  "mn70:8.13_1": "kusalā dhammā abhivaḍḍhantī’ti,",
  "mn70:8.13_2": "tasmāhaṁ ‘evarūpaṁ sukhaṁ vedanaṁ upasampajja viharathā’ti vadāmi.",
  "mn70:8.14_0": "Mayā cetaṁ, bhikkhave,",
  "mn70:8.14_1": "aññātaṁ abhavissa adiṭṭhaṁ aviditaṁ asacchikataṁ aphassitaṁ paññāya:",
  "mn70:8.15_0": "‘idhekaccassa evarūpaṁ dukkhaṁ vedanaṁ vedayato akusalā dhammā abhivaḍḍhanti kusalā dhammā parihāyantī’ti,",
  "mn70:8.15_1": "evāhaṁ ajānanto ‘evarūpaṁ dukkhaṁ vedanaṁ pajahathā’ti vadeyyaṁ;",
  "mn70:8.16_0": "api nu me etaṁ, bhikkhave, patirūpaṁ abhavissā”ti? ",
  "mn70:8.17_0": "“No hetaṁ, bhante”. ",
  "mn70:9.1_0": "“Yasmā ca kho etaṁ, bhikkhave,",
  "mn70:9.1_1": "mayā ñātaṁ diṭṭhaṁ viditaṁ sacchikataṁ phassitaṁ paññāya:",
  "mn70:9.2_0": "‘idhekaccassa evarūpaṁ dukkhaṁ vedanaṁ vedayato akusalā dhammā abhivaḍḍhanti kusalā dhammā parihāyantī’ti,",
  "mn70:9.2_1": "tasmāhaṁ ‘evarūpaṁ dukkhaṁ vedanaṁ pajahathā’ti vadāmi.",
  "mn70:9.3_0": "Mayā cetaṁ, bhikkhave,",
  "mn70:9.3_1": "aññātaṁ abhavissa adiṭṭhaṁ aviditaṁ asacchikataṁ aphassitaṁ paññāya:",
  "mn70:9.4_0": "‘idhekaccassa evarūpaṁ dukkhaṁ vedanaṁ vedayato akusalā dhammā parihāyanti kusalā dhammā abhivaḍḍhantī’ti,",
  "mn70:9.4_1": "evāhaṁ ajānanto ‘evarūpaṁ dukkhaṁ vedanaṁ upasampajja viharathā’ti vadeyyaṁ;",
  "mn70:9.5_0": "api nu me etaṁ, bhikkhave, patirūpaṁ abhavissā”ti? ",
  "mn70:9.6_0": "“No hetaṁ, bhante”. ",
  "mn70:9.7_0": "“Yasmā ca kho etaṁ, bhikkhave,",
  "mn70:9.7_1": "mayā ñātaṁ diṭṭhaṁ viditaṁ sacchikataṁ phassitaṁ paññāya:",
  "mn70:9.8_0": "‘idhekaccassa evarūpaṁ dukkhaṁ vedanaṁ vedayato akusalā dhammā parihāyanti kusalā dhammā abhivaḍḍhantī’ti,",
  "mn70:9.8_1": "tasmāhaṁ ‘evarūpaṁ dukkhaṁ vedanaṁ upasampajja viharathā’ti vadāmi.",
  "mn70:10.1_0": "Mayā cetaṁ, bhikkhave,",
  "mn70:10.1_1": "aññātaṁ abhavissa adiṭṭhaṁ aviditaṁ asacchikataṁ aphassitaṁ paññāya:",
  "mn70:10.2_0": "‘idhekaccassa evarūpaṁ adukkhamasukhaṁ vedanaṁ vedayato akusalā dhammā abhivaḍḍhanti kusalā dhammā parihāyantī’ti,",
  "mn70:10.2_1": "evāhaṁ ajānanto ‘evarūpaṁ adukkhamasukhaṁ vedanaṁ pajahathā’ti vadeyyaṁ;",
  "mn70:10.3_0": "api nu me etaṁ, bhikkhave, patirūpaṁ abhavissā”ti? ",
  "mn70:10.4_0": "“No hetaṁ, bhante”. ",
  "mn70:10.5_0": "“Yasmā ca kho etaṁ, bhikkhave,",
  "mn70:10.5_1": "mayā ñātaṁ diṭṭhaṁ viditaṁ sacchikataṁ phassitaṁ paññāya:",
  "mn70:10.6_0": "‘idhekaccassa evarūpaṁ adukkhamasukhaṁ vedanaṁ vedayato akusalā dhammā abhivaḍḍhanti kusalā dhammā parihāyantī’ti,",
  "mn70:10.6_1": "tasmāhaṁ ‘evarūpaṁ adukkhamasukhaṁ vedanaṁ pajahathā’ti vadāmi.",
  "mn70:10.7_0": "Mayā cetaṁ, bhikkhave,",
  "mn70:10.7_1": "aññātaṁ abhavissa adiṭṭhaṁ aviditaṁ asacchikataṁ aphassitaṁ paññāya:",
  "mn70:10.8_0": "‘idhekaccassa evarūpaṁ adukkhamasukhaṁ vedanaṁ vedayato akusalā dhammā parihāyanti kusalā dhammā abhivaḍḍhantī’ti,",
  "mn70:10.8_1": "evāhaṁ ajānanto ‘evarūpaṁ adukkhamasukhaṁ vedanaṁ upasampajja viharathā’ti vadeyyaṁ;",
  "mn70:10.9_0": "api nu me etaṁ, bhikkhave, patirūpaṁ abhavissā”ti? ",
  "mn70:10.10_0": "“No hetaṁ, bhante”. ",
  "mn70:11.1_0": "“Yasmā ca kho etaṁ, bhikkhave,",
  "mn70:11.1_1": "mayā ñātaṁ diṭṭhaṁ viditaṁ sacchikataṁ phassitaṁ paññāya:",
  "mn70:11.2_0": "‘idhekaccassa evarūpaṁ adukkhamasukhaṁ vedanaṁ vedayato akusalā dhammā parihāyanti kusalā dhammā abhivaḍḍhantī’ti,",
  "mn70:11.2_1": "tasmāhaṁ ‘evarūpaṁ adukkhamasukhaṁ vedanaṁ upasampajja viharathā’ti vadāmi.",
  "mn70:12.1_0": "Nāhaṁ, bhikkhave,",
  "mn70:12.1_1": "sabbesaṁyeva bhikkhūnaṁ ‘appamādena karaṇīyan’ti vadāmi;",
  "mn70:12.2_0": "na panāhaṁ, bhikkhave,",
  "mn70:12.2_1": "sabbesaṁyeva bhikkhūnaṁ ‘na appamādena karaṇīyan’ti vadāmi.",
  "mn70:12.3_0": "Ye te, bhikkhave,",
  "mn70:12.3_1": "bhikkhū arahanto khīṇāsavā vusitavanto katakaraṇīyā ohitabhārā anuppattasadatthā parikkhīṇabhavasaṁyojanā sammadaññāvimuttā, tathārūpānāhaṁ, bhikkhave,",
  "mn70:12.3_2": "bhikkhūnaṁ ‘na appamādena karaṇīyan’ti vadāmi.",
  "mn70:12.4_0": "Taṁ kissa hetu? ",
  "mn70:12.5_0": "Kataṁ tesaṁ appamādena. ",
  "mn70:12.6_0": "Abhabbā te pamajjituṁ. ",
  "mn70:13.1_0": "Ye ca kho te, bhikkhave,",
  "mn70:13.1_1": "bhikkhū sekkhā appattamānasā anuttaraṁ yogakkhemaṁ patthayamānā viharanti, tathārūpānāhaṁ, bhikkhave,",
  "mn70:13.1_2": "bhikkhūnaṁ ‘appamādena karaṇīyan’ti vadāmi.",
  "mn70:13.2_0": "Taṁ kissa hetu? ",
  "mn70:13.3_0": "Appeva nāmime āyasmanto anulomikāni senāsanāni paṭisevamānā kalyāṇamitte bhajamānā indriyāni samannānayamānā—",
  "mn70:13.4_0": "yassatthāya kulaputtā sammadeva agārasmā anagāriyaṁ pabbajanti,",
  "mn70:13.4_1": "tadanuttaraṁ—brahmacariyapariyosānaṁ diṭṭheva dhamme sayaṁ abhiññā sacchikatvā upasampajja vihareyyunti.",
  "mn70:13.5_0": "Imaṁ kho ahaṁ, bhikkhave,",
  "mn70:13.5_1": "imesaṁ bhikkhūnaṁ appamādaphalaṁ sampassamāno ‘appamādena karaṇīyan’ti vadāmi.",
  "mn70:14.1_0": "Sattime, bhikkhave,",
  "mn70:14.1_1": "puggalā santo saṁvijjamānā lokasmiṁ.",
  "mn70:14.2_0": "Katame satta? ",
  "mn70:14.3_0": "Ubhatobhāgavimutto, paññāvimutto, kāyasakkhi, diṭṭhippatto, saddhāvimutto, dhammānusārī, saddhānusārī. ",
  "mn70:15.1_0": "Katamo ca, bhikkhave, puggalo ubhatobhāgavimutto? ",
  "mn70:15.2_0": "Idha, bhikkhave,",
  "mn70:15.2_1": "ekacco puggalo ye te santā vimokkhā atikkamma rūpe āruppā te kāyena phusitvā viharati paññāya cassa disvā āsavā parikkhīṇā honti.",
  "mn70:15.3_0": "Ayaṁ vuccati, bhikkhave, puggalo ubhatobhāgavimutto ",
  "mn70:15.4_0": "imassa kho ahaṁ, bhikkhave,",
  "mn70:15.4_1": "bhikkhuno ‘na appamādena karaṇīyan’ti vadāmi.",
  "mn70:15.5_0": "Taṁ kissa hetu? ",
  "mn70:15.6_0": "Kataṁ tassa appamādena. ",
  "mn70:15.7_0": "Abhabbo so pamajjituṁ. ",
  "mn70:16.1_0": "Katamo ca, bhikkhave, puggalo paññāvimutto? ",
  "mn70:16.2_0": "Idha, bhikkhave,",
  "mn70:16.2_1": "ekacco puggalo ye te santā vimokkhā atikkamma rūpe āruppā te na kāyena phusitvā viharati,",
  "mn70:16.2_2": "paññāya cassa disvā āsavā parikkhīṇā honti.",
  "mn70:16.3_0": "Ayaṁ vuccati, bhikkhave, puggalo paññāvimutto. ",
  "mn70:16.4_0": "Imassapi kho ahaṁ, bhikkhave,",
  "mn70:16.4_1": "bhikkhuno ‘na appamādena karaṇīyan’ti vadāmi.",
  "mn70:16.5_0": "Taṁ kissa hetu? ",
  "mn70:16.6_0": "Kataṁ tassa appamādena. ",
  "mn70:16.7_0": "Abhabbo so pamajjituṁ. ",
  "mn70:17.1_0": "Katamo ca, bhikkhave, puggalo kāyasakkhi? ",
  "mn70:17.2_0": "Idha, bhikkhave,",
  "mn70:17.2_1": "ekacco puggalo ye te santā vimokkhā atikkamma rūpe āruppā te kāyena phusitvā viharati,",
  "mn70:17.2_2": "paññāya cassa disvā ekacce āsavā parikkhīṇā honti.",
  "mn70:17.3_0": "Ayaṁ vuccati, bhikkhave, puggalo kāyasakkhi. ",
  "mn70:17.4_0": "Imassa kho ahaṁ, bhikkhave,",
  "mn70:17.4_1": "bhikkhuno ‘appamādena karaṇīyan’ti vadāmi.",
  "mn70:17.5_0": "Taṁ kissa hetu? ",
  "mn70:17.6_0": "Appeva nāma ayamāyasmā anulomikāni senāsanāni paṭisevamāno kalyāṇamitte bhajamāno indriyāni samannānayamāno—",
  "mn70:17.7_0": "yassatthāya kulaputtā sammadeva agārasmā anagāriyaṁ pabbajanti,",
  "mn70:17.7_1": "tadanuttaraṁ—brahmacariyapariyosānaṁ diṭṭheva dhamme sayaṁ abhiññā sacchikatvā upasampajja vihareyyāti.",
  "mn70:17.8_0": "Imaṁ kho ahaṁ, bhikkhave,",
  "mn70:17.8_1": "imassa bhikkhuno appamādaphalaṁ sampassamāno ‘appamādena karaṇīyan’ti vadāmi.",
  "mn70:18.1_0": "Katamo ca, bhikkhave, puggalo diṭṭhippatto? ",
  "mn70:18.2_0": "Idha, bhikkhave,",
  "mn70:18.2_1": "ekacco puggalo ye te santā vimokkhā atikkamma rūpe āruppā te na kāyena phusitvā viharati,",
  "mn70:18.2_2": "paññāya cassa disvā ekacce āsavā parikkhīṇā honti,",
  "mn70:18.2_3": "tathāgatappaveditā cassa dhammā paññāya vodiṭṭhā honti vocaritā.",
  "mn70:18.3_0": "Ayaṁ vuccati, bhikkhave, puggalo diṭṭhippatto. ",
  "mn70:18.4_0": "Imassapi kho ahaṁ, bhikkhave,",
  "mn70:18.4_1": "bhikkhuno ‘appamādena karaṇīyan’ti vadāmi.",
  "mn70:18.5_0": "Taṁ kissa hetu? ",
  "mn70:18.6_0": "Appeva nāma ayamāyasmā anulomikāni senāsanāni paṭisevamāno kalyāṇamitte bhajamāno indriyāni samannānayamāno—",
  "mn70:18.7_0": "yassatthāya kulaputtā sammadeva agārasmā anagāriyaṁ pabbajanti,",
  "mn70:18.7_1": "tadanuttaraṁ—brahmacariyapariyosānaṁ diṭṭheva dhamme sayaṁ abhiññā sacchikatvā upasampajja vihareyyāti.",
  "mn70:18.8_0": "Imaṁ kho ahaṁ, bhikkhave,",
  "mn70:18.8_1": "imassa bhikkhuno appamādaphalaṁ sampassamāno ‘appamādena karaṇīyan’ti vadāmi.",
  "mn70:19.1_0": "Katamo ca, bhikkhave, puggalo saddhāvimutto. ",
  "mn70:19.2_0": "Idha, bhikkhave,",
  "mn70:19.2_1": "ekacco puggalo ye te santā vimokkhā atikkamma rūpe āruppā te na kāyena phusitvā viharati,",
  "mn70:19.2_2": "paññāya cassa disvā ekacce āsavā parikkhīṇā honti,",
  "mn70:19.2_3": "tathāgate cassa saddhā niviṭṭhā hoti mūlajātā patiṭṭhitā.",
  "mn70:19.3_0": "Ayaṁ vuccati, bhikkhave, puggalo saddhāvimutto. ",
  "mn70:19.4_0": "Imassapi kho ahaṁ, bhikkhave,",
  "mn70:19.4_1": "bhikkhuno ‘appamādena karaṇīyan’ti vadāmi.",
  "mn70:19.5_0": "Taṁ kissa hetu? ",
  "mn70:19.6_0": "Appeva nāma ayamāyasmā anulomikāni senāsanāni paṭisevamāno kalyāṇamitte bhajamāno indriyāni samannānayamāno—",
  "mn70:19.7_0": "yassatthāya kulaputtā sammadeva agārasmā anagāriyaṁ pabbajanti,",
  "mn70:19.7_1": "tadanuttaraṁ—brahmacariyapariyosānaṁ diṭṭheva dhamme sayaṁ abhiññā sacchikatvā upasampajja vihareyyāti.",
  "mn70:19.8_0": "Imaṁ kho ahaṁ, bhikkhave,",
  "mn70:19.8_1": "imassa bhikkhuno appamādaphalaṁ sampassamāno ‘appamādena karaṇīyan’ti vadāmi.",
  "mn70:20.1_0": "Katamo ca, bhikkhave, puggalo dhammānusārī? ",
  "mn70:20.2_0": "Idha, bhikkhave,",
  "mn70:20.2_1": "ekacco puggalo ye te santā vimokkhā atikkamma rūpe āruppā te na kāyena phusitvā viharati,",
  "mn70:20.2_2": "paññāya cassa disvā ekacce āsavā parikkhīṇā honti,",
  "mn70:20.2_3": "tathāgatappaveditā cassa dhammā paññāya mattaso nijjhānaṁ khamanti, api cassa ime dhammā honti, seyyathidaṁ—",
  "mn70:20.3_0": "saddhindriyaṁ, vīriyindriyaṁ, satindriyaṁ, samādhindriyaṁ, paññindriyaṁ. ",
  "mn70:20.4_0": "Ayaṁ vuccati, bhikkhave, puggalo dhammānusārī. ",
  "mn70:20.5_0": "Imassapi kho ahaṁ, bhikkhave,",
  "mn70:20.5_1": "bhikkhuno ‘appamādena karaṇīyan’ti vadāmi.",
  "mn70:20.6_0": "Taṁ kissa hetu? ",
  "mn70:20.7_0": "Appeva nāma ayamāyasmā anulomikāni senāsanāni paṭisevamāno kalyāṇamitte bhajamāno indriyāni samannānayamāno—",
  "mn70:20.8_0": "yassatthāya kulaputtā sammadeva agārasmā anagāriyaṁ pabbajanti,",
  "mn70:20.8_1": "tadanuttaraṁ—brahmacariyapariyosānaṁ diṭṭheva dhamme sayaṁ abhiññā sacchikatvā upasampajja vihareyyāti.",
  "mn70:20.9_0": "Imaṁ kho ahaṁ, bhikkhave,",
  "mn70:20.9_1": "imassa bhikkhuno appamādaphalaṁ sampassamāno ‘appamādena karaṇīyan’ti vadāmi.",
  "mn70:21.1_0": "Katamo ca, bhikkhave, puggalo saddhānusārī? ",
  "mn70:21.2_0": "Idha, bhikkhave,",
  "mn70:21.2_1": "ekacco puggalo ye te santā vimokkhā atikkamma rūpe āruppā te na kāyena phusitvā viharati,",
  "mn70:21.2_2": "paññāya cassa disvā ekacce āsavā parikkhīṇā honti,",
  "mn70:21.2_3": "tathāgate cassa saddhāmattaṁ hoti pemamattaṁ, api cassa ime dhammā honti, seyyathidaṁ—",
  "mn70:21.3_0": "saddhindriyaṁ, vīriyindriyaṁ, satindriyaṁ, samādhindriyaṁ, paññindriyaṁ. ",
  "mn70:21.4_0": "Ayaṁ vuccati, bhikkhave, puggalo saddhānusārī. ",
  "mn70:21.5_0": "Imassapi kho ahaṁ, bhikkhave,",
  "mn70:21.5_1": "bhikkhuno ‘appamādena karaṇīyan’ti vadāmi.",
  "mn70:21.6_0": "Taṁ kissa hetu? ",
  "mn70:21.7_0": "Appeva nāma ayamāyasmā anulomikāni senāsanāni paṭisevamāno kalyāṇamitte bhajamāno indriyāni samannānayamāno—",
  "mn70:21.8_0": "yassatthāya kulaputtā sammadeva agārasmā anagāriyaṁ pabbajanti,",
  "mn70:21.8_1": "tadanuttaraṁ—brahmacariyapariyosānaṁ diṭṭheva dhamme sayaṁ abhiññā sacchikatvā upasampajja vihareyyāti.",
  "mn70:21.9_0": "Imaṁ kho ahaṁ, bhikkhave,",
  "mn70:21.9_1": "imassa bhikkhuno appamādaphalaṁ sampassamāno ‘appamādena karaṇīyan’ti vadāmi.",
  "mn70:22.1_0": "Nāhaṁ, bhikkhave, ādikeneva aññārādhanaṁ vadāmi; ",
  "mn70:22.2_0": "api ca, bhikkhave,",
  "mn70:22.2_1": "anupubbasikkhā anupubbakiriyā anupubbapaṭipadā aññārādhanā hoti.",
  "mn70:23.1_0": "Kathañca, bhikkhave,",
  "mn70:23.1_1": "anupubbasikkhā anupubbakiriyā anupubbapaṭipadā aññārādhanā hoti?",
  "mn70:23.2_0": "Idha, bhikkhave, saddhājāto upasaṅkamati, upasaṅkamanto payirupāsati, payirupāsanto sotaṁ odahati, ohitasoto dhammaṁ suṇāti, sutvā dhammaṁ dhāreti,",
  "mn70:23.2_1": "dhatānaṁ dhammānaṁ atthaṁ upaparikkhati,",
  "mn70:23.2_2": "atthaṁ upaparikkhato dhammā nijjhānaṁ khamanti,",
  "mn70:23.2_3": "dhammanijjhānakkhantiyā sati chando jāyati, chandajāto ussahati, ussāhetvā tuleti, tulayitvā padahati,",
  "mn70:23.2_4": "pahitatto samāno kāyena ceva paramasaccaṁ sacchikaroti,",
  "mn70:23.2_5": "paññāya ca naṁ ativijjha passati.",
  "mn70:24.1_0": "Sāpi nāma, bhikkhave, saddhā nāhosi; ",
  "mn70:24.2_0": "tampi nāma, bhikkhave, upasaṅkamanaṁ nāhosi; ",
  "mn70:24.3_0": "sāpi nāma, bhikkhave, payirupāsanā nāhosi; ",
  "mn70:24.4_0": "tampi nāma, bhikkhave, sotāvadhānaṁ nāhosi; ",
  "mn70:24.5_0": "tampi nāma, bhikkhave, dhammassavanaṁ nāhosi; ",
  "mn70:24.6_0": "sāpi nāma, bhikkhave, dhammadhāraṇā nāhosi; ",
  "mn70:24.7_0": "sāpi nāma, bhikkhave, atthūpaparikkhā nāhosi; ",
  "mn70:24.8_0": "sāpi nāma, bhikkhave, dhammanijjhānakkhanti nāhosi; ",
  "mn70:24.9_0": "sopi nāma, bhikkhave, chando nāhosi; ",
  "mn70:24.10_0": "sopi nāma, bhikkhave, ussāho nāhosi; ",
  "mn70:24.11_0": "sāpi nāma, bhikkhave, tulanā nāhosi; ",
  "mn70:24.12_0": "tampi nāma, bhikkhave, padhānaṁ nāhosi. ",
  "mn70:24.13_0": "Vippaṭipannāttha, bhikkhave, micchāpaṭipannāttha, bhikkhave. ",
  "mn70:24.14_0": "Kīva dūrevime, bhikkhave,",
  "mn70:24.14_1": "moghapurisā apakkantā imamhā dhammavinayā.",
  "mn70:25.1_0": "Atthi, bhikkhave,",
  "mn70:25.1_1": "catuppadaṁ veyyākaraṇaṁ yassuddiṭṭhassa viññū puriso nacirasseva paññāyatthaṁ ājāneyya.",
  "mn70:25.2_0": "Uddisissāmi vo, bhikkhave, ājānissatha me tan”ti? ",
  "mn70:25.3_0": "“Ke ca mayaṁ, bhante, ke ca dhammassa aññātāro”ti? ",
  "mn70:26.1_0": "“Yopi so, bhikkhave,",
  "mn70:26.1_1": "satthā āmisagaru āmisadāyādo āmisehi saṁsaṭṭho viharati tassa pāyaṁ evarūpī paṇopaṇaviyā na upeti:",
  "mn70:26.2_0": "‘evañca no assa atha naṁ kareyyāma,",
  "mn70:26.2_1": "na ca no evamassa na naṁ kareyyāmā’ti, kiṁ pana, bhikkhave,",
  "mn70:26.2_2": "yaṁ tathāgato sabbaso āmisehi visaṁsaṭṭho viharati.",
  "mn70:27.1_0": "Saddhassa, bhikkhave,",
  "mn70:27.1_1": "sāvakassa satthusāsane pariyogāhiya vattato ayamanudhammo hoti:",
  "mn70:27.2_0": "‘satthā bhagavā, sāvakohamasmi; ",
  "mn70:27.3_0": "jānāti bhagavā, nāhaṁ jānāmī’ti. ",
  "mn70:27.4_0": "Saddhassa, bhikkhave,",
  "mn70:27.4_1": "sāvakassa satthusāsane pariyogāhiya vattato ruḷhanīyaṁ satthusāsanaṁ hoti ojavantaṁ.",
  "mn70:27.5_0": "Saddhassa, bhikkhave,",
  "mn70:27.5_1": "sāvakassa satthusāsane pariyogāhiya vattato ayamanudhammo hoti:",
  "mn70:27.6_0": "‘kāmaṁ taco ca nhāru ca aṭṭhi ca avasissatu,",
  "mn70:27.6_1": "sarīre upassussatu maṁsalohitaṁ,",
  "mn70:27.6_2": "yaṁ taṁ purisathāmena purisavīriyena purisaparakkamena pattabbaṁ na taṁ apāpuṇitvā vīriyassa saṇṭhānaṁ bhavissatī’ti.",
  "mn70:27.7_0": "Saddhassa, bhikkhave,",
  "mn70:27.7_1": "sāvakassa satthusāsane pariyogāhiya vattato dvinnaṁ phalānaṁ aññataraṁ phalaṁ pāṭikaṅkhaṁ—",
  "mn70:27.8_0": "diṭṭheva dhamme aññā,",
  "mn70:27.8_1": "sati vā upādisese anāgāmitā”ti.",
  "mn70:27.9_0": "Idamavoca bhagavā. ",
  "mn70:27.10_0": "Attamanā te bhikkhū bhagavato bhāsitaṁ abhinandunti. ",
  "mn70:27.11_0": "Kīṭāgirisuttaṁ niṭṭhitaṁ dasamaṁ. ",
  "mn70:27.12_0": "Bhikkhuvaggo niṭṭhito dutiyo. ",
  "mn70:28.0_0": "Tassuddānaṁ",
  "mn70:28.1_0": "Kuñjara rāhula sassataloko, ",
  "mn70:28.2_0": "Mālukyaputto ca bhaddāli nāmo; ",
  "mn70:28.3_0": "Khudda dijātha sahampatiyācaṁ, ",
  "mn70:28.4_0": "Nāḷaka raññikiṭāgirināmo. "
}