{
  "atk-abh03a31:0_0": "16. Soḷasamavaggo",
  "atk-abh03a31:1_0": "1. Niggahakathāvaṇṇanā",
  "atk-abh03a31:2_0": "743-744.",
  "atk-abh03a31:2_1": "Idāni niggahakathā nāma hoti.",
  "atk-abh03a31:2_2": "Tattha ye loke balappattā vasībhūtā,",
  "atk-abh03a31:2_3": "te yadi parassa cittaṁ niggaṇhituṁ na sakkuṇeyyuṁ,",
  "atk-abh03a31:2_4": "kā tesaṁ balappatti,",
  "atk-abh03a31:2_5": "ko vasībhāvo.",
  "atk-abh03a31:2_6": "Balappattiyā pana vasībhāvena ca addhā te parassa cittaṁ niggaṇhantīti yesaṁ laddhi,",
  "atk-abh03a31:2_7": "seyyathāpi mahāsaṅghikānaṁ;",
  "atk-abh03a31:2_8": "te sandhāya paro parassāti pucchā sakavādissa,",
  "atk-abh03a31:2_9": "paṭiññā itarassa.",
  "atk-abh03a31:2_10": "Tattha niggaṇhātīti saṁkilesāpattito nivāreti.",
  "atk-abh03a31:2_11": "Sesamettha yathāpāḷimeva niyyātīti.",
  "atk-abh03a31:2_12": "Paggahakathāyapi eseva nayo.",
  "atk-abh03a31:3_0": "Niggahakathāvaṇṇanā.",
  "atk-abh03a31:4_0": "3. Sukhānuppadānakathāvaṇṇanā",
  "atk-abh03a31:5_0": "747-748.",
  "atk-abh03a31:5_1": "Idāni sukhānuppadānakathā nāma hoti.",
  "atk-abh03a31:5_2": "Tattha “bahūnaṁ vata no bhagavā sukhadhammānaṁ upahattā”ti suttaṁ nissāya paro parassa sukhaṁ anuppadetīti yesaṁ laddhi,",
  "atk-abh03a31:5_3": "seyyathāpi hetuvādānaṁ;",
  "atk-abh03a31:5_4": "te sandhāya pucchā sakavādissa,",
  "atk-abh03a31:5_5": "paṭiññā itarassa.",
  "atk-abh03a31:5_6": "Dukkhaṁ anuppadetīti puṭṭho pana tādisaṁ suttapadaṁ apassanto paṭikkhipati.",
  "atk-abh03a31:5_7": "Attano sukhantiādipañhe yaṁ attano parassa vā,",
  "atk-abh03a31:5_8": "taṁ anuppadātuṁ na sakkā.",
  "atk-abh03a31:5_9": "Yaṁ tasseva,",
  "atk-abh03a31:5_10": "kiṁ tattha anuppadānaṁ nāmāti paṭikkhipati.",
  "atk-abh03a31:5_11": "Nevattanotiādipañhe pana yaṁ evarūpaṁ,",
  "atk-abh03a31:5_12": "na taṁ anuppadinnaṁ nāma bhavitumarahatīti laddhiyāpaṭijānāti.",
  "atk-abh03a31:5_13": "No ca vata retitādisassa sukhassa abhāvā vuttaṁ.",
  "atk-abh03a31:5_14": "Sukhadhammānaṁ upahattātivacanaṁ bhagavato paresaṁ sukhuppattiyā paccayabhāvaṁ dīpeti,",
  "atk-abh03a31:5_15": "na annādīnaṁ viya sukhassa anuppadānaṁ,",
  "atk-abh03a31:5_16": "tasmā asādhakanti.",
  "atk-abh03a31:6_0": "Sukhānuppadānakathāvaṇṇanā.",
  "atk-abh03a31:7_0": "4. Adhigayhamanasikārakathāvaṇṇanā",
  "atk-abh03a31:8_0": "749-753.",
  "atk-abh03a31:8_1": "Idāni adhigayha manasikārakathā nāma hoti.",
  "atk-abh03a31:8_2": "Tattha duvidho manasikāro nayato ca ārammaṇato ca.",
  "atk-abh03a31:8_3": "Tattha ekasaṅkhārassāpi aniccatāya diṭṭhāya sabbe saṅkhārā aniccāti avasesesu nayato manasikāro hoti.",
  "atk-abh03a31:8_4": "Atīte pana saṅkhāre manasikaronto na anāgate manasikātuṁ sakkoti.",
  "atk-abh03a31:8_5": "Atītādīsu aññataraṁ manasikaroto ārammaṇato manasikāro hoti.",
  "atk-abh03a31:8_6": "Tattha paccuppanne manasikaronto yena cittena te manasikaroti,",
  "atk-abh03a31:8_7": "taṁ paccuppannakkhaṇe manasikātuṁ na sakkoti.",
  "atk-abh03a31:8_8": "Tattha yesaṁ “sabbe saṅkhārā aniccā”tiādivacanaṁ nissāya “manasikaronto nāma adhigayha adhigaṇhitvā saṅgaṇhitvā",
  "atk-abh03a31:8_9": "sabbe saṅkhāre ekato manasikarotī”ti laddhi,",
  "atk-abh03a31:8_10": "seyyathāpi pubbaseliyāparaseliyānaṁ;",
  "atk-abh03a31:8_11": "te sandhāya pucchā sakavādissa,",
  "atk-abh03a31:8_12": "paṭiññā itarassa.",
  "atk-abh03a31:9_0": "Atha naṁ yasmā sabbe ekato manasikarontena yena cittena te manasikaroti,",
  "atk-abh03a31:9_1": "tampi manasikātabbaṁ hoti.",
  "atk-abh03a31:9_2": "Tasmā taṁcittatāya codetuṁ tena cittenāti āha.",
  "atk-abh03a31:9_3": "Itaro ārammaṇaṁ katvā na sakkā jānitunti sandhāya paṭikkhipati.",
  "atk-abh03a31:9_4": "Evaṁlakkhaṇaṁ cittanti ñātattā pana tampi cittaṁ ñātameva hotīti sandhāya paṭijānāti.",
  "atk-abh03a31:9_5": "Atha vā taññeva tassa ārammaṇaṁ na hotīti paṭikkhipati.",
  "atk-abh03a31:9_6": "“Sabbe saṅkhārā aniccā,",
  "atk-abh03a31:9_7": "yadā paññāya passatī”tiādīni nissāya uppannaladdhivasena paṭijānāti.",
  "atk-abh03a31:9_8": "Sesapañhadvayepi eseva nayo.",
  "atk-abh03a31:9_9": "Tena phassenātiādīsu pana tathārūpaṁ suttaṁ apassanto paṭikkhipateva.",
  "atk-abh03a31:9_10": "Atītādipañhesu heṭṭhā vuttanayeneva paṭikkhepapaṭiññā veditabbā.",
  "atk-abh03a31:9_11": "Sesaṁ yathāpāḷimeva niyyātīti.",
  "atk-abh03a31:9_12": "Sabbe saṅkhārātiādivacanaṁ nayato dassanaṁ sandhāya vuttaṁ,",
  "atk-abh03a31:9_13": "na ekakkhaṇe ārammaṇato,",
  "atk-abh03a31:9_14": "tasmā asādhakanti.",
  "atk-abh03a31:10_0": "Adhigayhamanasikārakathāvaṇṇanā.",
  "atk-abh03a31:11_0": "5. Rūpaṁ hetūtikathāvaṇṇanā",
  "atk-abh03a31:12_0": "754-756.",
  "atk-abh03a31:12_1": "Idāni rūpaṁ hetūti kathānāma hoti.",
  "atk-abh03a31:12_2": "Tattha hetūti kusalamūlādino hetuhetussāpi nāmaṁ,",
  "atk-abh03a31:12_3": "yassa kassaci paccayassāpi.",
  "atk-abh03a31:12_4": "Imaṁ pana vibhāgaṁ akatvā “cattāro mahābhūtā hetū”ti vacanamattaṁ nissāya aviseseneva rūpaṁ hetūti yesaṁ laddhi,",
  "atk-abh03a31:12_5": "seyyathāpi uttarāpathakānaṁ;",
  "atk-abh03a31:12_6": "te sandhāya pucchā sakavādissa,",
  "atk-abh03a31:12_7": "paṭiññā itarassa.",
  "atk-abh03a31:12_8": "Alobho hetūti kiṁ te rūpaṁ alobhasaṅkhāto hetūti pucchati,",
  "atk-abh03a31:12_9": "itaro paṭikkhipati.",
  "atk-abh03a31:12_10": "Sesesupi eseva nayo.",
  "atk-abh03a31:12_11": "Mahābhūtā upādāyarūpānaṁ upādāyahetūti ettha paccayaṭṭhena hetubhāvo vutto,",
  "atk-abh03a31:12_12": "na mūlaṭṭhena,",
  "atk-abh03a31:12_13": "tasmā asādhakanti.",
  "atk-abh03a31:13_0": "Rūpaṁ hetūtikathāvaṇṇanā.",
  "atk-abh03a31:14_0": "757-759. Sahetukakathāyampi imināva nayena attho veditabboti.",
  "atk-abh03a31:15_0": "Rūpaṁ sahetukantikathāvaṇṇanā.",
  "atk-abh03a31:16_0": "7. Rūpaṁ kusalākusalantikathāvaṇṇanā",
  "atk-abh03a31:17_0": "760-764.",
  "atk-abh03a31:17_1": "Idāni rūpaṁ kusalākusalantikathā nāma hoti.",
  "atk-abh03a31:17_2": "Tattha “kāyakammaṁ vacīkammaṁ kusalampi akusalampī”tivacanaṁ nissāya kāyavacīkammasaṅkhātaṁ kāyaviññattivacīviññattirūpaṁ",
  "atk-abh03a31:17_3": "kusalampi akusalampīti yesaṁ laddhi,",
  "atk-abh03a31:17_4": "seyyathāpi mahisāsakānañceva sammitiyānañca;",
  "atk-abh03a31:17_5": "te sandhāya rūpaṁ kusalanti pucchā sakavādissa paṭiññā itarassa.",
  "atk-abh03a31:17_6": "Atha naṁ “yadi te rūpaṁ kusalaṁ,",
  "atk-abh03a31:17_7": "evaṁvidhena anena bhavitabba”nti codetuṁ sārammaṇanti ādimāha.",
  "atk-abh03a31:17_8": "Parato akusalapañhepi eseva nayo.",
  "atk-abh03a31:17_9": "Sesamettha uttānatthamevāti.",
  "atk-abh03a31:18_0": "Rūpaṁ kusalākusalantikathāvaṇṇanā.",
  "atk-abh03a31:19_0": "8. Rūpaṁ vipākotikathāvaṇṇanā",
  "atk-abh03a31:20_0": "765-767.",
  "atk-abh03a31:20_1": "Idāni rūpaṁ vipākotikathā nāma hoti.",
  "atk-abh03a31:20_2": "Tattha yaṁ kammassa katattā uppannā cittacetasikā viya kammassa katattā uppannaṁ taṁ rūpampi vipākoti yesaṁ laddhi,",
  "atk-abh03a31:20_3": "seyyathāpi andhakānañceva sammitiyānañca;",
  "atk-abh03a31:20_4": "te sandhāya pucchā sakavādissa,",
  "atk-abh03a31:20_5": "paṭiññā itarassa.",
  "atk-abh03a31:20_6": "Atha naṁ “yadi te rūpaṁ vipāko,",
  "atk-abh03a31:20_7": "evaṁvidhena anena bhavitabba”nti codetuṁ sukhavedanīyantiādimāha.",
  "atk-abh03a31:20_8": "Sesaṁ yathāpāḷimeva niyyātīti.",
  "atk-abh03a31:21_0": "Rūpaṁ vipākotikathāvaṇṇanā.",
  "atk-abh03a31:22_0": "9. Rūpaṁ rūpāvacarārūpāvacarantikathāvaṇṇanā",
  "atk-abh03a31:23_0": "768-770.",
  "atk-abh03a31:23_1": "Idāni rūpaṁ rūpāvacarārūpāvacarantikathā nāma hoti.",
  "atk-abh03a31:23_2": "Tattha yaṁ kāmāvacarakammassa katattā rūpaṁ,",
  "atk-abh03a31:23_3": "taṁ yasmā kāmāvacaraṁ,",
  "atk-abh03a31:23_4": "tasmā rūpāvacarārūpāvacarakammānampi katattā rūpena rūpāvacarārūpāvacarena bhavitabbanti yesaṁ laddhi,",
  "atk-abh03a31:23_5": "seyyathāpi andhakānaṁ;",
  "atk-abh03a31:23_6": "te sandhāya atthi rūpaṁ rūpāvacarārūpāvacaranti pucchā sakavādissa,",
  "atk-abh03a31:23_7": "paṭiññā itarassa.",
  "atk-abh03a31:23_8": "Sesamettha heṭṭhā vuttanayamevāti.",
  "atk-abh03a31:24_0": "Rūpaṁ rūpāvacarārūpāvacarantikathāvaṇṇanā.",
  "atk-abh03a31:25_0": "10. Rūpārūpadhātupariyāpannakathāvaṇṇanā",
  "atk-abh03a31:26_0": "771-775.",
  "atk-abh03a31:26_1": "Idāni rūparāgo rūpadhātupariyāpanno arūparāgo arūpadhātupariyāpannoti kathā nāma hoti.",
  "atk-abh03a31:26_2": "Tattha yasmā kāmarāgo kāmadhātupariyāpanno,",
  "atk-abh03a31:26_3": "tasmā rūparāgārūparāgehipi rūpadhātuarūpadhātupariyāpannehi bhavitabbanti yesaṁ laddhi,",
  "atk-abh03a31:26_4": "seyyathāpi andhakānaṁ,",
  "atk-abh03a31:26_5": "te sandhāya pucchā sakavādissa,",
  "atk-abh03a31:26_6": "paṭiññā itarassa.",
  "atk-abh03a31:26_7": "Sesaṁ heṭṭhā vuttanayeneva veditabbaṁ.",
  "atk-abh03a31:26_8": "Kevalañhi tattha “rūpadhātuṁ anuseti,",
  "atk-abh03a31:26_9": "arūpadhātuṁ anusetī”ti padaṁ viseso.",
  "atk-abh03a31:26_10": "Sā ca laddhi andhakānañceva sammitiyānañca.",
  "atk-abh03a31:26_11": "Ayaṁ andhakānaṁyevāti.",
  "atk-abh03a31:27_0": "Rūparāgo rūpadhātupariyāpanno arūparāgo arūpadhātupariyāpannotikathāvaṇṇanā.",
  "atk-abh03a31:28_0": "Rūpārūpadhātupariyāpannakathāvaṇṇanā.",
  "atk-abh03a31:29_0": "Soḷasamo vaggo."
}