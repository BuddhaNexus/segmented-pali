{
  "pli-tv-bi-vb-pc23:0.1_0": "Theravāda Vinaya",
  "pli-tv-bi-vb-pc23:0.2_0": "Bhikkhunivibhaṅga",
  "pli-tv-bi-vb-pc23:0.3_0": "Pācittiyakaṇḍa",
  "pli-tv-bi-vb-pc23:0.4_0": "Naggavagga",
  "pli-tv-bi-vb-pc23:0.5_0": "23. Cīvarasibbanasikkhāpada",
  "pli-tv-bi-vb-pc23:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bi-vb-pc23:1.2_0": "Tena kho pana samayena aññatarissā bhikkhuniyā mahagghe cīvaradusse cīvaraṁ dukkaṭaṁ hoti dussibbitaṁ.",
  "pli-tv-bi-vb-pc23:1.3_0": "Thullanandā bhikkhunī taṁ bhikkhuniṁ etadavoca—",
  "pli-tv-bi-vb-pc23:1.4_0": "“sundaraṁ kho idaṁ te, ayye, cīvaradussaṁ;",
  "pli-tv-bi-vb-pc23:1.5_0": "cīvarañca kho dukkaṭaṁ dussibbitan”ti.",
  "pli-tv-bi-vb-pc23:1.6_0": "“Visibbemi, ayye, sibbissasī”ti?",
  "pli-tv-bi-vb-pc23:1.7_0": "“Āmāyye, sibbissāmī”ti.",
  "pli-tv-bi-vb-pc23:1.8_0": "Atha kho sā bhikkhunī taṁ cīvaraṁ visibbetvā thullanandāya bhikkhuniyā adāsi.",
  "pli-tv-bi-vb-pc23:1.9_0": "Thullanandā bhikkhunī—",
  "pli-tv-bi-vb-pc23:1.10_0": "“sibbissāmi sibbissāmī”ti neva sibbati na sibbāpanāya ussukkaṁ karoti.",
  "pli-tv-bi-vb-pc23:1.11_0": "Atha kho sā bhikkhunī bhikkhunīnaṁ etamatthaṁ ārocesi.",
  "pli-tv-bi-vb-pc23:1.12_0": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-pc23:1.13_0": "“kathañhi nāma ayyā thullanandā bhikkhuniyā cīvaraṁ visibbāpetvā neva sibbissati na sibbāpanāya ussukkaṁ karissatī”ti …pe…",
  "pli-tv-bi-vb-pc23:1.14_0": "“saccaṁ kira, bhikkhave,",
  "pli-tv-bi-vb-pc23:1.14_1": "thullanandā bhikkhunī bhikkhuniyā cīvaraṁ visibbāpetvā neva sibbati na sibbāpanāya ussukkaṁ karotī”ti?",
  "pli-tv-bi-vb-pc23:1.15_0": "“Saccaṁ, bhagavā”ti.",
  "pli-tv-bi-vb-pc23:1.16_0": "Vigarahi buddho bhagavā …pe…",
  "pli-tv-bi-vb-pc23:1.17_0": "kathañhi nāma, bhikkhave,",
  "pli-tv-bi-vb-pc23:1.17_1": "thullanandā bhikkhunī bhikkhuniyā cīvaraṁ visibbāpetvā neva sibbissati na sibbāpanāya ussukkaṁ karissati.",
  "pli-tv-bi-vb-pc23:1.18_0": "Netaṁ, bhikkhave, appasannānaṁ vā pasādāya …pe…",
  "pli-tv-bi-vb-pc23:1.19_0": "evañca pana, bhikkhave,",
  "pli-tv-bi-vb-pc23:1.19_1": "bhikkhuniyo imaṁ sikkhāpadaṁ uddisantu—",
  "pli-tv-bi-vb-pc23:1.20.1_0": "“Yā pana bhikkhunī bhikkhuniyā cīvaraṁ visibbetvā vā visibbāpetvā vā sā pacchā anantarāyikinī neva sibbeyya na sibbāpanāya ussukkaṁ kareyya, aññatra catūhapañcāhā, pācittiyan”ti.",
  "pli-tv-bi-vb-pc23:2.1.1_0": "Yā panāti",
  "pli-tv-bi-vb-pc23:2.1.2_0": "yā yādisā …pe…",
  "pli-tv-bi-vb-pc23:2.1.3_0": "bhikkhunīti",
  "pli-tv-bi-vb-pc23:2.1.4_0": "…pe… ayaṁ imasmiṁ atthe adhippetā bhikkhunīti.",
  "pli-tv-bi-vb-pc23:2.1.5_0": "Bhikkhuniyāti",
  "pli-tv-bi-vb-pc23:2.1.6_0": "aññāya bhikkhuniyā.",
  "pli-tv-bi-vb-pc23:2.1.7_0": "Cīvaraṁ nāma",
  "pli-tv-bi-vb-pc23:2.1.8_0": "channaṁ cīvarānaṁ aññataraṁ cīvaraṁ.",
  "pli-tv-bi-vb-pc23:2.1.9_0": "Visibbetvāti",
  "pli-tv-bi-vb-pc23:2.1.10_0": "sayaṁ visibbetvā.",
  "pli-tv-bi-vb-pc23:2.1.11_0": "Visibbāpetvāti",
  "pli-tv-bi-vb-pc23:2.1.12_0": "aññaṁ visibbāpetvā.",
  "pli-tv-bi-vb-pc23:2.1.13_0": "Sā pacchā anantarāyikinīti",
  "pli-tv-bi-vb-pc23:2.1.14_0": "asati antarāye.",
  "pli-tv-bi-vb-pc23:2.1.15_0": "Neva sibbeyyāti",
  "pli-tv-bi-vb-pc23:2.1.16_0": "na sayaṁ sibbeyya.",
  "pli-tv-bi-vb-pc23:2.1.17_0": "Na sibbāpanāya ussukkaṁ kareyyāti",
  "pli-tv-bi-vb-pc23:2.1.18_0": "na aññaṁ āṇāpeyya.",
  "pli-tv-bi-vb-pc23:2.1.19_0": "Aññatra catūhapañcāhāti",
  "pli-tv-bi-vb-pc23:2.1.20_0": "ṭhapetvā catūhapañcāhaṁ.",
  "pli-tv-bi-vb-pc23:2.1.21_0": "“Neva sibbissāmi na sibbāpanāya ussukkaṁ karissāmī”ti dhuraṁ nikkhittamatte āpatti pācittiyassa.",
  "pli-tv-bi-vb-pc23:2.2.1_0": "Upasampannāya upasampannasaññā cīvaraṁ visibbetvā vā visibbāpetvā vā sā pacchā anantarāyikinī neva sibbati na sibbāpanāya ussukkaṁ karoti, aññatra catūhapañcāhā, āpatti pācittiyassa.",
  "pli-tv-bi-vb-pc23:2.2.2_0": "Upasampannāya vematikā cīvaraṁ visibbetvā vā visibbāpetvā vā sā pacchā anantarāyikinī neva sibbati na sibbāpanāya ussukkaṁ karoti, aññatra catūhapañcāhā, āpatti pācittiyassa.",
  "pli-tv-bi-vb-pc23:2.2.3_0": "Upasampannāya anupasampannasaññā cīvaraṁ visibbetvā vā visibbāpetvā vā sā pacchā anantarāyikinī neva sibbati na sibbāpanāya ussukkaṁ karoti, aññatra catūhapañcāhā, āpatti pācittiyassa.",
  "pli-tv-bi-vb-pc23:2.2.4_0": "Aññaṁ parikkhāraṁ visibbetvā vā visibbāpetvā vā sā pacchā anantarāyikinī neva sibbati na sibbāpanāya ussukkaṁ karoti, aññatra catūhapañcāhā, āpatti dukkaṭassa.",
  "pli-tv-bi-vb-pc23:2.2.5_0": "Anupasampannāya cīvaraṁ vā aññaṁ vā parikkhāraṁ visibbetvā vā visibbāpetvā vā sā pacchā anantarāyikinī neva sibbati na sibbāpanāya ussukkaṁ karoti, aññatra catūhapañcāhā, āpatti dukkaṭassa.",
  "pli-tv-bi-vb-pc23:2.2.6_0": "Anupasampannāya upasampannasaññā, āpatti dukkaṭassa.",
  "pli-tv-bi-vb-pc23:2.2.7_0": "Anupasampannāya vematikā, āpatti dukkaṭassa.",
  "pli-tv-bi-vb-pc23:2.2.8_0": "Anupasampannāya anupasampannasaññā, āpatti dukkaṭassa.",
  "pli-tv-bi-vb-pc23:2.3.1_0": "Anāpatti—",
  "pli-tv-bi-vb-pc23:2.3.2_0": "sati antarāye,",
  "pli-tv-bi-vb-pc23:2.3.3_0": "pariyesitvā na labhati,",
  "pli-tv-bi-vb-pc23:2.3.4_0": "karontī catūhapañcāhaṁ atikkāmeti,",
  "pli-tv-bi-vb-pc23:2.3.5_0": "gilānāya,",
  "pli-tv-bi-vb-pc23:2.3.6_0": "āpadāsu,",
  "pli-tv-bi-vb-pc23:2.3.7_0": "ummattikāya,",
  "pli-tv-bi-vb-pc23:2.3.8_0": "ādikammikāyāti.",
  "pli-tv-bi-vb-pc23:2.3.9_0": "Tatiyasikkhāpadaṁ niṭṭhitaṁ."
}