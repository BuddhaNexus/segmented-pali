{
  "tika-s0402t31:0_0": "(14) 4. Yodhājīvavaggo",
  "tika-s0402t31:1_0": "1. Yodhājīvasuttavaṇṇanā",
  "tika-s0402t31:2_0": "134.",
  "tika-s0402t31:2_1": "Catutthassa paṭhame yujjhanaṁ yodho,",
  "tika-s0402t31:2_2": "so ājīvo etassāti yodhājīvo.",
  "tika-s0402t31:2_3": "Yuddhamupajīvatīti vā etasmiṁ atthe yodhājīvoti niruttinayena padasiddhi veditabbā.",
  "tika-s0402t31:2_4": "Tenāha “yuddhaṁ upajīvatīti yodhājīvo”ti. Saha…pe…",
  "tika-s0402t31:2_5": "passatīti pubbabhāge vipassanāpaññāya sammasanavasena,",
  "tika-s0402t31:2_6": "maggakkhaṇe abhisamayavasena attapaccakkhena ñāṇena passati.",
  "tika-s0402t31:3_0": "Yodhājīvasuttavaṇṇanā niṭṭhitā.",
  "tika-s0402t31:4_0": "2. Parisāsuttavaṇṇanā",
  "tika-s0402t31:5_0": "135.",
  "tika-s0402t31:5_1": "Dutiye appaṭipucchitvā vinītāti “taṁ kiṁ maññatha,",
  "tika-s0402t31:5_2": "bhikkhave,",
  "tika-s0402t31:5_3": "rūpaṁ niccaṁ vā aniccaṁ vā”tiādinā appaṭipucchitvā kevalaṁ dhammadesanāvaseneva vinītaparisā.",
  "tika-s0402t31:5_4": "Dubbinītaparisāti dukkhena vinītaparisā.",
  "tika-s0402t31:5_5": "Pucchitvā vinītāti “taṁ kiṁ maññatha,",
  "tika-s0402t31:5_6": "bhikkhave”tiādinā pucchitvā anumatiggahaṇavasena vinītā.",
  "tika-s0402t31:5_7": "Suvinītaparisāti sukhena vinītaparisā.",
  "tika-s0402t31:5_8": "Anumatiggahaṇavasena vinayanañhi na dukkaraṁ hoti.",
  "tika-s0402t31:6_0": "Parisāsuttavaṇṇanā niṭṭhitā.",
  "tika-s0402t31:7_0": "4. Uppādāsuttavaṇṇanā",
  "tika-s0402t31:8_0": "137.",
  "tika-s0402t31:8_1": "Catutthe uppādā vā tathāgatānanti tathāgatānaṁ uppādepi veneyyapuggalānaṁ maggaphaluppatti viya saṅkhārānaṁ aniccādisabhāvo na tathāgatuppādāyatto,",
  "tika-s0402t31:8_2": "atha kho tathāgatānaṁ uppādepi anuppādepi hotimevāti vuttaṁ hoti.",
  "tika-s0402t31:8_3": "Ṭhitāva sā dhātūti ṭhito eva so aniccasabhāvo byabhicārābhāvato na kadāci saṅkhārā aniccā na hoti.",
  "tika-s0402t31:8_4": "Kāmaṁ asaṅkhatā viya dhātu na nicco so sabhāvo,",
  "tika-s0402t31:8_5": "tathāpi sabbakālikoyevāti adhippāyo.",
  "tika-s0402t31:9_0": "Aparo nayo –",
  "tika-s0402t31:9_1": "ṭhitāva sā dhātūti “sabbe saṅkhārā aniccā”ti esā dhātu esa sabhāvo tathāgatānaṁ uppādato pubbe uddhañca appaṭivijjhiyamāno na tathāgatehi uppādito,",
  "tika-s0402t31:9_2": "atha kho sabbakālaṁ sabbe saṅkhārā aniccā,",
  "tika-s0402t31:9_3": "ṭhitāva sā dhātu,",
  "tika-s0402t31:9_4": "kevalaṁ pana sayambhuñāṇena abhisambujjhanato “ayaṁ dhammo tathāgatena abhisambuddho”ti pavedanato ca",
  "tika-s0402t31:9_5": "tathāgato dhammassāmīti vuccati apubbassa tassa uppādanato.",
  "tika-s0402t31:9_6": "Tena vuttaṁ “ṭhitāva sā dhātū”ti.",
  "tika-s0402t31:10_0": "Abhisambujjhatīti ñāṇena abhisambujjhati.",
  "tika-s0402t31:10_1": "Abhisametīti ñāṇena abhisamāgacchati.",
  "tika-s0402t31:10_2": "Ācikkhatīti katheti.",
  "tika-s0402t31:10_3": "Desetīti dasseti.",
  "tika-s0402t31:10_4": "Paññāpetīti jānāpeti.",
  "tika-s0402t31:10_5": "Paṭṭhapetīti ñāṇamukhe ṭhapeti.",
  "tika-s0402t31:10_6": "Vivaratīti vivaritvā dasseti.",
  "tika-s0402t31:10_7": "Vibhajatīti vibhāgato dasseti.",
  "tika-s0402t31:10_8": "Uttānīkarotīti pākaṭaṁ karoti.",
  "tika-s0402t31:11_0": "Atha vā abhisambujjhatīti paccakkhakaraṇena abhimukhaṁ bujjhati,",
  "tika-s0402t31:11_1": "yāthāvato paṭivijjhati.",
  "tika-s0402t31:11_2": "Tato eva abhisameti abhimukhaṁ samāgacchati.",
  "tika-s0402t31:11_3": "Ādito kathento ācikkhati,",
  "tika-s0402t31:11_4": "uddisatīti attho.",
  "tika-s0402t31:11_5": "Tameva uddesaṁ pariyosāpento deseti.",
  "tika-s0402t31:11_6": "Yathāuddiṭṭhamatthaṁ nidassanavasena pakārehi ñāpento paññāpeti.",
  "tika-s0402t31:11_7": "Pakārehi etamatthaṁ patiṭṭhapento paṭṭhapeti.",
  "tika-s0402t31:11_8": "Yathāuddiṭṭhaṁ paṭinidassanavasena vivarati vibhajati.",
  "tika-s0402t31:11_9": "Vivaṭaṁ vibhattañca atthaṁ hetūdāharaṇadassanehi pākaṭaṁ karonto uttānīkaroti.",
  "tika-s0402t31:12_0": "Uppādāsuttavaṇṇanā niṭṭhitā.",
  "tika-s0402t31:13_0": "5-10. Kesakambalasuttādivaṇṇanā",
  "tika-s0402t31:14_0": "138-143.",
  "tika-s0402t31:14_1": "Pañcame tantāvutānaṁ vatthānanti idaṁ “yāni kānicī”ti iminā samānādhikaraṇanti āha “paccatte sāmivacana”nti.",
  "tika-s0402t31:14_2": "Vāyitānanti vītānaṁ.",
  "tika-s0402t31:14_3": "Lāmakoti nihīno,",
  "tika-s0402t31:14_4": "makkhali moghapurisoti ettha makkhalīti tassa nāmaṁ.",
  "tika-s0402t31:14_5": "Taṁ kira sakaddamāya bhūmiyā telaghaṭaṁ gahetvā gacchantaṁ, “tāta,",
  "tika-s0402t31:14_6": "mā khalī”ti sāmiko āha.",
  "tika-s0402t31:14_7": "So pamādena khalitvā patitvā sāmikassa bhayena palāyituṁ āraddho.",
  "tika-s0402t31:14_8": "Sāmiko upadhāvitvā naṁ dussakaṇṇe aggahesi,",
  "tika-s0402t31:14_9": "sāṭakaṁ chaḍḍetvā acelako hutvā palāyi.",
  "tika-s0402t31:14_10": "So paṇṇena vā tiṇena vā paṭicchādetumpi ajānanto jātarūpeneva ekaṁ gāmaṁ pāvisi.",
  "tika-s0402t31:14_11": "Manussā taṁ disvā “ayaṁ samaṇo arahā appiccho,",
  "tika-s0402t31:14_12": "natthi iminā sadiso”ti pūvabhattādīni gahetvā upasaṅkamanti.",
  "tika-s0402t31:14_13": "So “mayhaṁ sāṭakaṁ anivatthabhāvena idaṁ uppanna”nti tato paṭṭhāya sāṭakaṁ labhitvāpi na nivāsesi,",
  "tika-s0402t31:14_14": "tadeva ca pabbajjaṁ aggahesi.",
  "tika-s0402t31:14_15": "Tassa santike aññepi aññepīti pañcasatā manussā pabbajiṁsu.",
  "tika-s0402t31:14_16": "Taṁ sandhāyāha “makkhali moghapuriso”ti.",
  "tika-s0402t31:14_17": "Chaṭṭhādīni uttānatthāni eva.",
  "tika-s0402t31:15_0": "Kesakambalasuttādivaṇṇanā niṭṭhitā.",
  "tika-s0402t31:16_0": "11-13. Paṭhamamoranivāpasuttādivaṇṇanā",
  "tika-s0402t31:17_0": "144-146.",
  "tika-s0402t31:17_1": "Ekādasame akuppadhammatāya khayavayasaṅkhātaṁ antaṁ atītāti accantā,",
  "tika-s0402t31:17_2": "evaṁ aparihāyanasabhāvattā accantā niṭṭhā assāti accantaniṭṭho.",
  "tika-s0402t31:17_3": "Tenāha “antaṁ atikkantaniṭṭho”tiādi.",
  "tika-s0402t31:17_4": "Na hi paṭividdhassa lokuttaradhammassa dassanaṁ kuppanaṁ nāma atthi.",
  "tika-s0402t31:17_5": "Dhuvaniṭṭhoti satataniṭṭho.",
  "tika-s0402t31:17_6": "Accantameva catūhi yogehi khemo etassa atthīti accantayogakkhemī,",
  "tika-s0402t31:17_7": "niccayogakkhemīti attho.",
  "tika-s0402t31:17_8": "Maggabrahmacariyassa vusitattā tassa avihāyanasabhāvattā accantaṁ brahmacārīti accantabrahmacārī,",
  "tika-s0402t31:17_9": "niccabrahmacārīti attho.",
  "tika-s0402t31:17_10": "Pariyosānanti brahmacariyapariyosānaṁ vaṭṭadukkhapariyosānañca.",
  "tika-s0402t31:17_11": "Accantaṁ pariyosānamassāti accantapariyosāno.",
  "tika-s0402t31:17_12": "Dvādasamaterasamāni uttānatthāneva.",
  "tika-s0402t31:18_0": "Paṭhamamoranivāpasuttādivaṇṇanā niṭṭhitā.",
  "tika-s0402t31:19_0": "Yodhājīvavaggavaṇṇanā niṭṭhitā.",
  "tika-s0402t31:20_0": "147-156. Maṅgalavaggo uttānatthoyeva.",
  "tika-s0402t31:21_0": "Tatiyapaṇṇāsakaṁ niṭṭhitaṁ."
}