{
  "pli-tv-bu-vb-pc12:0.1_0": "Theravāda Vinaya",
  "pli-tv-bu-vb-pc12:0.2_0": "Mahāvibhaṅga",
  "pli-tv-bu-vb-pc12:0.3_0": "Pācittiyakaṇḍa",
  "pli-tv-bu-vb-pc12:0.4_0": "Bhūtagāmavagga",
  "pli-tv-bu-vb-pc12:0.5_0": "12. Aññavādakasikkhāpada",
  "pli-tv-bu-vb-pc12:1.1_0": "Tena samayena buddho bhagavā kosambiyaṁ viharati ghositārāme.",
  "pli-tv-bu-vb-pc12:1.2_0": "Tena kho pana samayena āyasmā channo anācāraṁ ācaritvā saṅghamajjhe āpattiyā anuyuñjīyamāno aññenaññaṁ paṭicarati—",
  "pli-tv-bu-vb-pc12:1.3_0": "“ko āpanno, kiṁ āpanno, kismiṁ āpanno, kathaṁ āpanno, kaṁ bhaṇatha, kiṁ bhaṇathā”ti?",
  "pli-tv-bu-vb-pc12:1.4_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc12:1.5_0": "“kathañhi nāma āyasmā channo saṅghamajjhe āpattiyā anuyuñjīyamāno aññenaññaṁ paṭicarissati—",
  "pli-tv-bu-vb-pc12:1.6_0": "‘ko āpanno, kiṁ āpanno, kismiṁ āpanno, kathaṁ āpanno, kaṁ bhaṇatha, kiṁ bhaṇathā’”ti …pe…",
  "pli-tv-bu-vb-pc12:1.7_0": "saccaṁ kira tvaṁ, channa, saṅghamajjhe āpattiyā anuyuñjīyamāno aññenaññaṁ paṭicarasi—",
  "pli-tv-bu-vb-pc12:1.8_0": "‘ko āpanno, kiṁ āpanno, kismiṁ āpanno, kathaṁ āpanno, kaṁ bhaṇatha, kiṁ bhaṇathā’”ti?",
  "pli-tv-bu-vb-pc12:1.9_0": "“Saccaṁ, bhagavā”ti.",
  "pli-tv-bu-vb-pc12:1.10_0": "Vigarahi buddho bhagavā …pe…",
  "pli-tv-bu-vb-pc12:1.11_0": "kathañhi nāma tvaṁ, moghapurisa, saṅghamajjhe āpattiyā anuyuñjīyamāno aññenaññaṁ paṭicarissasi—",
  "pli-tv-bu-vb-pc12:1.12_0": "“ko āpanno, kiṁ āpanno, kismiṁ āpanno, kathaṁ āpanno, kaṁ bhaṇatha, kiṁ bhaṇathā”ti.",
  "pli-tv-bu-vb-pc12:1.13_0": "Netaṁ, moghapurisa, appasannānaṁ vā pasādāya …pe…",
  "pli-tv-bu-vb-pc12:1.14_0": "vigarahitvā …pe…",
  "pli-tv-bu-vb-pc12:1.15_0": "dhammiṁ kathaṁ katvā bhikkhū āmantesi—",
  "pli-tv-bu-vb-pc12:1.16_0": "“tena hi, bhikkhave, saṅgho channassa bhikkhuno aññavādakaṁ ropetu.",
  "pli-tv-bu-vb-pc12:1.17_0": "Evañca pana, bhikkhave, ropetabbaṁ.",
  "pli-tv-bu-vb-pc12:1.18_0": "Byattena bhikkhunā paṭibalena saṅgho ñāpetabbo—",
  "pli-tv-bu-vb-pc12:1.19_0": "‘Suṇātu me, bhante, saṅgho.",
  "pli-tv-bu-vb-pc12:1.20_0": "Ayaṁ channo bhikkhu saṅghamajjhe āpattiyā anuyuñjīyamāno aññenaññaṁ paṭicarati.",
  "pli-tv-bu-vb-pc12:1.21_0": "Yadi saṅghassa pattakallaṁ, saṅgho channassa bhikkhuno aññavādakaṁ ropeyya.",
  "pli-tv-bu-vb-pc12:1.22_0": "Esā ñatti.",
  "pli-tv-bu-vb-pc12:1.23_0": "Suṇātu me, bhante, saṅgho.",
  "pli-tv-bu-vb-pc12:1.24_0": "Ayaṁ channo bhikkhu saṅghamajjhe āpattiyā anuyuñjīyamāno aññenaññaṁ paṭicarati.",
  "pli-tv-bu-vb-pc12:1.25_0": "Saṅgho channassa bhikkhuno aññavādakaṁ ropeti.",
  "pli-tv-bu-vb-pc12:1.26_0": "Yassāyasmato khamati channassa bhikkhuno aññavādakassa ropanā, so tuṇhassa;",
  "pli-tv-bu-vb-pc12:1.27_0": "yassa nakkhamati, so bhāseyya.",
  "pli-tv-bu-vb-pc12:1.28_0": "Ropitaṁ saṅghena channassa bhikkhuno aññavādakaṁ.",
  "pli-tv-bu-vb-pc12:1.29_0": "Khamati saṅghassa, tasmā tuṇhī, evametaṁ dhārayāmī’”ti.",
  "pli-tv-bu-vb-pc12:1.30_0": "Atha kho bhagavā āyasmantaṁ channaṁ anekapariyāyena vigarahitvā dubbharatāya …pe…",
  "pli-tv-bu-vb-pc12:1.31_0": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-pc12:1.32.1_0": "“Aññavādake pācittiyan”ti.",
  "pli-tv-bu-vb-pc12:1.33_0": "Evañcidaṁ bhagavatā bhikkhūnaṁ sikkhāpadaṁ paññattaṁ hoti.",
  "pli-tv-bu-vb-pc12:2.1_0": "Tena kho pana samayena āyasmā channo saṅghamajjhe āpattiyā anuyuñjīyamāno aññenaññaṁ paṭicaranto—",
  "pli-tv-bu-vb-pc12:2.2_0": "“āpattiṁ āpajjissāmī”ti tuṇhībhūto saṅghaṁ viheseti.",
  "pli-tv-bu-vb-pc12:2.3_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc12:2.4_0": "“kathañhi nāma āyasmā channo saṅghamajjhe āpattiyā anuyuñjīyamāno tuṇhībhūto saṅghaṁ vihesessatī”ti …pe…",
  "pli-tv-bu-vb-pc12:2.5_0": "“saccaṁ kira tvaṁ, channa, saṅghamajjhe āpattiyā anuyuñjīyamāno tuṇhībhūto saṅghaṁ vihesesī”ti?",
  "pli-tv-bu-vb-pc12:2.6_0": "“Saccaṁ, bhagavā”ti.",
  "pli-tv-bu-vb-pc12:2.7_0": "Vigarahi buddho bhagavā …pe…",
  "pli-tv-bu-vb-pc12:2.8_0": "kathañhi nāma tvaṁ,",
  "pli-tv-bu-vb-pc12:2.8_1": "moghapurisa,",
  "pli-tv-bu-vb-pc12:2.8_2": "saṅghamajjhe āpattiyā anuyuñjīyamāno tuṇhībhūto saṅghaṁ vihesessasi.",
  "pli-tv-bu-vb-pc12:2.9_0": "Netaṁ, moghapurisa, appasannānaṁ vā pasādāya …pe…",
  "pli-tv-bu-vb-pc12:2.10_0": "vigarahitvā …pe…",
  "pli-tv-bu-vb-pc12:2.11_0": "dhammiṁ kathaṁ katvā bhikkhū āmantesi—",
  "pli-tv-bu-vb-pc12:2.12_0": "“tena hi, bhikkhave, saṅgho channassa bhikkhuno vihesakaṁ ropetu.",
  "pli-tv-bu-vb-pc12:2.13_0": "Evañca pana, bhikkhave, ropetabbaṁ.",
  "pli-tv-bu-vb-pc12:2.14_0": "Byattena bhikkhunā paṭibalena saṅgho ñāpetabbo—",
  "pli-tv-bu-vb-pc12:2.15_0": "‘Suṇātu me, bhante, saṅgho.",
  "pli-tv-bu-vb-pc12:2.16_0": "Ayaṁ channo bhikkhu saṅghamajjhe āpattiyā anuyuñjīyamāno tuṇhībhūto saṅghaṁ viheseti.",
  "pli-tv-bu-vb-pc12:2.17_0": "Yadi saṅghassa pattakallaṁ, saṅgho channassa bhikkhuno vihesakaṁ ropeyya.",
  "pli-tv-bu-vb-pc12:2.18_0": "Esā ñatti.",
  "pli-tv-bu-vb-pc12:2.19_0": "Suṇātu me, bhante, saṅgho.",
  "pli-tv-bu-vb-pc12:2.20_0": "Ayaṁ channo bhikkhu saṅghamajjhe āpattiyā anuyuñjīyamāno tuṇhībhūto saṅghaṁ viheseti.",
  "pli-tv-bu-vb-pc12:2.21_0": "Saṅgho channassa bhikkhuno vihesakaṁ ropeti.",
  "pli-tv-bu-vb-pc12:2.22_0": "Yassāyasmato khamati channassa bhikkhuno vihesakassa ropanā, so tuṇhassa;",
  "pli-tv-bu-vb-pc12:2.23_0": "yassa nakkhamati, so bhāseyya.",
  "pli-tv-bu-vb-pc12:2.24_0": "Ropitaṁ saṅghena channassa bhikkhuno vihesakaṁ.",
  "pli-tv-bu-vb-pc12:2.25_0": "Khamati saṅghassa, tasmā tuṇhī, evametaṁ dhārayāmī’”ti.",
  "pli-tv-bu-vb-pc12:2.26_0": "Atha kho bhagavā āyasmantaṁ channaṁ anekapariyāyena vigarahitvā dubbharatāya …pe…",
  "pli-tv-bu-vb-pc12:2.27_0": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-pc12:2.28.1_0": "“Aññavādake vihesake pācittiyan”ti.",
  "pli-tv-bu-vb-pc12:3.1.1_0": "Aññavādako nāma",
  "pli-tv-bu-vb-pc12:3.1.2_0": "saṅghamajjhe vatthusmiṁ vā āpattiyā vā anuyuñjīyamāno taṁ na kathetukāmo taṁ na ugghāṭetukāmo aññenaññaṁ paṭicarati— “ko āpanno,",
  "pli-tv-bu-vb-pc12:3.1.2_1": "kiṁ āpanno,",
  "pli-tv-bu-vb-pc12:3.1.2_2": "kismiṁ āpanno,",
  "pli-tv-bu-vb-pc12:3.1.2_3": "kathaṁ āpanno,",
  "pli-tv-bu-vb-pc12:3.1.2_4": "kaṁ bhaṇatha,",
  "pli-tv-bu-vb-pc12:3.1.2_5": "kiṁ bhaṇathā”ti.",
  "pli-tv-bu-vb-pc12:3.1.2_6": "Eso aññavādako nāma.",
  "pli-tv-bu-vb-pc12:3.1.3_0": "Vihesako nāma",
  "pli-tv-bu-vb-pc12:3.1.4_0": "saṅghamajjhe vatthusmiṁ vā āpattiyā vā anuyuñjīyamāno taṁ na kathetukāmo taṁ na ugghāṭetukāmo tuṇhībhūto saṅghaṁ viheseti.",
  "pli-tv-bu-vb-pc12:3.1.4_1": "Eso vihesako nāma.",
  "pli-tv-bu-vb-pc12:3.1.5.1_0": "Aropite aññavādake saṅghamajjhe vatthusmiṁ vā āpattiyā vā anuyuñjīyamāno taṁ na kathetukāmo taṁ na ugghāṭetukāmo aññenaññaṁ paṭicarati—",
  "pli-tv-bu-vb-pc12:3.1.6_0": "“ko āpanno,",
  "pli-tv-bu-vb-pc12:3.1.6_1": "kiṁ āpanno,",
  "pli-tv-bu-vb-pc12:3.1.6_2": "kismiṁ āpanno,",
  "pli-tv-bu-vb-pc12:3.1.6_3": "kathaṁ āpanno,",
  "pli-tv-bu-vb-pc12:3.1.6_4": "kaṁ bhaṇatha,",
  "pli-tv-bu-vb-pc12:3.1.6_5": "kiṁ bhaṇathā”ti,",
  "pli-tv-bu-vb-pc12:3.1.6_6": "āpatti dukkaṭassa.",
  "pli-tv-bu-vb-pc12:3.1.7_0": "Aropite vihesake saṅghamajjhe vatthusmiṁ vā āpattiyā vā anuyuñjīyamāno taṁ na kathetukāmo taṁ na ugghāṭetukāmo tuṇhībhūto saṅghaṁ viheseti,",
  "pli-tv-bu-vb-pc12:3.1.7_1": "āpatti dukkaṭassa.",
  "pli-tv-bu-vb-pc12:3.1.8_0": "Ropite aññavādake saṅghamajjhe vatthusmiṁ vā āpattiyā vā anuyuñjīyamāno taṁ na kathetukāmo taṁ na ugghāṭetukāmo aññenaññaṁ paṭicarati—",
  "pli-tv-bu-vb-pc12:3.1.9_0": "“ko āpanno,",
  "pli-tv-bu-vb-pc12:3.1.9_1": "kiṁ āpanno,",
  "pli-tv-bu-vb-pc12:3.1.9_2": "kismiṁ āpanno,",
  "pli-tv-bu-vb-pc12:3.1.9_3": "kathaṁ āpanno,",
  "pli-tv-bu-vb-pc12:3.1.9_4": "kaṁ bhaṇatha,",
  "pli-tv-bu-vb-pc12:3.1.9_5": "kiṁ bhaṇathā”ti,",
  "pli-tv-bu-vb-pc12:3.1.9_6": "āpatti pācittiyassa.",
  "pli-tv-bu-vb-pc12:3.1.10_0": "Ropite vihesake saṅghamajjhe vatthusmiṁ vā āpattiyā vā anuyuñjīyamāno taṁ na kathetukāmo taṁ na ugghāṭetukāmo tuṇhībhūto saṅghaṁ viheseti,",
  "pli-tv-bu-vb-pc12:3.1.10_1": "āpatti pācittiyassa.",
  "pli-tv-bu-vb-pc12:3.2.1_0": "Dhammakamme dhammakammasaññī aññavādake vihesake, āpatti pācittiyassa.",
  "pli-tv-bu-vb-pc12:3.2.2_0": "Dhammakamme vematiko aññavādake vihesake, āpatti pācittiyassa.",
  "pli-tv-bu-vb-pc12:3.2.3_0": "Dhammakamme adhammakammasaññī aññavādake vihesake, āpatti pācittiyassa.",
  "pli-tv-bu-vb-pc12:3.2.4_0": "Adhammakamme dhammakammasaññī, āpatti dukkaṭassa.",
  "pli-tv-bu-vb-pc12:3.2.5_0": "Adhammakamme vematiko, āpatti dukkaṭassa.",
  "pli-tv-bu-vb-pc12:3.2.6_0": "Adhammakamme adhammakammasaññī, āpatti dukkaṭassa.",
  "pli-tv-bu-vb-pc12:3.3.1_0": "Anāpatti—",
  "pli-tv-bu-vb-pc12:3.3.2_0": "ajānanto pucchati,",
  "pli-tv-bu-vb-pc12:3.3.3_0": "gilāno vā na katheti;",
  "pli-tv-bu-vb-pc12:3.3.4_0": "“saṅghassa bhaṇḍanaṁ vā kalaho vā viggaho vā vivādo vā bhavissatī”ti na katheti;",
  "pli-tv-bu-vb-pc12:3.3.5_0": "“saṅghabhedo vā saṅgharāji vā bhavissatī”ti na katheti;",
  "pli-tv-bu-vb-pc12:3.3.6_0": "“adhammena vā vaggena vā nakammārahassa vā kammaṁ karissatī”ti na katheti;",
  "pli-tv-bu-vb-pc12:3.3.7_0": "ummattakassa,",
  "pli-tv-bu-vb-pc12:3.3.8_0": "ādikammikassāti.",
  "pli-tv-bu-vb-pc12:3.3.9_0": "Aññavādakasikkhāpadaṁ niṭṭhitaṁ dutiyaṁ."
}