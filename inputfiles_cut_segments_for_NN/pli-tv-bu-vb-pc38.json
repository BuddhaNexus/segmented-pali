{
  "pli-tv-bu-vb-pc38:0.1_0": "Theravāda Vinaya",
  "pli-tv-bu-vb-pc38:0.2_0": "Mahāvibhaṅga",
  "pli-tv-bu-vb-pc38:0.3_0": "Pācittiyakaṇḍa",
  "pli-tv-bu-vb-pc38:0.4_0": "Bhojanavagga",
  "pli-tv-bu-vb-pc38:0.5_0": "38. Sannidhikārakasikkhāpada",
  "pli-tv-bu-vb-pc38:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bu-vb-pc38:1.2_0": "Tena kho pana samayena āyasmato ānandassa upajjhāyo āyasmā belaṭṭhasīso araññe viharati.",
  "pli-tv-bu-vb-pc38:1.3_0": "So piṇḍāya caritvā sukkhakuraṁ ārāmaṁ haritvā sukkhāpetvā nikkhipati.",
  "pli-tv-bu-vb-pc38:1.4_0": "Yadā āhārena attho hoti,",
  "pli-tv-bu-vb-pc38:1.4_1": "tadā udakena temetvā temetvā bhuñjati,",
  "pli-tv-bu-vb-pc38:1.4_2": "cirena gāmaṁ piṇḍāya pavisati.",
  "pli-tv-bu-vb-pc38:1.5_0": "Bhikkhū āyasmantaṁ belaṭṭhasīsaṁ etadavocuṁ—",
  "pli-tv-bu-vb-pc38:1.6_0": "“kissa tvaṁ, āvuso,",
  "pli-tv-bu-vb-pc38:1.6_1": "cirena gāmaṁ piṇḍāya pavisasī”ti?",
  "pli-tv-bu-vb-pc38:1.7_0": "Atha kho āyasmā belaṭṭhasīso bhikkhūnaṁ etamatthaṁ ārocesi.",
  "pli-tv-bu-vb-pc38:1.8_0": "“Kiṁ pana tvaṁ, āvuso,",
  "pli-tv-bu-vb-pc38:1.8_1": "sannidhikārakaṁ bhojanaṁ bhuñjasī”ti?",
  "pli-tv-bu-vb-pc38:1.9_0": "“Evamāvuso”ti.",
  "pli-tv-bu-vb-pc38:1.10_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc38:1.11_0": "“kathañhi nāma āyasmā belaṭṭhasīso sannidhikārakaṁ bhojanaṁ bhuñjissatī”ti …pe…",
  "pli-tv-bu-vb-pc38:1.12_0": "“saccaṁ kira tvaṁ, belaṭṭhasīsa,",
  "pli-tv-bu-vb-pc38:1.12_1": "sannidhikārakaṁ bhojanaṁ bhuñjasī”ti?",
  "pli-tv-bu-vb-pc38:1.13_0": "“Saccaṁ, bhagavā”ti.",
  "pli-tv-bu-vb-pc38:1.14_0": "Vigarahi buddho bhagavā …pe…",
  "pli-tv-bu-vb-pc38:1.15_0": "kathañhi nāma tvaṁ, belaṭṭhasīsa,",
  "pli-tv-bu-vb-pc38:1.15_1": "sannidhikārakaṁ bhojanaṁ bhuñjissasi.",
  "pli-tv-bu-vb-pc38:1.16_0": "Netaṁ, belaṭṭhasīsa, appasannānaṁ vā pasādāya …pe…",
  "pli-tv-bu-vb-pc38:1.17_0": "evañca pana, bhikkhave,",
  "pli-tv-bu-vb-pc38:1.17_1": "imaṁ sikkhāpadaṁ uddiseyyātha—",
  "pli-tv-bu-vb-pc38:1.18.1_0": "“Yo pana bhikkhu sannidhikārakaṁ khādanīyaṁ vā bhojanīyaṁ vā khādeyya vā bhuñjeyya vā, pācittiyan”ti.",
  "pli-tv-bu-vb-pc38:2.1.1_0": "Yo panāti",
  "pli-tv-bu-vb-pc38:2.1.2_0": "yo yādiso …pe…",
  "pli-tv-bu-vb-pc38:2.1.3_0": "bhikkhūti",
  "pli-tv-bu-vb-pc38:2.1.4_0": "…pe… ayaṁ imasmiṁ atthe adhippeto bhikkhūti.",
  "pli-tv-bu-vb-pc38:2.1.5_0": "Sannidhikārakaṁ nāma",
  "pli-tv-bu-vb-pc38:2.1.6_0": "ajja paṭiggahitaṁ aparajju khāditaṁ hoti.",
  "pli-tv-bu-vb-pc38:2.1.7_0": "Khādanīyaṁ nāma",
  "pli-tv-bu-vb-pc38:2.1.8_0": "pañca bhojanāni—yāmakālikaṁ sattāhakālikaṁ yāvajīvikaṁ ṭhapetvā avasesaṁ khādanīyaṁ nāma.",
  "pli-tv-bu-vb-pc38:2.1.9_0": "Bhojanīyaṁ nāma",
  "pli-tv-bu-vb-pc38:2.1.10_0": "pañca bhojanāni—odano, kummāso, sattu, maccho, maṁsaṁ.",
  "pli-tv-bu-vb-pc38:2.1.11_0": "“Khādissāmi bhuñjissāmī”ti paṭiggaṇhāti, āpatti dukkaṭassa.",
  "pli-tv-bu-vb-pc38:2.1.12_0": "Ajjhohāre ajjhohāre āpatti pācittiyassa.",
  "pli-tv-bu-vb-pc38:2.2.1_0": "Sannidhikārake sannidhikārakasaññī khādanīyaṁ vā bhojanīyaṁ vā khādati vā bhuñjati vā, āpatti pācittiyassa.",
  "pli-tv-bu-vb-pc38:2.2.2_0": "Sannidhikārake vematiko khādanīyaṁ vā bhojanīyaṁ vā khādati vā bhuñjati vā, āpatti pācittiyassa.",
  "pli-tv-bu-vb-pc38:2.2.3_0": "Sannidhikārake asannidhikārakasaññī khādanīyaṁ vā bhojanīyaṁ vā khādati vā bhuñjati vā, āpatti pācittiyassa.",
  "pli-tv-bu-vb-pc38:2.2.4_0": "Yāmakālikaṁ sattāhakālikaṁ yāvajīvikaṁ āhāratthāya paṭiggaṇhāti, āpatti dukkaṭassa.",
  "pli-tv-bu-vb-pc38:2.2.5_0": "Ajjhohāre ajjhohāre āpatti dukkaṭassa.",
  "pli-tv-bu-vb-pc38:2.2.6_0": "Asannidhikārake sannidhikārakasaññī, āpatti dukkaṭassa.",
  "pli-tv-bu-vb-pc38:2.2.7_0": "Asannidhikārake vematiko, āpatti dukkaṭassa.",
  "pli-tv-bu-vb-pc38:2.2.8_0": "Asannidhikārake asannidhikārakasaññī, anāpatti.",
  "pli-tv-bu-vb-pc38:2.3.1_0": "Anāpatti—",
  "pli-tv-bu-vb-pc38:2.3.2_0": "yāvakālikaṁ yāvakāle nidahitvā bhuñjati,",
  "pli-tv-bu-vb-pc38:2.3.3_0": "yāmakālikaṁ yāme nidahitvā bhuñjati,",
  "pli-tv-bu-vb-pc38:2.3.4_0": "sattāhakālikaṁ sattāhaṁ nidahitvā bhuñjati,",
  "pli-tv-bu-vb-pc38:2.3.5_0": "yāvajīvikaṁ sati paccaye paribhuñjati,",
  "pli-tv-bu-vb-pc38:2.3.6_0": "ummattakassa,",
  "pli-tv-bu-vb-pc38:2.3.7_0": "ādikammikassāti.",
  "pli-tv-bu-vb-pc38:2.3.8_0": "Sannidhikārakasikkhāpadaṁ niṭṭhitaṁ aṭṭhamaṁ."
}