{
  "atk-vin01a4:0_0": "3. Aniyatakaṇḍaṁ",
  "atk-vin01a4:1_0": "1. Paṭhamaaniyatasikkhāpadavaṇṇanā",
  "atk-vin01a4:2_0": "443.Tenasamayena buddho bhagavāti paṭhamaaniyatasikkhāpadaṁ.",
  "atk-vin01a4:2_1": "Tattha kālayuttaṁ samullapantoti kālaṁ sallakkhetvā yadā na añño koci samīpena gacchati vā āgacchati vā tadā tadanurūpaṁ “kacci na ukkaṇṭhasi,",
  "atk-vin01a4:2_2": "na kilamasi,",
  "atk-vin01a4:2_3": "na chātāsī”tiādikaṁ gehassitaṁ kathaṁ kathento.",
  "atk-vin01a4:2_4": "Kālayuttaṁ dhammaṁ bhaṇantoti kālaṁ sallakkhetvā yadā añño koci samīpena gacchati vā āgacchati vā tadā tadanurūpaṁ “uposathaṁ kareyyāsi,",
  "atk-vin01a4:2_5": "salākabhattaṁ dadeyyāsī”tiādikaṁ dhammakathaṁ kathento.",
  "atk-vin01a4:3_0": "Bahū dhītaro ca puttā ca assāti bahuputtā.",
  "atk-vin01a4:3_1": "Tassā kira dasa puttā dasa dhītaro ahesuṁ,",
  "atk-vin01a4:3_2": "bahū nattāro assāti bahunattā.",
  "atk-vin01a4:3_3": "Yatheva hi tassā evamassā puttadhītānampi vīsati vīsati dārakā ahesuṁ,",
  "atk-vin01a4:3_4": "iti sā vīsuttaracatusataputtanattaparivārā ahosi.",
  "atk-vin01a4:3_5": "Abhimaṅgalasammatāti uttamamaṅgalasammatā.",
  "atk-vin01a4:3_6": "Yaññesūti dānappadānesu.",
  "atk-vin01a4:3_7": "Chaṇesūti āvāhavivāhamaṅgalādīsu antarussavesu.",
  "atk-vin01a4:3_8": "Ussavesūti āsāḷhīpavāraṇanakkhattādīsu mahussavesu.",
  "atk-vin01a4:3_9": "Paṭhamaṁ bhojentīti “imepi dārakā tayā samānāyukā nirogā hontū”ti āyācantā paṭhamaṁyeva bhojenti,",
  "atk-vin01a4:3_10": "yepi saddhā honti pasannā,",
  "atk-vin01a4:3_11": "tepi bhikkhū bhojetvā tadanantaraṁ sabbapaṭhamaṁ taṁyeva bhojenti.",
  "atk-vin01a4:3_12": "Nādiyīti tassā vacanaṁ na ādiyi, na gaṇhi,",
  "atk-vin01a4:3_13": "na vā ādaramakāsīti attho.",
  "atk-vin01a4:4_0": "444-5.Alaṁkammaniyeti kammakkhamaṁ kammayogganti kammaniyaṁ,",
  "atk-vin01a4:4_1": "alaṁ pariyattaṁ kammaniyabhāvāyāti alaṁkammaniyaṁ,",
  "atk-vin01a4:4_2": "tasmiṁ alaṁkammaniye,",
  "atk-vin01a4:4_3": "yattha ajjhācāraṁ karontā sakkonti,",
  "atk-vin01a4:4_4": "taṁ kammaṁ kātuṁ tādiseti attho.",
  "atk-vin01a4:4_5": "Tenevassa padabhājane vuttaṁ –",
  "atk-vin01a4:4_6": "“sakkā hoti methunaṁ dhammaṁ paṭisevitu”nti,",
  "atk-vin01a4:4_7": "yattha methunaṁ dhammaṁ sakkā hoti paṭisevitunti vuttaṁ hoti.",
  "atk-vin01a4:4_8": "Nisajjaṁkappeyyāti nisajjaṁ kareyya,",
  "atk-vin01a4:4_9": "nisīdeyyāti attho.",
  "atk-vin01a4:4_10": "Yasmā pana nisīditvāva nipajjati,",
  "atk-vin01a4:4_11": "tenassa padabhājane ubhayampi vuttaṁ.",
  "atk-vin01a4:4_12": "Tattha upanisinnoti upagantvā nisinno.",
  "atk-vin01a4:4_13": "Evaṁ upanipannopi veditabbo.",
  "atk-vin01a4:4_14": "Bhikkhu nisinneti bhikkhumhi nisinneti attho.",
  "atk-vin01a4:4_15": "Ubho vā nisinnāti dvepi apacchā apurimaṁ nisinnā.",
  "atk-vin01a4:4_16": "Ettha ca kiñcāpi pāḷiyaṁ “sotassa raho”ti āgataṁ,",
  "atk-vin01a4:4_17": "cakkhussa raheneva pana paricchedo veditabbo.",
  "atk-vin01a4:4_18": "Sacepi hi pihitakavāṭassa gabbhassa dvāre nisinno viññū puriso hoti,",
  "atk-vin01a4:4_19": "neva anāpattiṁ karoti.",
  "atk-vin01a4:4_20": "Apihitakavāṭassa pana dvāre nisinno anāpattiṁ karoti.",
  "atk-vin01a4:4_21": "Na kevalañca dvāre antodvādasahatthepi okāse nisinno,",
  "atk-vin01a4:4_22": "sace sacakkhuko vikkhittopi niddāyantopi anāpattiṁ karoti.",
  "atk-vin01a4:4_23": "Samīpe ṭhitopi andho na karoti,",
  "atk-vin01a4:4_24": "cakkhumāpi nipajjitvā niddāyanto na karoti.",
  "atk-vin01a4:4_25": "Itthīnaṁ pana satampi anāpattiṁ na karotiyeva.",
  "atk-vin01a4:5_0": "Saddheyyavacasāti saddhātabbavacanā.",
  "atk-vin01a4:5_1": "Sā pana yasmā ariyasāvikāva hoti,",
  "atk-vin01a4:5_2": "tenassa padabhājane “āgataphalā”tiādi vuttaṁ.",
  "atk-vin01a4:5_3": "Tattha āgataṁ phalaṁ assāti āgataphalā paṭiladdhasotāpattiphalāti attho.",
  "atk-vin01a4:5_4": "Abhisametāvinīti paṭividdhacatusaccā.",
  "atk-vin01a4:5_5": "Viññātaṁ sikkhattayasāsanaṁ etāyāti viññātasāsanā.",
  "atk-vin01a4:5_6": "Nisajjaṁ bhikkhu paṭijānamānoti kiñcāpi evarūpā upāsikā disvā vadati,",
  "atk-vin01a4:5_7": "atha kho bhikkhu nisajjaṁ paṭijānamānoyeva tiṇṇaṁ dhammānaṁ aññatarena kāretabbo,",
  "atk-vin01a4:5_8": "na appaṭijānamānoti attho.",
  "atk-vin01a4:6_0": "Yena vā sā saddheyyavacasā upāsikā vadeyya tena so bhikkhu kāretabboti nisajjādīsu ākāresu yena vā ākārena",
  "atk-vin01a4:6_1": "saddhiṁ methunadhammādīni āropetvā sā upāsikā vadeyya,",
  "atk-vin01a4:6_2": "paṭijānamānova tena so bhikkhu kāretabbo.",
  "atk-vin01a4:6_3": "Evarūpāyapi upāsikāya vacanamattena na kāretabboti attho. Kasmā?",
  "atk-vin01a4:6_4": "Yasmā diṭṭhaṁ nāma tathāpi hoti,",
  "atk-vin01a4:6_5": "aññathāpi hoti.",
  "atk-vin01a4:7_0": "Tadatthajotanatthañca idaṁ vatthuṁ udāharanti –",
  "atk-vin01a4:7_1": "mallārāmavihāre kira eko khīṇāsavatthero ekadivasaṁ upaṭṭhākakulaṁ gantvā antogehe nisīdi,",
  "atk-vin01a4:7_2": "upāsikāpi sayanapallaṅkaṁ nissāya ṭhitā hoti.",
  "atk-vin01a4:7_3": "Atheko piṇḍacāriko dvāre ṭhito disvā “thero upāsikāya saddhiṁ ekāsane nisinno”ti saññaṁ paṭilabhitvā punappunaṁ olokesi.",
  "atk-vin01a4:7_4": "Theropi “ayaṁ mayi asuddhaladdhiko jāto”ti sallakkhetvā katabhattakicco vihāraṁ gantvā attano vasanaṭṭhānaṁ pavisitvā antova nisīdi.",
  "atk-vin01a4:7_5": "Sopi bhikkhu “theraṁ codessāmī”ti āgantvā ukkāsitvā dvāraṁ vivari.",
  "atk-vin01a4:7_6": "Thero tassa cittaṁ ñatvā ākāse uppatitvā kūṭāgārakaṇṇikaṁ nissāya pallaṅkena nisīdi.",
  "atk-vin01a4:7_7": "Sopi bhikkhu anto pavisitvā mañcañca heṭṭhāmañcañca oloketvā theraṁ apassanto uddhaṁ ullokesi,",
  "atk-vin01a4:7_8": "atha ākāse nisinnaṁ theraṁ disvā “bhante,",
  "atk-vin01a4:7_9": "evaṁ mahiddhikā nāma tumhe mātugāmena saddhiṁ ekāsane nisinnabhāvaṁ vadāpetha evā”ti āha.",
  "atk-vin01a4:7_10": "Thero “antaragharasseveso āvuso doso,",
  "atk-vin01a4:7_11": "ahaṁ pana taṁ saddhāpetuṁ asakkonto evamakāsiṁ,",
  "atk-vin01a4:7_12": "rakkheyyāsi ma”nti vatvā otarīti.",
  "atk-vin01a4:8_0": "446.",
  "atk-vin01a4:8_1": "Ito paraṁ sā ce evaṁ vadeyyātiādi sabbaṁ paṭiññāya kāraṇākāradassanatthaṁ vuttaṁ,",
  "atk-vin01a4:8_2": "tattha mātugāmassa methunaṁ dhammaṁ paṭisevantoti mātugāmassa magge methunaṁ dhammaṁ paṭisevantoti attho.",
  "atk-vin01a4:8_3": "Nisajjāya kāretabboti nisajjaṁ paṭijānitvā methunadhammapaṭisevanaṁ appaṭijānanto methunadhammapārājikāpattiyā",
  "atk-vin01a4:8_4": "akāretvā nisajjāmattena yaṁ āpattiṁ āpajjati tāya kāretabbo,",
  "atk-vin01a4:8_5": "pācittiyāpattiyā kāretabboti attho.",
  "atk-vin01a4:8_6": "Etena nayena sabbacatukkesu vinicchayo veditabbo.",
  "atk-vin01a4:9_0": "451.",
  "atk-vin01a4:9_1": "Sikkhāpadapariyosāne pana āpattānāpattiparicchedadassanatthaṁ vuttesu gamanaṁ paṭijānātītiādīsu gamanaṁ",
  "atk-vin01a4:9_2": "paṭijānātīti “rahonisajjassādatthaṁ gatomhī”ti evaṁ gamanaṁ paṭijānāti,",
  "atk-vin01a4:9_3": "nisajjanti nisajjassādeneva nisajjaṁ paṭijānāti.",
  "atk-vin01a4:9_4": "Āpattinti tīsu aññataraṁ āpattiṁ.",
  "atk-vin01a4:9_5": "Āpattiyā kāretabboti tīsu yaṁ paṭijānāti,",
  "atk-vin01a4:9_6": "tāya kāretabbo.",
  "atk-vin01a4:9_7": "Sesamettha catukke uttānādhippāyameva.",
  "atk-vin01a4:9_8": "Dutiyacatukke pana gamanaṁ na paṭijānātīti raho nisajjassādavasena na paṭijānāti,",
  "atk-vin01a4:9_9": "“salākabhattādinā attano kammena gatomhi,",
  "atk-vin01a4:9_10": "sā pana mayhaṁ nisinnaṭṭhānaṁ āgatā”ti vadati.",
  "atk-vin01a4:9_11": "Sesametthāpi uttānādhippāyameva.",
  "atk-vin01a4:10_0": "Ayaṁ pana sabbattha vinicchayo –",
  "atk-vin01a4:10_1": "raho nisajjassādoti methunadhammasannissitakileso vuccati.",
  "atk-vin01a4:10_2": "Yo bhikkhu tenassādena mātugāmassa santikaṁ gantukāmo akkhiṁ añjeti, dukkaṭaṁ.",
  "atk-vin01a4:10_3": "Nivāsanaṁ nivāseti,",
  "atk-vin01a4:10_4": "kāyabandhanaṁ bandhati,",
  "atk-vin01a4:10_5": "cīvaraṁ pārupati,",
  "atk-vin01a4:10_6": "sabbattha payoge payoge dukkaṭaṁ. Gacchati,",
  "atk-vin01a4:10_7": "padavāre padavāre dukkaṭaṁ.",
  "atk-vin01a4:10_8": "Gantvā nisīdati,",
  "atk-vin01a4:10_9": "dukkaṭameva.",
  "atk-vin01a4:10_10": "Mātugāme āgantvā nisinnamatte pācittiyaṁ.",
  "atk-vin01a4:10_11": "Sace sā itthī kenaci karaṇīyena uṭṭhāyuṭṭhāya punappunaṁ nisīdati,",
  "atk-vin01a4:10_12": "nisajjāya nisajjāya pācittiyaṁ.",
  "atk-vin01a4:10_13": "Yaṁ sandhāya gato,",
  "atk-vin01a4:10_14": "sā na diṭṭhā,",
  "atk-vin01a4:10_15": "aññā āgantvā nisīdati,",
  "atk-vin01a4:10_16": "assāde uppanne pācittiyaṁ.",
  "atk-vin01a4:10_17": "Mahāpaccariyaṁ pana “gamanakālato paṭṭhāya asuddhacittattā āpattiyevā”ti vuttaṁ.",
  "atk-vin01a4:10_18": "Sace sambahulā āgacchanti,",
  "atk-vin01a4:10_19": "mātugāmagaṇanāya pācittiyāni.",
  "atk-vin01a4:10_20": "Sace uṭṭhāyuṭṭhāya punappunaṁ nisīdanti,",
  "atk-vin01a4:10_21": "nisajjāgaṇanāya pācittiyāni.",
  "atk-vin01a4:10_22": "Aniyametvā diṭṭhadiṭṭhāya saddhiṁ rahassādaṁ kappessāmīti gantvā nisinnassāpi āgatāgatānaṁ vasena punappunaṁ",
  "atk-vin01a4:10_23": "nisajjāvasena ca vuttanayeneva āpattiyo veditabbā.",
  "atk-vin01a4:10_24": "Sace suddhacittena gantvā nisinnassa santikaṁ āgantvā nisinnāya itthiyā rahassādo uppajjati anāpatti.",
  "atk-vin01a4:11_0": "Samuṭṭhānādīni paṭhamapārājikasadisānevāti.",
  "atk-vin01a4:12_0": "Paṭhamaaniyatasikkhāpadavaṇṇanā niṭṭhitā.",
  "atk-vin01a4:13_0": "2. Dutiyaaniyatasikkhāpadavaṇṇanā",
  "atk-vin01a4:14_0": "452.Tena samayena buddho bhagavāti dutiyaaniyatasikkhāpadaṁ.",
  "atk-vin01a4:14_1": "Tattha bhagavatā paṭikkhittantiādimhi “yaṁ eko ekāya raho paṭicchanne āsane alaṁkammaniye nisajjaṁ kappeyya,",
  "atk-vin01a4:14_2": "taṁ nisajjaṁ kappetuṁ paṭikkhitta”nti evaṁ sambandho veditabbo.",
  "atk-vin01a4:14_3": "Itarathā hi “ekassa ekāyā”ti vattabbaṁ siyā, kasmā?",
  "atk-vin01a4:14_4": "“Paṭikkhitta”nti vuttattā.",
  "atk-vin01a4:14_5": "Sāmiatthe vā etaṁ paccattavacanaṁ veditabbaṁ.",
  "atk-vin01a4:15_0": "453.Na heva kho pana paṭicchannanti ettha pana yampi bahi parikkhittaṁ anto vivaṭaṁ pariveṇaṅgaṇādi,",
  "atk-vin01a4:15_1": "tampi antogadhanti veditabbaṁ.",
  "atk-vin01a4:15_2": "Evarūpañhi ṭhānaṁ appaṭicchanneyeva gahitanti mahāpaccariyaṁ vuttaṁ.",
  "atk-vin01a4:15_3": "Sesaṁ paṭhamasikkhāpadanayeneva veditabbaṁ.",
  "atk-vin01a4:15_4": "Kevalañhi idha itthīpi purisopi yo koci viññū anandho abadhiro antodvādasahatthe okāse ṭhito vā nisinno vā vikkhittopi niddāyantopi anāpattiṁ karoti.",
  "atk-vin01a4:15_5": "Badhiro pana cakkhumāpi andho vā abadhiropi na karoti.",
  "atk-vin01a4:15_6": "Pārājikāpattiñca parihāpetvā duṭṭhullavācāpatti vuttāti ayaṁ viseso.",
  "atk-vin01a4:15_7": "Sesaṁ purimasadisameva.",
  "atk-vin01a4:15_8": "Ubhayatthāpi ummattakaādikammikānaṁ anāpatti.",
  "atk-vin01a4:16_0": "Samuṭṭhānādīsu idaṁsikkhāpadaṁ tisamuṭṭhānaṁ –",
  "atk-vin01a4:16_1": "kāyacittato,",
  "atk-vin01a4:16_2": "vācācittato,",
  "atk-vin01a4:16_3": "kāyavācācittato ca samuṭṭhāti. Kiriyaṁ,",
  "atk-vin01a4:16_4": "saññāvimokkhaṁ,",
  "atk-vin01a4:16_5": "sacittakaṁ,",
  "atk-vin01a4:16_6": "lokavajjaṁ,",
  "atk-vin01a4:16_7": "kāyakammaṁ,",
  "atk-vin01a4:16_8": "vacīkammaṁ,",
  "atk-vin01a4:16_9": "akusalacittaṁ,",
  "atk-vin01a4:16_10": "sukhamajjhattavedanāhi dvivedanaṁ.",
  "atk-vin01a4:16_11": "Sesaṁ uttānatthamevāti.",
  "atk-vin01a4:17_0": "Dutiyaaniyatasikkhāpadavaṇṇanā niṭṭhitā.",
  "atk-vin01a4:18_0": "Samantapāsādikāya vinayasaṁvaṇṇanāya",
  "atk-vin01a4:19_0": "Aniyatavaṇṇanā niṭṭhitā."
}