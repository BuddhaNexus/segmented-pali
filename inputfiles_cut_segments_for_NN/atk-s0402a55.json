{
  "atk-s0402a55:0_0": "(20) 5. Mahāvaggo",
  "atk-s0402a55:1_0": "1. Sotānugatasuttavaṇṇanā",
  "atk-s0402a55:2_0": "191.",
  "atk-s0402a55:2_1": "Pañcamassa paṭhame sotānugatānanti pasādasotaṁ odahitvā ñāṇasotena vavatthapitānaṁ.",
  "atk-s0402a55:2_2": "Cattāro ānisaṁsā pāṭikaṅkhāti cattāro guṇānisaṁsā pāṭikaṅkhitabbā.",
  "atk-s0402a55:2_3": "Idaṁ pana bhagavatā atthuppattivasena āraddhaṁ.",
  "atk-s0402a55:2_4": "Kataraatthuppattivasenāti?",
  "atk-s0402a55:2_5": "Bhikkhūnaṁ dhammassavanāya anupasaṅkamanaatthuppattivasena.",
  "atk-s0402a55:2_6": "Pañcasatā kira brāhmaṇapabbajitā ‘‘sammāsambuddho liṅgavacanavibhattipadabyañjanādīhi kathento amhehi ñātameva kathessati,",
  "atk-s0402a55:2_7": "aññātaṁ kiṁ kathessatī’’ti dhammassavanatthaṁ na gacchanti.",
  "atk-s0402a55:2_8": "Satthā taṁ pavattiṁ sutvā te pakkosāpetvā ‘‘kasmā evaṁ karotha,",
  "atk-s0402a55:2_9": "sakkaccaṁ dhammaṁ suṇātha,",
  "atk-s0402a55:2_10": "sakkaccaṁ dhammaṁ suṇantānañca sajjhāyantānañca ime ettakā ānisaṁsā’’ti dassento imaṁ desanaṁ ārabhi.",
  "atk-s0402a55:3_0": "Tattha dhammaṁ pariyāpuṇātīti suttaṁ geyyantiādikaṁ navaṅgaṁ satthusāsanabhūtaṁ tantidhammaṁ vaḷañjeti.",
  "atk-s0402a55:3_1": "Sotānugatā hontīti sotaṁ anuppattā anupaviṭṭhā honti.",
  "atk-s0402a55:3_2": "Manasānupekkhitāti cittena olokitā.",
  "atk-s0402a55:3_3": "Diṭṭhiyā suppaṭividdhāti atthato ca kāraṇato ca paññāya suṭṭhu paṭividdhā paccakkhaṁ katā.",
  "atk-s0402a55:3_4": "Muṭṭhassati kālaṁ kurumānoti nayidaṁ buddhavacanaṁ anussaraṇasatiyā abhāvena vuttaṁ,",
  "atk-s0402a55:3_5": "puthujjanakālakiriyaṁ pana sandhāya vuttaṁ.",
  "atk-s0402a55:3_6": "Puthujjano hi muṭṭhassati kālaṁ karoti nāma.",
  "atk-s0402a55:3_7": "Upapajjatīti suddhasīle patiṭṭhito devaloke nibbattati.",
  "atk-s0402a55:3_8": "Dhammapadā plavantīti antarābhave nibbattamuṭṭhassatino,",
  "atk-s0402a55:3_9": "yepi pubbe sajjhāyamūlikā vācāparicitabuddhavacanadhammā,",
  "atk-s0402a55:3_10": "te sabbe pasanne ādāse chāyā viya plavanti,",
  "atk-s0402a55:3_11": "pākaṭā hutvā paññāyanti. Dandho,",
  "atk-s0402a55:3_12": "bhikkhave,",
  "atk-s0402a55:3_13": "satuppādoti buddhavacanānussaraṇasatiyā uppādo dandho garu.",
  "atk-s0402a55:3_14": "Atha so satto khippaṁyeva visesagāmī hoti,",
  "atk-s0402a55:3_15": "nibbānagāmī hotīti attho.",
  "atk-s0402a55:4_0": "Iddhimā cetovasippattoti iddhisampanno cittassa vasibhāvapatto khīṇāsavo.",
  "atk-s0402a55:4_1": "Ayaṁvā so dhammavinayoti ettha vibhāvanattho vā-saddo.",
  "atk-s0402a55:4_2": "Yatthāti yasmiṁ dhammavinaye.",
  "atk-s0402a55:4_3": "Brahmacariyaṁ acarinti brahmacariyavāsaṁ vasiṁ.",
  "atk-s0402a55:4_4": "Idampi buddhavacanaṁ mayā pubbe vaḷañjitanti buddhavacanānussaraṇavasenetaṁ vuttaṁ.",
  "atk-s0402a55:4_5": "Devaputtoti pañcālacaṇḍo viya hatthakamahābrahmā viya sanaṅkumārabrahmā viya ca eko dhammakathikadevaputto.",
  "atk-s0402a55:4_6": "Opapātiko opapātikaṁ sāretīti paṭhamaṁ uppanno devaputto pacchā uppannaṁ sāreti.",
  "atk-s0402a55:4_7": "Sahapaṁsukīḷikāti etena nesaṁ dīgharattaṁ kataparicayabhāvaṁ dasseti.",
  "atk-s0402a55:4_8": "Samāgaccheyyunti sālāya vā rukkhamūle vā sammukhībhāvaṁ gaccheyyuṁ.",
  "atk-s0402a55:4_9": "Evaṁ vadeyyāti sālāya vā rukkhamūle vā paṭhamataraṁ nisinno pacchā āgataṁ evaṁ vadeyya.",
  "atk-s0402a55:4_10": "Sesamettha pāḷinayeneva veditabbaṁ.",
  "atk-s0402a55:5_0": "2. Ṭhānasuttavaṇṇanā",
  "atk-s0402a55:6_0": "192.",
  "atk-s0402a55:6_1": "Dutiye ṭhānānīti kāraṇāni.",
  "atk-s0402a55:6_2": "Ṭhānehīti kāraṇehi.",
  "atk-s0402a55:6_3": "Soceyyanti sucibhāvo.",
  "atk-s0402a55:6_4": "Saṁvasamānoti ekato vasamāno.",
  "atk-s0402a55:6_5": "Na santatakārīti na satatakārī.",
  "atk-s0402a55:6_6": "Na santatavutti sīlesūti satataṁ sabbakālaṁ sīlajīvitaṁ na jīvatīti attho.",
  "atk-s0402a55:6_7": "Saṁvohāramānoti kathento.",
  "atk-s0402a55:6_8": "Ekena eko voharatīti ekena saddhiṁ eko hutvā katheti.",
  "atk-s0402a55:6_9": "Vokkamatīti okkamati.",
  "atk-s0402a55:6_10": "Purimavohārā pacchimavohāranti purimakathāya pacchimakathaṁ,",
  "atk-s0402a55:6_11": "purimakathāya ca pacchimakathā,",
  "atk-s0402a55:6_12": "pacchimakathāya ca purimakathā na sametīti attho.",
  "atk-s0402a55:7_0": "Ñātibyasanenātiādīsu ñātīnaṁ byasanaṁ ñātibyasanaṁ,",
  "atk-s0402a55:7_1": "ñātivināsoti attho.",
  "atk-s0402a55:7_2": "Dutiyapadepi eseva nayo.",
  "atk-s0402a55:7_3": "Rogabyasane pana rogoyeva ārogyavināsanato byasanaṁ rogabyasanaṁ.",
  "atk-s0402a55:7_4": "Anuparivattantīti anubandhanti.",
  "atk-s0402a55:7_5": "Lābho cātiādīsu ekaṁ attabhāvaṁ lābho anuparivattati,",
  "atk-s0402a55:7_6": "ekaṁ alābhoti evaṁ nayo netabbo.",
  "atk-s0402a55:7_7": "Sākacchāyamānoti pañhapucchanavissajjanavasena sākacchaṁ karonto.",
  "atk-s0402a55:7_8": "Yathāti yenākārena .",
  "atk-s0402a55:7_9": "Ummaggoti pañhummaggo.",
  "atk-s0402a55:7_10": "Abhinīhāroti pañhābhisaṅkharaṇavasena cittassa abhinīhāro.",
  "atk-s0402a55:7_11": "Samudāhāroti pañhapucchanaṁ.",
  "atk-s0402a55:7_12": "Santanti paccanīkasantatāya santaṁ katvā na kathetīti attho.",
  "atk-s0402a55:7_13": "Paṇītanti atappakaṁ.",
  "atk-s0402a55:7_14": "Atakkāvacaranti yathā takkena nayaggāhena gahetuṁ sakkā hoti,",
  "atk-s0402a55:7_15": "evaṁ na kathetīti attho.",
  "atk-s0402a55:7_16": "Nipuṇanti saṇhaṁ.",
  "atk-s0402a55:7_17": "Paṇḍitavedanīyanti paṇḍitehi jānitabbakaṁ.",
  "atk-s0402a55:7_18": "Sesaṁ sabbattha vuttānusāreneva veditabbaṁ.",
  "atk-s0402a55:8_0": "3. Bhaddiyasuttavaṇṇanā",
  "atk-s0402a55:9_0": "193.",
  "atk-s0402a55:9_1": "Tatiye upasaṅkamīti bhuttapātarāso hutvā mālāgandhavilepanaṁ gahetvā bhagavantaṁ vandissāmīti upasaṅkami.",
  "atk-s0402a55:9_2": "Mā anussavenātiādīsu anussavavacanena mama kathaṁ mā gaṇhathāti iminā nayena attho veditabbo.",
  "atk-s0402a55:9_3": "Sārambhoti karaṇuttariyalakkhaṇo sārambho.",
  "atk-s0402a55:9_4": "Alobhādayo lobhādipaṭipakkhavasena veditabbā.",
  "atk-s0402a55:9_5": "Kusaladhammūpasampadāyāti kusaladhammānaṁ sampādanatthāya,",
  "atk-s0402a55:9_6": "paṭilābhatthāyāti vuttaṁ hoti. Ime cepi, bhaddiya,",
  "atk-s0402a55:9_7": "mahāsālāti purato ṭhite sālarukkhe dassento evamāha.",
  "atk-s0402a55:9_8": "Sesamettha heṭṭhā vuttanayattā uttānatthattā ca suviññeyyameva.",
  "atk-s0402a55:9_9": "Satthari pana desanaṁ vinivaṭṭente bhaddiyo sotāpanno jātoti.",
  "atk-s0402a55:10_0": "4. Sāmugiyāsuttavaṇṇanā",
  "atk-s0402a55:11_0": "194.",
  "atk-s0402a55:11_1": "Catutthe sāmugiyāti sāmuganigamavāsino.",
  "atk-s0402a55:11_2": "Byagghapajjāti te ālapanto evamāha.",
  "atk-s0402a55:11_3": "Kolanagarassa hi kolarukkhe hāretvā katattā kolanagaranti ca byagghapathe māpitattā byagghapajjanti ca dve nāmāni.",
  "atk-s0402a55:11_4": "Etesañca pubbapurisā tattha vasiṁsūti byagghapajjavāsitāya byagghapajjavāsino byagghapajjāti vuccanti.",
  "atk-s0402a55:11_5": "Te ālapanto evamāha.",
  "atk-s0402a55:11_6": "Pārisuddhipadhāniyaṅgānīti pārisuddhiatthāya padhāniyaṅgāni padahitabbavīriyassa aṅgāni,",
  "atk-s0402a55:11_7": "koṭṭhāsāti attho.",
  "atk-s0402a55:11_8": "Sīlapārisuddhipadhāniyaṅganti sīlaparisodhanavīriyassetaṁ nāmaṁ.",
  "atk-s0402a55:11_9": "Tañhi sīlapārisuddhiparipūraṇatthāya padhāniyaṅganti sīlapārisuddhipadhāniyaṅgaṁ.",
  "atk-s0402a55:11_10": "Sesesupi eseva nayo.",
  "atk-s0402a55:11_11": "Tattha tattha paññāya anuggahessāmīti tasmiṁ tasmiṁ ṭhāne vipassanāpaññāya anuggahessāmi .",
  "atk-s0402a55:11_12": "Yo tattha chandotiādīsu yo tasmiṁ anuggaṇhane kattukāmatāchandoti iminā nayena attho veditabbo.",
  "atk-s0402a55:11_13": "Satisampajaññaṁ panettha satiṁ upaṭṭhapetvā ñāṇena paricchinditvā vīriyapaggahanatthaṁ vuttaṁ.",
  "atk-s0402a55:11_14": "Rajanīyesu dhammesu cittaṁ virājetīti rāgapaccayesu iṭṭhārammaṇesu yathā cittaṁ virajjati,",
  "atk-s0402a55:11_15": "evaṁ karoti.",
  "atk-s0402a55:11_16": "Vimocanīyesu dhammesu cittaṁ vimocetīti yehi ārammaṇehi cittaṁ vimocetabbaṁ,",
  "atk-s0402a55:11_17": "tesu yathā vimuccati,",
  "atk-s0402a55:11_18": "evaṁ karoti.",
  "atk-s0402a55:11_19": "Virājetvāti ettha maggakkhaṇe virājeti nāma,",
  "atk-s0402a55:11_20": "phalakkhaṇe virattaṁ nāma hoti.",
  "atk-s0402a55:11_21": "Dutiyapadepi eseva nayo.",
  "atk-s0402a55:11_22": "Sammāvimuttiṁ phusatīti hetunā nayena arahattaphalavimuttiṁ ñāṇaphassena phusatīti.",
  "atk-s0402a55:12_0": "5. Vappasuttavaṇṇanā",
  "atk-s0402a55:13_0": "195.",
  "atk-s0402a55:13_1": "Pañcame vappoti dasabalassa cūḷapitā sakyarājā.",
  "atk-s0402a55:13_2": "Nigaṇṭhasāvakoti vesāliyaṁ sīhasenāpati viya nāḷandāyaṁ upāligahapati viya ca nigaṇṭhassa nāṭaputtassa upaṭṭhāko.",
  "atk-s0402a55:13_3": "Kāyena saṁvutoti kāyadvārassa saṁvutattā pihitattā kāyena saṁvuto nāma.",
  "atk-s0402a55:13_4": "Sesadvayepi eseva nayo.",
  "atk-s0402a55:13_5": "Avijjāvirāgāti avijjāya khayavirāgena.",
  "atk-s0402a55:13_6": "Vijjuppādāti maggavijjāya uppādena.",
  "atk-s0402a55:13_7": "Taṁ ṭhānanti taṁ kāraṇaṁ.",
  "atk-s0402a55:13_8": "Avipakkavipākanti aladdhavipākavāraṁ.",
  "atk-s0402a55:13_9": "Tatonidānanti taṁhetu tappaccayā.",
  "atk-s0402a55:13_10": "Dukkhavedaniyā āsavā assaveyyunti dukkhavedanāya paccayabhūtā kilesā assaveyyuṁ,",
  "atk-s0402a55:13_11": "tassa purisassa uppajjeyyunti attho.",
  "atk-s0402a55:13_12": "Abhisamparāyanti dutiye attabhāve.",
  "atk-s0402a55:13_13": "Kāyasamārambhapaccayāti kāyakammapaccayena.",
  "atk-s0402a55:13_14": "Āsavāti kilesā.",
  "atk-s0402a55:13_15": "Vighātapariḷāhāti ettha vighātoti dukkhaṁ.",
  "atk-s0402a55:13_16": "Pariḷāhoti kāyikacetasiko pariḷāho.",
  "atk-s0402a55:13_17": "Phussa phussa byantīkarotīti ñāṇavajjhaṁ kammaṁ ñāṇaphassena phusitvā phusitvā khayaṁ gameti,",
  "atk-s0402a55:13_18": "vipākavajjhaṁ kammaṁ vipākaphassena phusitvā phusitvā khayaṁ gameti.",
  "atk-s0402a55:13_19": "Nijjarāti kilesajīraṇakapaṭipadā.",
  "atk-s0402a55:13_20": "Sesavāresupi eseva nayo.",
  "atk-s0402a55:13_21": "Idha ṭhatvā ayaṁ bhikkhu khīṇāsavo kātabbo,",
  "atk-s0402a55:13_22": "cattāri mahābhūtāni nīharitvā catusaccavavatthānaṁ dassetvā yāva arahattaphalaṁ kammaṭṭhānaṁ kathetabbaṁ.",
  "atk-s0402a55:14_0": "Idāni pana tassa khīṇāsavassa satatavihāre dassetuṁ evaṁ sammā vimuttacittassātiādimāha.",
  "atk-s0402a55:14_1": "Tattha sammā vimuttacittassāti hetunā kāraṇena sammā vimuttassa.",
  "atk-s0402a55:14_2": "Satatavihārāti niccavihārā nibaddhavihārā.",
  "atk-s0402a55:14_3": "Neva sumano hotīti iṭṭhārammaṇe rāgavasena na somanassajāto hoti.",
  "atk-s0402a55:14_4": "Na dummanoti aniṭṭhārammaṇe paṭighavasena na domanassajāto hoti.",
  "atk-s0402a55:14_5": "Upekkhako viharati sato sampajānoti satisampajaññapariggahitāya majjhattākāralakkhaṇāya upekkhāya tesu ārammaṇesu upekkhako majjhatto hutvā viharati.",
  "atk-s0402a55:15_0": "Kāyapariyantikanti kāyantikaṁ kāyaparicchinnaṁ,",
  "atk-s0402a55:15_1": "yāva pañcadvārakāyo pavattati,",
  "atk-s0402a55:15_2": "tāva pavattaṁ pañcadvārikavedananti attho.",
  "atk-s0402a55:15_3": "Jīvitapariyantikanti jīvitantikaṁ jīvitaparicchinnaṁ,",
  "atk-s0402a55:15_4": "yāva jīvitaṁ pavattati,",
  "atk-s0402a55:15_5": "tāva pavattaṁ manodvārikavedananti attho.",
  "atk-s0402a55:15_6": "Tattha pañcadvārikavedanā pacchā uppajjitvā paṭhamaṁ nirujjhati,",
  "atk-s0402a55:15_7": "manodvārikavedanā paṭhamaṁ uppajjitvā pacchā nirujjhati.",
  "atk-s0402a55:15_8": "Sā hi paṭisandhikkhaṇe vatthurūpasmiṁyeva patiṭṭhāti.",
  "atk-s0402a55:15_9": "Pañcadvārikā pavatte pañcadvāravasena pavattamānā paṭhamavaye vīsativassakāle rajjanadussanamuyhanavasena adhimattā balavatī hoti,",
  "atk-s0402a55:15_10": "paṇṇāsavassakāle ṭhitā hoti,",
  "atk-s0402a55:15_11": "saṭṭhivassakālato paṭṭhāya parihāyamānā,",
  "atk-s0402a55:15_12": "asītinavutivassakāle mandā hoti.",
  "atk-s0402a55:15_13": "Tadā hi sattā ‘‘cirarattaṁ ekato nisīdimhā nipajjimhā’’ti vadantepi na jānāmāti vadanti.",
  "atk-s0402a55:15_14": "Adhimattānipi rūpādiārammaṇāni na passāma,",
  "atk-s0402a55:15_15": "sugandhaduggandhaṁ vā sāduasāduṁ vā thaddhamudukaṁ vāti na jānāmātipi vadanti.",
  "atk-s0402a55:15_16": "Iti nesaṁ pañcadvārikavedanā bhaggā hoti,",
  "atk-s0402a55:15_17": "manodvārikā pavattati.",
  "atk-s0402a55:15_18": "Sāpi anupubbena parihāyamānā maraṇasamaye hadayakoṭiṁyeva nissāya pavattati.",
  "atk-s0402a55:15_19": "Yāva panesā pavattati,",
  "atk-s0402a55:15_20": "tāva satto jīvatīti vuccati.",
  "atk-s0402a55:15_21": "Yadā nappavattati,",
  "atk-s0402a55:15_22": "tadā ‘‘mato niruddho’’ti vuccati.",
  "atk-s0402a55:16_0": "Svāyamattho vāpiyā dīpetabbo –",
  "atk-s0402a55:16_1": "yathā hi puriso pañcaudakamaggasampannaṁ vāpiṁ kareyya.",
  "atk-s0402a55:16_2": "Paṭhamaṁ deve vuṭṭhe pañcahi udakamaggehi udakaṁ pavisitvā antovāpiyaṁ āvāṭe pūreyya.",
  "atk-s0402a55:16_3": "Punappunaṁ deve vassante udakamagge pūretvā gāvutaḍḍhayojanamattaṁ ottharitvā udakaṁ tiṭṭheyya tato tato vissandamānaṁ.",
  "atk-s0402a55:16_4": "Atha niddhamanatumbe vivaritvā khettesu kamme kayiramāne udakaṁ nikkhamantaṁ,",
  "atk-s0402a55:16_5": "sassapākakāle udakaṁ nikkhantaṁ udakaṁ parihīnaṁ,",
  "atk-s0402a55:16_6": "‘‘macche gaṇhāmā’’ti vattabbataṁ āpajjeyya.",
  "atk-s0402a55:16_7": "Tato katipāhena āvāṭesuyeva udakaṁ saṇṭhaheya.",
  "atk-s0402a55:16_8": "Yāva pana taṁ āvāṭesu hoti,",
  "atk-s0402a55:16_9": "tāva mahāvāpiyaṁ udakaṁ atthīti saṅkhaṁ gacchati.",
  "atk-s0402a55:16_10": "Yadā pana tattha chijjati,",
  "atk-s0402a55:16_11": "tadā ‘‘vāpiyaṁ udakaṁ natthī’’ti vuccati.",
  "atk-s0402a55:16_12": "Evaṁ sampadamidaṁ veditabbaṁ.",
  "atk-s0402a55:17_0": "Paṭhamaṁ deve vassante pañcahi maggehi udake pavisante āvāṭānaṁ pūraṇakālo viya hi paṭhamameva paṭisandhikkhaṇe",
  "atk-s0402a55:17_1": "manodvārikavedanāya vatthurūpe patiṭṭhitakālo,",
  "atk-s0402a55:17_2": "punappunaṁ deve vassante pañcamaggānaṁ pūraṇakālo viya pavatte pañcadvārikavedanāya pavatti,",
  "atk-s0402a55:17_3": "gāvutaḍḍhayojanamattaṁ ajjhottharaṇaṁ viya paṭhamavaye vīsativassakāle rajjanādivasena tassa adhimattabalavabhāvo,",
  "atk-s0402a55:17_4": "yāva vāpito udakaṁ na niggacchati,",
  "atk-s0402a55:17_5": "tāva pūrāya vāpiyā ṭhitakālo viya paññāsavassakāle tassa ṭhitakālo,",
  "atk-s0402a55:17_6": "niddhamanatumbesu vivaṭesu kamme kayiramāne udakassa nikkhamanakālo viya saṭṭhivassakālato paṭṭhāya tassa parihāni,",
  "atk-s0402a55:17_7": "udake bhaṭṭhe udakamaggesu parittaudakassa ṭhitakālo viya asītinavutikāle pañcadvārikavedanāya mandakālo,",
  "atk-s0402a55:17_8": "āvāṭesuyeva udakassa patiṭṭhitakālo viya hadayavatthukoṭiṁ nissāya manodvāre vedanāya pavattikālo,",
  "atk-s0402a55:17_9": "āvāṭesu parittepi udake sati ‘‘vāpiyaṁ udakaṁ atthī’’ti vattabbakālo viya yāva sā pavattati,",
  "atk-s0402a55:17_10": "tāva ‘‘satto jīvatī’’ti vuccati.",
  "atk-s0402a55:17_11": "Yathā pana āvāṭesu udake chinne ‘‘natthi vāpiyaṁ udaka’’nti vuccati,",
  "atk-s0402a55:17_12": "evaṁ manodvārikavedanāya appavattamānāya satto matoti vuccati.",
  "atk-s0402a55:17_13": "Imaṁ vedanaṁ sandhāya vuttaṁ –",
  "atk-s0402a55:17_14": "‘‘jīvitapariyantikaṁ vedanaṁ vediyamāno’’ti.",
  "atk-s0402a55:18_0": "Kāyassa bhedāti kāyassa bhedena.",
  "atk-s0402a55:18_1": "Uddhaṁ jīvitapariyādānāti jīvitakkhayato uddhaṁ.",
  "atk-s0402a55:18_2": "Idhevāti paṭisandhivasena parato agantvā idheva.",
  "atk-s0402a55:18_3": "Sītībhavissantīti pavattivipphandanadaratharahitāni sītāni appavattanadhammāni bhavissanti.",
  "atk-s0402a55:19_0": "Thūṇaṁ paṭiccāti rukkhaṁ paṭicca.",
  "atk-s0402a55:19_1": "Kuddālapiṭakaṁ ādāyāti kuddālañca khaṇittiñca pacchiñca gahetvāti attho.",
  "atk-s0402a55:19_2": "Desanā pana kuddālavaseneva katā.",
  "atk-s0402a55:19_3": "Mūle chindeyyāti mūlamhi kuddālena chindeyya.",
  "atk-s0402a55:19_4": "Palikhaṇeyyāti khaṇittiyā samantā khaṇeyya.",
  "atk-s0402a55:20_0": "Evamevakhoti ettha idaṁ opammasaṁsandanaṁ –",
  "atk-s0402a55:20_1": "rukkho viya hi attabhāvo daṭṭhabbo,",
  "atk-s0402a55:20_2": "rukkhaṁ paṭicca chāyā viya kusalākusalaṁ kammaṁ,",
  "atk-s0402a55:20_3": "chāyaṁ appavattaṁ kātukāmo puriso viya yogāvacaro,",
  "atk-s0402a55:20_4": "kuddālo viya paññā,",
  "atk-s0402a55:20_5": "piṭakaṁ viya samādhi,",
  "atk-s0402a55:20_6": "khaṇitti viya vipassanā,",
  "atk-s0402a55:20_7": "khaṇittiyā mūlānaṁ palikhaṇanakālo viya arahattamaggena avijjāya chedanakālo,",
  "atk-s0402a55:20_8": "khaṇḍākhaṇḍaṁ karaṇakālo viya khandhavasena diṭṭhakālo,",
  "atk-s0402a55:20_9": "phālanakālo viya āyatanavasena diṭṭhakālo,",
  "atk-s0402a55:20_10": "sakalīkaraṇakālo viya dhātuvasena diṭṭhakālo,",
  "atk-s0402a55:20_11": "vātātapena visosanakālo viya kāyikacetasikassa vīriyassa karaṇakālo,",
  "atk-s0402a55:20_12": "agginā ḍahanakālo viya ñāṇena kilesānaṁ ḍahanakālo,",
  "atk-s0402a55:20_13": "masikaraṇakālo viya vattamānaka-pañcakkhandhakālo,",
  "atk-s0402a55:20_14": "mahāvāte ophunanakālo viya nadīsote pavāhanakālo viya ca chinnamūlakānaṁ pañcannaṁ khandhānaṁ appaṭisandhikanirodho,",
  "atk-s0402a55:20_15": "ophunanappavāhanehi apaññattikabhāvūpagamo viya punabbhave vipākakkhandhānaṁ anuppādena apaṇṇattikabhāvo veditabbo.",
  "atk-s0402a55:21_0": "Bhagavantaṁ etadavocāti satthari desanaṁ vinivaṭṭente sotāpattiphalaṁ patvā etaṁ ‘‘seyyathāpi,",
  "atk-s0402a55:21_1": "bhante’’tiādivacanaṁ avoca.",
  "atk-s0402a55:21_2": "Tattha udayatthikoti vaḍḍhiatthiko.",
  "atk-s0402a55:21_3": "Assapaṇiyaṁ poseyyāti pañca assapotasatāni kiṇitvā pacchā vikkiṇissāmīti poseyya.",
  "atk-s0402a55:21_4": "Sahassagghanakassa assassa pañcasatamattaṁ upakaraṇaṁ gandhamālādivasena posāvanikaṁyeva agamāsi.",
  "atk-s0402a55:21_5": "Athassa te assā ekadivaseneva rogaṁ phusitvā sabbe jīvitakkhayaṁ pāpuṇeyyunti iminā adhippāyena evamāha.",
  "atk-s0402a55:21_6": "Udayañceva nādhigaccheyyāti vaḍḍhiñca gehato nīharitvā dinnamūlañca kiñci na labheyya.",
  "atk-s0402a55:21_7": "Payirupāsinti catūhi paccayehi upaṭṭhahiṁ.",
  "atk-s0402a55:21_8": "Svāhaṁ udayañceva nādhigacchinti so ahaṁ neva udayaṁ na gehato dinnadhanaṁ adhigacchiṁ,",
  "atk-s0402a55:21_9": "paṇiyaassajagganako nāma jātosmīti dasseti.",
  "atk-s0402a55:21_10": "Sesamettha uttānamevāti.",
  "atk-s0402a55:22_0": "6. Sāḷhasuttavaṇṇanā",
  "atk-s0402a55:23_0": "196.",
  "atk-s0402a55:23_1": "Chaṭṭhe dvayenāti dvīhi koṭṭhāsehi.",
  "atk-s0402a55:23_2": "Oghassanittharaṇanti caturoghanittharaṇaṁ.",
  "atk-s0402a55:23_3": "Tapojigucchāhetūti dukkarakārikasaṅkhātena tapena pāpajigucchanahetu .",
  "atk-s0402a55:23_4": "Aññataraṁ sāmaññaṅganti ekaṁ samaṇadhammakoṭṭhāsaṁ.",
  "atk-s0402a55:23_5": "Aparisuddhakāyasamācārātiādīsu purimehi tīhi padehi kāyikavācasikacetasikasīlānaṁ aparisuddhataṁ dassetvā",
  "atk-s0402a55:23_6": "pacchimena padena aparisuddhājīvataṁ dasseti.",
  "atk-s0402a55:23_7": "Ñāṇadassanāyāti maggañāṇasaṅkhātāya dassanāya.",
  "atk-s0402a55:23_8": "Anuttarāya sambodhāyāti arahattāya,",
  "atk-s0402a55:23_9": "arahattañāṇaphassena phusituṁ abhabbāti vuttaṁ hoti.",
  "atk-s0402a55:23_10": "Sālalaṭṭhinti sālarukkhaṁ.",
  "atk-s0402a55:23_11": "Navanti taruṇaṁ.",
  "atk-s0402a55:23_12": "Akukkuccakajātanti ‘‘bhaveyya nu kho,",
  "atk-s0402a55:23_13": "na bhaveyyā’’ti ajanetabbakukkuccaṁ.",
  "atk-s0402a55:23_14": "Lekhaṇiyā likheyyāti avalekhanamattakena avalikheyya.",
  "atk-s0402a55:23_15": "Dhoveyyāti ghaṁseyya.",
  "atk-s0402a55:23_16": "Anto avisuddhāti abbhantare asuddhā apanītasārā.",
  "atk-s0402a55:24_0": "Evameva khoti ettha idaṁ opammasaṁsandanaṁ –",
  "atk-s0402a55:24_1": "sālalaṭṭhi viya hi attabhāvo daṭṭhabbo,",
  "atk-s0402a55:24_2": "nadīsotaṁ viya saṁsārasotaṁ,",
  "atk-s0402a55:24_3": "pāraṁ gantukāmapuriso viya dvāsaṭṭhi diṭṭhiyo gahetvā ṭhitapuriso,",
  "atk-s0402a55:24_4": "sālalaṭṭhiyā bahiddhā suparikammakatakālo viya bahiddhā tapacaraṇaṁ gāḷhaṁ katvā gahitakālo,",
  "atk-s0402a55:24_5": "anto asuddhakālo viya abbhantare sīlānaṁ aparisuddhakālo,",
  "atk-s0402a55:24_6": "sālalaṭṭhiyā saṁsīditvā adhogamanaṁ viya diṭṭhigatikassa saṁsārasote saṁsīdanaṁ veditabbaṁ.",
  "atk-s0402a55:25_0": "Phiyārittaṁ bandheyyāti phiyañca arittañca yojeyya.",
  "atk-s0402a55:25_1": "Evamevāti etthāpi idaṁ opammasaṁsandanaṁ –",
  "atk-s0402a55:25_2": "sālalaṭṭhi viya attabhāvo,",
  "atk-s0402a55:25_3": "nadīsotaṁ viya saṁsārasotaṁ,",
  "atk-s0402a55:25_4": "pāraṁ gantukāmapuriso viya yogāvacaro,",
  "atk-s0402a55:25_5": "bahiddhā suparikammakatakālo viya chasu dvāresu saṁvarassa paccupaṭṭhitakālo,",
  "atk-s0402a55:25_6": "anto suvisodhitabhāvo viya abbhantare parisuddhasīlabhāvo,",
  "atk-s0402a55:25_7": "phiyārittabandhanaṁ viya kāyikacetasikavīriyakaraṇaṁ,",
  "atk-s0402a55:25_8": "sotthinā pārimatīragamanaṁ viya anupubbena sīlaṁ pūretvā samādhiṁ pūretvā paññaṁ pūretvā nibbānagamanaṁ daṭṭhabbaṁ.",
  "atk-s0402a55:26_0": "Kaṇḍacitrakānīti saralaṭṭhisararajjusarapāsādasarasāṇisarapokkharaṇisarapadumānīti anekāni kaṇḍehi kattabbacitrāni.",
  "atk-s0402a55:26_1": "Atha kho so tīhi ṭhānehīti so evaṁ bahūni kaṇḍacitrakāni jānantopi na rājāraho hoti,",
  "atk-s0402a55:26_2": "tīhiyeva pana ṭhānehi hotīti attho.",
  "atk-s0402a55:26_3": "Sammāsamādhihotīti maggasamādhinā ca phalasamādhinā ca samāhito hotīti ayamettha attho.",
  "atk-s0402a55:26_4": "Sammādiṭṭhīti maggasammādiṭṭhiyā samannāgato.",
  "atk-s0402a55:26_5": "Idaṁ dukkhantiādīhi catūhi saccehi cattāro maggā tīṇi ca phalāni kathitāni.",
  "atk-s0402a55:26_6": "Ayaṁ pana maggeneva avirādhitaṁ vijjhati nāmāti veditabbo.",
  "atk-s0402a55:26_7": "Sammāvimuttīti arahattaphalavimuttiyā samannāgato.",
  "atk-s0402a55:26_8": "Avijjākkhandhaṁ padāletīti arahattamaggena padāleti nāmāti vuccati.",
  "atk-s0402a55:26_9": "Iminā hi heṭṭhā arahattamaggena avijjākkhandho padālito ,",
  "atk-s0402a55:26_10": "idha pana padālitaṁ upādāya padāletīti vattuṁ vaṭṭatīti.",
  "atk-s0402a55:27_0": "7. Mallikādevīsuttavaṇṇanā",
  "atk-s0402a55:28_0": "197.",
  "atk-s0402a55:28_1": "Sattame mallikā devīti pasenadirañño devī.",
  "atk-s0402a55:28_2": "Yena midhekacco mātugāmoti yena idhekaccā itthī.",
  "atk-s0402a55:28_3": "Dubbaṇṇāti bībhacchavaṇṇā.",
  "atk-s0402a55:28_4": "Durūpāti dussaṇṭhitā.",
  "atk-s0402a55:28_5": "Supāpikāti suṭṭhu pāpikā suṭṭhu lāmikā.",
  "atk-s0402a55:28_6": "Dassanāyāti passituṁ.",
  "atk-s0402a55:28_7": "Daliddāti dhanadaliddā.",
  "atk-s0402a55:28_8": "Appassakāti sakena dhanena rahitā.",
  "atk-s0402a55:28_9": "Appabhogāti upabhogaparibhogabhaṇḍakarahitā.",
  "atk-s0402a55:28_10": "Appesakkhāti appaparivārā.",
  "atk-s0402a55:28_11": "Aḍḍhāti issarā.",
  "atk-s0402a55:28_12": "Mahaddhanāti vaḷañjanakadhanena mahaddhanā.",
  "atk-s0402a55:28_13": "Mahābhogāti upabhogaparibhogabhaṇḍabhogena mahābhogā.",
  "atk-s0402a55:28_14": "Mahesakkhāti mahāparivārā.",
  "atk-s0402a55:28_15": "Abhirūpāti uttamarūpā.",
  "atk-s0402a55:28_16": "Dassanīyāti dassanayuttā.",
  "atk-s0402a55:28_17": "Pāsādikāti dassanena pāsādikā.",
  "atk-s0402a55:28_18": "Vaṇṇapokkharatāyāti vaṇṇena ceva sarīrasaṇṭhānena ca.",
  "atk-s0402a55:29_0": "Abhisajjatīti laggati.",
  "atk-s0402a55:29_1": "Byāpajjatīti pakatiṁ pajahati.",
  "atk-s0402a55:29_2": "Patitthīyatīti kodhavasena thinabhāvaṁ thaddhabhāvaṁ āpajjati.",
  "atk-s0402a55:29_3": "Nadātā hotīti na dāyikā hoti.",
  "atk-s0402a55:29_4": "Seyyāvasathapadīpeyyanti ettha seyyāti mañcapallaṅkādisayanaṁ.",
  "atk-s0402a55:29_5": "Āvasathoti āvasathāgāraṁ.",
  "atk-s0402a55:29_6": "Padīpeyyaṁ vuccati vaṭṭitelādipadīpūpakaraṇaṁ.",
  "atk-s0402a55:29_7": "Issāmanikāti issāya sampayuttacittā.",
  "atk-s0402a55:29_8": "Iminā nayena sabbattha attho veditabbo .",
  "atk-s0402a55:29_9": "Kodhanā ahosinti kodhamanā ahosiṁ.",
  "atk-s0402a55:29_10": "Anissāmanikā ahosinti issāvirahitacittā ahosiṁ.",
  "atk-s0402a55:29_11": "Sesamettha uttānatthamevāti.",
  "atk-s0402a55:30_0": "8. Attantapasuttavaṇṇanā",
  "atk-s0402a55:31_0": "198.",
  "atk-s0402a55:31_1": "Aṭṭhame attantapādīsu attānaṁ tapati dukkhāpetīti attantapo.",
  "atk-s0402a55:31_2": "Attano paritāpanānuyogaṁ attaparitāpanānuyogaṁ.",
  "atk-s0402a55:31_3": "Paraṁ tapatīti parantapo.",
  "atk-s0402a55:31_4": "Paresaṁ paritāpanānuyogaṁ paraparitāpanānuyogaṁ.",
  "atk-s0402a55:31_5": "Diṭṭheva dhammeti imasmiṁyeva attabhāve.",
  "atk-s0402a55:31_6": "Nicchātoti chātaṁ vuccati taṇhā,",
  "atk-s0402a55:31_7": "sā assa natthīti nicchāto.",
  "atk-s0402a55:31_8": "Sabbakilesānaṁ nibbutattā nibbuto.",
  "atk-s0402a55:31_9": "Anto tāpanakilesānaṁ abhāvā sītalo jātoti sītībhūto.",
  "atk-s0402a55:31_10": "Jhānamaggaphalanibbānasukhāni paṭisaṁvedetīti sukhappaṭisaṁvedī.",
  "atk-s0402a55:31_11": "Brahmabhūtena attanāti seṭṭhabhūtena attanā.",
  "atk-s0402a55:32_0": "Acelakotiādīni vuttatthāneva.",
  "atk-s0402a55:32_1": "Orabbhikādīsu urabbhā vuccanti eḷakā,",
  "atk-s0402a55:32_2": "urabbhe hanatīti orabbhiko.",
  "atk-s0402a55:32_3": "Sūkarikādīsupi eseva nayo.",
  "atk-s0402a55:32_4": "Luddoti dāruṇo kakkhaḷo.",
  "atk-s0402a55:32_5": "Macchaghātakoti macchabandho kevaṭṭo.",
  "atk-s0402a55:32_6": "Bandhanāgārikoti bandhanāgāragopako.",
  "atk-s0402a55:32_7": "Kurūrakammantāti dāruṇakammantā.",
  "atk-s0402a55:33_0": "Muddhāvasittoti khattiyābhisekena muddhani abhisitto.",
  "atk-s0402a55:33_1": "Puratthimena nagarassāti nagarato puratthimāya disāya.",
  "atk-s0402a55:33_2": "Santhāgāranti yaññasālaṁ.",
  "atk-s0402a55:33_3": "Kharājinaṁ nivāsetvāti sakhuraṁ ajinacammaṁ nivāsetvā.",
  "atk-s0402a55:33_4": "Sappitelenāti sappinā ceva telena ca.",
  "atk-s0402a55:33_5": "Ṭhapetvā hi sappiṁ avaseso yo koci sneho telanti vuccati.",
  "atk-s0402a55:33_6": "Kaṇḍuvamānoti nakhānaṁ chinnattā kaṇḍuvitabbakāle tena kaṇḍuvamāno.",
  "atk-s0402a55:33_7": "Anantarahitāyāti asanthatāya.",
  "atk-s0402a55:33_8": "Sarūpavacchāyāti sadisavacchāya.",
  "atk-s0402a55:33_9": "Sace gāvī setā hoti,",
  "atk-s0402a55:33_10": "vacchopi setakova.",
  "atk-s0402a55:33_11": "Sace kapilā vā rattā vā,",
  "atk-s0402a55:33_12": "vacchakopi tādisovāti evaṁ sarūpavacchāya.",
  "atk-s0402a55:33_13": "So evamāhāti so rājā evaṁ vadeti.",
  "atk-s0402a55:33_14": "Vacchatarāti taruṇavacchakabhāvaṁ atikkantā balavavacchā.",
  "atk-s0402a55:33_15": "Vacchatarīsupi eseva nayo.",
  "atk-s0402a55:33_16": "Barihisatthāyāti parikkhepakaraṇatthāya ceva yaññabhūmiyaṁ attharaṇatthāya ca.",
  "atk-s0402a55:34_0": "Catutthapuggalaṁ buddhuppādato paṭṭhāya dassetuṁ idha,",
  "atk-s0402a55:34_1": "bhikkhave,",
  "atk-s0402a55:34_2": "tathāgatotiādimāha.",
  "atk-s0402a55:34_3": "Tattha tathāgatotiādīni vuttatthāneva.",
  "atk-s0402a55:34_4": "Taṁ dhammanti taṁ vuttappakārasampadaṁ dhammaṁ. Suṇāti, gahapati,",
  "atk-s0402a55:34_5": "vāti kasmā paṭhamaṁ gahapatiṁ niddisati?",
  "atk-s0402a55:34_6": "Nihatamānattā ussannattā ca.",
  "atk-s0402a55:34_7": "Yebhuyyena hi khattiyakulato pabbajitā jātiṁ nissāya mānaṁ karonti.",
  "atk-s0402a55:34_8": "Brāhmaṇakulā pabbajitā mante nissāya mānaṁ karonti,",
  "atk-s0402a55:34_9": "hīnajaccakulā pabbajitā attano vijātitāya patiṭṭhātuṁ na sakkonti.",
  "atk-s0402a55:34_10": "Gahapatidārakā pana kacchehi sedaṁ muñcantehi piṭṭhiyā loṇaṁ pupphamānāya bhūmiṁ kasitvā tādisassa mānassa abhāvato nihatamānadappā honti.",
  "atk-s0402a55:34_11": "Te pabbajitvā mānaṁ vā dappaṁ vā akatvā yathābalaṁ buddhavacanaṁ uggahetvā vipassanāya kammaṁ karontā sakkonti arahatte patiṭṭhātuṁ.",
  "atk-s0402a55:34_12": "Itarehi ca kulehi nikkhamitvā pabbajitā na bahukā,",
  "atk-s0402a55:34_13": "gahapatikāva bahukā.",
  "atk-s0402a55:34_14": "Iti nihatamānattā ussannattā ca paṭhamaṁ gahapatiṁ niddisatīti.",
  "atk-s0402a55:35_0": "Aññatarasmiṁ vāti itaresaṁ vā kulānaṁ aññatarasmiṁ.",
  "atk-s0402a55:35_1": "Paccājātoti patijāto.",
  "atk-s0402a55:35_2": "Tathāgate saddhaṁ paṭilabhatīti parisuddhaṁ dhammaṁ sutvā dhammasāmimhi tathāgate ‘‘sammāsambuddho vata bhagavā’’ti saddhaṁ paṭilabhati.",
  "atk-s0402a55:35_3": "Iti paṭisañcikkhatīti evaṁ paccavekkhati.",
  "atk-s0402a55:35_4": "Sambādho gharāvāsoti sacepi saṭṭhihatthe ghare yojanasatantarepi vā dve jāyampatikā vasanti,",
  "atk-s0402a55:35_5": "tathāpi nesaṁ sakiñcanasapalibodhaṭṭhena gharāvāso sambādhova.",
  "atk-s0402a55:35_6": "Rajāpathoti rāgarajādīnaṁ uṭṭhānaṭṭhānanti mahāaṭṭhakathāyaṁ vuttaṁ.",
  "atk-s0402a55:35_7": "Āgamanapathotipi vaṭṭati.",
  "atk-s0402a55:35_8": "Alagganaṭṭhena abbhokāso viyāti abbhokāso.",
  "atk-s0402a55:35_9": "Pabbajito hi kūṭāgāraratanapāsādadevavimānādīsu pihitadvāravātapānesu paṭicchannesu vasantopi neva laggati na sajjati na bajjhati.",
  "atk-s0402a55:35_10": "Tena vuttaṁ –",
  "atk-s0402a55:35_11": "‘‘abbhokāso pabbajjā’’ti.",
  "atk-s0402a55:35_12": "Apica sambādho gharāvāso kusalakiriyāya yathāsukhaṁ okāsābhāvato,",
  "atk-s0402a55:35_13": "rajāpatho asaṁvutasaṅkāraṭṭhānaṁ viya rajānaṁ,",
  "atk-s0402a55:35_14": "kilesarajānaṁ sannipātaṭṭhānato.",
  "atk-s0402a55:35_15": "Abbhokāso pabbajjā kusalakiriyāya yathāsukhaṁ okāsasabbhāvato.",
  "atk-s0402a55:36_0": "Nayidaṁ sukaraṁ…pe…",
  "atk-s0402a55:36_1": "pabbajeyyanti ettha ayaṁ saṅkhepakathā –",
  "atk-s0402a55:36_2": "yadetaṁ sikkhattayabrahmacariyaṁ ekampi divasaṁ akhaṇḍaṁ katvā carimakacittaṁ pāpetabbatāya ekantaparipuṇṇaṁ,",
  "atk-s0402a55:36_3": "ekadivasampi ca kilesamalena amalinaṁ katvā carimakacittaṁ pāpetabbatāya ekantaparisuddhaṁ,",
  "atk-s0402a55:36_4": "saṅkhalikhitaṁ likhitasaṅkhasadisaṁ dhotasaṅkhasappaṭibhāgaṁ caritabbaṁ.",
  "atk-s0402a55:36_5": "Idaṁ na sukaraṁ agāraṁ ajjhāvasatā agāramajjhe vasantena ekantaparipuṇṇaṁ…pe… carituṁ.",
  "atk-s0402a55:36_6": "Yaṁnūnāhaṁ kese ca massuñca ohāretvā kasāyarasapītatāya kāsāyāni brahmacariyaṁ carantānaṁ anucchavikāni",
  "atk-s0402a55:36_7": "vatthāni acchādetvā paridahitvā agārasmā nikkhamitvā anagāriyaṁ pabbajeyyanti.",
  "atk-s0402a55:36_8": "Ettha ca yasmā agārassa hitaṁ kasivaṇijjādikammaṁ agāriyanti vuccati,",
  "atk-s0402a55:36_9": "tañca pabbajjāya natthi,",
  "atk-s0402a55:36_10": "tasmā pabbajjā anagāriyāti ñātabbā,",
  "atk-s0402a55:36_11": "taṁ anagāriyaṁ.",
  "atk-s0402a55:36_12": "Pabbajeyyanti paṭipajjeyyaṁ.",
  "atk-s0402a55:37_0": "Appaṁ vāti sahassato heṭṭhā bhogakkhandho appo nāma hoti,",
  "atk-s0402a55:37_1": "sahassato paṭṭhāya mahā.",
  "atk-s0402a55:37_2": "Ābandhanaṭṭhena ñātiyeva ñātiparivaṭṭo.",
  "atk-s0402a55:37_3": "So vīsatiyā heṭṭhā appo nāma hoti,",
  "atk-s0402a55:37_4": "vīsatiyā paṭṭhāya mahā.",
  "atk-s0402a55:37_5": "Bhikkhūnaṁ sikkhāsājīvasamāpannoti yā bhikkhūnaṁ adhisīlasaṅkhātā sikkhā, tañca,",
  "atk-s0402a55:37_6": "yattha cete saha jīvanti,",
  "atk-s0402a55:37_7": "ekajīvikā sabhāgavuttino honti,",
  "atk-s0402a55:37_8": "taṁ bhagavatā paññattasikkhāpadasaṅkhātaṁ sājīvañca tattha sikkhanabhāvena samāpannoti bhikkhūnaṁ sikkhāsājīvasamāpanno.",
  "atk-s0402a55:37_9": "Samāpannoti sikkhaṁ paripūrento sājīvañca avītikkamanto hutvā tadubhayaṁ upagatoti attho.",
  "atk-s0402a55:38_0": "Pāṇātipātaṁ pahāyātiādīni vuttatthāneva.",
  "atk-s0402a55:38_1": "Imesaṁ bhedāyāti yesaṁ itoti vuttānaṁ santike sutaṁ,",
  "atk-s0402a55:38_2": "tesaṁ bhedāya.",
  "atk-s0402a55:38_3": "Bhinnānaṁ vā sandhātāti dvinnaṁ mittānaṁ vā samānupajjhāyakādīnaṁ vā kenacideva kāraṇena bhinnānaṁ ekamekaṁ",
  "atk-s0402a55:38_4": "upasaṅkamitvā ‘‘tumhākaṁ īdise kule jātānaṁ evaṁ bahussutānaṁ idaṁ na yutta’’ntiādīni vatvā sandhānaṁ kattā.",
  "atk-s0402a55:38_5": "Anuppadātāti sandhānānuppadātā,",
  "atk-s0402a55:38_6": "dve jane samagge disvā ‘‘tumhākaṁ evarūpe kule jātānaṁ evarūpehi guṇehi samannāgatānaṁ anucchavikameta’’ntiādīni vatvā daḷhīkammaṁ kattāti attho.",
  "atk-s0402a55:38_7": "Samaggo ārāmo assāti samaggārāmo.",
  "atk-s0402a55:38_8": "Yattha samaggā natthi,",
  "atk-s0402a55:38_9": "tattha vasitumpi na icchatīti attho.",
  "atk-s0402a55:38_10": "Samaggarāmotipi pāḷi,",
  "atk-s0402a55:38_11": "ayameva attho.",
  "atk-s0402a55:38_12": "Samaggaratoti samaggesu rato,",
  "atk-s0402a55:38_13": "te pahāya aññattha gantuṁ na icchatīti attho.",
  "atk-s0402a55:38_14": "Samagge disvāpi sutvāpi nandatīti samagganandī.",
  "atk-s0402a55:38_15": "Samaggakaraṇiṁ vācaṁ bhāsitāti yā vācā satte samaggeyeva karoti,",
  "atk-s0402a55:38_16": "taṁ sāmaggiguṇaparidīpikameva vācaṁ bhāsati,",
  "atk-s0402a55:38_17": "na itaranti.",
  "atk-s0402a55:39_0": "Nelāti elaṁ vuccati doso,",
  "atk-s0402a55:39_1": "nāssā elanti nelā,",
  "atk-s0402a55:39_2": "niddosāti attho ‘‘nelaṅgo setapacchādo’’ti (udā.",
  "atk-s0402a55:39_3": "65) ettha vuttanelaṁ viya.",
  "atk-s0402a55:39_4": "Kaṇṇasukhāti byañjanamadhuratāya kaṇṇānaṁ sukhā,",
  "atk-s0402a55:39_5": "sūcivijjhanaṁ viya kaṇṇasūlaṁ na janeti.",
  "atk-s0402a55:39_6": "Atthamadhuratāya sakalasarīre kopaṁ ajanetvā pemaṁ janetīti pemanīyā.",
  "atk-s0402a55:39_7": "Hadayaṁ gacchati appaṭihaññamānā sukhena cittaṁ pavisatīti hadayaṅgamā.",
  "atk-s0402a55:39_8": "Guṇaparipuṇṇatāya pure bhavāti porī.",
  "atk-s0402a55:39_9": "Pure saṁvaḍḍhanārī viya sukumārātipi porī.",
  "atk-s0402a55:39_10": "Purassa esātipi porī,",
  "atk-s0402a55:39_11": "nagaravāsīnaṁ kathāti attho.",
  "atk-s0402a55:39_12": "Nagaravāsino hi yuttakathā honti,",
  "atk-s0402a55:39_13": "pitimattaṁ pitāti,",
  "atk-s0402a55:39_14": "bhātimattaṁ bhātāti vadanti.",
  "atk-s0402a55:39_15": "Evarūpī kathā bahuno janassa kantā hotīti bahujanakantā.",
  "atk-s0402a55:39_16": "Kantabhāveneva bahujanassa manāpā cittavuḍḍhikarāti bahujanamanāpā.",
  "atk-s0402a55:40_0": "Kāle vadatīti kālavādī,",
  "atk-s0402a55:40_1": "vattabbayuttakālaṁ sallakkhetvā vadatīti attho.",
  "atk-s0402a55:40_2": "Bhūtaṁ tacchaṁ sabhāvameva vadatīti bhūtavādī.",
  "atk-s0402a55:40_3": "Diṭṭhadhammikasamparāyikaatthasannissitameva katvā vadatīti atthavādī.",
  "atk-s0402a55:40_4": "Navalokuttaradhammasannissitaṁ katvā vadatīti dhammavādī.",
  "atk-s0402a55:40_5": "Saṁvaravinayapahānavinayasannissitaṁ katvā vadatīti vinayavādī.",
  "atk-s0402a55:40_6": "Nidhānaṁ vuccati ṭhapanokāso,",
  "atk-s0402a55:40_7": "nidhānamassā atthīti nidhānavatī.",
  "atk-s0402a55:40_8": "Hadaye nidhetabbayuttakaṁ vācaṁ bhāsitāti attho.",
  "atk-s0402a55:40_9": "Kālenāti evarūpiṁ bhāsamānopi ca ‘‘ahaṁ nidhānavatiṁ vācaṁ bhāsissāmī’’ti na akālena bhāsati,",
  "atk-s0402a55:40_10": "yuttakālaṁ pana avekkhitvāva bhāsatīti attho.",
  "atk-s0402a55:40_11": "Sāpadesanti saupamaṁ,",
  "atk-s0402a55:40_12": "sakāraṇanti attho.",
  "atk-s0402a55:40_13": "Pariyantavatinti paricchedaṁ dassetvā,",
  "atk-s0402a55:40_14": "yathāssā paricchedo paññāyati,",
  "atk-s0402a55:40_15": "evaṁ bhāsatīti attho.",
  "atk-s0402a55:40_16": "Atthasaṁhitanti anekehipi nayehi vibhajantena pariyādātuṁ asakkuṇeyyatāya atthasampannaṁ bhāsati.",
  "atk-s0402a55:40_17": "Yaṁ vā so atthavādī atthaṁ vadati,",
  "atk-s0402a55:40_18": "tena atthena saṁhitattā atthasaṁhitaṁ vācaṁ bhāsati,",
  "atk-s0402a55:40_19": "na aññaṁ nikkhipitvā aññaṁ bhāsatīti vuttaṁ hoti.",
  "atk-s0402a55:41_0": "Bījagāmabhūtagāmasamārambhāti mūlabījaṁ khandhabījaṁ phaḷubījaṁ aggabījaṁ bījabījanti pañcavidhassa bījagāmassa",
  "atk-s0402a55:41_1": "ceva yassa kassaci nīlatiṇarukkhādikassa bhūtagāmassa ca samārambhā,",
  "atk-s0402a55:41_2": "chedanabhedanapacanādibhāvena vikopanā paṭiviratoti attho.",
  "atk-s0402a55:42_0": "Ekabhattikoti pātarāsabhattaṁ sāyamāsabhattanti dve bhattāni.",
  "atk-s0402a55:42_1": "Tesu pātarāsabhattaṁ antomajjhanhikena paricchinnaṁ,",
  "atk-s0402a55:42_2": "itaraṁ majjhanhikato uddhaṁ antoaruṇena.",
  "atk-s0402a55:42_3": "Tasmā antomajjhanhike dasakkhattuṁ bhuñjamānopi ekabhattikova hoti.",
  "atk-s0402a55:42_4": "Taṁ sandhāya vuttaṁ ‘‘ekabhattiko’’ti.",
  "atk-s0402a55:42_5": "Rattiyā bhojanaṁ ratti,",
  "atk-s0402a55:42_6": "tato uparatoti rattūparato.",
  "atk-s0402a55:42_7": "Atikkante majjhanhike yāva sūriyatthaṅgamanā bhojanaṁ vikālabhojanaṁ nāma,",
  "atk-s0402a55:42_8": "tato viratattā virato vikālabhojanā.",
  "atk-s0402a55:43_0": "Jātarūpanti suvaṇṇaṁ.",
  "atk-s0402a55:43_1": "Rajatanti kahāpaṇo lohamāsako jatumāsako dārumāsakoti ye vohāraṁ gacchanti.",
  "atk-s0402a55:43_2": "Tassa ubhayassāpi paṭiggahaṇā paṭivirato,",
  "atk-s0402a55:43_3": "neva taṁ uggaṇhāti,",
  "atk-s0402a55:43_4": "na uggaṇhāpeti,",
  "atk-s0402a55:43_5": "na upanikkhittaṁ sādiyatīti attho.",
  "atk-s0402a55:44_0": "Āmakadhaññapaṭiggahaṇāti sālivīhiyavagodhūmakaṅguvarakakudrūsakasaṅkhātassa sattavidhassapi āmakadhaññassa paṭiggahaṇā.",
  "atk-s0402a55:44_1": "Na kevalañca etesaṁ paṭiggahaṇameva,",
  "atk-s0402a55:44_2": "āmasanampi bhikkhūnaṁ na vaṭṭatiyeva.",
  "atk-s0402a55:44_3": "Āmakamaṁsapaṭiggahaṇāti ettha aññatra odissa anuññātā āmakamaṁsamacchānaṁ paṭiggahaṇameva bhikkhūnaṁ na vaṭṭati,",
  "atk-s0402a55:44_4": "no āmasananti.",
  "atk-s0402a55:45_0": "Itthikumārikapaṭiggahaṇāti ettha itthīti purisantaragatā,",
  "atk-s0402a55:45_1": "itarā kumārikā nāma,",
  "atk-s0402a55:45_2": "tāsaṁ paṭiggahaṇampi āmasanampi akappiyameva.",
  "atk-s0402a55:45_3": "Dāsidāsapaṭiggahaṇāti ettha dāsidāsavaseneva tesaṁ paṭiggahaṇaṁ na vaṭṭati,",
  "atk-s0402a55:45_4": "‘‘kappiyakārakaṁ dammi,",
  "atk-s0402a55:45_5": "ārāmikaṁ dammī’’ti evaṁ vutte pana vaṭṭati.",
  "atk-s0402a55:45_6": "Ajeḷakādīsupi khettavatthupariyosānesu kappiyākappiyanayo vinayavasena upaparikkhitabbo.",
  "atk-s0402a55:45_7": "Tattha khettaṁ nāma yasmiṁ pubbaṇṇaṁ ruhati.",
  "atk-s0402a55:45_8": "Vatthu nāma yasmiṁ aparaṇṇaṁ ruhati.",
  "atk-s0402a55:45_9": "Yattha vā ubhayampi ruhati,",
  "atk-s0402a55:45_10": "taṁ khettaṁ.",
  "atk-s0402a55:45_11": "Tadatthāya akatabhūmibhāgo vatthu.",
  "atk-s0402a55:45_12": "Khettavatthusīsena cettha vāpi-taḷākādīnipi saṅgahitāneva.",
  "atk-s0402a55:46_0": "Dūteyyaṁ vuccati dūtakammaṁ gihīnaṁ paṇṇaṁ vā sāsanaṁ vā gahetvā tattha tattha gamanaṁ.",
  "atk-s0402a55:46_1": "Pahiṇagamanaṁ vuccati gharā gharaṁ pesitassa khuddakagamanaṁ.",
  "atk-s0402a55:46_2": "Anuyogo nāma tadubhayakaraṇaṁ.",
  "atk-s0402a55:46_3": "Tasmā duteyyapahiṇagamanānaṁ anuyogoti evamettha attho veditabbo.",
  "atk-s0402a55:46_4": "Kayavikkayāti kayā ca vikkayā ca.",
  "atk-s0402a55:46_5": "Tulākūṭādīsu kūṭanti vañcanaṁ.",
  "atk-s0402a55:46_6": "Tattha tulākūṭaṁ tāva rūpakūṭaṁ,",
  "atk-s0402a55:46_7": "aṅgakūṭaṁ,",
  "atk-s0402a55:46_8": "gahaṇakūṭaṁ,",
  "atk-s0402a55:46_9": "paṭicchannakūṭanti catubbidhaṁ hoti.",
  "atk-s0402a55:46_10": "Tattha rūpakūṭaṁ nāma dve tulā samarūpā katvā gaṇhanto mahatiyā gaṇhāti,",
  "atk-s0402a55:46_11": "dadanto khuddikāya deti.",
  "atk-s0402a55:46_12": "Aṅgakūṭaṁ nāma gaṇhanto pacchābhāge hatthena tulaṁ akkamati,",
  "atk-s0402a55:46_13": "dadanto pubbabhāge.",
  "atk-s0402a55:46_14": "Gahaṇakūṭaṁ nāma gaṇhanto mūle rajjuṁ gaṇhāti ,",
  "atk-s0402a55:46_15": "dadanto agge.",
  "atk-s0402a55:46_16": "Paṭicchannakūṭaṁ nāma tulaṁ susiraṁ katvā anto ayacuṇṇaṁ pakkhipitvā gaṇhanto taṁ pacchābhāge karoti,",
  "atk-s0402a55:46_17": "dadanto aggabhāge.",
  "atk-s0402a55:47_0": "Kaṁso vuccati suvaṇṇapāti,",
  "atk-s0402a55:47_1": "tāya vañcanaṁ kaṁsakūṭaṁ. Kathaṁ?",
  "atk-s0402a55:47_2": "Ekaṁ suvaṇṇapātiṁ katvā aññā dve tisso lohapātiyo suvaṇṇavaṇṇā karoti.",
  "atk-s0402a55:47_3": "Tato janapadaṁ gantvā kiñcideva aḍḍhakulaṁ pavisitvā ‘‘suvaṇṇabhājanāni kiṇathā’’ti vatvā agghe pucchite samagghataraṁ dātukāmā honti.",
  "atk-s0402a55:47_4": "Tato tehi ‘‘kathaṁ imesaṁ suvaṇṇabhāvo jānitabbo’’ti vutte ‘‘vīmaṁsitvā gaṇhathā’’ti suvaṇṇapātiṁ pāsāṇe ghaṁsitvā sabbapātiyo datvā gacchati.",
  "atk-s0402a55:48_0": "Mānakūṭaṁ nāma hadayabheda-sikhābheda-rajjubhedavasena tividhaṁ hoti.",
  "atk-s0402a55:48_1": "Tattha hadayabhedo sappitelādiminanakāle labbhati.",
  "atk-s0402a55:48_2": "Tāni hi gaṇhanto heṭṭhāchiddena mānena ‘‘saṇikaṁ āsiñcā’’ti vatvā attano bhājane bahuṁ paggharāpetvā gaṇhāti,",
  "atk-s0402a55:48_3": "dadanto chiddaṁ pidhāya sīghaṁ pūretvā deti.",
  "atk-s0402a55:48_4": "Sikhābhedo tilataṇḍulādiminanakāle labbhati.",
  "atk-s0402a55:48_5": "Tāni hi gaṇhanto saṇikaṁ sikhaṁ ussāpetvā gaṇhāti,",
  "atk-s0402a55:48_6": "dadanto vegena pūretvā sikhaṁ chindanto deti.",
  "atk-s0402a55:48_7": "Rajjubhedo khettavatthuminanakāle labbhati.",
  "atk-s0402a55:48_8": "Lañjaṁ alabhantā hi khettaṁ amahantampi mahantaṁ katvā minanti.",
  "atk-s0402a55:49_0": "Ukkoṭanādīsu ukkoṭananti sāmike assāmike kātuṁ lañjaggahaṇaṁ.",
  "atk-s0402a55:49_1": "Vañcananti tehi tehi upāyehi paresaṁ vañcanaṁ.",
  "atk-s0402a55:49_2": "Tatridamekaṁ vatthu –",
  "atk-s0402a55:49_3": "eko kira luddako migañca migapotakañca gahetvā āgacchati.",
  "atk-s0402a55:49_4": "Tameko dhutto ‘‘kiṁ bho migo agghati,",
  "atk-s0402a55:49_5": "kiṁ migapotako’’ti āha.",
  "atk-s0402a55:49_6": "‘‘Migo dve kahāpaṇe,",
  "atk-s0402a55:49_7": "migapotako eka’’nti ca vutte ekaṁ kahāpaṇaṁ datvā migapotakaṁ gahetvā thokaṁ gantvā nivatto ‘‘na me bho migapotakenattho,",
  "atk-s0402a55:49_8": "migaṁ me dehī’’ti āha.",
  "atk-s0402a55:49_9": "Tena hi dve kahāpaṇe dehīti. So āha –",
  "atk-s0402a55:49_10": "‘‘nanu te bho mayā paṭhamaṁ eko kahāpaṇo dinno’’ti?",
  "atk-s0402a55:49_11": "Āma dinnoti.",
  "atk-s0402a55:49_12": "Imampi migapotakaṁ gaṇha,",
  "atk-s0402a55:49_13": "evaṁ so ca kahāpaṇo ayañca kahāpaṇagghanako migapotako’’ti dve kahāpaṇā bhavissantīti.",
  "atk-s0402a55:49_14": "So ‘‘kāraṇaṁ vadatī’’ti sallakkhetvā migapotakaṁ gahetvā migaṁ adāsīti.",
  "atk-s0402a55:49_15": "Nikatīti yogavasena vā māyāvasena vā apāmaṅgaṁ pāmaṅganti,",
  "atk-s0402a55:49_16": "amaṇiṁ maṇinti,",
  "atk-s0402a55:49_17": "asuvaṇṇaṁ suvaṇṇanti katvā patirūpakena vañcanaṁ.",
  "atk-s0402a55:49_18": "Sāciyogoti kuṭilayogo.",
  "atk-s0402a55:49_19": "Etesaṁyeva ukkoṭanādīnametaṁ nāmaṁ.",
  "atk-s0402a55:49_20": "Tasmā ukkoṭanasāciyogo vañcanasāciyogo nikatisāciyogoti evamettha attho daṭṭhabbo.",
  "atk-s0402a55:49_21": "Keci aññaṁ dassetvā aññassa parivattanaṁ sāciyogoti vadanti,",
  "atk-s0402a55:49_22": "taṁ pana vañcaneneva saṅgahitaṁ.",
  "atk-s0402a55:50_0": "Chedanādīsu chedananti hatthacchedanādi.",
  "atk-s0402a55:50_1": "Vadhoti māraṇaṁ.",
  "atk-s0402a55:50_2": "Bandhoti rajjubandhanādīhi bandhanaṁ.",
  "atk-s0402a55:50_3": "Viparāmosoti himaviparāmoso,",
  "atk-s0402a55:50_4": "gumbaviparāmosoti duvidho.",
  "atk-s0402a55:50_5": "Yaṁ himapātasamaye himena paṭicchannā hutvā maggappaṭipannaṁ janaṁ musanti,",
  "atk-s0402a55:50_6": "ayaṁ himaviparāmoso.",
  "atk-s0402a55:50_7": "Yaṁ gumbādīhi paṭicchannā musanti,",
  "atk-s0402a55:50_8": "ayaṁ gumbaviparāmoso.",
  "atk-s0402a55:50_9": "Ālopo vuccati gāmanigamādīnaṁ vilopakaraṇaṁ.",
  "atk-s0402a55:50_10": "Sahasākāroti sāhasikakiriyā,",
  "atk-s0402a55:50_11": "gehaṁ pavisitvā manussānaṁ ure satthaṁ ṭhapetvā icchitabhaṇḍaggahaṇaṁ.",
  "atk-s0402a55:50_12": "Evametasmā chedana…pe…",
  "atk-s0402a55:50_13": "sahasākārā paṭivirato hoti.",
  "atk-s0402a55:51_0": "So santuṭṭho hotīti svāyaṁ bhikkhu heṭṭhā vuttena catūsu paccayesu dvādasavidhena itarītarapaccayasantosena samannāgato hoti.",
  "atk-s0402a55:51_1": "Iminā pana dvādasavidhena itarītarapaccayasantosena samannāgatassa bhikkhuno aṭṭha parikkhārā vaṭṭanti –",
  "atk-s0402a55:51_2": "tīṇi cīvarāni, patto,",
  "atk-s0402a55:51_3": "dantakaṭṭhacchedanavāsi, ekā sūci,",
  "atk-s0402a55:51_4": "kāyabandhanaṁ parissāvananti.",
  "atk-s0402a55:51_5": "Vuttampi cetaṁ –",
  "atk-s0402a55:52_0": "‘‘Ticīvarañca patto ca, vāsi sūci ca bandhanaṁ;",
  "atk-s0402a55:53_0": "Parissāvanena aṭṭhete, yuttayogassa bhikkhuno’’ti.",
  "atk-s0402a55:54_0": "Te sabbe kāyaparihārikāpi honti,",
  "atk-s0402a55:54_1": "kucchiparihārikāpi. Kathaṁ?",
  "atk-s0402a55:54_2": "Ticīvaraṁ tāva nivāsetvā pārupitvā ca vicaraṇakāle kāyaṁ pariharati posetīti kāyaparihārikaṁ hoti.",
  "atk-s0402a55:54_3": "Cīvarakaṇṇena udakaṁ parissāvetvā pivanakāle,",
  "atk-s0402a55:54_4": "khāditabbaphalāphalaṁ gahaṇakāle ca kucchiṁ pariharati posetīti kucchiparihārikaṁ hoti.",
  "atk-s0402a55:54_5": "Pattopi tena udakaṁ uddharitvā nhānakāle kuṭiparibhaṇḍakaraṇakāle ca kāyaparihāriko hoti,",
  "atk-s0402a55:54_6": "āhāraṁ gahetvā bhuñjanakāle kucchiparihāriko.",
  "atk-s0402a55:54_7": "Vāsipi tāya dantakaṭṭhacchedanakāle mañcapīṭhānaṁ aṅgapādacīvarakuṭidaṇḍakasajjanakāle ca kāyaparihārikā hoti,",
  "atk-s0402a55:54_8": "ucchucchedananāḷikerāditacchanakāle kucchiparihārikā.",
  "atk-s0402a55:54_9": "Sūcipi cīvarasibbanakāle kāyaparihārikā hoti,",
  "atk-s0402a55:54_10": "pūvaṁ vā phalaṁ vā vijjhitvā khādanakāle kucchiparihārikā.",
  "atk-s0402a55:54_11": "Kāyabandhanaṁ bandhitvā vicaraṇakāle kāyaparihārikaṁ,",
  "atk-s0402a55:54_12": "ucchuādīni bandhitvā gahaṇakāle kucchiparihārikaṁ.",
  "atk-s0402a55:54_13": "Parissāvanaṁ tena udakaṁ parissāvetvā nhānakāle senāsanaparibhaṇḍakaraṇakāle ca kāyaparihārikaṁ,",
  "atk-s0402a55:54_14": "pānīyapānakaparissāvanakāle teneva tilataṇḍulaputhukādīni gahetvā khādanakāle ca kucchiparihārikaṁ.",
  "atk-s0402a55:54_15": "Ayaṁ tāva aṭṭhaparikkhārikassa parikkhāramattā.",
  "atk-s0402a55:55_0": "Navaparikkhārikassa pana seyyaṁ pavisantassa tatraṭṭhakapaccattharaṇaṁ vā kuñcikā vā vaṭṭati.",
  "atk-s0402a55:55_1": "Dasaparikkhārikassa nisīdanaṁ vā cammakhaṇḍaṁ vā vaṭṭati.",
  "atk-s0402a55:55_2": "Ekādasaparikkhārikassa kattarayaṭṭhi vā telanāḷikā vā vaṭṭati.",
  "atk-s0402a55:55_3": "Dvādasaparikkhārikassa chattaṁ vā upāhanaṁ vā vaṭṭati.",
  "atk-s0402a55:55_4": "Etesu ca aṭṭhaparikkhārikova santuṭṭho,",
  "atk-s0402a55:55_5": "itare asantuṭṭhā mahicchā mahābhārāti na vattabbā.",
  "atk-s0402a55:55_6": "Etepi appicchāva santuṭṭhāva subharāva sallahukavuttinova.",
  "atk-s0402a55:55_7": "Bhagavā pana na imaṁ suttaṁ tesaṁ vasena kathesi,",
  "atk-s0402a55:55_8": "aṭṭhaparikkhārikassa vasena kathesi.",
  "atk-s0402a55:55_9": "So hi khuddakavāsiñca sūciñca parissāvane pakkhipitvā pattassa anto ṭhapetvā pattaṁ aṁsakūṭe laggetvā",
  "atk-s0402a55:55_10": "ticīvaraṁ kāyappaṭibaddhaṁ katvā yenicchakaṁ sukhaṁ pakkamati,",
  "atk-s0402a55:55_11": "paṭinivattitvā gahetabbaṁ nāmassa na hoti.",
  "atk-s0402a55:55_12": "Iti imassa bhikkhuno sallahukavuttitaṁ dassento bhagavā santuṭṭho hoti kāyaparihārikena cīvarenātiādimāha.",
  "atk-s0402a55:56_0": "Tattha kāyaparihārikenāti kāyapariharaṇamattakena.",
  "atk-s0402a55:56_1": "Kucchiparihārikenāti kucchipariharaṇamattakena.",
  "atk-s0402a55:56_2": "Samādāyeva pakkamatīti taṁ aṭṭhaparikkhāramattakaṁ sabbaṁ gahetvāva kāyappaṭibaddhaṁ katvāva gacchati,",
  "atk-s0402a55:56_3": "‘‘mama vihāro pariveṇaṁ upaṭṭhāko’’tissa saṅgo vā bandho vā na hoti.",
  "atk-s0402a55:56_4": "So jiyā mutto saro viya,",
  "atk-s0402a55:56_5": "yūthā apakkanto mattahatthī viya icchiticchitaṁ senāsanaṁ,",
  "atk-s0402a55:56_6": "vanasaṇḍaṁ,",
  "atk-s0402a55:56_7": "rukkhamūlaṁ,",
  "atk-s0402a55:56_8": "navaṁ pabbhāraṁ paribhuñjanto eko tiṭṭhati,",
  "atk-s0402a55:56_9": "eko nisīdati,",
  "atk-s0402a55:56_10": "sabbiriyāpathesu eko adutiyo.",
  "atk-s0402a55:57_0": "‘‘Cātuddiso appaṭigho ca hoti,",
  "atk-s0402a55:58_0": "Santussamāno itarītarena;",
  "atk-s0402a55:59_0": "Parissayānaṁ sahitā achambhī,",
  "atk-s0402a55:60_0": "Eko care khaggavisāṇakappo’’ti. (su. ni. 42; cūḷani. khaggavisāṇasuttaniddeso 128) –",
  "atk-s0402a55:61_0": "Evaṁ vaṇṇitaṁ khaggavisāṇakappataṁ āpajjati.",
  "atk-s0402a55:62_0": "Idāni tamatthaṁ upamāya sādhento seyyathāpītiādimāha.",
  "atk-s0402a55:62_1": "Tattha pakkhī sakuṇoti pakkhayutto sakuṇo.",
  "atk-s0402a55:62_2": "Ḍetīti uppatati.",
  "atk-s0402a55:62_3": "Ayaṁ panettha saṅkhepattho –",
  "atk-s0402a55:62_4": "sakuṇā nāma ‘‘asukasmiṁ padese rukkho paripakkaphalo’’ti ñatvā nānādisāhi āgantvā nakhapakkhatuṇḍādīhi tassa phalāni vijjhantā vidhunantā khādanti,",
  "atk-s0402a55:62_5": "‘‘idaṁ ajjatanāya,",
  "atk-s0402a55:62_6": "idaṁ svātanāya bhavissatī’’ti nesaṁ na hoti.",
  "atk-s0402a55:62_7": "Phale pana khīṇe neva rukkhassa ārakkhaṁ ṭhapenti,",
  "atk-s0402a55:62_8": "na tattha pakkhaṁ vā pattaṁ vā nakhaṁ vā tuṇḍaṁ vā ṭhapenti,",
  "atk-s0402a55:62_9": "atha kho tasmiṁ rukkhe anapekkhā hutvā yo yaṁ disābhāgaṁ icchati,",
  "atk-s0402a55:62_10": "so tena sapattabhārova uppatitvā gacchati.",
  "atk-s0402a55:62_11": "Evameva ayaṁ bhikkhu nissaṅgo nirapekkhoyeva pakkamati,",
  "atk-s0402a55:62_12": "samādāyeva pakkamati.",
  "atk-s0402a55:62_13": "Ariyenāti niddosena.",
  "atk-s0402a55:62_14": "Ajjhattanti sake attabhāve.",
  "atk-s0402a55:62_15": "Anavajjasukhanti niddosasukhaṁ.",
  "atk-s0402a55:63_0": "So cakkhunā rūpaṁ disvāti so iminā ariyena sīlakkhandhena samannāgato bhikkhu cakkhuviññāṇena rūpaṁ passitvāti attho.",
  "atk-s0402a55:63_1": "Sesapadesupi yaṁ vattabbaṁ siyā,",
  "atk-s0402a55:63_2": "taṁ sabbaṁ visuddhimagge (visuddhi.",
  "atk-s0402a55:63_3": "1.15) vuttaṁ.",
  "atk-s0402a55:63_4": "Abyāsekasukhanti kilesehi anāsittasukhaṁ,",
  "atk-s0402a55:63_5": "avikiṇṇasukhantipi vuttaṁ.",
  "atk-s0402a55:63_6": "Indriyasaṁvarasukhaṁ hi diṭṭhādīsu diṭṭhamattādivasena pavattatāya avikiṇṇaṁ hoti.",
  "atk-s0402a55:64_0": "So abhikkante paṭikkanteti so manacchaṭṭhānaṁ indriyānaṁ saṁvarena samannāgato bhikkhu imesu abhikkantapaṭikkantādīsu",
  "atk-s0402a55:64_1": "sattasu ṭhānesu satisampajaññavasena sampajānakārī hoti.",
  "atk-s0402a55:64_2": "Tattha abhikkantanti purato gamanaṁ.",
  "atk-s0402a55:64_3": "Paṭikkantanti pacchāgamanaṁ.",
  "atk-s0402a55:65_0": "Sampajānakārīhotīti sātthakasampajaññaṁ,",
  "atk-s0402a55:65_1": "sappāyasampajaññaṁ,",
  "atk-s0402a55:65_2": "gocarasampajaññaṁ,",
  "atk-s0402a55:65_3": "asammohasampajaññanti imesaṁ catunnaṁ satisampayuttānaṁ sampajaññānaṁ vasena satiṁ upaṭṭhapetvā ñāṇena",
  "atk-s0402a55:65_4": "paricchinditvāyeva tāni abhikkantapaṭikkantāni karoti.",
  "atk-s0402a55:65_5": "Sesapadesupi eseva nayo.",
  "atk-s0402a55:65_6": "Ayamettha saṅkhepo,",
  "atk-s0402a55:65_7": "vitthāro pana icchantena dīghanikāye sāmaññaphalavaṇṇanāto vā majjhimanikāye satipaṭṭhānavaṇṇanāto vā gahetabbo.",
  "atk-s0402a55:66_0": "So iminā cātiādinā kiṁ dasseti?",
  "atk-s0402a55:66_1": "Araññavāsassa paccayasampattiṁ dasseti.",
  "atk-s0402a55:66_2": "Yassa hi ime cattāro paccayā natthi,",
  "atk-s0402a55:66_3": "tassa araññavāso na ijjhati,",
  "atk-s0402a55:66_4": "tiracchānagatehi vā vanacarakehi vā saddhiṁ vatthabbataṁ āpajjati.",
  "atk-s0402a55:66_5": "Araññe adhivatthā devatā ‘‘kiṁ evarūpassa pāpabhikkhuno araññavāsenā’’ti bheravasaddaṁ sāventi,",
  "atk-s0402a55:66_6": "hatthehi sīsaṁ paharitvā palāyanākāraṁ karonti.",
  "atk-s0402a55:66_7": "‘‘Asuko bhikkhu araññaṁ pavisitvā idañcidañca pāpakammamakāsī’’ti ayaso pattharati.",
  "atk-s0402a55:66_8": "Yassa panete cattāro paccayā atthi,",
  "atk-s0402a55:66_9": "tassa araññavāso ijjhati.",
  "atk-s0402a55:66_10": "So hi attano sīlaṁ paccavekkhanto kiñci kāḷakaṁ vā tilakaṁ vā apassanto pītiṁ uppādetvā taṁ khayato vayato sammasanto ariyabhūmiṁ okkamati.",
  "atk-s0402a55:66_11": "Araññe adhivatthā devatā attamanā vaṇṇaṁ bhāsanti.",
  "atk-s0402a55:66_12": "Itissa udake pakkhittatelabindu viya yaso vitthāriko hoti.",
  "atk-s0402a55:67_0": "Tattha vivittanti suññaṁ,",
  "atk-s0402a55:67_1": "appasaddaṁ,",
  "atk-s0402a55:67_2": "appanigghosanti attho.",
  "atk-s0402a55:67_3": "Etadeva hi sandhāya vibhaṅge ‘‘vivittanti santike cepi senāsanaṁ hoti,",
  "atk-s0402a55:67_4": "tañca anākiṇṇaṁ gahaṭṭhehi pabbajitehi,",
  "atk-s0402a55:67_5": "tena taṁ vivitta’’nti (vibha.",
  "atk-s0402a55:67_6": "526) vuttaṁ.",
  "atk-s0402a55:67_7": "Seti ceva āsati ca etthāti senāsanaṁ.",
  "atk-s0402a55:67_8": "Mañcapīṭhānametaṁ adhivacanaṁ. Tenāha –",
  "atk-s0402a55:67_9": "‘‘senāsananti mañcopi senāsanaṁ, pīṭhampi, bhisipi,",
  "atk-s0402a55:67_10": "bimbohanampi, vihāropi,",
  "atk-s0402a55:67_11": "aḍḍhayogopi, pāsādopi,",
  "atk-s0402a55:67_12": "hammiyampi, guhāpi, aṭṭopi, māḷopi, leṇampi,",
  "atk-s0402a55:67_13": "veḷugumbopi,",
  "atk-s0402a55:67_14": "rukkhamūlampi,",
  "atk-s0402a55:67_15": "maṇḍapopi senāsanaṁ,",
  "atk-s0402a55:67_16": "yattha vā pana bhikkhū paṭikkamanti,",
  "atk-s0402a55:67_17": "sabbametaṁ senāsana’’nti (vibha. 527).",
  "atk-s0402a55:67_18": "Apica vihāro,",
  "atk-s0402a55:67_19": "aḍḍhayogo, pāsādo, hammiyaṁ,",
  "atk-s0402a55:67_20": "guhāti idaṁ vihārasenāsanaṁ nāma. Mañco, pīṭhaṁ, bhisi,",
  "atk-s0402a55:67_21": "bimbohananti idaṁ mañcapīṭhasenāsanaṁ nāma. Cimilikā,",
  "atk-s0402a55:67_22": "cammakhaṇḍo,",
  "atk-s0402a55:67_23": "tiṇasanthāro,",
  "atk-s0402a55:67_24": "paṇṇasanthāroti idaṁ santhatasenāsanaṁ nāma.",
  "atk-s0402a55:67_25": "Yattha vā pana bhikkhū paṭikkamantīti etaṁ okāsasenāsanaṁ nāmāti evaṁ catubbidhaṁ senāsanaṁ hoti.",
  "atk-s0402a55:67_26": "Taṁ sabbampi senāsanaggahaṇena gahitameva.",
  "atk-s0402a55:68_0": "Imassa pana sakuṇasadisassa cātuddisassa bhikkhuno anucchavikaṁ dassento araññaṁ rukkhamūlantiādimāha.",
  "atk-s0402a55:68_1": "Tattha araññanti ‘‘nikkhamitvā bahi indakhīlā sabbametaṁ arañña’’nti (vibha.",
  "atk-s0402a55:68_2": "529) ‘‘idaṁ bhikkhunīnaṁ vasena āgataṁ araññaṁ.",
  "atk-s0402a55:68_3": "‘‘Āraññakaṁ nāma senāsanaṁ pañcadhanusatikaṁ pacchima’’nti (pārā.",
  "atk-s0402a55:68_4": "654) idaṁ pana imassa bhikkhuno anurūpaṁ.",
  "atk-s0402a55:68_5": "Tassa lakkhaṇaṁ visuddhimagge dhutaṅganiddese vuttaṁ.",
  "atk-s0402a55:68_6": "Rukkhamūlanti yaṁkiñci sītacchāyaṁ vivittaṁ rukkhamūlaṁ.",
  "atk-s0402a55:68_7": "Pabbatanti selaṁ.",
  "atk-s0402a55:68_8": "Tattha hi udakasoṇḍīsu udakakiccaṁ katvā sītāya rukkhacchāyāya nisinnassa nānādisāsu khāyamānāsu sītena vātena bījiyamānassa cittaṁ ekaggaṁ hoti.",
  "atk-s0402a55:68_9": "Kandaranti kaṁ vuccati udakaṁ,",
  "atk-s0402a55:68_10": "tena dāritaṁ udakabhinnaṁ pabbatapadesaṁ,",
  "atk-s0402a55:68_11": "yaṁ nitambantipi nadīnikuñjantipi vadanti.",
  "atk-s0402a55:68_12": "Tattha hi rajatapaṭṭasadisā vālikā hoti,",
  "atk-s0402a55:68_13": "matthake maṇivitānaṁ viya vanagahanaṁ,",
  "atk-s0402a55:68_14": "maṇikkhandhasadisaṁ udakaṁ sandati.",
  "atk-s0402a55:68_15": "Evarūpaṁ kandaraṁ oruyha pānīyaṁ pivitvā gattāni sītāni katvā vālikaṁ ussāpetvā paṁsukūlacīvaraṁ paññāpetvā",
  "atk-s0402a55:68_16": "nisinnassa samaṇadhammaṁ karoto cittaṁ ekaggaṁ hoti.",
  "atk-s0402a55:68_17": "Giriguhanti dvinnaṁ pabbatānaṁ antaraṁ,",
  "atk-s0402a55:68_18": "ekasmiṁyeva vā umaṅgasadisaṁ mahāvivaraṁ.",
  "atk-s0402a55:68_19": "Susānalakkhaṇaṁ visuddhimagge (visuddhi.",
  "atk-s0402a55:68_20": "1.34) vuttaṁ.",
  "atk-s0402a55:68_21": "Vanapatthanti gāmantaṁ atikkamitvā manussānaṁ anupacāraṭṭhānaṁ,",
  "atk-s0402a55:68_22": "yattha na kasanti na vapanti.",
  "atk-s0402a55:68_23": "Tenevāha –",
  "atk-s0402a55:68_24": "‘‘vanapatthanti dūrānametaṁ senāsanānaṁ adhivacana’’ntiādi.",
  "atk-s0402a55:68_25": "Abbhokāsanti acchannaṁ.",
  "atk-s0402a55:68_26": "Ākaṅkhamāno panettha cīvarakuṭiṁ katvā vasati.",
  "atk-s0402a55:68_27": "Palālapuñjanti palālarāsiṁ .",
  "atk-s0402a55:68_28": "Mahāpalālapuñjato hi palālaṁ nikkaḍḍhitvā pabbhāraleṇasadise ālaye karonti,",
  "atk-s0402a55:68_29": "gacchagumbādīnampi upari palālaṁ pakkhipitvā heṭṭhā nisinnā samaṇadhammaṁ karonti.",
  "atk-s0402a55:68_30": "Taṁ sandhāyetaṁ vuttaṁ.",
  "atk-s0402a55:69_0": "Pacchābhattanti bhattassa pacchato.",
  "atk-s0402a55:69_1": "Piṇḍapātapaṭikkantoti piṇḍapātapariyesanato paṭikkanto.",
  "atk-s0402a55:69_2": "Pallaṅkanti samantato ūrubaddhāsanaṁ.",
  "atk-s0402a55:69_3": "Ābhujitvāti bandhitvā.",
  "atk-s0402a55:69_4": "Ujuṁ kāyaṁ paṇidhāyāti uparimasarīraṁ ujukaṁ ṭhapetvā aṭṭhārasa piṭṭhikaṇṭake koṭiyā koṭiṁ paṭipādetvā.",
  "atk-s0402a55:69_5": "Evañhi nisinnassa cammamaṁsanhārūni na paṇamanti.",
  "atk-s0402a55:69_6": "Athassa yā tesaṁ paṇamanapaccayā khaṇe khaṇe vedanā uppajjeyyuṁ,",
  "atk-s0402a55:69_7": "tā na uppajjanti.",
  "atk-s0402a55:69_8": "Tāsu na uppajjamānāsu cittaṁ ekaggaṁ hoti,",
  "atk-s0402a55:69_9": "kammaṭṭhānaṁ na paripatati,",
  "atk-s0402a55:69_10": "vuddhiṁ phātiṁ upagacchati.",
  "atk-s0402a55:69_11": "Parimukhaṁ satiṁ upaṭṭhapetvāti kammaṭṭhānābhimukhaṁ satiṁ ṭhapayitvā,",
  "atk-s0402a55:69_12": "mukhasamīpe vā katvāti attho.",
  "atk-s0402a55:69_13": "Teneva vibhaṅge vuttaṁ –",
  "atk-s0402a55:69_14": "‘‘ayaṁ sati upaṭṭhitā hoti sūpaṭṭhitā nāsikagge vā mukhanimitte vā.",
  "atk-s0402a55:69_15": "Tena vuccati parimukhaṁ satiṁ upaṭṭhapetvā’’ti (vibha. 537).",
  "atk-s0402a55:69_16": "Atha vā ‘‘parīti pariggahaṭṭho.",
  "atk-s0402a55:69_17": "Mukhanti niyyānaṭṭho.",
  "atk-s0402a55:69_18": "Satīti upaṭṭhānaṭṭho.",
  "atk-s0402a55:69_19": "Tena vuccati –",
  "atk-s0402a55:69_20": "‘parimukhaṁ sati’’’nti evaṁ paṭisambhidāyaṁ (paṭi. ma.",
  "atk-s0402a55:69_21": "1.164) vuttanayena panettha attho daṭṭhabbo.",
  "atk-s0402a55:69_22": "Tatrāyaṁ saṅkhepo ‘‘pariggahitaniyyānaṁ satiṁ katvā’’ti.",
  "atk-s0402a55:70_0": "Abhijjhaṁ loketi ettha lujjana-palujjanaṭṭhena pañcupādānakkhandhā loko.",
  "atk-s0402a55:70_1": "Tasmā pañcasu upādānakkhandhesu rāgaṁ pahāya kāmacchandaṁ vikkhambhetvāti ayamettha attho.",
  "atk-s0402a55:70_2": "Vigatābhijjhenāti vikkhambhanavasena pahīnattā vigatābhijjhena,",
  "atk-s0402a55:70_3": "na cakkhuviññāṇasadisenāti attho.",
  "atk-s0402a55:70_4": "Abhijjhāya cittaṁ parisodhetīti abhijjhāto cittaṁ parimoceti,",
  "atk-s0402a55:70_5": "yathā naṁ sā muñcati ceva muñcitvā ca na puna gaṇhāti,",
  "atk-s0402a55:70_6": "evaṁ karotīti attho.",
  "atk-s0402a55:70_7": "Byāpādapadosaṁ pahāyātiādīsupi eseva nayo.",
  "atk-s0402a55:70_8": "Byāpajjati iminā cittaṁ pūtikummāsādayo viya purimapakatiṁ pajahatīti byāpādo.",
  "atk-s0402a55:70_9": "Vikārappattiyā padussati,",
  "atk-s0402a55:70_10": "paraṁ vā padūseti vināsetīti padoso.",
  "atk-s0402a55:70_11": "Ubhayampetaṁ kodhasseva adhivacanaṁ .",
  "atk-s0402a55:70_12": "Thinaṁ cittagelaññaṁ,",
  "atk-s0402a55:70_13": "middhaṁ cetasikagelaññaṁ.",
  "atk-s0402a55:70_14": "Thinañca middhañca thinamiddhaṁ.",
  "atk-s0402a55:70_15": "Ālokasaññīti rattimpi divāpi diṭṭhaālokasañjānanasamatthāya vigatanīvaraṇāya parisuddhāya saññāya samannāgato .",
  "atk-s0402a55:70_16": "Sato sampajānoti satiyā ca ñāṇena ca samannāgato.",
  "atk-s0402a55:70_17": "Idaṁ ubhayaṁ ālokasaññāya upakārakattā vuttaṁ.",
  "atk-s0402a55:70_18": "Uddhaccañca kukkuccañca uddhaccakukkuccaṁ.",
  "atk-s0402a55:70_19": "Tiṇṇavicikicchoti vicikicchaṁ taritvā atikkamitvā ṭhito.",
  "atk-s0402a55:70_20": "‘‘Kathamidaṁ kathamida’’nti evaṁ nappavattatīti akathaṁkathī.",
  "atk-s0402a55:70_21": "Kusalesu dhammesūti anavajjesu dhammesu.",
  "atk-s0402a55:70_22": "‘‘Ime nu kho kusalā,",
  "atk-s0402a55:70_23": "kathamime kusalā’’ti evaṁ na vicikicchati na kaṅkhatīti attho.",
  "atk-s0402a55:70_24": "Ayamettha saṅkhepo.",
  "atk-s0402a55:70_25": "Imesu pana nīvaraṇesu vacanatthalakkhaṇādibhedato yaṁ vattabbaṁ siyā,",
  "atk-s0402a55:70_26": "taṁ visuddhimagge (visuddhi.",
  "atk-s0402a55:70_27": "1.71-72) vuttaṁ.",
  "atk-s0402a55:70_28": "Paññāya dubbalīkaraṇeti yasmā ime pañca nīvaraṇā uppajjamānā anuppannāya lokiyalokuttarāya paññāya uppajjituṁ na denti,",
  "atk-s0402a55:70_29": "uppannāpi aṭṭha samāpattiyo pañca vā abhiññā ucchinditvā pātenti.",
  "atk-s0402a55:70_30": "Tasmā paññāya dubbalīkaraṇāti vuccanti.",
  "atk-s0402a55:70_31": "Vivicceva kāmehītiādīni visuddhimagge vitthāritāni.",
  "atk-s0402a55:71_0": "Ime āsavātiādi aparenāpi pariyāyena catusaccappakāsanatthaṁ vuttaṁ.",
  "atk-s0402a55:71_1": "Nāparaṁ itthattāyāti pajānātīti ettāvatā heṭṭhā tīhi aṅgehi bāhirasamayassa nipphalabhāvaṁ dassetvā catutthena",
  "atk-s0402a55:71_2": "aṅgena attano sāsanassa gambhīrabhāvaṁ pakāsetvā desanāya arahattena kūṭaṁ gaṇhi.",
  "atk-s0402a55:71_3": "Idāni desanaṁ appento evaṁ kho,",
  "atk-s0402a55:71_4": "bhikkhavetiādimāha.",
  "atk-s0402a55:72_0": "9. Taṇhāsuttavaṇṇanā",
  "atk-s0402a55:73_0": "199.",
  "atk-s0402a55:73_1": "Navame jālininti jālasadisaṁ.",
  "atk-s0402a55:73_2": "Yathā hi jālaṁ samantato saṁsibbitaṁ ākulabyākulaṁ,",
  "atk-s0402a55:73_3": "evaṁ taṇhāpīti jālasadisattā jālinīti vuttā.",
  "atk-s0402a55:73_4": "Tayo vā bhave ajjhottharitvā ṭhitāya etissā tattha tattha attano koṭṭhāsabhūtaṁ jālaṁ atthītipi jālinī.",
  "atk-s0402a55:73_5": "Saritanti tattha tattha saritvā saṁsaritvā ṭhitaṁ.",
  "atk-s0402a55:73_6": "Visaṭanti patthaṭaṁ vikkhittaṁ.",
  "atk-s0402a55:73_7": "Visattikanti tattha tattha visattaṁ laggaṁ lagitaṁ.",
  "atk-s0402a55:73_8": "Apica ‘‘visamūlāti visattikā.",
  "atk-s0402a55:73_9": "Visaphalāti visattikā’’tiādināpi (mahāni. 3; cūḷani.",
  "atk-s0402a55:73_10": "mettagūmāṇavapucchāniddeso 22) nayenettha attho daṭṭhabbo.",
  "atk-s0402a55:73_11": "Uddhastoti upari dhaṁsito.",
  "atk-s0402a55:73_12": "Pariyonaddhoti samantā veṭhito.",
  "atk-s0402a55:73_13": "Tantākulakajātoti tantaṁ viya ākulajāto.",
  "atk-s0402a55:73_14": "Yathā nāma dunnikkhittaṁ mūsikacchinnaṁ pesakārānaṁ tantaṁ tahiṁ tahiṁ ākulaṁ hoti,",
  "atk-s0402a55:73_15": "‘‘idaṁ aggaṁ idaṁ mūla’’nti aggena vā aggaṁ,",
  "atk-s0402a55:73_16": "mūlena vā mūlaṁ samānetuṁ dukkaraṁ hoti,",
  "atk-s0402a55:73_17": "evaṁ sattā imāya taṇhāya pariyonaddhā ākulabyākulā na sakkonti attano nissaraṇamaggaṁ ujuṁ kātuṁ.",
  "atk-s0402a55:73_18": "Gulāguṇṭhikajātoti gulāguṇṭhikaṁ vuccati pesakārakañjiyasuttaṁ.",
  "atk-s0402a55:73_19": "Gulā nāma sakuṇikā,",
  "atk-s0402a55:73_20": "tassā kulāvakotipi eke.",
  "atk-s0402a55:73_21": "Yathā tadubhayampi ākulaṁ aggena vā aggaṁ,",
  "atk-s0402a55:73_22": "mūlena vā mūlaṁ samānetuṁ dukkaranti purimanayeneva yojetabbaṁ.",
  "atk-s0402a55:73_23": "Muñjapabbajabhūtoti muñjatiṇaṁ viya pabbajatiṇaṁ viya ca bhūto,",
  "atk-s0402a55:73_24": "tādiso jāto.",
  "atk-s0402a55:73_25": "Yathā tāni tiṇāni koṭṭetvā katarajjuṁ jiṇṇakāle katthaci patitaṁ gahetvā tesaṁ tiṇānaṁ ‘‘idaṁ aggaṁ idaṁ mūla’’nti aggena vā aggaṁ,",
  "atk-s0402a55:73_26": "mūlena vā mūlaṁ samānetuṁ dukkaraṁ.",
  "atk-s0402a55:73_27": "Tampi ca paccattapurisakāre ṭhatvā sakkā bhaveyya ujuṁ kātuṁ,",
  "atk-s0402a55:73_28": "ṭhapetvā pana bodhisatte añño satto attano dhammatāya taṇhājālaṁ padāletvā attano nissaraṇamaggaṁ ujuṁ kātuṁ samattho nāma natthi.",
  "atk-s0402a55:73_29": "Evamayaṁ loko taṇhājālena pariyonaddho apāyaṁ duggatiṁ vinipātaṁ saṁsāraṁ nātivattati.",
  "atk-s0402a55:73_30": "Tattha apāyoti niraya-tiracchānayoni-pettivisaya-asurakāyā.",
  "atk-s0402a55:73_31": "Sabbepi hi te vaḍḍhisaṅkhātassa āyassa abhāvato apāyāti vuccanti.",
  "atk-s0402a55:73_32": "Tathā dukkhassa gatibhāvato duggati.",
  "atk-s0402a55:73_33": "Sukhasamussayato vinipatitattā vinipāto.",
  "atk-s0402a55:73_34": "Itaro pana –",
  "atk-s0402a55:74_0": "‘‘Khandhānañca paṭipāṭi, dhātuāyatanāna ca;",
  "atk-s0402a55:75_0": "Abbocchinnaṁ vattamānā, saṁsāroti pavuccati.",
  "atk-s0402a55:76_0": "Taṁ sabbaṁ nātivattati nātikkamati,",
  "atk-s0402a55:76_1": "atha kho cutito paṭisandhiṁ paṭisandhito cutinti evaṁ punappunaṁ cutipaṭisandhiyo gaṇhamāno tīsu bhavesu",
  "atk-s0402a55:76_2": "catūsu yonīsu pañcasu gatīsu sattasu viññāṇaṭṭhitīsu navasu sattāvāsesu mahāsamudde vātakkhittanāvā viya",
  "atk-s0402a55:76_3": "yante yuttagoṇo viya ca paribbhamatiyeva.",
  "atk-s0402a55:77_0": "Ajjhattikassa upādāyāti ajjhattikaṁ khandhapañcakaṁ upādāya.",
  "atk-s0402a55:77_1": "Idañhi upayogatthe sāmivacanaṁ.",
  "atk-s0402a55:77_2": "Bāhirassa upādāyāti bāhiraṁ khandhapañcakaṁ upādāya,",
  "atk-s0402a55:77_3": "idampi upayogatthe sāmivacanaṁ. Asmīti,",
  "atk-s0402a55:77_4": "bhikkhave, satīti,",
  "atk-s0402a55:77_5": "bhikkhave,",
  "atk-s0402a55:77_6": "yadetaṁ ajjhattaṁ khandhapañcakaṁ upādāya taṇhāmānadiṭṭhivasena samūhaggāhato asmīti hoti,",
  "atk-s0402a55:77_7": "tasmiṁ satīti attho.",
  "atk-s0402a55:77_8": "Itthasmīti hotītiādīsu pana evaṁ samūhato ahanti gahaṇe sati tato anupanidhāya ca upanidhāya cāti dvidhā gahaṇaṁ hoti.",
  "atk-s0402a55:77_9": "Tattha anupanidhāyāti aññaṁ ākāraṁ anupagamma sakabhāvameva ārammaṇaṁ katvā itthasmīti hoti,",
  "atk-s0402a55:77_10": "khattiyādīsu idaṁpakāro ahanti evaṁ taṇhāmānadiṭṭhivasena hotīti attho.",
  "atk-s0402a55:77_11": "Idaṁ tāva anupanidhāya gahaṇaṁ.",
  "atk-s0402a55:77_12": "Upanidhāya gahaṇaṁ pana duvidhaṁ hoti samato ca asamato ca.",
  "atk-s0402a55:77_13": "Taṁ dassetuṁ evaṁsmīti aññathāsmīti ca vuttaṁ.",
  "atk-s0402a55:77_14": "Tattha evaṁsmīti idaṁ samato upanidhāya gahaṇaṁ,",
  "atk-s0402a55:77_15": "yathāyaṁ khattiyo yathāyaṁ brāhmaṇo,",
  "atk-s0402a55:77_16": "evamahampīti attho.",
  "atk-s0402a55:77_17": "Aññathāsmīti idaṁ pana asamato gahaṇaṁ,",
  "atk-s0402a55:77_18": "yathāyaṁ khattiyo yathāyaṁ brāhmaṇo,",
  "atk-s0402a55:77_19": "tato aññathā ahaṁ,",
  "atk-s0402a55:77_20": "hīno vā adhiko vāti attho.",
  "atk-s0402a55:77_21": "Imāni tāva paccuppannavasena cattāri taṇhāvicaritāni.",
  "atk-s0402a55:78_0": "Asasmīti satasmīti imāni pana dve yasmā atthīti asaṁ,",
  "atk-s0402a55:78_1": "niccassetaṁ adhivacanaṁ.",
  "atk-s0402a55:78_2": "Sīdatīti sataṁ,",
  "atk-s0402a55:78_3": "aniccassetaṁ adhivacanaṁ.",
  "atk-s0402a55:78_4": "Tasmā sassatucchedavasena vuttānīti veditabbāni.",
  "atk-s0402a55:78_5": "Ito parāni santi evamādīni cattāri saṁsayaparivitakkavasena vuttāni.",
  "atk-s0402a55:78_6": "Santi hotīti evamādīsu ahaṁ siyanti hotīti evamattho veditabbo.",
  "atk-s0402a55:78_7": "Adhippāyo panettha purimacatukke vuttanayeneva gahetabbo.",
  "atk-s0402a55:78_8": "Apihaṁ santiādīni pana cattāri api nāma ahaṁ bhaveyyanti evaṁ patthanākappanavasena vuttāni.",
  "atk-s0402a55:78_9": "Tānipi purimacatukke vuttanayeneva veditabbāni.",
  "atk-s0402a55:78_10": "Bhavissantiādīni pana cattāri anāgatavasena vuttāni.",
  "atk-s0402a55:78_11": "Tesampi purimacatukke vuttanayeneva attho veditabbo. Evamete –",
  "atk-s0402a55:79_0": "‘‘Dve diṭṭhisīsā sīsaññe, cattāro sīsamūlakā;",
  "atk-s0402a55:80_0": "Tayo tayoti etāni, aṭṭhārasa vibhāvaye.",
  "atk-s0402a55:81_0": "Etesu hi asasmi,",
  "atk-s0402a55:81_1": "satasmīti ete dve diṭṭhisīsā nāma. Asmi, santi,",
  "atk-s0402a55:81_2": "apihaṁ santi,",
  "atk-s0402a55:81_3": "bhavissanti ete cattāro suddhasīsā eva.",
  "atk-s0402a55:81_4": "Itthasmītiādayo tayo tayoti dvādasa sīsamūlakā nāmāti evamete dve diṭṭhisīsā cattāro suddhasīsā dvādasa",
  "atk-s0402a55:81_5": "sīsamūlakāti aṭṭhārasa taṇhāvicaritadhammā veditabbā.",
  "atk-s0402a55:81_6": "Imāni tāva ajjhattikassa upādāya aṭṭhārasa taṇhāvicaritāni.",
  "atk-s0402a55:81_7": "Bāhirassa upādāya taṇhāvicaritesupi eseva nayo.",
  "atk-s0402a55:81_8": "Imināti iminā rūpena vā…pe…",
  "atk-s0402a55:81_9": "viññāṇena vāti esa viseso veditabbo.",
  "atk-s0402a55:81_10": "Sesaṁ tādisameva.",
  "atk-s0402a55:82_0": "Iti evarūpāni atītāni chattiṁsāti ekamekassa puggalassa atīte addhani chattiṁsa.",
  "atk-s0402a55:82_1": "Anāgatānichattiṁsāti ekamekasseva puggalassa ca anāgate addhani chattiṁsa.",
  "atk-s0402a55:82_2": "Paccuppannāni chattiṁsāti ekassa vā puggalassa yathāsambhavato bahūnaṁ vā paccuppanne addhani chattiṁsāva.",
  "atk-s0402a55:82_3": "Sabbasattānaṁ pana niyameneva atīte addhani chattiṁsa,",
  "atk-s0402a55:82_4": "anāgate chattiṁsa,",
  "atk-s0402a55:82_5": "paccuppanne chattiṁsa.",
  "atk-s0402a55:82_6": "Anantā hi asadisataṇhāmānadiṭṭhibhedā sattā.",
  "atk-s0402a55:82_7": "Aṭṭhasataṁtaṇhāvicaritaṁ hontīti ettha pana aṭṭhasatasaṅkhātaṁ taṇhāvicaritaṁ hotīti evamattho daṭṭhabbo.",
  "atk-s0402a55:83_0": "10. Pemasuttavaṇṇanā",
  "atk-s0402a55:84_0": "200.",
  "atk-s0402a55:84_1": "Dasame na ussenetīti diṭṭhivasena na ukkhipati.",
  "atk-s0402a55:84_2": "Na paṭisenetīti paṭiviruddho hutvā kalahabhaṇḍanavasena na ukkhipati.",
  "atk-s0402a55:84_3": "Na dhūpāyatīti ajjhattikassa upādāya taṇhāvicaritavasena na dhūpāyati.",
  "atk-s0402a55:84_4": "Na pajjalatīti bāhirassa upādāya taṇhāvicaritavasena na pajjalati.",
  "atk-s0402a55:84_5": "Na sampajjhāyatīti asmimānavasena na sampajjhāyati.",
  "atk-s0402a55:84_6": "Sesaṁ pāḷinayeneva veditabbaṁ.",
  "atk-s0402a55:84_7": "Imasmiṁ sutte vaṭṭavivaṭṭaṁ kathitanti.",
  "atk-s0402a55:85_0": "Mahāvaggo pañcamo.",
  "atk-s0402a55:86_0": "Catutthapaṇṇāsakaṁ niṭṭhitaṁ.",
  "atk-s0402a55:87_0": "5. Pañcamapaṇṇāsakaṁ"
}