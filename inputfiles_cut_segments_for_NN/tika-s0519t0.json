{
  "tika-s0519t0:0_0": " Namo tassa bhagavato arahato sammāsambuddhassa",
  "tika-s0519t0:1_0": "Khuddakanikāye",
  "tika-s0519t0:2_0": "Nettippakaraṇa-ṭīkā",
  "tika-s0519t0:3_0": "Ganthārambhakathāvaṇṇanā",
  "tika-s0519t0:4_0": "Saṁvaṇṇanārambhe (dī. ni. ṭī. 1.ganthārambhakathāvaṇṇanā; ma. ni. ṭī. 1.1 ganthārambhakathāvaṇṇanā; saṁ. ni. ṭī.",
  "tika-s0519t0:4_1": "1.1.1 ganthārambhakathāvaṇṇanā) ratanattayavandanā saṁvaṇṇetabbassa dhammassa pabhavanissayavisuddhipaṭivedanatthaṁ,",
  "tika-s0519t0:4_2": "taṁ pana dhammasaṁvaṇṇanāsu viññūnaṁ bahumānuppādanatthaṁ,",
  "tika-s0519t0:4_3": "taṁ sammadeva tesaṁ uggahaṇadhāraṇādikkamaladdhabbāya sammāpaṭipattiyā sabbahitasukhanipphādanatthaṁ. Atha vā maṅgalabhāvato,",
  "tika-s0519t0:4_4": "sabbakiriyāsu pubbakiccabhāvato,",
  "tika-s0519t0:4_5": "paṇḍitehi sammācaritabhāvato,",
  "tika-s0519t0:4_6": "āyatiṁ paresaṁ diṭṭhānugatiāpajjanato ca saṁvaṇṇanāyaṁ ratanattayapaṇāmakiriyā.",
  "tika-s0519t0:4_7": "Atha vā ratanattayapaṇāmakaraṇaṁ pūjanīyapūjāpuññavisesanibbattanatthaṁ,",
  "tika-s0519t0:4_8": "taṁ attano yathāladdhasampattinimittassa kammassa balānuppadānatthaṁ,",
  "tika-s0519t0:4_9": "antarā ca tassa asaṅkocanatthaṁ,",
  "tika-s0519t0:4_10": "tadubhayaṁ anantarāyena aṭṭhakathāya parisamāpanatthaṁ.",
  "tika-s0519t0:4_11": "Idameva ca payojanaṁ ācariyena idhādhippetaṁ.",
  "tika-s0519t0:4_12": "Tathā hi vakkhati ‘‘vandanājanitaṁ…pe… tassa tejasā’’ti.",
  "tika-s0519t0:4_13": "Vatthuttayapūjā hi niratisayapuññakkhettasambuddhiyā aparimeyyappabhāvo puññātisayoti bahuvidhantarāyepi lokasannivāse antarāyanibandhanasakalasaṁkilesaviddhaṁsanāya pahoti, bhayādiupaddavañca nivāreti. Yathāha –",
  "tika-s0519t0:5_0": "‘‘Pūjārahe pūjayato, buddhe yadi va sāvake’’ti. (dha. pa. 195; apa. thera 1.10.1) ca,",
  "tika-s0519t0:6_0": "Tathā –",
  "tika-s0519t0:7_0": "‘‘Ye, bhikkhave, buddhe pasannā, agge te pasannā,",
  "tika-s0519t0:7_1": "agge kho pana pasannānaṁ aggo vipāko hotī’’ti (a. ni. 4.34; itivu. 90) ca,",
  "tika-s0519t0:8_0": "Tathā –",
  "tika-s0519t0:9_0": "‘‘‘Buddho’ti kittayantassa, kāye bhavati yā pīti;",
  "tika-s0519t0:10_0": "Varameva hi sā pīti, kasiṇenapi jambudīpassa;",
  "tika-s0519t0:11_0": "‘‘‘Dhammo’ti…pe… ‘saṅgho’ti…pe… dīpassā’’ti. (dī. ni. aṭṭha. 1.6; itivu. aṭṭha 90; dī. ni. ṭī. 1.ganthārambhakathāvaṇṇanā; ma. ni. ṭī. 1.1; a. ni. ṭī. 2.4.34) ca,",
  "tika-s0519t0:12_0": "Tathā –",
  "tika-s0519t0:13_0": "‘‘Yasmiṁ, mahānāma,",
  "tika-s0519t0:13_1": "samaye ariyasāvako tathāgataṁ anussarati,",
  "tika-s0519t0:13_2": "nevassa tasmiṁ samaye rāgapariyuṭṭhitaṁ cittaṁ hoti,",
  "tika-s0519t0:13_3": "na dosa…pe… na mohapariyuṭṭhitaṁ cittaṁ hotī’’ti (a. ni. 6.10; 11.11) ca,",
  "tika-s0519t0:14_0": "Tathā –",
  "tika-s0519t0:15_0": "‘‘Araññe rukkhamūle vā…pe…;",
  "tika-s0519t0:16_0": "Bhayaṁ vā chambhitattaṁ vā, lomahaṁso na hessatī’’ti. (saṁ. ni. 1.249) ca;",
  "tika-s0519t0:17_0": "Tattha yassa ratanattayassa vandanaṁ kattukāmo,",
  "tika-s0519t0:17_1": "tassa guṇātisayayogasandassanatthaṁ ‘‘mahākāruṇika’’ntiādinā gāthāttayamāha.",
  "tika-s0519t0:17_2": "Guṇātisayayogena hi vandanārahabhāvo,",
  "tika-s0519t0:17_3": "vandanārahe ca katā vandanā yathādhippetappayojanaṁ sādhetīti.",
  "tika-s0519t0:17_4": "Tattha yassā saṁvaṇṇanaṁ kattukāmo,",
  "tika-s0519t0:17_5": "sā netti visesato yathānulomasāsanasannissayā,",
  "tika-s0519t0:17_6": "tassa ca vicittākārappavattivibhāvinī.",
  "tika-s0519t0:17_7": "Tathā hi suttantadesanā na vinayadesanā viya karuṇāppadhānā,",
  "tika-s0519t0:17_8": "nāpi abhidhammadesanā viya paññāppadhānā,",
  "tika-s0519t0:17_9": "atha kho karuṇāpaññāppadhānāti tadubhayappadhānadesanāvisesavibhāvanaṁ tāva sammāsambuddhassa thomanaṁ kātuṁ tammūlakattā sesaratanānaṁ ‘‘mahākāruṇikaṁ nātha’’ntiādi vuttaṁ.",
  "tika-s0519t0:18_0": "Tattha kiratīti (dī. ni. ṭī. 1.ganthārambhakathāvaṇṇanā; ma. ni. ṭī. 1.1; saṁ. ni. ṭī. 1.1.1; a. ni. ṭī. 1.1.1) karuṇā,",
  "tika-s0519t0:18_1": "paradukkhaṁ vikkhipati apanetīti attho. Atha vā kiṇātīti karuṇā,",
  "tika-s0519t0:18_2": "paradukkhe sati kāruṇikaṁ hiṁsati vibādhatīti attho . Kampanaṁ karotīti vā karuṇā,",
  "tika-s0519t0:18_3": "paradukkhe sati sādhūnaṁ hadayakhedaṁ karotīti attho. Kamiti vā sukhaṁ, taṁ rundhatīti karuṇā.",
  "tika-s0519t0:18_4": "Esā hi paradukkhāpanayanakāmatālakkhaṇā,",
  "tika-s0519t0:18_5": "attasukhanirapekkhatāya kāruṇikānaṁ sukhaṁ rundhati vibandhatīti attho.",
  "tika-s0519t0:18_6": "Kiriyati dukkhitesu pasāriyatīti vā karuṇā,",
  "tika-s0519t0:18_7": "karuṇāya niyuttoti kāruṇiko yathā ‘‘dovāriko’’ti (a. ni. 7.67).",
  "tika-s0519t0:18_8": "Yathā hi dvāraṭṭhānato aññattha vattamānopi dvārapaṭibaddhajīviko puriso dvārānativattavuttitāya dvāre niyuttoti ‘‘dovāriko’’ti vuccati,",
  "tika-s0519t0:18_9": "evaṁ bhagavā mettādivasena karuṇāvihārato aññattha vattamānopi karuṇānativattavuttitāya karuṇāya niyuttoti ‘‘kāruṇiko’’ti vuccati.",
  "tika-s0519t0:18_10": "Mahābhinīhārato paṭṭhāya hi yāva mahāparinibbānā lokahitatthameva lokanāthā tiṭṭhantīti.",
  "tika-s0519t0:18_11": "Mahanto kāruṇikoti mahākāruṇiko.",
  "tika-s0519t0:18_12": "Satipi bhagavato tadaññaguṇānampi vasena mahantabhāve kāruṇikasaddasannidhānena vuttattā karuṇāvasenevettha mahantabhāvo veditabbo yathā ‘‘mahāveyyākaraṇo’’ti.",
  "tika-s0519t0:18_13": "Evañca katvā ‘‘mahākāruṇiko’’ti iminā padena puggalādhiṭṭhānena satthu mahākaruṇā vuttā hoti.",
  "tika-s0519t0:19_0": "Aparo nayo – atthasādhanato karuṇaṁ karuṇāyanaṁ karuṇāsampavattanaṁ arahatīti kāruṇiko.",
  "tika-s0519t0:19_1": "Bhagavato hi sabbaññutāya anavasesato sattānaṁ hitaṁ, hitupāyañca jānato,",
  "tika-s0519t0:19_2": "tattha ca akilāsuno hitesitā satthikā, na tathā aññesanti.",
  "tika-s0519t0:19_3": "Atha vā karuṇā karuṇāyanaṁ sīlaṁ pakati sabhāvo etassāti kāruṇiko.",
  "tika-s0519t0:19_4": "Bhagavā hi pathavīphassādayo viya kakkhaḷaphusanādisabhāvā karuṇāsabhāvo sabhāvabhūtakaruṇoti attho. Sesaṁ purimasadisameva. Atha vā mahāvisayatāya, mahānubhāvatāya,",
  "tika-s0519t0:19_5": "mahapphalatāya ca mahatī karuṇāti mahākaruṇā.",
  "tika-s0519t0:19_6": "Bhagavato hi karuṇā niravasesesu sattesu pavattati,",
  "tika-s0519t0:19_7": "pavattamānā ca anaññasādhāraṇā pavattati,",
  "tika-s0519t0:19_8": "diṭṭhadhammikādibhedañca mahantameva sattānaṁ hitasukhaṁ ekantato nipphādeti,",
  "tika-s0519t0:19_9": "mahākaruṇāya niyuttoti mahākāruṇiko, taṁ mahākāruṇikaṁ.",
  "tika-s0519t0:19_10": "Sesaṁ sabbaṁ vuttanayeneva veditabbaṁ.",
  "tika-s0519t0:19_11": "Sumāgadhādipadānaṁ viya cettha saddasiddhi veditabbā.",
  "tika-s0519t0:20_0": "Nāthatīti nātho,",
  "tika-s0519t0:20_1": "veneyyānaṁ hitasukhaṁ āsīsati patthetīti attho,",
  "tika-s0519t0:20_2": "mettāyanavasena cettha hitasukhāsīsanaṁ veditabbaṁ,",
  "tika-s0519t0:20_3": "na karuṇāyanavasena paṭhamapadena vuttattā.",
  "tika-s0519t0:20_4": "Atha vā nāthati veneyyagataṁ kilesabyasanaṁ upatāpetīti nātho, nāthatīti vā nātho, yācatīti attho. Bhagavā hi ‘‘sādhu, bhikkhave,",
  "tika-s0519t0:20_5": "bhikkhu kālena kālaṁ attasampattiṁ paccavekkhitā’’tiādinā (a. ni. 8.7,",
  "tika-s0519t0:20_6": "8) sattānaṁ taṁ taṁ hitappaṭipattiṁ yācitvāpi mahākaruṇāya samussāhito te tattha niyojeti.",
  "tika-s0519t0:20_7": "Paramena vā cittissariyena samannāgato,",
  "tika-s0519t0:20_8": "sabbasatte vā sīlādiguṇehi īsati abhibhavatīti paramissaro bhagavā ‘‘nātho’’ti vuccati, taṁ nāthaṁ.",
  "tika-s0519t0:21_0": "Ñātabbanti ñeyyaṁ,",
  "tika-s0519t0:21_1": "atītādibhedabhinnaṁ sabbaṁ saṅkhataṁ, asaṅkhatañca. Saṅgaraṇaṭṭhena sāgaro,",
  "tika-s0519t0:21_2": "patitapatitānaṁ attano puthulagambhīrabhāvehi saṁsīdanaṁ nimmujjanaṁ karotīti attho.",
  "tika-s0519t0:21_3": "Saṁ-saddassa cettha ‘‘sābhāvo, sārāgo’’tiādīsu (dha. sa. 389,",
  "tika-s0519t0:21_4": "391) viya niruttinayena daṭṭhabbo.",
  "tika-s0519t0:21_5": "Saṅgaraṇaṭṭhenāti vā saṅgarakaraṇaṭṭhena,",
  "tika-s0519t0:21_6": "ṭhitadhammatāya ‘‘ayaṁ me mariyādā,",
  "tika-s0519t0:21_7": "imaṁ velaṁ nātikkamāmī’’ti lokena saṅgaraṁ saṅketaṁ karonto viya hotīti attho.",
  "tika-s0519t0:21_8": "Saṅgaraṇaṁ vā samantato galanaṁ sandanaṁ udakena karotīti sāgaro.",
  "tika-s0519t0:21_9": "Kappavuṭṭhānakāle hi mahāsamuddo ito cito ca paggharitvā sakalaṁ lokadhātuṁ ekoghaṁ karotīti.",
  "tika-s0519t0:21_10": "Lokiyā pana vadanti ‘‘sāgarassa rañño puttehi sāgarehi nibbattito khatoti sāgaro, puratthimo samuddappadeso,",
  "tika-s0519t0:21_11": "taṁsambandhatāya ruḷhivasena sabbopi samuddo tathā voharīyatī’’ti. Sāgarasadisattā sāgaro,",
  "tika-s0519t0:21_12": "ñeyyameva sāgaroti ñeyyasāgaro.",
  "tika-s0519t0:21_13": "Sadisatā cettha puthuladuttaragambhīrānādikālikatāhi veditabbā, nihīnaṁ cetamopammaṁ.",
  "tika-s0519t0:21_14": "Tathā hi ñeyyasseva sātisayā puthulatā aparimāṇalokadhātubyāpanato,",
  "tika-s0519t0:21_15": "sabbaññutaññāṇasseva taraṇīyatāya duttaratā, gambhīratā, ādikoṭirahitā ca pavatti,",
  "tika-s0519t0:21_16": "na itarassa paricchinnadesattā bāhirakavītarāgehipi ittarena khaṇena atikkamitabbattā, parimitagambhīrattā, parimitakālattā ca.",
  "tika-s0519t0:21_17": "Ñeyyasāgarassa pāraṁ pariyantaṁ gatoti ñeyyasāgarapāragū, taṁ ñeyyasāgarapāraguṁ.",
  "tika-s0519t0:22_0": "Gamanañcettha ñāṇagamanameva, na itaraṁ ñeyyaggahaṇato,",
  "tika-s0519t0:22_1": "taṁ pana ñāṇaṁ duvidhaṁ sammasanapaṭivedhabhedato, tathā hetuphalabhedato.",
  "tika-s0519t0:22_2": "Tattha ‘‘kicchaṁ vatāyaṁ loko āpanno’’tiādinā (dī. ni. 2.57; saṁ. ni. 2.4, 10; peṭako.",
  "tika-s0519t0:22_3": "23) karuṇāyanavaseneva abhinivisitvā anekākāravokāre saṅkhāre sammasantaṁ bhagavato sammasanañāṇaṁ chattiṁsakoṭisatasahassamukhena ñeyyasāgaraṁ ajjhogāhetvā tassa pāraṁ pariyantaṁ agamāsi,",
  "tika-s0519t0:22_4": "yaṁ ‘‘mahāvajirañāṇa’’nti vuccati.",
  "tika-s0519t0:22_5": "Paṭivedhañāṇaṁ pana sabbaññutaññāṇapadaṭṭhānaṁ āsavakkhayañāṇaṁ,",
  "tika-s0519t0:22_6": "āsavakkhayañāṇapadaṭṭhānañca sabbaññutaññāṇaṁ, yaṁ ‘‘mahābodhī’’ti vuccati.",
  "tika-s0519t0:22_7": "Pāragamanañca tassa kiccasiddhiyā, samatthatāya ca veditabbaṁ.",
  "tika-s0519t0:22_8": "Tathā yathāvuttaṁ sammasanañāṇaṁ hetu, itaraṁ phalaṁ.",
  "tika-s0519t0:22_9": "Saha sammasanañāṇena vā āsavakkhayañāṇaṁ hetu,",
  "tika-s0519t0:22_10": "sabbaññutaññāṇaṁ phalaṁ tadānisaṁsabhāvatoti veditabbaṁ.",
  "tika-s0519t0:23_0": "Vandeti namāmi, abhitthavāmi vā. Saṇhaṭṭhena nipuṇā,",
  "tika-s0519t0:23_1": "anupacitañāṇasambhārānaṁ agādhaṭṭhena gambhīrā,",
  "tika-s0519t0:23_2": "ekattādibhedato nandiyāvaṭṭādivibhāgato ca vicitrā visiṭṭhā nānāvidhā nayā etissāti nipuṇagambhīravicitranayā,",
  "tika-s0519t0:23_3": "nipuṇagambhīravicitranayā desanā assāti nipuṇagambhīravicitranayadesano, taṁ nipuṇa…pe… desanaṁ. Nayatīti vā nayo, pāḷigati,",
  "tika-s0519t0:23_4": "sā ca vuttanayena atthato nipuṇā,",
  "tika-s0519t0:23_5": "atthato byañjanato ca gambhīrā,",
  "tika-s0519t0:23_6": "saṅkhepavitthārānulomādippavattiyā nānāvidhatāya vicitrā.",
  "tika-s0519t0:23_7": "Tathā hi paññattianupaññattiādivasena,",
  "tika-s0519t0:23_8": "saṁkilesabhāgiyādilokiyāditadubhayavomissatādivasena,",
  "tika-s0519t0:23_9": "kusalādikhandhādisaṅgahādisamayavimuttādiṭhapanādikusalamūlāditikapaṭṭhānādivasena ca anekavidhā pāḷigatīti.",
  "tika-s0519t0:24_0": "Tattha (dī. ni. ṭī.",
  "tika-s0519t0:24_1": "1.ganthārambhakathāvaṇṇanā) dvīhākārehi bhagavato thomanā veditabbā attahitasampattito, parahitappaṭipattito ca.",
  "tika-s0519t0:24_2": "Tesu attahitasampatti anāvaraṇañāṇādhigamato,",
  "tika-s0519t0:24_3": "savāsanānaṁ sabbesaṁ kilesānaṁ accantappahānato ca veditabbā,",
  "tika-s0519t0:24_4": "parahitappaṭipatti lābhasakkārādinirapekkhacittassa sabbadukkhaniyyānikadhammadesanato,",
  "tika-s0519t0:24_5": "paṭiviruddhesupi niccaṁ hitajjhāsayañāṇaparipākakālāgamanato ca veditabbā. Sā panettha payogato, āsayato ca duvidhā, parahitappaṭipatti,",
  "tika-s0519t0:24_6": "yathāvuttabhedā duvidhā ca attahitasampatti pakāsitā hoti. Kathaṁ?",
  "tika-s0519t0:24_7": "‘‘Mahākāruṇika’’nti iminā āsayato ,",
  "tika-s0519t0:24_8": "‘‘nipuṇa…pe… desana’’nti iminā payogato,",
  "tika-s0519t0:24_9": "‘‘nātha’’nti iminā pana ubhayathāpi bhagavato parahitappaṭipatti pakāsitā karuṇākiccadīpanato,",
  "tika-s0519t0:24_10": "‘‘ñeyyasāgarapāragu’’nti iminā sātisayaṁ attahitasampatti paramukkaṁsagatañāṇakiccadīpanato.",
  "tika-s0519t0:25_0": "Atha vā tīhākārehi bhagavato thomanā veditabbā hetuto, phalato, upakārato ca. Tattha hetu mahākaruṇā,",
  "tika-s0519t0:25_1": "sā pana paṭhamapadena sarūpeneva dassitā.",
  "tika-s0519t0:25_2": "Phalaṁ catubbidhaṁ ñāṇasampadā pahānasampadā ānubhāvasampadā rūpakāyasampadā cāti.",
  "tika-s0519t0:25_3": "Tāsu padhānabhūtā ñāṇapahānasampadā ‘‘ñeyyasāgarapāragu’’nti iminā padena pakāsitā.",
  "tika-s0519t0:25_4": "Padhāne hi dassite avinābhāvato itarampi dvayaṁ dassitameva hoti.",
  "tika-s0519t0:25_5": "Na hi buddhānaṁ ānubhāvarūpakāyasampattīhi vinā kadācipi dhammakāyasirī vattatīti.",
  "tika-s0519t0:25_6": "Upakāro anantaraṁ abāhiraṁ katvā tividhayānamukhena vimuttidhammadesanā, sā ‘‘nāthaṁ,",
  "tika-s0519t0:25_7": "nipuṇa…pe… desana’’nti padadvayena pakāsitāti veditabbaṁ.",
  "tika-s0519t0:26_0": "Tattha (dī. ni. ṭī.",
  "tika-s0519t0:26_1": "1.ganthārambhakathāvaṇṇanā) ‘‘mahākāruṇika’’nti etena sammāsambodhiyā mūlaṁ dasseti.",
  "tika-s0519t0:26_2": "Mahākaruṇāsañcoditamānaso hi bhagavā saṁsārapaṅkato sattānaṁ samuddharaṇatthaṁ katābhinīhāro anupubbena pāramiyo pūretvā anuttaraṁ sammāsambodhiṁ adhigatoti karuṇā sammāsambodhiyā mūlaṁ.",
  "tika-s0519t0:26_3": "‘‘Ñeyyasāgarapāragu’’nti etena pubbabhāgappaṭipattiyā saddhiṁ sammāsambodhiṁ dasseti.",
  "tika-s0519t0:26_4": "Anāvaraṇañāṇapadaṭṭhānañhi maggañāṇaṁ,",
  "tika-s0519t0:26_5": "maggañāṇapadaṭṭhānañca anāvaraṇañāṇaṁ ‘‘sammāsambodhī’’ti vuccati.",
  "tika-s0519t0:26_6": "Vuttappabhedaṁ pana sammasanañāṇaṁ saha paññāpāramiyā tassā pubbabhāgapaṭipadā.",
  "tika-s0519t0:26_7": "Tassā hi ānubhāvena līnuddhaccapatiṭṭhānāyūhanakāmasukhallikattakilamathānuyogasassatucchedādiantadvayavirahitā ukkaṁsapāramippattā majjhimā paṭipadā bhāvanāpāripūriṁ gatā.",
  "tika-s0519t0:26_8": "‘‘Nātha’’nti iminā sammāsambodhiyā phalaṁ dasseti lokattayanāyakabhāvadīpanato.",
  "tika-s0519t0:26_9": "Tathā hi sabbānatthaparihārapubbaṅgamāya niravasesahitasukhavidhānatapparāya niratisayāya payogasampattiyā,",
  "tika-s0519t0:26_10": "sadevamanussāya pajāya accantupakāritāya aparimitanirupamabhāvaguṇavisesasamaṅgitāya ca sabbasattuttamo bhagavā aparimāṇāsu lokadhātūsu aparimāṇānaṁ sattānaṁ anuttaragāravaṭṭhānabhūtatāya ca ‘‘nātho’’ti vuccatīti.",
  "tika-s0519t0:26_11": "‘‘Nipuṇa…pe… desana’’nti iminā sammāsambodhiyā payojanaṁ dasseti.",
  "tika-s0519t0:26_12": "Saṁsāramahoghato sattasantāraṇatthañhi bhagavatā sammāsambodhi abhipatthitā,",
  "tika-s0519t0:26_13": "tañca sattasantāraṇaṁ yathāvuttadesanāsampattiyā samijjhati tadavinābhāvato.",
  "tika-s0519t0:26_14": "Iminā bhagavato sātisayā parahitappaṭipatti dassitā,",
  "tika-s0519t0:26_15": "itarehi attahitasampattīti tadubhayena attahitāya paṭipannādīsu catūsu puggalesu bhagavato catutthapuggalabhāvaṁ dīpeti,",
  "tika-s0519t0:26_16": "tena ca anuttaradakkhiṇeyyabhāvaṁ, uttamavandanīyabhāvaṁ,",
  "tika-s0519t0:26_17": "attano ca vandanakiriyāya khettaṅgatabhāvaṁ dīpeti.",
  "tika-s0519t0:27_0": "Ettha ca yathā ‘‘mahākāruṇika’’nti iminā padena bhagavato mahākaruṇā dassitā,",
  "tika-s0519t0:27_1": "evaṁ ‘‘ñeyyasāgarapāragu’’nti etena mahāpaññā dassitā.",
  "tika-s0519t0:27_2": "Tesu karuṇāggahaṇena lokiyesu mahaggatabhāvappattāsādhāraṇaguṇadīpanato bhagavato sabbalokiyaguṇasampatti dassitā hoti,",
  "tika-s0519t0:27_3": "paññāggahaṇena sabbaññutaññāṇapadaṭṭhānamaggañāṇadīpanato sabbalokuttaraguṇasampatti.",
  "tika-s0519t0:27_4": "Tadubhayaggahaṇasiddho eva cattho nāthasaddena pakāsīyati.",
  "tika-s0519t0:27_5": "Karuṇāvacanena upagamanaṁ nirupakkilesaṁ dasseti, paññāvacanena apagamanaṁ.",
  "tika-s0519t0:27_6": "Tathā karuṇāggahaṇena lokasamaññānurūpaṁ bhagavato pavattiṁ dasseti lokavohāravisayattā karuṇāya,",
  "tika-s0519t0:27_7": "paññāggahaṇena samaññāya anatidhāvanaṁ.",
  "tika-s0519t0:27_8": "Sabhāvānavabodhena hi dhammānaṁ samaññaṁ atidhāvitvā sattādisammasanaṁ hotīti.",
  "tika-s0519t0:27_9": "Tathā karuṇāggahaṇena mahākaruṇāsamāpattivihāraṁ dasseti,",
  "tika-s0519t0:27_10": "paññāggahaṇena tīsu kālesu appaṭihatañāṇaṁ, catusaccañāṇaṁ, catupaṭisambhidāñāṇaṁ, catuvesārajjañāṇaṁ.",
  "tika-s0519t0:27_11": "Karuṇāggahaṇena mahākaruṇāsamāpattiñāṇassa gahitattā sesāsādhāraṇañāṇāni, cha abhiññā, aṭṭhasu parisāsu (ma. ni. 1.151, 178) akampanañāṇāni, dasa balāni, cuddasa buddhañāṇāni, soḷasa ñāṇacariyā,",
  "tika-s0519t0:27_12": "aṭṭhārasa buddhadhammā (mahāni. 69, 156; cūḷani.",
  "tika-s0519t0:27_13": "mogharājamāṇavapucchāniddesa 85; paṭi. ma. 3.5; dī. ni. aṭṭha. 3.305; vibha. mūlaṭī. suttantabhājanīyavaṇṇanā; dī. ni. ṭī. 3.141),",
  "tika-s0519t0:27_14": "catucattālīsa ñāṇavatthūni sattasattati ñāṇavatthūnīti (saṁ. ni.",
  "tika-s0519t0:27_15": "2.34) evamādīnaṁ anekesaṁ paññāppabhedānaṁ vasena ñāṇacāraṁ dasseti.",
  "tika-s0519t0:28_0": "Tathā karuṇāggahaṇena caraṇasampatti, paññāggahaṇena vijjāsampatti.",
  "tika-s0519t0:28_1": "Karuṇāggahaṇena sattādhipatitā,",
  "tika-s0519t0:28_2": "paññāggahaṇena dhammādhipatitā.",
  "tika-s0519t0:28_3": "Karuṇāggahaṇena lokanāthabhāvo,",
  "tika-s0519t0:28_4": "paññāggahaṇena attanāthabhāvo.",
  "tika-s0519t0:28_5": "Tathā karuṇāggahaṇena pubbakāribhāvo, paññāggahaṇena kataññutā.",
  "tika-s0519t0:28_6": "Karuṇāggahaṇena aparantapatā, paññāggahaṇena anattantapatā.",
  "tika-s0519t0:28_7": "Karuṇāggahaṇena vā buddhakaradhammasiddhi,",
  "tika-s0519t0:28_8": "paññāggahaṇena buddhabhāvasiddhi.",
  "tika-s0519t0:28_9": "Tathā karuṇāggahaṇena paresaṁ tāraṇaṁ, paññāggahaṇena sayaṁ tāraṇaṁ.",
  "tika-s0519t0:28_10": "Tathā karuṇāggahaṇena sabbasattesu anuggahacittatā,",
  "tika-s0519t0:28_11": "paññāggahaṇena sabbadhammesu virattacittatā dassitā hoti.",
  "tika-s0519t0:28_12": "Sabbesañca buddhaguṇānaṁ karuṇā ādi taṁnidānabhāvato,",
  "tika-s0519t0:28_13": "paññā pariyosānaṁ tato uttari karaṇīyābhāvato,",
  "tika-s0519t0:28_14": "iti ādipariyosānadassanena sabbe buddhaguṇā dassitā honti.",
  "tika-s0519t0:28_15": "Tathā karuṇāvacanena sīlakkhandhapubbaṅgamo samādhikkhandho dassito hoti.",
  "tika-s0519t0:28_16": "Karuṇānidānañhi sīlaṁ tato pāṇātipātādiviratippavattito,",
  "tika-s0519t0:28_17": "sā ca jhānattayasampayoginīti. Paññāvacanena paññākkhandho.",
  "tika-s0519t0:28_18": "Sīlañca sabbabuddhaguṇānaṁ ādi, samādhi majjhe,",
  "tika-s0519t0:28_19": "paññā pariyosānanti evampi ādimajjhapariyosānakalyāṇā sabbe buddhaguṇā dassitā honti nayato dassitattā.",
  "tika-s0519t0:28_20": "Eso eva hi niravasesato buddhaguṇānaṁ dassanupāyo, yadidaṁ nayaggāhaṇaṁ,",
  "tika-s0519t0:28_21": "aññathā ko nāma samattho bhagavato guṇe anupadaṁ niravasesato dassetuṁ. Tenevāha –",
  "tika-s0519t0:29_0": "‘‘Buddhopi buddhassa bhaṇeyya vaṇṇaṁ, kappampi ce aññamabhāsamāno;",
  "tika-s0519t0:30_0": "Khīyetha kappo ciradīghamantare,",
  "tika-s0519t0:30_1": "vaṇṇo na khīyetha tathāgatassā’’ti. (dī. ni. aṭṭha. 1.304; 3.141; ma. ni. aṭṭha. 3.425; udā. aṭṭha. 53; apa. aṭṭha. 2.7.20; bu. vaṁ. aṭṭha. 4.4; cariyā. aṭṭha. nidānakathā, pakiṇṇakakathā; dī. ni. ṭī. 1.ganthārambhakathāvaṇṇanā; ma. ni. ṭī. 1.1; saṁ. ni. ṭī. 1.1.1; a. ni. ṭī. 1.1.1; vajira. ṭī. ganthārambhakathā; sārattha. ṭī. 1.ganthārambhakathāvaṇṇanā);",
  "tika-s0519t0:31_0": "Teneva ca āyasmatā sāriputtattherenāpi buddhaguṇaparicchedanaṁ pati anuyuttena ‘‘no hetaṁ, bhante’’ti (dī. ni.",
  "tika-s0519t0:31_1": "2.145) paṭikkhipitvā ‘‘apica me, bhante, dhammanvayo vidito’’ti (dī. ni. 2.146) vuttaṁ.",
  "tika-s0519t0:32_0": "Evaṁ saṅkhepena sakalasabbaññuguṇehi bhagavantaṁ abhitthavitvā idāni saddhammaṁ thometuṁ ‘‘vijjācaraṇasampannā’’tiādimāha.",
  "tika-s0519t0:32_1": "Tattha vijjācaraṇasampannā hutvāti vacanaseso.",
  "tika-s0519t0:32_2": "Vindiyaṁ dhammānaṁ salakkhaṇaṁ,",
  "tika-s0519t0:32_3": "sāmaññalakkhaṇañca vindatīti vijjā,",
  "tika-s0519t0:32_4": "lobhakkhandhādīni vā vijjhanaṭṭhena vijjā,",
  "tika-s0519t0:32_5": "catunnaṁ vā ariyasaccānaṁ viditakaraṇaṭṭhena vijjāti evaṁ tāvettha vacanatthato vijjā veditabbā.",
  "tika-s0519t0:32_6": "Pabhedato pana tissopi vijjā vijjā bhayabheravasutte āgataniyāmeneva,",
  "tika-s0519t0:32_7": "aṭṭhapi vijjā vijjā ambaṭṭhasuttādīsu (dī. ni. 1.278 ādayo) āgataniyāmeneva. Caranti tehīti caraṇāni,",
  "tika-s0519t0:32_8": "sīlasaṁvarādayo pañcadasa dhammā, iti imāhi vijjāhi,",
  "tika-s0519t0:32_9": "imehi ca caraṇehi sampannā sampannāgatāti vijjācaraṇasampannā.",
  "tika-s0519t0:33_0": "Yenāti yena dhammena karaṇabhūtena, hetubhūtena ca.",
  "tika-s0519t0:33_1": "Tattha maggadhammassa karaṇattho veditabbo niyyānakiriyāsādhakatamabhāvato,",
  "tika-s0519t0:33_2": "nibbānadhammassa hetuattho ārammaṇapaccayabhāvato.",
  "tika-s0519t0:33_3": "Paccayattho hi ayaṁ hetvattho.",
  "tika-s0519t0:33_4": "Pariyattidhammassapi hetuattho yujjateva paramparāya hetubhāvato.",
  "tika-s0519t0:33_5": "Phaladhamme pana ubhayampi sambhavati. Kathaṁ?",
  "tika-s0519t0:33_6": "‘‘Tāya saddhāya avūpasantāyā’’ti vacanato maggena samucchinnānaṁ kilesānaṁ paṭippassaddhippahānakiccatāya phalassa niyyānānuguṇatā,",
  "tika-s0519t0:33_7": "niyyānapariyosānatā cāti iminā pariyāyena siyā karaṇattho niyyānakiriyāya.",
  "tika-s0519t0:33_8": "Sakadāgāmimaggavipassanādīnaṁ pana upanissayapaccayabhāvato siyā hetuattho.",
  "tika-s0519t0:33_9": "Evañca katvā aggappasādasuttādīsu (itivu.",
  "tika-s0519t0:33_10": "90) aggādibhāvena aggahitāpi phalapariyattidhammā chattamāṇavakavimānādīsu (vi. va.",
  "tika-s0519t0:33_11": "886 ādayo) saraṇīyabhāvena gahitāti tesaṁ magganibbānānaṁ viya mahāaṭṭhakathāyaṁ saraṇabhāvo uddhaṭo.",
  "tika-s0519t0:33_12": "Visesato cettha maggapariyāpannā eva vijjācaraṇadhammā veditabbā.",
  "tika-s0519t0:33_13": "Te hi nippariyāyena niyyānakiriyāya sādhakatamabhūtā, na itare.",
  "tika-s0519t0:33_14": "Itaresaṁ pana niyyānatthatāya niyyānatā.",
  "tika-s0519t0:33_15": "Yadi evaṁ kasmā ‘‘vijjācaraṇasampannā hutvā’’ti vuttaṁ,",
  "tika-s0519t0:33_16": "niyyānasamakālameva hi yathāvuttavijjācaraṇasampattisamadhigamoti?",
  "tika-s0519t0:33_17": "Nāyaṁ virodho samānakālatāya eva adhippetattā yathā ‘‘cakkhuñca paṭicca rūpe ca uppajjati cakkhuviññāṇa’’nti (ma. ni. 1.204, 400; 3.421, 425, 426; saṁ. ni. 2.43-45; 4.60; kathā. 465, 467).",
  "tika-s0519t0:33_18": "Sampannāti vā padassa vattamānakālatthatā veditabbā ‘‘uppannā dhammā’’ti (dha. sa.",
  "tika-s0519t0:33_19": "tikamātikā 17) ettha uppannasaddassa viya.",
  "tika-s0519t0:33_20": "Evañca katvā vacanasesamantareneva padayojanā siddhā hoti.",
  "tika-s0519t0:33_21": "‘‘Yenā’’ti ca padaṁ ubhayattha sambandhitabbaṁ ‘‘yena dhammena vijjācaraṇasampannā, yena dhammena niyyantī’’ti.",
  "tika-s0519t0:34_0": "Lokatoti khandhādilokato, vaṭṭatoti attho.",
  "tika-s0519t0:34_1": "Nti taṁ magganibbānaphalapariyattibhedaṁ dhammaṁ. Uttamanti seṭṭhaṁ.",
  "tika-s0519t0:34_2": "Tathā hesa attanā uttaritarassa abhāvena ‘‘anuttaro’’ti vuccati.",
  "tika-s0519t0:34_3": "Tattha maggassa niyyānahetuādiatthena,",
  "tika-s0519t0:34_4": "nibbānassa nissaraṇavivekādiatthena,",
  "tika-s0519t0:34_5": "phalassa ariyasantabhāvādiatthena ca seṭṭhatā veditabbā. Svāyamattho ‘‘yāvatā, bhikkhave, dhammā saṅkhatā,",
  "tika-s0519t0:34_6": "ariyo aṭṭhaṅgiko maggo tesaṁ aggamakkhāyatī’’ti (itivu. 90; a. ni.",
  "tika-s0519t0:34_7": "4.34) ādisuttapadānusārena vibhāvetabbo.",
  "tika-s0519t0:35_0": "Dhammanti yathānusiṭṭhaṁ paṭipajjamāne apāyato,",
  "tika-s0519t0:35_1": "saṁsārato ca apatamāne katvā dhāretīti dhammo. Sammā,",
  "tika-s0519t0:35_2": "sāmañca sabbadhammānaṁ buddhattā sammāsambuddho,",
  "tika-s0519t0:35_3": "sabbaññutāanāvaraṇañāṇo samantacakkhu bhagavā,",
  "tika-s0519t0:35_4": "tena yathā sammāsambodhisamadhigameneva sabbe buddhaguṇā sampāpuṇīyanti,",
  "tika-s0519t0:35_5": "evaṁ sammadeva āsevanāya bhāvanāya bahulīkiriyāya sammāpaṭipattiyā sammadeva paccavekkhaṇāya sakkaccaṁ dhammadesanāya veneyyasantānesu patiṭṭhāpanena –",
  "tika-s0519t0:36_0": "‘‘Ariyaṁ , vo bhikkhave, sammāsamādhiṁ desessāmi (ma. ni. 3.136; peṭako. 24). Maggānaṭṭhaṅgiko seṭṭho (dha. pa. 273; netti. 170; peṭako. 30). Yāvatā, bhikkhave,",
  "tika-s0519t0:36_1": "dhammā saṅkhatā vā asaṅkhatā vā,",
  "tika-s0519t0:36_2": "virāgo tesaṁ aggamakkhāyati (itivu. 90; a. ni. 4.34). Ekāyano ayaṁ, bhikkhave,",
  "tika-s0519t0:36_3": "maggo sattānaṁ visuddhiyā (dī. ni. 2.373; ma. ni. 1.106; saṁ. ni. 5.367, 384). Dhammaṁ, vo bhikkhave,",
  "tika-s0519t0:36_4": "desessāmi ādikalyāṇa’’nti (ma. ni. 3.420; netti. 5) –",
  "tika-s0519t0:37_0": "Ādivacanehi,",
  "tika-s0519t0:37_1": "abhitthavanena ca pūjito mānito apacitoti sammāsambuddhapūjito,",
  "tika-s0519t0:37_2": "taṁ sammāsambuddhapūjitaṁ dhammaṁ vandeti sambandho.",
  "tika-s0519t0:38_0": "Ayaṁ panettha saṅkhepattho – yassa dhammassa adhigamane vijjāsampannā ceva honti caraṇasampannā ca,",
  "tika-s0519t0:38_1": "sabbavaṭṭadukkhato ca niyyanti,",
  "tika-s0519t0:38_2": "tameva ariyānaṁ sakalaguṇasamaṅgibhāvanimittaṁ,",
  "tika-s0519t0:38_3": "anavasesadukkhanissaraṇahetubhūtañca uttamaṁ pavaraṁ saddhiṁ pariyattidhammena navavidhaṁ lokuttaradhammaṁ bhagavatāpi sammāpaṭipattiādividhinā pūjitaṁ namāmi, abhitthavāmi vāti.",
  "tika-s0519t0:39_0": "Ettha ca ‘‘yena lokato niyyanti,",
  "tika-s0519t0:39_1": "vijjācaraṇasampannā ca hontī’’ti padadvayena yathākkamaṁ dhammassa bhāvetabbabhāvo, sacchikātabbabhāvo ca vutto.",
  "tika-s0519t0:39_2": "Tesu paṭhamena vijjāsampattiyā dhammaṁ thometi, dutiyena vimuttisampattiyā.",
  "tika-s0519t0:39_3": "Tathā paṭhamena jhānasampadāya, dutiyena vimokkhasampadāya.",
  "tika-s0519t0:39_4": "Paṭhamena vā samādhisampadāya, dutiyena samāpattisampadāya.",
  "tika-s0519t0:39_5": "Paṭhamena vā khayañāṇabhāvena, dutiyena anuppādañāṇabhāvena.",
  "tika-s0519t0:39_6": "Atha vā purimena vijjūpamatāya, dutiyena vajirūpamatāya.",
  "tika-s0519t0:39_7": "Purimena vā virāgasampattiyā, dutiyena nirodhasampattiyā.",
  "tika-s0519t0:39_8": "Tathā paṭhamena niyyānabhāvena, dutiyena nissaraṇabhāvena. Paṭhamena vā hetubhāvena, dutiyena asaṅkhatabhāvena. Paṭhamena vā dassanabhāvena, dutiyena vivekabhāvena.",
  "tika-s0519t0:39_9": "Paṭhamena vā adhipatibhāvena,",
  "tika-s0519t0:39_10": "dutiyena amatabhāvena dhammaṁ thometi.",
  "tika-s0519t0:39_11": "Atha vā paṭhamena niyyānikabhāvadassanato svākkhātatāya dhammaṁ thometi,",
  "tika-s0519t0:39_12": "dutiyena sacchikātabbabhāvato sandiṭṭhikatāya. Tathā purimena akālikatāya, pacchimena ehipassikatāya. Purimena vā opaneyyikatāya,",
  "tika-s0519t0:39_13": "pacchimena paccattaṁ veditabbatāya dhammaṁ thometi.",
  "tika-s0519t0:40_0": "‘‘Uttama’’nti ca etena aññassa visiṭṭhassa abhāvadīpanena paripuṇṇatāya dhammaṁ thometi ,",
  "tika-s0519t0:40_1": "‘‘sammāsambuddhapūjita’’nti etena parisuddhatāya.",
  "tika-s0519t0:40_2": "Sabbadosāpagamena hissa pūjanīyatā.",
  "tika-s0519t0:40_3": "Parisuddhatāya cassa pahānasampadā, paripuṇṇatāya pabhavasampadā.",
  "tika-s0519t0:40_4": "Pahānasampattiyā ca bhāvanāpāripūrī anavasesadosasamugghāṭanato,",
  "tika-s0519t0:40_5": "pabhavasampattiyā sacchikiriyanibbatti tatuttari karaṇīyābhāvato.",
  "tika-s0519t0:40_6": "Anaññasādhāraṇatāya hi uttamoti.",
  "tika-s0519t0:40_7": "Tathā bhāvetabbabhāvenassa saha pubbabhāgasīlādīhi sekkhā sīlasamādhipaññākkhandhā,",
  "tika-s0519t0:40_8": "sacchikātabbabhāvena saha asaṅkhatāya dhātuyā asekkhā sīlasamādhipaññākkhandhā dassitā hontīti.",
  "tika-s0519t0:41_0": "Evaṁ saṅkhepena sabbasaddhammaguṇehi saddhammaṁ thometvā idāni ariyasaṅghaṁ thometuṁ ‘‘sīlādiguṇasampanno’’tiādi vuttaṁ.",
  "tika-s0519t0:41_1": "Tattha sīlādiguṇasampannoti sīlasamādhipaññāvimuttiyādiguṇehi sampanno samannāgato, sampannasīlādiguṇo vā.",
  "tika-s0519t0:41_2": "Ariyānañhi taṁtaṁmaggavajjhakilesappahānena hatapaṭipakkhā suvisuddhā sīlādayo ‘‘sampannā’’ti vattabbataṁ arahanti , na puthūjjanānaṁ,",
  "tika-s0519t0:41_3": "yato ‘‘suppaṭipanno’’tiādinā (ma. ni. 1.74; a. ni. 6.10; udā. 18) ariyasaṅgho thomīyati.",
  "tika-s0519t0:41_4": "Atha vā sīlādiguṇasampannoti paripuṇṇasīlādiguṇo.",
  "tika-s0519t0:41_5": "Ariyapuggalānañhi ariyasaccappaṭivedhena saheva yathārahaṁ sekkhāsekkhā sīlādidhammakkhandhā pāripūriṁ gacchantīti.",
  "tika-s0519t0:41_6": "Ṭhito maggaphalesūti maggesu, phalesu ca ṭhito, maggaṭṭho, phalaṭṭho cāti attho.",
  "tika-s0519t0:41_7": "Yoti aniyamato ariyasaṅghaṁ niddisati,",
  "tika-s0519t0:41_8": "tassa ‘‘ta’’nti iminā niyamaṁ veditabbaṁ.",
  "tika-s0519t0:42_0": "Nanu ca ariyasaṅghe na sabbe ariyapuggalā maggaṭṭhā, nāpi sabbe phalaṭṭhāti? Saccametaṁ,",
  "tika-s0519t0:42_1": "avayavadhammena pana samudāyaṁ niddisanto evamāha yathā ‘‘samaṁ cuṇṇa’’nti.",
  "tika-s0519t0:42_2": "Yathā hi yogacuṇṇassa avayavesu labbhamāno samabhāvo samudāye apadisīyati ‘‘samaṁ cuṇṇa’’nti,",
  "tika-s0519t0:42_3": "evaṁ ariyasaṅghassa avayavabhūtesu ariyapuggalesu labbhamāno maggaṭṭhaphalaṭṭhabhāvo samudāyabhūte ariyasaṅghe ṭhito ‘‘maggaphalesū’’ti apadiṭṭhoti veditabbaṁ.",
  "tika-s0519t0:43_0": "Ārakattā kilesehi, anaye na iriyanato, aye ca iriyanato,",
  "tika-s0519t0:43_1": "sadevakena ca lokena ‘‘saraṇa’’nti araṇīyato ariyo,",
  "tika-s0519t0:43_2": "diṭṭhisīlasāmaññena saṁhatattā saṅgho,",
  "tika-s0519t0:43_3": "ariyo ca so saṅgho cāti ariyasaṅgho, taṁ ariyasaṅghaṁ.",
  "tika-s0519t0:43_4": "Pujjabhavaphalanibbattanato attano santānaṁ punātīti vā puññaṁ,",
  "tika-s0519t0:43_5": "khittaṁ vuttaṁ bījaṁ viruhanaṭṭhānatāya tāyati rakkhatīti khettaṁ kedārādi, khettaṁ viyāti khettaṁ,",
  "tika-s0519t0:43_6": "sattānaṁ puññassa mahapphalabhāvakaraṇena viruhanaṭṭhānatāya khettanti puññakkhettaṁ. Anuttaraṁ vandeti sambandho.",
  "tika-s0519t0:44_0": "Ettha ca ‘‘sīlādiguṇasampanno’’ti etena ariyasaṅghassa bhagavato anujātaputtataṁ dasseti,",
  "tika-s0519t0:44_1": "tenassa pabhavasampadā dīpitā hoti.",
  "tika-s0519t0:44_2": "‘‘Ṭhito maggaphalesū’’ti etena pahānasampadaṁ,",
  "tika-s0519t0:44_3": "ñāṇasampadañca dasseti kilesānaṁ samucchedappaṭippassaddhippahānadīpanato,",
  "tika-s0519t0:44_4": "maggaphalañāṇādhigamadīpanato ca.",
  "tika-s0519t0:44_5": "‘‘Ariyasaṅgha’’nti etena pabhavasampadaṁ sabbasaṅghānaṁ aggabhāvadīpanato,",
  "tika-s0519t0:44_6": "sadevakena ca lokena araṇīyabhāvadīpanato.",
  "tika-s0519t0:44_7": "‘‘Puññakkhettaṁ anuttara’’nti etena lokassa bahūpakārataṁ dasseti aggadakkhiṇeyyabhāvadīpanato.",
  "tika-s0519t0:45_0": "Tathā ‘‘sīlādiguṇasampanno’’ti idaṁ ariyasaṅghassa sammāujuñāyasāmīcippaṭipannabhāvadīpanaṁ.",
  "tika-s0519t0:45_1": "‘‘Ṭhito maggaphalesū’’ti idaṁ satipi santānavibhāgena anekabhāve catupurisayugaaṭṭhapurisapuggalabhāvadīpanaṁ.",
  "tika-s0519t0:45_2": "‘‘Ariyasaṅgha’’nti idaṁ āhuneyyādibhāvadīpanaṁ.",
  "tika-s0519t0:45_3": "‘‘Puññakkhettaṁ anuttara’’nti idaṁ lokassa hitasukhāya paṭipannatādīpanaṁ.",
  "tika-s0519t0:45_4": "Tathā ‘‘ṭhito maggaphalesū’’ti idaṁ ariyasaṅghassa lokuttarasaraṇagamanasabbhāvadīpanaṁ,",
  "tika-s0519t0:45_5": "tenassa bhagavato orasaputtabhāvo dassito hoti.",
  "tika-s0519t0:45_6": "‘‘Sīlādiguṇasampanno’’ti iminā panassa vihatavidhastakilesā anavasesā sekkhāsekkhā sīlādidhammakkhandhā dassitā.",
  "tika-s0519t0:45_7": "‘‘Ariyasaṅghaṁ puññakkhettaṁ anuttara’’nti iminā tesaṁ tesaññeva yathāvuttaguṇavisesānaṁ suparisuddhataṁ dīpeti. Tenassa mahānubhāvataṁ, anuttaradakkhiṇeyyabhāvaṁ, vandanārahabhāvaṁ,",
  "tika-s0519t0:45_8": "attano ca vandanākiriyāya khettaṅgatabhāvaṁ dīpeti.",
  "tika-s0519t0:45_9": "Saraṇagamanañca sāvakānaṁ sabbaguṇānaṁ ādi,",
  "tika-s0519t0:45_10": "sapubbabhāgappaṭipadā sekkhā sīlakkhandhādayo majjhe,",
  "tika-s0519t0:45_11": "asekkhā sīlakkhandhādayo pariyosānanti ādimajjhapariyosānakalyāṇā sabbe ariyasaṅghaguṇā imāya gāthāya pakāsitāti veditabbaṁ.",
  "tika-s0519t0:46_0": "Evaṁ gāthāttayena saṅkhepato sakalaguṇasaṁkittanamukhena ratanattayassa paṇāmaṁ katvā idāni taṁ nipaccakāraṁ yathādhippete payojane pariṇāmento ‘‘vandanājanita’’nti gāthamāha.",
  "tika-s0519t0:46_1": "Tattha vandanājanitanti vandanākārena nibbattitaṁ,",
  "tika-s0519t0:46_2": "ratanattayaguṇābhitthavanavasena,",
  "tika-s0519t0:46_3": "nipaccakāravasena vā uppāditanti attho.",
  "tika-s0519t0:46_4": "Itīti evaṁ ‘‘mahākāruṇika’’ntiādippakārena. Ratijananaṭṭhena ratanaṁ, buddhadhammasaṅghā,",
  "tika-s0519t0:46_5": "cittīkatādibhāvo vā ratanaṭṭho. Vuttañhetaṁ –",
  "tika-s0519t0:47_0": "‘‘Cittīkataṁ mahagghañca, atulaṁ dullabhadassanaṁ;",
  "tika-s0519t0:48_0": "Anomasattaparibhogaṁ, ratanaṁ tena vuccatī’’ti. (khu. pā. aṭṭha. 6.3; dī. ni. aṭṭha. 2.33; saṁ. ni. 5.223; su. ni. aṭṭha. 1.226; mahāni. aṭṭha. 50; dī. ni. ṭī. 1.ganthārambhakathā; ma. ni. ṭī. 1.4; saṁ. ni. ṭī. 1.1.4; a. ni. ṭī. 1.1.4; sārattha. ṭī. 1.ganthārambhakathāvaṇṇanā);",
  "tika-s0519t0:49_0": "Cittīkatabhāvādayo ca anaññasādhāraṇā buddhādīsu eva labbhanti,",
  "tika-s0519t0:49_1": "ratanānaṁ tayaṁ ratanattayaṁ, tasmiṁ ratanattaye.",
  "tika-s0519t0:49_2": "Hatantarāyoti vidhastaupaddavo hutvāti sambandho,",
  "tika-s0519t0:49_3": "etena attano pasādasampattiyā,",
  "tika-s0519t0:49_4": "ratanattayassa ca khettabhāvasampattiyā tassa puññassa atthasaṁvaṇṇanāya upaghātakaupaddavānaṁ vihanane samatthataṁ dasseti.",
  "tika-s0519t0:49_5": "Sabbatthāti sabbasmiṁ anto ceva bahi ca,",
  "tika-s0519t0:49_6": "ajjhattikabāhiravatthūsūti attho.",
  "tika-s0519t0:49_7": "Sabbatthāti vā sabbasmiṁ kāle,",
  "tika-s0519t0:49_8": "saṁvaṇṇanāya ādimajjhapariyosānakālesūti vuttaṁ hoti. Hutvāti pubbakālakiriyā,",
  "tika-s0519t0:49_9": "tassa ‘‘karissāmatthavaṇṇana’’nti etena sambandho.",
  "tika-s0519t0:49_10": "Tassāti yaṁ ratanattaye vandanājanitaṁ puññaṁ, tassa. Tejasāti ānubhāvena balena.",
  "tika-s0519t0:50_0": "Evaṁ ratanattayavandanāya payojanaṁ dassetvā idāni nettippakaraṇassa gambhīratthattā atthasaṁvaṇṇanāya dukkarabhāvaṁ dassetuṁ ‘‘ṭhiti’’ntiādimāha.",
  "tika-s0519t0:50_1": "Tattha ṭhitinti ṭhānaṁ anantaradhānaṁ avicchedappavattiṁ.",
  "tika-s0519t0:50_2": "Ākaṅkhamānenāti icchamānena patthayantena,",
  "tika-s0519t0:50_3": "‘‘ahovatāyaṁ saddhammanetti ciraṁ tiṭṭheyyā’’ti evaṁ patthayantenāti vuttaṁ hoti. Ciranti dīghakālaṁ,",
  "tika-s0519t0:50_4": "pañcavassasahassaparimāṇaṁ kālanti attho.",
  "tika-s0519t0:50_5": "Saddhammanettiyāti saddhammasaṅkhātāya nettiyā.",
  "tika-s0519t0:50_6": "Saddhammo hi veneyyasantānesu ariyaguṇānaṁ nayanato netti,",
  "tika-s0519t0:50_7": "saddhammassa vā netti saddhammanetti, tassā saddhammanettiyā,",
  "tika-s0519t0:50_8": "svāyamattho aṭṭhakathāyaṁ vicārito eva. Therenāti thiraguṇayuttena.",
  "tika-s0519t0:50_9": "Abhiyācitoti ādaragāravena yācito. Abhimukhaṁ vā yācito,",
  "tika-s0519t0:50_10": "anuttaraṁ katvā yācitoti attho. Uddissa vā yācito,",
  "tika-s0519t0:50_11": "garutaraṁ katvā yācitoti attho,",
  "tika-s0519t0:50_12": "‘‘karotu āyasmā nettippakaraṇassa kañci atthasaṁvaṇṇana’’nti evaṁ nettiyā atthasaṁvaṇṇanaṁ pati ajjhesitoti vuttaṁ hoti.",
  "tika-s0519t0:50_13": "Ettha ca saddhammassa ciraṁ ṭhitikāmena ajjhāsayasampannena sāsane thiraguṇayuttena sabrahmacārinā ādaragāravena,",
  "tika-s0519t0:50_14": "abhimukhaṁ vā yācitena me na sakkā tassa abhiyācanaṁ paṭikkhipitunti dasseti ‘‘ṭhitiṁ ākaṅkhamānenā’’ti gāthāya.",
  "tika-s0519t0:51_0": "Padumuttaranāthassāti padumuttarassa sammāsambuddhassa.",
  "tika-s0519t0:51_1": "Passatāti pubbenivāsacakkhunā,",
  "tika-s0519t0:51_2": "samantacakkhunā eva vā hatthatale ṭhapitaāmalakaṁ viya abhinīhāraṁ passantena. Tādināti tādibhāvayuttena , sabbattha vā nibbikārena,",
  "tika-s0519t0:51_3": "‘‘amhākaṁ bhagavatā’’ti vacanaseso.",
  "tika-s0519t0:51_4": "Yassāti āyasmato mahākaccānattherassa. Ṭhapitoti –",
  "tika-s0519t0:52_0": "‘‘Etadaggaṁ, bhikkhave,",
  "tika-s0519t0:52_1": "mama sāvakānaṁ bhikkhūnaṁ saṁkhittena bhāsitassa vitthārena atthaṁ vibhajantānaṁ yadidaṁ mahākaccāno’’ti (a. ni. 1.188, 197) –",
  "tika-s0519t0:53_0": "Evaṁ ṭhapito.",
  "tika-s0519t0:53_1": "Sīlādiguṇavisesehi mahantā sāvakāti mahāsāvakā (theragā. aṭṭha. 2.1288; a. ni. ṭī. 2.3.59), mahākassapādayo, tesu ayamāyasmā aññataroti,",
  "tika-s0519t0:53_2": "mahāsāvako ca so guṇavisesayogato uttamo cāti mahāsāvakuttamo.",
  "tika-s0519t0:54_0": "Jhānādīsu sātisayānaṁ āvajjanādivasībhāvānaṁ,",
  "tika-s0519t0:54_1": "ariyiddhivasena paramassa ca cetovasībhāvassa adhigatattā vasippatto.",
  "tika-s0519t0:54_2": "Atthādīsu savisesabhedagatapaṭisambhidāñāṇattā pabhinnapaṭisambhido. ‘‘Paṇḍito, bhikkhave, mahākaccāno, mahāpañño, bhikkhave, mahākaccāno’’tiādinā (ma. ni.",
  "tika-s0519t0:54_3": "1.205) anekesu ṭhānesu bhagavatā pasaṁsitattā sambuddhena pasaṁsito.",
  "tika-s0519t0:54_4": "Tena vuttaṁ ‘‘satthu ceva saṁvaṇṇito saṁbhāvito,",
  "tika-s0519t0:54_5": "viññūnañca sabrahmacārina’’nti.",
  "tika-s0519t0:55_0": "Anumoditāti ‘‘sādhu sādhu, kaccāna, sādhu kho, tvaṁ kaccāna,",
  "tika-s0519t0:55_1": "imaṁ dhammasaṁvaṇṇanaṁ abhāsī’’ti evaṁ anumoditā.",
  "tika-s0519t0:55_2": "Ekasmiṁ kira samaye ayaṁ mahāthero jambuvanasaṇḍe viharanto attano santikāvacarānaṁ bhikkhūnaṁ imaṁ hāranayapaṭimaṇḍitaṁ pakaraṇaṁ abhāsi.",
  "tika-s0519t0:55_3": "Bhāsitvā ca bhagavato santikaṁ upasaṅkamitvā bhagavantaṁ abhivādetvā ekamantaṁ nisinno yathābhāsitaṁ imaṁ pakaraṇaṁ bhagavato nivedesi.",
  "tika-s0519t0:55_4": "Taṁ sutvā bhagavā ‘‘sādhu sādhū’’tiādinā anumoditvā ‘‘tasmātiha, tvaṁ kaccāna,",
  "tika-s0519t0:55_5": "imaṁ dhammasaṁvaṇṇanaṁ dhammanettitveva dhārehī’’ti nāmaggahaṇaṁ akāsīti vadanti.",
  "tika-s0519t0:55_6": "Desanāhārādinandiyāvaṭṭanayādihāranayānusāreneva sabbadhammasaṁvaṇṇanānaṁ gatiyoti āha ‘‘sāsanassa sadāyattā, navaṅgassatthavaṇṇanā’’ti.",
  "tika-s0519t0:56_0": "Gambhīrañāṇehīhi gambhīrehi ñāṇehi, na saddhāmattakena,",
  "tika-s0519t0:56_1": "gambhīrañāṇehi vā mahāpaññehi ariyehi. Pakaraṇassa gambhīratthataṁ,",
  "tika-s0519t0:56_2": "attano ca ñāṇassa nātivisayataṁ viditvā saṁvaṇṇanārambhe saṁsīdantampi maṁ sāsanaguṇādiupanissayasampadā ussāhesīti imamatthaṁ dasseti ‘‘kiñcāpī’’tiādinā.",
  "tika-s0519t0:57_0": "‘‘Pañcapinikāye ogāhetvā’’ti iminā nettiyā pañcapi mahānikāye anupavisitvā avaṭṭhānaṁ,",
  "tika-s0519t0:57_1": "tesaṁ saṁvaṇṇanābhāvañca dīpeti.",
  "tika-s0519t0:57_2": "Tattha ‘‘katamo assādo ca ādīnavo cā’’tiādipeṭakopadesapāḷiṁ (peṭako.",
  "tika-s0519t0:57_3": "23) ānetvā idha desanāhārādīnaṁ padatthavinicchayo peṭakena saṁsandanaṁ nāma.",
  "tika-s0519t0:57_4": "‘‘yathābala’’nti iminā sabbathā sabbabhāgenāpi nettiyā saṁvaṇṇanā mayā na sukarā kātuṁ,",
  "tika-s0519t0:57_5": "attano pana ñāṇabalānurūpaṁ karissāmīti niratimānataṁ dīpeti.",
  "tika-s0519t0:58_0": "Suvisuddhanti suṭṭhu visuddhaṁ,",
  "tika-s0519t0:58_1": "nikāyantaraladdhidosehi antarantarā anuppavesitehi asammissanti adhippāyo.",
  "tika-s0519t0:58_2": "Asaṁkiṇṇanti sanikāyepi padatthantaraparikappanādinā asaṁkiṇṇaṁ tādisasaṅkararahitaṁ anākulaṁ suparicchinnaṁ.",
  "tika-s0519t0:58_3": "Vividhehi ākārehi nicchinotīti vinicchayo.",
  "tika-s0519t0:58_4": "Atthānaṁ vinicchayo atthavinicchayo.",
  "tika-s0519t0:58_5": "Gaṇṭhiṭṭhānabhūtesu atthesu khilamaddanākārena pavattā vimaticchedakathā,",
  "tika-s0519t0:58_6": "nipuṇo sukhumo saṇho atthavinicchayo etassāti nipuṇatthavinicchayo.",
  "tika-s0519t0:58_7": "Atha vā atthe vinicchinotīti atthavinicchayo, yathāvuttaatthavisayañāṇaṁ,",
  "tika-s0519t0:58_8": "nipuṇo cheko atthavinicchayo etassāti nipuṇatthavinicchayo, taṁ nipuṇatthavinicchayaṁ. Samayanti siddhantaṁ.",
  "tika-s0519t0:58_9": "Idaṁ vuttaṁ hoti – mahāvihāravāsīnaṁ siddhanto vuttanayena suparisuddho, anākulo, saṇhasukhumavinicchayo ca,",
  "tika-s0519t0:58_10": "siddhantaṁ taṁ avilomento anukūlato tattha siddhaṁyeva dhammanettiṁ pakāsayanto nettippakaraṇassa atthasaṁvaṇṇanaṁ karissāmīti.",
  "tika-s0519t0:59_0": "Pamādalekhanti aparabhāge potthakāruḷhakāle pamajjitvā likhanavasena pavattappamādapāṭhaṁ. Vajjetvāti apanetvā.",
  "tika-s0519t0:59_1": "Pāḷiṁ sammā niyojayanti taṁ taṁ nettipāḷiṁ tattha tattha udāharaṇabhāvena ānītasutte sammadeva niyojento,",
  "tika-s0519t0:59_2": "atthasaṁvaṇṇanāya vā taṁ taṁ udāharaṇasuttasaṅkhātaṁ pāḷiṁ tasmiṁ tasmiṁ lakkhaṇabhūte nettiganthe sammadeva niyojento.",
  "tika-s0519t0:59_3": "Upadesanti nettiupanisaṁ nettihadayaṁ.",
  "tika-s0519t0:59_4": "Yvāyaṁ sapaṭṭhānavibhāgassa tettiṁsavidhassa nettipadatthassa saha nimittavibhāgena asaṅkarato vavatthito visayo, taṁ. Vibhāvento pakāsento.",
  "tika-s0519t0:59_5": "Tassā nettiyā karissāmi atthavaṇṇananti sambandho.",
  "tika-s0519t0:60_0": "Ettha ca ‘‘abhiyācito’’ti iminā atthasaṁvaṇṇanāya nimittaṁ dasseti,",
  "tika-s0519t0:60_1": "‘‘ṭhitiṁ ākaṅkhamānena ciraṁ saddhammanettiyā’’ti iminā payojanaṁ,",
  "tika-s0519t0:60_2": "‘‘karissāmatthavaṇṇana’’nti iminā piṇḍatthaṁ.",
  "tika-s0519t0:60_3": "Saṁvaṇṇiyamānā hi pakaraṇatthā saṁvaṇṇanāya piṇḍattho.",
  "tika-s0519t0:60_4": "‘‘Tamupanissāyā’’tiādinā karaṇappakāraṁ.",
  "tika-s0519t0:61_0": "Idāni saṁvaṇṇanāya savane niyojento ‘‘iti attha’’nti osānagāthamāha.",
  "tika-s0519t0:61_1": "Tattha ‘‘sakkacca’’nti padaṁ ubhayattha yojetabbaṁ ‘‘sakkaccaṁ vibhajantassa, sakkaccaṁ nisāmayathā’’ti.",
  "tika-s0519t0:62_0": "Ganthārambhakathāvaṇṇanā niṭṭhitā.",
  "tika-s0519t0:63_0": "Nidānakathāvaṇṇanā",
  "tika-s0519t0:64_0": "Vacanatthajānanena viditappakaraṇatthasāmaññatthassa pakaraṇakathā vuccamānā sobheyyāti nettipadatthaparijānanameva ādimhi yuttarūpanti tadatthaṁ pucchati ‘‘tattha kenaṭṭhena nettī’’ti.",
  "tika-s0519t0:64_1": "Tattha tatthāti ‘‘tassā nettiyā karissāmatthavaṇṇana’’nti yadidaṁ vuttaṁ, tasmiṁ;",
  "tika-s0519t0:64_2": "yassā karissāmatthavaṇṇananti paṭiññātaṁ,",
  "tika-s0519t0:64_3": "sā netti kenaṭṭhena nettīti attho.",
  "tika-s0519t0:64_4": "Tatthāti vā ‘‘nettippakaraṇassā’’ti etasmiṁ vacane yā netti vuttā, sā kenaṭṭhena nettīti attho.",
  "tika-s0519t0:64_5": "‘‘Nayanaṭṭhenā’’ti idaṁ kattukaraṇādhikaraṇasādhanānaṁ sādhāraṇavacananti ‘‘ariyadhammaṁ nayatī’’ti kattusādhanavasena tāva nettisaddassa atthaṁ vatvā idāni karaṇādhikaraṇasādhanavasena vattuṁ ‘‘nayanti tāyā’’tiādi vuttaṁ.",
  "tika-s0519t0:65_0": "Tathā hi vuttanti nettiupadesādhīnattā eva suttāvabodhassa vuttaṁ.",
  "tika-s0519t0:65_1": "Peṭake ‘‘tasmā nibbāyitukāmena sutamayena atthā pariyesitabbā,",
  "tika-s0519t0:65_2": "tattha pariyesanāya ayaṁ anupubbī bhavati soḷasa hārā pañca nayā aṭṭhārasa mūlapadānī’’tiādi (peṭako. 3).",
  "tika-s0519t0:65_3": "Hāranayavicāraṇā vinimutto atthasaṁvaṇṇanāviseso natthīti āha ‘‘suttassa atthasaṁvaṇṇanā nettiupadesāyattā’’ti.",
  "tika-s0519t0:65_4": "Svāyamattho parato pakiṇṇakakathāyaṁ āvi bhavissati.",
  "tika-s0519t0:65_5": "Evaṁ mahāvisayā cāyaṁ netti kuto pabhavāti āha ‘‘suttappabhavā’’ti,",
  "tika-s0519t0:65_6": "etena nettiyā pamāṇabhūtataṁ dasseti.",
  "tika-s0519t0:65_7": "Idañca suttassa nettisannissayatāparidīpanaparaṁ,",
  "tika-s0519t0:65_8": "na therappabhavatāpaṭikkhepaparaṁ.",
  "tika-s0519t0:65_9": "Thero hi pañca mahānikāye ogāhetvā taṁsannissayeneva tesaṁ saṁvaṇṇanābhūtaṁ imaṁ pakaraṇaṁ abhāsi,",
  "tika-s0519t0:65_10": "tasmā ayameva saṁvaṇṇanādhammo,",
  "tika-s0519t0:65_11": "yadidaṁ saṁvaṇṇetabbadhammasannissayatā.",
  "tika-s0519t0:66_0": "Pakaraṇaparicchedatoti pakaraṇassa vibhāgato.",
  "tika-s0519t0:66_1": "Hāravicārādayo hi tayo nettippakaraṇassa vibhāgā, pakaraṇabhūtaparicchedato vā.",
  "tika-s0519t0:66_2": "Tīṇi hi etāni pakaraṇāni tayo adhikārā, yadidaṁ hāravicārādayo.",
  "tika-s0519t0:66_3": "Pāḷivavatthānatoti pāṭhasannivesato.",
  "tika-s0519t0:67_0": "‘‘Sabbohi pakaraṇattho’’tiādinā saṅgahavārassa anvatthasaññataṁ dasseti.",
  "tika-s0519t0:67_1": "‘‘Nanu cettha paṭṭhānaṁ asaṅgahita’’nti codako byabhicāramāha.",
  "tika-s0519t0:67_2": "Itaro yadipi sarūpato asaṅgahitaṁ,",
  "tika-s0519t0:67_3": "atthato pana saṅgahitanti dassento ‘‘nayidameva’’tiādinā pariharati.",
  "tika-s0519t0:67_4": "Puna ‘‘tathā hī’’tiādinā tamevatthaṁ pāḷiyā pākaṭataraṁ karoti. Atthanayā nandiyāvaṭṭādayo.",
  "tika-s0519t0:67_5": "Saṅkhārattikā puññābhisaṅkhārādayo, kāyasaṅkhārādayo ca.",
  "tika-s0519t0:67_6": "Tesu atthanayānaṁ aññamaññasaṅgaho parato āvi bhavissati. Itare pana kāmāvacarā,",
  "tika-s0519t0:67_7": "rūpāvacarā ca kusalā cetanā puññābhisaṅkhāro,",
  "tika-s0519t0:67_8": "akusalā cetanā apuññābhisaṅkhāro,",
  "tika-s0519t0:67_9": "arūpāvacarā kusalā cetanā āneñjābhisaṅkhāro.",
  "tika-s0519t0:67_10": "Puññābhisaṅkhāro ca apuññābhisaṅkhāro ca kāyadvārappavatto kāyasaṅkhāro,",
  "tika-s0519t0:67_11": "so eva vacīdvārappavatto vacīsaṅkhāro,",
  "tika-s0519t0:67_12": "manodvārappavatto pana tividhopi cittasaṅkhāro.",
  "tika-s0519t0:67_13": "Iti jātivasena purimattike vuttā eva dhammā dvāravasena dutiyattike vuttā,",
  "tika-s0519t0:67_14": "te eva ca purimattiketi aññamaññasaṅgaho veditabbo.",
  "tika-s0519t0:68_0": "Yatthāti yasmiṁ vāre. Peṭaketi peṭakopadese.",
  "tika-s0519t0:68_1": "Sampatamānāti saṁvaṇṇanāvasena sannipatantā.",
  "tika-s0519t0:68_2": "‘‘Byañjanavidhiputhuttā’’ti idaṁ ekasmiṁ sutte anekesaṁ hārānaṁ sannipatanassa kāraṇavacanaṁ.",
  "tika-s0519t0:68_3": "Tathā hi ‘‘anekasāmatthiyanicitā saddā’’ti akkharacintakā vadanti.",
  "tika-s0519t0:69_0": "‘‘Na sarūpato’’ti iminā saṅgahavāre viya uddesaniddesavāresupi paṭṭhānassa atthato uddhaṭataṁ dasseti.",
  "tika-s0519t0:69_1": "Mūlapadaggahaṇeneva gahitattā uddesavāre tāva evaṁ hotu, niddesavāre pana kathanti?",
  "tika-s0519t0:69_2": "Tatthāpi nayaggahaṇeneva mūlapadānipi gahitānīti veditabbaṁ.",
  "tika-s0519t0:69_3": "Na hi mūlapadehi vinā kāci nayayojanā sambhavati.",
  "tika-s0519t0:69_4": "Apare pana ‘‘hāranayā viya paṭṭhānaṁ na suttassa saṁvaṇṇanāviseso,",
  "tika-s0519t0:69_5": "atha kho tasmiṁ tasmiṁ sutte saṁkilesabhāgiyatādilabbhamānavisesamattanti na tassa pakaraṇassa padatthasaṅgaho.",
  "tika-s0519t0:69_6": "Evañca katvā tettiṁsāya nettipadatthesu paṭṭhānaṁ asaṅgahitaṁ,",
  "tika-s0519t0:69_7": "uddesaniddesavāresu ca anuddhaṭamevā’’ti vadanti.",
  "tika-s0519t0:70_0": "‘‘Pāḷito eva viññāyatī’’ti vuttamatthaṁ samatthento ‘‘tathā hi…pe… ābhata’’nti āha,",
  "tika-s0519t0:70_1": "tena therena bhāsitabhāvo viya bhagavatā anumoditabhāvopi pāḷianugato evāti dasseti.",
  "tika-s0519t0:70_2": "Sāvakabhāsitattā nidānaṁ na vuttanti na sakkā vattunti codento ‘‘sāvaka…pe… bhāsita’’nti āha.",
  "tika-s0519t0:70_3": "Nayidaṁ ekantikanti ca sāvakabhāsitabuddhabhāsitabhāvo nidānāvacanassa,",
  "tika-s0519t0:70_4": "nidānavacanassa ca akāraṇaṁ ubhayatthāpi ubhayassa dassanato.",
  "tika-s0519t0:70_5": "Tasmā nidānāvacanena nettiyā asāvakabhāsitatā na sijjhatīti dasseti.",
  "tika-s0519t0:70_6": "Tenāha ‘‘na ca tāvatā tāni appamāṇaṁ, evamidhāpi daṭṭhabba’’nti.",
  "tika-s0519t0:71_0": "Yeneva kāraṇena nidānāvacanassa pamāṇabhāvasādhanatā,",
  "tika-s0519t0:71_1": "teneva kāraṇena imassa pakaraṇassa pamāṇabhāvasiddhīti dasseti ‘‘nidānañca nāmā’’tiādinā.",
  "tika-s0519t0:71_2": "Idāni ‘‘atha vā’’tiādinā nettiyā nidānāvacanena abyabhicārahetumāha.",
  "tika-s0519t0:71_3": "Ayañhettha payogo na nettiyā nidānaṁ vattabbaṁ pāḷiyā atthasaṁvaṇṇanābhāvato.",
  "tika-s0519t0:71_4": "Yā hi pāḷiyā atthasaṁvaṇṇanā na tassā nidānavacanaṁ diṭṭhaṁ yathā paṭisambhidāmaggassa, niddesādīnañcāti.",
  "tika-s0519t0:72_0": "‘‘Ayaṁ vibhāgo’’tiādinā ekavidhato paṭṭhāya yāva caturāsītisahassappabhedā,",
  "tika-s0519t0:72_1": "tāva yathādassitassa pakaraṇavibhāgassa puna ‘‘ādinā nayena pakaraṇavibhāgo veditabbo’’ti idaṁ nigamanaṁ.",
  "tika-s0519t0:72_2": "Tattha ādinā nayenāti ādisaddena abhiññeyyadhammaniddesato paññattipaññapetabbadhammavibhajanato tiyaddhapariyāpannadhammavicārato caturoghanittharaṇatthato pañcābhinandanādippahānato chataṇhākāyupasamanato saṅgahavārādisattavārasaṅgahato aṭṭhamicchattasamugghātadīpanatoti evamādīnaṁ saṅgaho daṭṭhabbo."
}