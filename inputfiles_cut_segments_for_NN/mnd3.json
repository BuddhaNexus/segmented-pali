{
  "mnd3:0.1_0": "Mahāniddesa",
  "mnd3:0.2_0": "Aṭṭhakavagga",
  "mnd3:0.3_0": "3. Duṭṭhaṭṭhakasuttaniddesa",
  "mnd3:1.1_0": "Atha duṭṭhaṭṭhakasuttaniddesaṁ vakkhati—",
  "mnd3:2.1_0": "**Vadanti ve duṭṭhamanāpi eke,**",
  "mnd3:2.2_0": "**Athopi ve saccamanā vadanti;**",
  "mnd3:2.3_0": "**Vādañca jātaṁ muni no upeti,**",
  "mnd3:2.4_0": "**Tasmā munī natthi khilo kuhiñci.**",
  "mnd3:3.1_0": "**Vadanti ve duṭṭhamanāpi eke**ti te titthiyā duṭṭhamanā paduṭṭhamānā viruddhamanā paṭiviruddhamanā āhatamanā",
  "mnd3:3.1_1": "paccāhatamanā āghātitamanā paccāghātitamanā vadanti upavadanti bhagavantañca bhikkhusaṅghañca abhūtenāti—",
  "mnd3:3.2_0": "vadanti ve duṭṭhamanāpi eke.",
  "mnd3:4.1_0": "**Athopi ve saccamanā vadantī**ti ye tesaṁ titthiyānaṁ saddahantā okappentā adhimuccantā saccamanā saccasaññino",
  "mnd3:4.1_1": "bhūtamanā bhūtasaññino tathamanā tathasaññino yāthāvamanā yāthāvasaññino aviparītamanā aviparītasaññino",
  "mnd3:4.1_2": "vadanti upavadanti bhagavantañca bhikkhusaṅghañca abhūtenāti—",
  "mnd3:4.2_0": "athopi ve saccamanā vadanti.",
  "mnd3:5.1_0": "**Vādañca jātaṁ muni no upetī**ti.",
  "mnd3:5.2_0": "So vādo jāto hoti sañjāto nibbatto abhinibbatto pātubhūto paratoghoso akkoso upavādo bhagavato ca bhikkhusaṅghassa ca abhūtenāti—",
  "mnd3:5.3_0": "vādañca jātaṁ.",
  "mnd3:5.4_0": "**Muni no upetī**ti.",
  "mnd3:5.5_0": "**Munī**ti.",
  "mnd3:5.6_0": "Monaṁ vuccati ñāṇaṁ.",
  "mnd3:5.7_0": "Yā paññā pajānanā amoho dhammavicayo sammādiṭṭhi, tena ñāṇena samannāgato muni monappatto …pe…",
  "mnd3:5.8_0": "saṅgajālamaticca so muni.",
  "mnd3:5.9_0": "Yo vādaṁ upeti so dvīhi kāraṇehi vādaṁ upeti—",
  "mnd3:5.10_0": "kārako kārakatāya vādaṁ upeti,",
  "mnd3:5.10_1": "atha vā vuccamāno upavadiyamāno kuppati byāpajjati patitthīyati kopañca dosañca appaccayañca pātukaroti.",
  "mnd3:5.11_0": "Akārakomhīti yo vādaṁ upeti so imehi dvīhi kāraṇehi vādaṁ upeti.",
  "mnd3:5.12_0": "Muni dvīhi kāraṇehi vādaṁ na upeti—",
  "mnd3:5.13_0": "akārako muni akārakatāya vādaṁ na upeti,",
  "mnd3:5.13_1": "atha vā vuccamāno upavadiyamāno na kuppati na byāpajjati na patitthīyati na kopañca dosañca appaccayañca pātukaroti.",
  "mnd3:5.14_0": "Akārakomhīti muni imehi dvīhi kāraṇehi vādaṁ na upeti na upagacchati na gaṇhāti na parāmasati na abhinivisatīti—",
  "mnd3:5.15_0": "vādañca jātaṁ muni no upeti.",
  "mnd3:6.1_0": "**Tasmā munī natthi khilo kuhiñcī**ti.",
  "mnd3:6.2_0": "**Tasmā**ti tasmā taṅkāraṇā taṁhetu tappaccayā taṁnidānaṁ munino āhatacittatā khilajātatāpi natthi.",
  "mnd3:6.3_0": "Pañcapi cetokhilā natthi, tayopi khilā natthi.",
  "mnd3:6.4_0": "Rāgakhilo dosakhilo mohakhilo natthi na santi na saṁvijjati nupalabbhati,",
  "mnd3:6.4_1": "pahīno samucchinno vūpasanto paṭipassaddho abhabbuppattiko ñāṇagginā daḍḍho.",
  "mnd3:6.5_0": "**Kuhiñcī**ti kuhiñci kimhici katthaci ajjhattaṁ vā bahiddhā vā ajjhattabahiddhā vāti—",
  "mnd3:6.6_0": "tasmā munī natthi khilo kuhiñcīti.",
  "mnd3:7.1_0": "Tenāha bhagavā—",
  "mnd3:8.1_0": "“Vadanti ve duṭṭhamanāpi eke,",
  "mnd3:8.2_0": "Athopi ve saccamanā vadanti;",
  "mnd3:8.3_0": "Vādañca jātaṁ muni no upeti,",
  "mnd3:8.4_0": "Tasmā munī natthi khilo kuhiñcī”ti.",
  "mnd3:9.1_0": "**Sakañhi diṭṭhiṁ kathamaccayeyya,**",
  "mnd3:9.2_0": "**Chandānunīto ruciyā niviṭṭho;**",
  "mnd3:9.3_0": "**Sayaṁ samattāni pakubbamāno,**",
  "mnd3:9.4_0": "**Yathā hi jāneyya tathā vadeyya.**",
  "mnd3:10.1_0": "**Sakañhi diṭṭhiṁ kathamaccayeyyā**ti.",
  "mnd3:10.2_0": "Yaṁ te titthiyā sundariparibbājikaṁ hantvā samaṇānaṁ sakyaputtiyānaṁ avaṇṇaṁ pakāsayitvā “evaṁ etaṁ lābhaṁ",
  "mnd3:10.2_1": "yasasakkāraṁ sammānaṁ paccāharissāmā”ti te evaṁdiṭṭhikā evaṅkhantikā evaṁrucikā evaṁladdhikā evaṁajjhāsayā",
  "mnd3:10.2_2": "evaṁadhippāyā,",
  "mnd3:10.2_3": "te nāsakkhiṁsu sakaṁ diṭṭhiṁ sakaṁ khantiṁ sakaṁ ruciṁ sakaṁ laddhiṁ sakaṁ ajjhāsayaṁ sakaṁ adhippāyaṁ atikkamituṁ;",
  "mnd3:10.3_0": "atha kho sveva ayaso te paccāgatoti, evampi—",
  "mnd3:10.4_0": "sakañhi diṭṭhiṁ kathamaccayeyya.",
  "mnd3:10.5_0": "Atha vā “sassato loko,",
  "mnd3:10.5_1": "idameva saccaṁ moghamaññan”ti yo so evaṁvādo,",
  "mnd3:10.5_2": "so sakaṁ diṭṭhiṁ sakaṁ khantiṁ sakaṁ ruciṁ sakaṁ laddhiṁ sakaṁ ajjhāsayaṁ sakaṁ adhippāyaṁ kathaṁ accayeyya atikkameyya samatikkameyya vītivatteyya?",
  "mnd3:10.6_0": "Taṁ kissa hetu?",
  "mnd3:10.7_0": "Tassa sā diṭṭhi tathā samattā samādinnā gahitā parāmaṭṭhā abhiniviṭṭhā ajjhositā adhimuttāti.",
  "mnd3:10.8_0": "Evampi—",
  "mnd3:10.9_0": "sakañhi diṭṭhiṁ kathamaccayeyya?",
  "mnd3:10.10_0": "“Asassato loko …pe…",
  "mnd3:10.11_0": "antavā loko …",
  "mnd3:10.12_0": "anantavā loko …",
  "mnd3:10.13_0": "taṁ jīvaṁ taṁ sarīraṁ …",
  "mnd3:10.14_0": "aññaṁ jīvaṁ aññaṁ sarīraṁ …",
  "mnd3:10.15_0": "hoti tathāgato paraṁ maraṇā …",
  "mnd3:10.16_0": "na hoti tathāgato paraṁ maraṇā …",
  "mnd3:10.17_0": "hoti ca na ca hoti tathāgato paraṁ maraṇā …",
  "mnd3:10.18_0": "neva hoti na na hoti tathāgato paraṁ maraṇā,",
  "mnd3:10.18_1": "idameva saccaṁ moghamaññan”ti yo so evaṁ vādo,",
  "mnd3:10.18_2": "so sakaṁ diṭṭhiṁ sakaṁ khantiṁ sakaṁ ruciṁ sakaṁ laddhiṁ sakaṁ ajjhāsayaṁ sakaṁ adhippāyaṁ kathaṁ accayeyya atikkameyya samatikkameyya vītivatteyya?",
  "mnd3:10.19_0": "Taṁ kissa hetu?",
  "mnd3:10.20_0": "Tassa sā diṭṭhi tathā samattā samādinnā gahitā parāmaṭṭhā abhiniviṭṭhā ajjhositā adhimuttāti.",
  "mnd3:10.21_0": "Evampi—",
  "mnd3:10.22_0": "sakañhi diṭṭhiṁ kathamaccayeyya.",
  "mnd3:11.1_0": "**Chandānunīto ruciyā niviṭṭho**ti.",
  "mnd3:11.2_0": "**Chandānunīto**ti sakāya diṭṭhiyā sakāya khantiyā sakāya ruciyā sakāya laddhiyā yāyati niyyati vuyhati saṁharīyati.",
  "mnd3:11.3_0": "Yathā hatthiyānena vā assayānena vā rathayānena vā goyānena vā ajayānena vā meṇḍayānena vā oṭṭhayānena",
  "mnd3:11.3_1": "vā kharayānena vā yāyati niyyati vuyhati saṁharīyati,",
  "mnd3:11.3_2": "evamevaṁ sakāya diṭṭhiyā sakāya khantiyā sakāya ruciyā sakāya laddhiyā yāyati niyyati vuyhati saṁharīyatīti—",
  "mnd3:11.4_0": "chandānunīto.",
  "mnd3:11.5_0": "**Ruciyā niviṭṭho**ti sakāya diṭṭhiyā sakāya ruciyā sakāya laddhiyā niviṭṭho patiṭṭhito allīno upagato ajjhosito adhimuttoti—",
  "mnd3:11.6_0": "chandānunīto ruciyā niviṭṭho.",
  "mnd3:12.1_0": "**Sayaṁ samattāni pakubbamāno**ti.",
  "mnd3:12.2_0": "Sayaṁ samattaṁ karoti paripuṇṇaṁ karoti anomaṁ karoti aggaṁ seṭṭhaṁ visiṭṭhaṁ pāmokkhaṁ uttamaṁ pavaraṁ karoti.",
  "mnd3:12.3_0": "“Ayaṁ satthā sabbaññū”ti sayaṁ samattaṁ karoti paripuṇṇaṁ karoti anomaṁ karoti aggaṁ seṭṭhaṁ visiṭṭhaṁ pāmokkhaṁ uttamaṁ pavaraṁ karoti.",
  "mnd3:12.4_0": "“Ayaṁ dhammo svākkhāto,",
  "mnd3:12.4_1": "ayaṁ gaṇo suppaṭipanno,",
  "mnd3:12.4_2": "ayaṁ diṭṭhi bhaddikā,",
  "mnd3:12.4_3": "ayaṁ paṭipadā supaññattā,",
  "mnd3:12.4_4": "ayaṁ maggo niyyāniko”ti sayaṁ samattaṁ karoti paripuṇṇaṁ karoti anomaṁ karoti aggaṁ seṭṭhaṁ visiṭṭhaṁ",
  "mnd3:12.4_5": "pāmokkhaṁ uttamaṁ pavaraṁ karoti janeti sañjaneti nibbatteti abhinibbattetīti—",
  "mnd3:12.5_0": "sayaṁ samattāni pakubbamāno.",
  "mnd3:13.1_0": "**Yathā hi jāneyya tathā vadeyyā**ti yathā jāneyya,",
  "mnd3:13.1_1": "tathā vadeyya katheyya bhaṇeyya dīpayeyya vohareyya.",
  "mnd3:13.2_0": "“Sassato loko,",
  "mnd3:13.2_1": "idameva saccaṁ moghamaññan”ti yathā jāneyya,",
  "mnd3:13.2_2": "tathā vadeyya katheyya bhaṇeyya dīpayeyya vohareyya.",
  "mnd3:13.3_0": "“Asassato loko …pe…",
  "mnd3:13.4_0": "neva hoti na na hoti tathāgato paraṁ maraṇā,",
  "mnd3:13.4_1": "idameva saccaṁ moghamaññan”ti yathā jāneyya,",
  "mnd3:13.4_2": "tathā vadeyya katheyya bhaṇeyya dīpayeyya vohareyyāti—",
  "mnd3:13.5_0": "yathā hi jāneyya tathā vadeyya.",
  "mnd3:14.1_0": "Tenāha bhagavā—",
  "mnd3:15.1_0": "“Sakañhi diṭṭhiṁ kathamaccayeyya,",
  "mnd3:15.2_0": "Chandānunīto ruciyā niviṭṭho;",
  "mnd3:15.3_0": "Sayaṁ samattāni pakubbamāno,",
  "mnd3:15.4_0": "Yathā hi jāneyya tathā vadeyyā”ti.",
  "mnd3:16.1_0": "**Yo attano sīlavatāni jantu,**",
  "mnd3:16.2_0": "**Anānupuṭṭhova paresa pāva;**",
  "mnd3:16.3_0": "**Anariyadhammaṁ kusalā tamāhu,**",
  "mnd3:16.4_0": "**Yo ātumānaṁ sayameva pāva.**",
  "mnd3:17.1_0": "**Yo attano sīlavatāni jantū**ti.",
  "mnd3:17.2_0": "**Yo**ti yo yādiso yathāyutto yathāvihito yathāpakāro yaṁṭhānappatto yaṁdhammasamannāgato khattiyo vā",
  "mnd3:17.2_1": "brāhmaṇo vā vesso vā suddo vā gahaṭṭho vā pabbajito vā devo vā manusso vā.",
  "mnd3:17.3_0": "**Sīlavatānī**ti atthi sīlañceva vatañca, atthi vataṁ na sīlaṁ.",
  "mnd3:17.4_0": "Katamaṁ sīlañceva vatañca?",
  "mnd3:17.5_0": "Idha bhikkhu sīlavā hoti,",
  "mnd3:17.5_1": "pātimokkhasaṁvarasaṁvuto viharati ācāragocarasampanno aṇumattesu vajjesu bhayadassāvī,",
  "mnd3:17.5_2": "samādāya sikkhati sikkhāpadesu.",
  "mnd3:17.6_0": "Yo tattha saṁyamo saṁvaro avītikkamo, idaṁ sīlaṁ.",
  "mnd3:17.7_0": "Yaṁ samādānaṁ taṁ vataṁ.",
  "mnd3:17.8_0": "Saṁvaraṭṭhena sīlaṁ;",
  "mnd3:17.9_0": "samādānaṭṭhena vataṁ—",
  "mnd3:17.10_0": "idaṁ vuccati sīlañceva vatañca.",
  "mnd3:17.11_0": "Katamaṁ vataṁ, na sīlaṁ?",
  "mnd3:17.12_0": "Aṭṭha dhutaṅgāni—",
  "mnd3:17.13_0": "āraññikaṅgaṁ,",
  "mnd3:17.13_1": "piṇḍapātikaṅgaṁ,",
  "mnd3:17.13_2": "paṁsukūlikaṅgaṁ,",
  "mnd3:17.13_3": "tecīvarikaṅgaṁ,",
  "mnd3:17.13_4": "sapadānacārikaṅgaṁ,",
  "mnd3:17.13_5": "khalupacchābhattikaṅgaṁ,",
  "mnd3:17.13_6": "nesajjikaṅgaṁ,",
  "mnd3:17.13_7": "yathāsanthatikaṅgaṁ—",
  "mnd3:17.14_0": "idaṁ vuccati vataṁ, na sīlaṁ.",
  "mnd3:17.15_0": "Vīriyasamādānampi vuccati vataṁ, na sīlaṁ.",
  "mnd3:17.16_0": "“Kāmaṁ taco ca nhāru ca aṭṭhi ca avasissatu, sarīre upassussatu maṁsalohitaṁ.",
  "mnd3:17.17_0": "Yaṁ taṁ purisathāmena purisabalena purisavīriyena purisaparakkamena pattabbaṁ,",
  "mnd3:17.17_1": "na taṁ apāpuṇitvā vīriyassa saṇṭhānaṁ bhavissatī”ti—",
  "mnd3:17.18_0": "cittaṁ paggaṇhāti padahati.",
  "mnd3:17.19_0": "Evarūpaṁ vīriyasamādānaṁ—",
  "mnd3:17.20_0": "idaṁ vuccati vataṁ, na sīlaṁ.",
  "mnd3:18.1_0": "“Nāsissaṁ na pivissāmi,",
  "mnd3:18.2_0": "vihārato na nikkhame;",
  "mnd3:18.3_0": "Napi passaṁ nipātessaṁ,",
  "mnd3:18.4_0": "taṇhāsalle anūhate”ti.",
  "mnd3:19.1_0": "Cittaṁ paggaṇhāti padahati.",
  "mnd3:19.2_0": "Evarūpampi vīriyasamādānaṁ vuccati vataṁ, na sīlaṁ.",
  "mnd3:19.3_0": "“Na tāvāhaṁ imaṁ pallaṅkaṁ bhindissāmi yāva me na anupādāya āsavehi cittaṁ vimuccissatī”ti—",
  "mnd3:19.4_0": "cittaṁ paggaṇhāti padahati.",
  "mnd3:19.5_0": "Evarūpampi vīriyasamādānaṁ vuccati vataṁ, na sīlaṁ.",
  "mnd3:19.6_0": "“Na tāvāhaṁ imamhā āsanā vuṭṭhahissāmi,",
  "mnd3:19.7_0": "caṅkamā orohissāmi,",
  "mnd3:19.8_0": "vihārā nikkhamissāmi,",
  "mnd3:19.9_0": "aḍḍhayogā nikkhamissāmi,",
  "mnd3:19.10_0": "pāsādā nikkhamissāmi,",
  "mnd3:19.11_0": "hammiyā nikkhamissāmi,",
  "mnd3:19.12_0": "guhāya nikkhamissāmi,",
  "mnd3:19.13_0": "leṇā nikkhamissāmi,",
  "mnd3:19.14_0": "kuṭiyā nikkhamissāmi,",
  "mnd3:19.15_0": "kūṭāgārā nikkhamissāmi,",
  "mnd3:19.16_0": "aṭṭā nikkhamissāmi,",
  "mnd3:19.17_0": "māḷā nikkhamissāmi,",
  "mnd3:19.18_0": "uddaṇḍā nikkhamissāmi,",
  "mnd3:19.19_0": "upaṭṭhānasālāya nikkhamissāmi,",
  "mnd3:19.20_0": "maṇḍapā nikkhamissāmi,",
  "mnd3:19.21_0": "rukkhamūlā nikkhamissāmi yāva me na anupādāya āsavehi cittaṁ vimuccissatī”ti—",
  "mnd3:19.22_0": "cittaṁ paggaṇhāti padahati.",
  "mnd3:19.23_0": "Evarūpampi vīriyasamādānaṁ vuccati vataṁ, na sīlaṁ.",
  "mnd3:20.1_0": "“Imasmiññeva pubbaṇhasamayaṁ ariyadhammaṁ āharissāmi samāharissāmi adhigacchissāmi phassayissāmi sacchikarissāmī”ti—",
  "mnd3:20.2_0": "cittaṁ paggaṇhāti padahati.",
  "mnd3:20.3_0": "Evarūpampi vīriyasamādānaṁ vuccati vataṁ, na sīlaṁ.",
  "mnd3:20.4_0": "“Imasmiññeva majjhanhikasamayaṁ,",
  "mnd3:20.5_0": "sāyanhasamayaṁ,",
  "mnd3:20.6_0": "purebhattaṁ,",
  "mnd3:20.7_0": "pacchābhattaṁ,",
  "mnd3:20.8_0": "purimaṁ yāmaṁ,",
  "mnd3:20.9_0": "majjhimaṁ yāmaṁ,",
  "mnd3:20.10_0": "pacchimaṁ yāmaṁ,",
  "mnd3:20.11_0": "kāḷe,",
  "mnd3:20.12_0": "juṇhe,",
  "mnd3:20.13_0": "vasse,",
  "mnd3:20.14_0": "hemante,",
  "mnd3:20.15_0": "gimhe,",
  "mnd3:20.16_0": "purime vayokhandhe,",
  "mnd3:20.17_0": "majjhime vayokhandhe,",
  "mnd3:20.18_0": "pacchime vayokhandhe ariyadhammaṁ āharissāmi samāharissāmi adhigacchissāmi phassayissāmi sacchikarissāmī”ti—",
  "mnd3:20.19_0": "cittaṁ paggaṇhāti padahati.",
  "mnd3:20.20_0": "Evarūpampi vīriyasamādānaṁ vuccati vataṁ, na sīlaṁ.",
  "mnd3:20.21_0": "**Jantū**ti satto naro mānavo poso puggalo jīvo jāgu jantu indagu manujoti—",
  "mnd3:20.22_0": "yo attano sīlavatāni jantu.",
  "mnd3:21.1_0": "**Anānupuṭṭhova paresa pāvā**ti.",
  "mnd3:21.2_0": "**Paresan**ti paresaṁ khattiyānaṁ brāhmaṇānaṁ vessānaṁ suddānaṁ gahaṭṭhānaṁ pabbajitānaṁ devānaṁ manussānaṁ.",
  "mnd3:21.3_0": "**Anānupuṭṭho**ti apuṭṭho apucchito ayācito anajjhesito apasādito.",
  "mnd3:21.4_0": "**Pāvā**ti attano sīlaṁ vā vataṁ vā sīlabbataṁ vā pāvadati.",
  "mnd3:21.5_0": "Ahamasmi sīlasampannoti vā, vatasampannoti vā, sīlabbatasampannoti vā",
  "mnd3:21.6_0": "jātiyā vā gottena vā kolaputtiyena vā vaṇṇapokkharatāya vā dhanena vā ajjhenena vā kammāyatanena vā sippāyatanena",
  "mnd3:21.6_1": "vā vijjāṭṭhānena vā sutena vā paṭibhānena vā aññataraññatarena vā vatthunā,",
  "mnd3:21.7_0": "uccā kulā pabbajitoti vā,",
  "mnd3:21.7_1": "mahākulā pabbajitoti vā,",
  "mnd3:21.7_2": "mahābhogakulā pabbajitoti vā,",
  "mnd3:21.7_3": "uḷārabhogakulā pabbajitoti vā,",
  "mnd3:21.7_4": "ñāto yasassī sagahaṭṭhapabbajitānanti vā,",
  "mnd3:21.8_0": "lābhimhi cīvarapiṇḍapātasenāsanagilānapaccayabhesajjaparikkhārānanti vā,",
  "mnd3:21.9_0": "suttantikoti vā,",
  "mnd3:21.9_1": "vinayadharoti vā,",
  "mnd3:21.9_2": "dhammakathikoti vā,",
  "mnd3:21.9_3": "āraññikoti vā,",
  "mnd3:21.9_4": "piṇḍapātikoti vā,",
  "mnd3:21.9_5": "paṁsukūlikoti vā,",
  "mnd3:21.9_6": "tecīvarikoti vā,",
  "mnd3:21.9_7": "sapadānacārikoti vā,",
  "mnd3:21.9_8": "khalupacchābhattikoti vā,",
  "mnd3:21.9_9": "nesajjikoti vā,",
  "mnd3:21.9_10": "yathāsanthatikoti vā,",
  "mnd3:21.10_0": "paṭhamassa jhānassa lābhīti vā,",
  "mnd3:21.10_1": "dutiyassa jhānassa lābhīti vā,",
  "mnd3:21.10_2": "tatiyassa jhānassa lābhīti vā,",
  "mnd3:21.10_3": "catutthassa jhānassa lābhīti vā,",
  "mnd3:21.10_4": "ākāsānañcāyatanasamāpattiyā lābhīti vā,",
  "mnd3:21.10_5": "viññāṇañcāyatanasamāpattiyā lābhīti vā,",
  "mnd3:21.10_6": "ākiñcaññāyatanasamāpattiyā lābhīti vā,",
  "mnd3:21.10_7": "nevasaññānāsaññāyatanasamāpattiyā lābhīti vā pāvadati katheti bhaṇati dīpayati voharatīti—",
  "mnd3:21.11_0": "anānupuṭṭhova paresaṁ pāva.",
  "mnd3:22.1_0": "**Anariyadhammaṁ kusalā tamāhū**ti.",
  "mnd3:22.2_0": "**Kusalā**ti ye te khandhakusalā dhātukusalā āyatanakusalā paṭiccasamuppādakusalā satipaṭṭhānakusalā",
  "mnd3:22.2_1": "sammappadhānakusalā iddhipādakusalā indriyakusalā balakusalā bojjhaṅgakusalā maggakusalā phalakusalā",
  "mnd3:22.2_2": "nibbānakusalā,",
  "mnd3:22.2_3": "te kusalā evamāhaṁsu—",
  "mnd3:22.3_0": "“anariyānaṁ eso dhammo, neso dhammo ariyānaṁ;",
  "mnd3:22.4_0": "bālānaṁ eso dhammo, neso dhammo paṇḍitānaṁ;",
  "mnd3:22.5_0": "asappurisānaṁ eso dhammo, neso dhammo sappurisānan”ti.",
  "mnd3:22.6_0": "Evamāhaṁsu evaṁ kathenti evaṁ bhaṇanti evaṁ dīpayanti evaṁ voharantīti—",
  "mnd3:22.7_0": "anariyadhammaṁ kusalā tamāhu.",
  "mnd3:23.1_0": "**Yo ātumānaṁ sayameva pāvā**ti.",
  "mnd3:23.2_0": "**Ātumā** vuccati attā.",
  "mnd3:23.3_0": "**Sayameva pāvā**ti sayameva attānaṁ pāvadati—",
  "mnd3:23.4_0": "ahamasmi sīlasampannoti vā, vatasampannoti vā, sīlabbatasampannoti vā,",
  "mnd3:23.5_0": "jātiyā vā gottena vā kolaputtiyena vā vaṇṇapokkharatāya vā dhanena vā ajjhenena vā kammāyatanena vā sippāyatanena",
  "mnd3:23.5_1": "vā vijjāṭṭhānena vā sutena vā paṭibhānena vā aññataraññatarena vā vatthunā,",
  "mnd3:23.6_0": "uccā kulā pabbajitoti vā,",
  "mnd3:23.6_1": "mahākulā pabbajitoti vā,",
  "mnd3:23.6_2": "mahābhogakulā pabbajitoti vā,",
  "mnd3:23.6_3": "uḷārabhogakulā pabbajitoti vā,",
  "mnd3:23.6_4": "ñāto yasassī sagahaṭṭhapabbajitānanti vā,",
  "mnd3:23.7_0": "lābhimhi cīvarapiṇḍapātasenāsanagilānapaccayabhesajjaparikkhārānanti vā,",
  "mnd3:23.7_1": "suttantikoti vā,",
  "mnd3:23.7_2": "vinayadharoti vā,",
  "mnd3:23.7_3": "dhammakathikoti vā,",
  "mnd3:23.7_4": "āraññikoti vā,",
  "mnd3:23.7_5": "piṇḍapātikoti vā,",
  "mnd3:23.7_6": "paṁsukūlikoti vā,",
  "mnd3:23.7_7": "tecīvarikoti vā,",
  "mnd3:23.7_8": "sapadānacārikoti vā,",
  "mnd3:23.7_9": "khalupacchābhattikoti vā,",
  "mnd3:23.7_10": "nesajjikoti vā,",
  "mnd3:23.7_11": "yathāsanthatikoti vā,",
  "mnd3:23.8_0": "paṭhamassa jhānassa lābhīti vā,",
  "mnd3:23.8_1": "dutiyassa jhānassa lābhīti vā,",
  "mnd3:23.8_2": "tatiyassa jhānassa lābhīti vā,",
  "mnd3:23.8_3": "catutthassa jhānassa lābhīti vā,",
  "mnd3:23.8_4": "ākāsānañcāyatanasamāpattiyā lābhīti vā,",
  "mnd3:23.8_5": "viññāṇañcāyatanasamāpattiyā lābhīti vā,",
  "mnd3:23.8_6": "ākiñcaññāyatanasamāpattiyā lābhīti vā,",
  "mnd3:23.8_7": "nevasaññānāsaññāyatanasamāpattiyā lābhīti vā pāvadati katheti bhaṇati dīpayati voharatīti—",
  "mnd3:23.9_0": "yo ātumānaṁ sayameva pāvāti.",
  "mnd3:24.1_0": "Tenāha bhagavā—",
  "mnd3:25.1_0": "“Yo attano sīlavatāni jantu,",
  "mnd3:25.2_0": "Anānupuṭṭhova paresa pāva;",
  "mnd3:25.3_0": "Anariyadhammaṁ kusalā tamāhu,",
  "mnd3:25.4_0": "Yo ātumānaṁ sayameva pāvā”ti.",
  "mnd3:26.1_0": "**Santo ca bhikkhu abhinibbutatto,**",
  "mnd3:26.2_0": "**Itihanti sīlesu akatthamāno;**",
  "mnd3:26.3_0": "**Tamariyadhammaṁ kusalā vadanti,**",
  "mnd3:26.4_0": "**Yassussadā natthi kuhiñci loke.**",
  "mnd3:27.1_0": "**Santo ca bhikkhu abhinibbutatto**ti.",
  "mnd3:27.2_0": "**Santo**ti rāgassa samitattā santo,",
  "mnd3:27.3_0": "dosassa samitattā santo,",
  "mnd3:27.4_0": "mohassa samitattā santo,",
  "mnd3:27.5_0": "kodhassa …",
  "mnd3:27.6_0": "upanāhassa …",
  "mnd3:27.7_0": "makkhassa …",
  "mnd3:27.8_0": "paḷāsassa …",
  "mnd3:27.9_0": "issāya …",
  "mnd3:27.10_0": "macchariyassa …",
  "mnd3:27.11_0": "māyāya …",
  "mnd3:27.12_0": "sāṭheyyassa …",
  "mnd3:27.13_0": "thambhassa …",
  "mnd3:27.14_0": "sārambhassa …",
  "mnd3:27.15_0": "mānassa …",
  "mnd3:27.16_0": "atimānassa …",
  "mnd3:27.17_0": "madassa …",
  "mnd3:27.18_0": "pamādassa …",
  "mnd3:27.19_0": "sabbakilesānaṁ …",
  "mnd3:27.20_0": "sabbaduccaritānaṁ …",
  "mnd3:27.21_0": "sabbadarathānaṁ …",
  "mnd3:27.22_0": "sabbapariḷāhānaṁ …",
  "mnd3:27.23_0": "sabbasantāpānaṁ …",
  "mnd3:27.24_0": "sabbākusalābhisaṅkhārānaṁ santattā samitattā vūpasamitattā vijjhātattā nibbutattā vigatattā paṭipassaddhattā",
  "mnd3:27.24_1": "santo upasanto vūpasanto nibbuto paṭipassaddhoti—",
  "mnd3:27.25_0": "santo.",
  "mnd3:27.26_0": "**Bhikkhū**ti sattannaṁ dhammānaṁ bhinnattā bhikkhu—",
  "mnd3:27.27_0": "sakkāyadiṭṭhi bhinnā hoti,",
  "mnd3:27.27_1": "vicikicchā bhinnā hoti,",
  "mnd3:27.27_2": "sīlabbataparāmāso bhinno hoti,",
  "mnd3:27.27_3": "rāgo bhinno hoti,",
  "mnd3:27.27_4": "doso bhinno hoti,",
  "mnd3:27.27_5": "moho bhinno hoti,",
  "mnd3:27.27_6": "māno bhinno hoti.",
  "mnd3:27.28_0": "Bhinnāssa honti pāpakā akusalā dhammā saṅkilesikā ponobhavikā sadarā dukkhavipākā āyatiṁ jātijarāmaraṇiyā.",
  "mnd3:28.1_0": "“Pajjena katena attanā,",
  "mnd3:28.2_0": "(sabhiyāti bhagavā)",
  "mnd3:28.3_0": "Parinibbānagato vitiṇṇakaṅkho;",
  "mnd3:28.4_0": "Vibhavañca bhavañca vippahāya,",
  "mnd3:28.5_0": "Vusitavā khīṇapunabbhavo sa bhikkhū”ti.",
  "mnd3:29.1_0": "**Santo ca bhikkhu abhinibbutatto**ti rāgassa nibbāpitattā abhinibbutatto,",
  "mnd3:29.1_1": "dosassa nibbāpitattā abhinibbutatto,",
  "mnd3:29.1_2": "mohassa nibbāpitattā abhinibbutatto,",
  "mnd3:29.1_3": "kodhassa …",
  "mnd3:29.2_0": "upanāhassa …",
  "mnd3:29.3_0": "makkhassa …",
  "mnd3:29.4_0": "paḷāsassa …",
  "mnd3:29.5_0": "issāya …",
  "mnd3:29.6_0": "macchariyassa …",
  "mnd3:29.7_0": "māyāya …",
  "mnd3:29.8_0": "sāṭheyyassa …",
  "mnd3:29.9_0": "thambhassa …",
  "mnd3:29.10_0": "sārambhassa …",
  "mnd3:29.11_0": "mānassa …",
  "mnd3:29.12_0": "atimānassa …",
  "mnd3:29.13_0": "madassa …",
  "mnd3:29.14_0": "pamādassa …",
  "mnd3:29.15_0": "sabbakilesānaṁ …",
  "mnd3:29.16_0": "sabbaduccaritānaṁ …",
  "mnd3:29.17_0": "sabbadarathānaṁ …",
  "mnd3:29.18_0": "sabbapariḷāhānaṁ …",
  "mnd3:29.19_0": "sabbasantāpānaṁ …",
  "mnd3:29.20_0": "sabbākusalābhisaṅkhārānaṁ nibbāpitattā abhinibbutattoti—",
  "mnd3:29.21_0": "santo ca bhikkhu abhinibbutatto.",
  "mnd3:30.1_0": "**Itihanti sīlesu akatthamāno**ti.",
  "mnd3:30.2_0": "**Itī**ti padasandhi padasaṁsaggo padapāripūrī akkharasamavāyo byañjanasiliṭṭhatā padānupubbatā metaṁ—",
  "mnd3:30.3_0": "itihanti.",
  "mnd3:30.4_0": "**Sīlesu akatthamāno**ti.",
  "mnd3:30.5_0": "Idhekacco katthī hoti vikatthī.",
  "mnd3:30.6_0": "So katthati vikatthati.",
  "mnd3:30.7_0": "Ahamasmi sīlasampannoti vā, vatasampannoti vā, sīlabbatasampannoti vā,",
  "mnd3:30.8_0": "jātiyā vā gottena vā kolaputtiyena vā vaṇṇapokkharatāya vā …pe…",
  "mnd3:30.9_0": "nevasaññānāsaññāyatanasamāpattiyā lābhīti vā katthati vikatthati.",
  "mnd3:30.10_0": "Evaṁ na katthati na vikatthati.",
  "mnd3:30.11_0": "Katthanā ārato virato paṭivirato nikkhanto nissaṭo vippamutto visaññutto vimariyādikatena cetasā viharatīti—",
  "mnd3:30.12_0": "itihanti sīlesu akatthamāno.",
  "mnd3:31.1_0": "**Tamariyadhammaṁ kusalā vadantī**ti.",
  "mnd3:31.2_0": "**Kusalā**ti ye te khandhakusalā dhātukusalā āyatanakusalā paṭiccasamuppādakusalā satipaṭṭhānakusalā",
  "mnd3:31.2_1": "sammappadhānakusalā iddhipādakusalā indriyakusalā balakusalā bojjhaṅgakusalā maggakusalā phalakusalā",
  "mnd3:31.2_2": "nibbānakusalā,",
  "mnd3:31.2_3": "te kusalā evaṁ vadanti—",
  "mnd3:31.3_0": "“ariyānaṁ eso dhammo, neso dhammo anariyānaṁ;",
  "mnd3:31.4_0": "paṇḍitānaṁ eso dhammo, neso dhammo bālānaṁ;",
  "mnd3:31.5_0": "sappurisānaṁ eso dhammo, neso dhammo asappurisānan”ti.",
  "mnd3:31.6_0": "Evaṁ vadanti, ariyānaṁ evaṁ kathenti evaṁ bhaṇanti evaṁ dīpayanti evaṁ voharantīti—",
  "mnd3:31.7_0": "tamariyadhammaṁ kusalā vadanti.",
  "mnd3:32.1_0": "**Yassussadā natthi kuhiñci loke**ti.",
  "mnd3:32.2_0": "**Yassā**ti arahato khīṇāsavassa.",
  "mnd3:32.3_0": "**Ussadā**ti sattussadā—",
  "mnd3:32.4_0": "rāgussado, dosussado, mohussado, mānussado, diṭṭhussado, kilesussado, kammussado.",
  "mnd3:32.5_0": "Yassime ussadā natthi na santi na vijjanti nupalabbhanti,",
  "mnd3:32.5_1": "pahīnā samucchinnā vūpasantā paṭipassaddhā abhabbuppattikā ñāṇagginā daḍḍhā.",
  "mnd3:32.6_0": "**Kuhiñcī**ti kuhiñci kimhici katthaci ajjhattaṁ vā bahiddhā vā ajjhattabahiddhā vā.",
  "mnd3:32.7_0": "**Loke**ti apāyaloke manussaloke devaloke khandhaloke dhātuloke āyatanaloketi—",
  "mnd3:32.8_0": "yassussadā natthi kuhiñci loke.",
  "mnd3:33.1_0": "Tenāha bhagavā—",
  "mnd3:34.1_0": "“Santo ca bhikkhu abhinibbutatto,",
  "mnd3:34.2_0": "Itihanti sīlesu akatthamāno;",
  "mnd3:34.3_0": "Tamariyadhammaṁ kusalā vadanti,",
  "mnd3:34.4_0": "Yassussadā natthi kuhiñci loke”ti.",
  "mnd3:35.1_0": "**Pakappitā saṅkhatā yassa dhammā,**",
  "mnd3:35.2_0": "**Purakkhatā santi avīvadātā;**",
  "mnd3:35.3_0": "**Yadattani passati ānisaṁsaṁ,**",
  "mnd3:35.4_0": "**Taṁ nissito kuppapaṭiccasantiṁ.**",
  "mnd3:36.1_0": "**Pakappitā saṅkhatā yassa dhammā**ti.",
  "mnd3:36.2_0": "**Pakappanā**ti dve pakappanā—",
  "mnd3:36.3_0": "taṇhāpakappanā ca diṭṭhipakappanā ca …pe…",
  "mnd3:36.4_0": "ayaṁ taṇhāpakappanā …pe…",
  "mnd3:36.5_0": "ayaṁ diṭṭhipakappanā.",
  "mnd3:36.6_0": "**Saṅkhatā**ti saṅkhatā abhisaṅkhatā saṇṭhapitātipi—",
  "mnd3:36.7_0": "saṅkhatā.",
  "mnd3:36.8_0": "Atha vā aniccā saṅkhatā paṭiccasamuppannā khayadhammā vayadhammā virāgadhammā nirodhadhammātipi—",
  "mnd3:36.9_0": "saṅkhatā.",
  "mnd3:36.10_0": "**Yassā**ti diṭṭhigatikassa.",
  "mnd3:36.11_0": "**Dhammā** vuccanti dvāsaṭṭhi diṭṭhigatānīti—",
  "mnd3:36.12_0": "pakappitā saṅkhatā yassa dhammā.",
  "mnd3:37.1_0": "**Purakkhatā santi avīvadātā**ti.",
  "mnd3:37.2_0": "**Purakkhatā**ti dve purekkhārā—",
  "mnd3:37.3_0": "taṇhāpurekkhāro ca diṭṭhipurekkhāro ca …pe…",
  "mnd3:37.4_0": "ayaṁ taṇhāpurekkhāro …pe…",
  "mnd3:37.5_0": "ayaṁ diṭṭhipurekkhāro.",
  "mnd3:37.6_0": "Tassa taṇhāpurekkhāro appahīno, diṭṭhipurekkhāro appaṭinissaṭṭho.",
  "mnd3:37.7_0": "Tassa taṇhāpurekkhārassa appahīnattā,",
  "mnd3:37.7_1": "diṭṭhipurekkhārassa appaṭinissaṭṭhattā so taṇhaṁ vā diṭṭhiṁ vā purato katvā carati taṇhādhajo taṇhāketu taṇhādhipateyyo,",
  "mnd3:37.7_2": "diṭṭhidhajo diṭṭhiketu diṭṭhādhipateyyo,",
  "mnd3:37.7_3": "taṇhāya vā diṭṭhiyā vā parivārito caratīti—",
  "mnd3:37.8_0": "purakkhatā.",
  "mnd3:37.9_0": "**Santī**ti santi saṁvijjanti atthi upalabbhanti.",
  "mnd3:37.10_0": "**Avīvadātā**ti avevadātā avodātā aparisuddhā saṅkiliṭṭhā saṅkilesikāti—",
  "mnd3:37.11_0": "purakkhatā santi avīvadātā.",
  "mnd3:38.1_0": "**Yadattani passati ānisaṁsan**ti.",
  "mnd3:38.2_0": "**Yadattanī**ti yaṁ attani.",
  "mnd3:38.3_0": "**Attā** vuccati diṭṭhigataṁ.",
  "mnd3:38.4_0": "Attano diṭṭhiyā dve ānisaṁse passati—",
  "mnd3:38.5_0": "diṭṭhadhammikañca ānisaṁsaṁ, samparāyikañca ānisaṁsaṁ.",
  "mnd3:38.6_0": "Katamo diṭṭhiyā diṭṭhadhammiko ānisaṁso?",
  "mnd3:38.7_0": "Yaṁdiṭṭhiko satthā hoti, taṁdiṭṭhikā sāvakā honti.",
  "mnd3:38.8_0": "Taṁdiṭṭhikaṁ satthāraṁ sāvakā sakkaronti garuṁ karonti mānenti pūjenti apacitiṁ karonti.",
  "mnd3:38.9_0": "Labhati ca tatonidānaṁ cīvarapiṇḍapātasenāsanagilānapaccayabhesajjaparikkhāraṁ—",
  "mnd3:38.10_0": "ayaṁ diṭṭhiyā diṭṭhadhammiko ānisaṁso.",
  "mnd3:38.11_0": "Katamo diṭṭhiyā samparāyiko ānisaṁso?",
  "mnd3:38.12_0": "Ayaṁ diṭṭhi alaṁ nāgattāya vā supaṇṇattāya vā yakkhattāya vā asurattāya vā gandhabbattāya vā mahārājattāya",
  "mnd3:38.12_1": "vā indattāya vā brahmattāya vā devattāya vā.",
  "mnd3:38.13_0": "Ayaṁ diṭṭhi suddhiyā visuddhiyā parisuddhiyā, muttiyā vimuttiyā parimuttiyā.",
  "mnd3:38.14_0": "Imāya diṭṭhiyā sujjhanti visujjhanti parisujjhanti muccanti vimuccanti parimuccanti.",
  "mnd3:38.15_0": "Imāya diṭṭhiyā sujjhissāmi visujjhissāmi parisujjhissāmi,",
  "mnd3:38.15_1": "muccissāmi vimuccissāmi parimuccissāmīti āyatiṁ phalapāṭikaṅkhī hoti—",
  "mnd3:38.16_0": "ayaṁ diṭṭhiyā samparāyiko ānisaṁso.",
  "mnd3:38.17_0": "Attano diṭṭhiyā ime dve ānisaṁse passati dakkhati oloketi nijjhāyati upaparikkhatīti—",
  "mnd3:38.18_0": "yadattani passati ānisaṁsaṁ.",
  "mnd3:39.1_0": "**Taṁ nissito kuppapaṭiccasantin**ti.",
  "mnd3:39.2_0": "Tisso santiyo—",
  "mnd3:39.3_0": "accantasanti, tadaṅgasanti, sammutisanti.",
  "mnd3:39.4_0": "Katamā **accantasanti**?",
  "mnd3:39.5_0": "Accantasanti vuccati amataṁ nibbānaṁ.",
  "mnd3:39.6_0": "Yo so sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānaṁ.",
  "mnd3:39.7_0": "Ayaṁ accantasanti.",
  "mnd3:39.8_0": "Katamā **tadaṅgasanti**?",
  "mnd3:39.9_0": "Paṭhamaṁ jhānaṁ samāpannassa nīvaraṇā santā honti;",
  "mnd3:39.10_0": "dutiyaṁ jhānaṁ samāpannassa vitakkavicārā santā honti;",
  "mnd3:39.11_0": "tatiyaṁ jhānaṁ samāpannassa pīti santā hoti;",
  "mnd3:39.12_0": "catutthaṁ jhānaṁ samāpannassa sukhadukkhā santā honti;",
  "mnd3:39.13_0": "ākāsānañcāyatanaṁ samāpannassa rūpasaññā paṭighasaññā nānattasaññā santā hoti;",
  "mnd3:39.14_0": "viññāṇañcāyatanaṁ samāpannassa ākāsānañcāyatanasaññā santā hoti;",
  "mnd3:39.15_0": "ākiñcaññāyatanaṁ samāpannassa viññāṇañcāyatanasaññā santā hoti;",
  "mnd3:39.16_0": "nevasaññānāsaññāyatanaṁ samāpannassa ākiñcaññāyatanasaññā santā hoti.",
  "mnd3:39.17_0": "Ayaṁ tadaṅgasanti.",
  "mnd3:39.18_0": "Katamā **sammutisanti**?",
  "mnd3:39.19_0": "Sammutisantiyo vuccanti dvāsaṭṭhi diṭṭhigatāni diṭṭhisantiyo.",
  "mnd3:39.20_0": "Api ca sammutisanti imasmiṁ atthe adhippetā santīti.",
  "mnd3:39.21_0": "**Taṁ nissito kuppapaṭiccasantin**ti.",
  "mnd3:39.22_0": "Kuppasantiṁ pakuppasantiṁ eritasantiṁ sameritasantiṁ calitasantiṁ ghaṭṭitasantiṁ kappitasantiṁ pakappitasantiṁ",
  "mnd3:39.22_1": "aniccaṁ saṅkhataṁ paṭiccasamuppannaṁ khayadhammaṁ vayadhammaṁ virāgadhammaṁ nirodhadhammaṁ,",
  "mnd3:39.22_2": "santiṁ nissito asito allīno upagato ajjhosito adhimuttoti—",
  "mnd3:39.23_0": "taṁ nissito kuppapaṭiccasantiṁ.",
  "mnd3:40.1_0": "Tenāha bhagavā—",
  "mnd3:41.1_0": "“Pakappitā saṅkhatā yassa dhammā,",
  "mnd3:41.2_0": "Purakkhatā santi avīvadātā;",
  "mnd3:41.3_0": "Yadattani passati ānisaṁsaṁ,",
  "mnd3:41.4_0": "Taṁ nissito kuppapaṭiccasantin”ti.",
  "mnd3:42.1_0": "**Diṭṭhīnivesā na hi svātivattā,**",
  "mnd3:42.2_0": "**Dhammesu niccheyya samuggahītaṁ;**",
  "mnd3:42.3_0": "**Tasmā naro tesu nivesanesu,**",
  "mnd3:42.4_0": "**Nirassatī ādiyatī ca dhammaṁ.**",
  "mnd3:43.1_0": "**Diṭṭhīnivesā na hi svātivattā**ti.",
  "mnd3:43.2_0": "**Diṭṭhīnivesā**ti “sassato loko, idameva saccaṁ moghamaññan”ti abhinivesaparāmāso diṭṭhinivesanaṁ.",
  "mnd3:43.3_0": "“Asassato loko …",
  "mnd3:43.4_0": "antavā loko …",
  "mnd3:43.5_0": "anantavā loko …",
  "mnd3:43.6_0": "taṁ jīvaṁ taṁ sarīraṁ …",
  "mnd3:43.7_0": "aññaṁ jīvaṁ aññaṁ sarīraṁ …",
  "mnd3:43.8_0": "hoti tathāgato paraṁ maraṇā …",
  "mnd3:43.9_0": "na hoti tathāgato paraṁ maraṇā …",
  "mnd3:43.10_0": "hoti ca na ca hoti tathāgato paraṁ maraṇā …",
  "mnd3:43.11_0": "neva hoti na na hoti tathāgato paraṁ maraṇā,",
  "mnd3:43.11_1": "idameva saccaṁ moghamaññan”ti abhinivesaparāmāso diṭṭhinivesananti.",
  "mnd3:43.12_0": "**Diṭṭhīnivesā na hi svātivattā**ti diṭṭhinivesā na hi svātivattā durativattā duttarā duppatarā dussamatikkamā dubbinivattāti—",
  "mnd3:43.13_0": "diṭṭhīnivesā na hi svātivattā.",
  "mnd3:44.1_0": "**Dhammesu niccheyya samuggahītan**ti.",
  "mnd3:44.2_0": "**Dhammesū**ti dvāsaṭṭhidiṭṭhigatesu.",
  "mnd3:44.3_0": "**Niccheyyā**ti nicchinitvā vinicchinitvā vicinitvā pavicinitvā tulayitvā tīrayitvā vibhāvayitvā vibhūtaṁ katvā.",
  "mnd3:44.4_0": "**Samuggahītan**ti nivesanesu odhiggāho bilaggāho varaggāho koṭṭhāsaggāho uccayaggāho samuccayaggāho.",
  "mnd3:44.5_0": "Idaṁ saccaṁ tacchaṁ tathaṁ bhūtaṁ yāthāvaṁ aviparītanti gahitaṁ parāmaṭṭhaṁ abhiniviṭṭhaṁ ajjhositaṁ adhimuttanti—",
  "mnd3:44.6_0": "dhammesu niccheyya samuggahītaṁ.",
  "mnd3:45.1_0": "**Tasmā naro tesu nivesanesū**ti.",
  "mnd3:45.2_0": "**Tasmā**ti tasmā taṅkāraṇā taṁhetu tappaccayā taṁnidānaṁ.",
  "mnd3:45.3_0": "**Naro**ti satto naro mānavo poso puggalo jīvo jāgu jantu indagu manujo.",
  "mnd3:45.4_0": "**Tesu nivesanesū**ti tesu diṭṭhinivesanesūti—",
  "mnd3:45.5_0": "tasmā naro tesu nivesanesu.",
  "mnd3:46.1_0": "**Nirassatī ādiyatī ca dhamman**ti.",
  "mnd3:46.2_0": "**Nirassatī**ti dvīhi kāraṇehi nirassati—",
  "mnd3:46.3_0": "paravicchindanāya vā nirassati, anabhisambhuṇanto vā nirassati.",
  "mnd3:46.4_0": "Kathaṁ paravicchindanāya nirassati?",
  "mnd3:46.5_0": "Paro vicchindeti—",
  "mnd3:46.6_0": "so satthā na sabbaññū,",
  "mnd3:46.7_0": "dhammo na svākkhāto,",
  "mnd3:46.8_0": "gaṇo na suppaṭipanno,",
  "mnd3:46.9_0": "diṭṭhi na bhaddikā,",
  "mnd3:46.10_0": "paṭipadā na supaññattā,",
  "mnd3:46.11_0": "maggo na niyyāniko,",
  "mnd3:46.11_1": "natthettha suddhi vā visuddhi vā parisuddhi vā mutti vā vimutti vā parimutti vā,",
  "mnd3:46.11_2": "natthettha sujjhanti vā visujjhanti vā parisujjhanti vā muccanti vā vimuccanti vā parimuccanti vā,",
  "mnd3:46.11_3": "hīnā nihīnā omakā lāmakā chatukkā parittāti—",
  "mnd3:46.12_0": "evaṁ paro vicchindeti.",
  "mnd3:46.13_0": "Evaṁ vicchindiyamāno satthāraṁ nirassati,",
  "mnd3:46.13_1": "dhammakkhānaṁ nirassati,",
  "mnd3:46.13_2": "gaṇaṁ nirassati,",
  "mnd3:46.13_3": "diṭṭhiṁ nirassati,",
  "mnd3:46.13_4": "paṭipadaṁ nirassati,",
  "mnd3:46.13_5": "maggaṁ nirassati.",
  "mnd3:46.14_0": "Evaṁ paravicchindanāya nirassati.",
  "mnd3:46.15_0": "Kathaṁ anabhisambhuṇanto nirassati?",
  "mnd3:46.16_0": "Sīlaṁ anabhisambhuṇanto sīlaṁ nirassati,",
  "mnd3:46.16_1": "vataṁ anabhisambhuṇanto vataṁ nirassati,",
  "mnd3:46.16_2": "sīlabbataṁ anabhisambhuṇanto sīlabbataṁ nirassati.",
  "mnd3:46.17_0": "Evaṁ anabhisambhuṇanto nirassati.",
  "mnd3:46.18_0": "**Ādiyatī ca dhamman**ti.",
  "mnd3:46.19_0": "Satthāraṁ gaṇhāti,",
  "mnd3:46.19_1": "dhammakkhānaṁ gaṇhāti,",
  "mnd3:46.19_2": "gaṇaṁ gaṇhāti,",
  "mnd3:46.19_3": "diṭṭhiṁ gaṇhāti,",
  "mnd3:46.19_4": "paṭipadaṁ gaṇhāti,",
  "mnd3:46.19_5": "maggaṁ gaṇhāti parāmasati abhinivisatīti—",
  "mnd3:46.20_0": "nirassatī ādiyatī ca dhammaṁ.",
  "mnd3:47.1_0": "Tenāha bhagavā—",
  "mnd3:48.1_0": "“Diṭṭhīnivesā na hi svātivattā,",
  "mnd3:48.2_0": "Dhammesu niccheyya samuggahītaṁ;",
  "mnd3:48.3_0": "Tasmā naro tesu nivesanesu,",
  "mnd3:48.4_0": "Nirassatī ādiyatī ca dhamman”ti.",
  "mnd3:49.1_0": "**Dhonassa hi natthi kuhiñci loke,**",
  "mnd3:49.2_0": "**Pakappitā diṭṭhi bhavābhavesu;**",
  "mnd3:49.3_0": "**Māyañca mānañca pahāya dhono,**",
  "mnd3:49.4_0": "**Sa kena gaccheyya anūpayo so.**",
  "mnd3:50.1_0": "**Dhonassa hi natthi kuhiñci loke pakappitā diṭṭhi bhavābhavesū**ti.",
  "mnd3:50.2_0": "**Dhono**ti.",
  "mnd3:50.3_0": "Dhonā vuccati paññā—",
  "mnd3:50.4_0": "yā paññā pajānanā vicayo pavicayo dhammavicayo sallakkhaṇā upalakkhaṇā paccupalakkhaṇā paṇḍiccaṁ kosallaṁ",
  "mnd3:50.4_1": "nepuññaṁ vebhabyā cintā upaparikkhā bhūri medhā pariṇāyikā vipassanā sampajaññaṁ patodo paññā paññindriyaṁ",
  "mnd3:50.4_2": "paññābalaṁ paññāsatthaṁ paññāpāsādo paññāāloko paññāobhāso paññāpajjoto paññāratanaṁ amoho dhammavicayo",
  "mnd3:50.4_3": "sammādiṭṭhi.",
  "mnd3:50.5_0": "Kiṅkāraṇā dhonā vuccati paññā?",
  "mnd3:50.6_0": "Tāya paññāya kāyaduccaritaṁ dhutañca dhotañca sandhotañca niddhotañca;",
  "mnd3:50.7_0": "vacīduccaritaṁ …",
  "mnd3:50.8_0": "manoduccaritaṁ dhutañca dhotañca sandhotañca niddhotañca;",
  "mnd3:50.9_0": "rāgo dhuto ca dhoto ca sandhoto ca niddhoto ca;",
  "mnd3:50.10_0": "doso …",
  "mnd3:50.11_0": "moho …",
  "mnd3:50.12_0": "kodho …",
  "mnd3:50.13_0": "upanāho …",
  "mnd3:50.14_0": "makkho …",
  "mnd3:50.15_0": "paḷāso dhuto ca dhoto ca sandhoto ca niddhoto ca;",
  "mnd3:50.16_0": "issā dhutā ca dhotā ca sandhotā ca niddhotā ca;",
  "mnd3:50.17_0": "macchariyaṁ dhutañca dhotañca sandhotañca niddhotañca;",
  "mnd3:50.18_0": "māyā dhutā ca dhotā ca sandhotā ca niddhotā ca;",
  "mnd3:50.19_0": "sāṭheyyaṁ dhutañca dhotañca sandhotañca niddhotañca;",
  "mnd3:50.20_0": "thambho dhuto ca dhoto ca sandhoto ca niddhoto ca;",
  "mnd3:50.21_0": "sārambho …",
  "mnd3:50.22_0": "māno …",
  "mnd3:50.23_0": "atimāno …",
  "mnd3:50.24_0": "mado …",
  "mnd3:50.25_0": "pamādo dhuto ca dhoto ca sandhoto ca niddhoto ca;",
  "mnd3:50.26_0": "sabbe kilesā,",
  "mnd3:50.26_1": "sabbe duccaritā,",
  "mnd3:50.26_2": "sabbe darathā,",
  "mnd3:50.26_3": "sabbe pariḷāhā,",
  "mnd3:50.26_4": "sabbe santāpā,",
  "mnd3:50.26_5": "sabbākusalābhisaṅkhārā dhutā ca dhotā ca sandhotā ca niddhotā ca.",
  "mnd3:50.27_0": "Taṅkāraṇā dhonā vuccati paññā.",
  "mnd3:51.1_0": "Atha vā sammādiṭṭhiyā micchādiṭṭhi dhutā ca dhotā ca sandhotā ca niddhotā ca;",
  "mnd3:51.2_0": "sammāsaṅkappena micchāsaṅkappo dhuto ca dhoto ca sandhoto ca niddhoto ca;",
  "mnd3:51.3_0": "sammāvācāya micchāvācā dhutā ca dhotā ca …pe…",
  "mnd3:51.4_0": "sammākammantena micchākammanto dhuto ca …",
  "mnd3:51.5_0": "sammāājīvena micchāājīvo dhuto ca …",
  "mnd3:51.6_0": "sammāvāyāmena micchāvāyāmo dhuto ca …",
  "mnd3:51.7_0": "sammāsatiyā micchāsati dhutā ca …",
  "mnd3:51.8_0": "sammāsamādhinā micchāsamādhi dhuto ca dhoto ca sandhoto ca niddhoto ca;",
  "mnd3:51.9_0": "sammāñāṇena micchāñāṇaṁ dhutaṁ ca …",
  "mnd3:51.10_0": "sammāvimuttiyā micchāvimutti dhutā ca dhotā ca sandhotā ca niddhotā ca.",
  "mnd3:52.1_0": "Atha vā ariyena aṭṭhaṅgikena maggena sabbe kilesā,",
  "mnd3:52.1_1": "sabbe duccaritā,",
  "mnd3:52.1_2": "sabbe darathā,",
  "mnd3:52.1_3": "sabbe pariḷāhā,",
  "mnd3:52.1_4": "sabbe santāpā,",
  "mnd3:52.1_5": "sabbākusalābhisaṅkhārā dhutā ca dhotā ca sandhotā ca niddhotā ca.",
  "mnd3:52.2_0": "Arahā imehi dhoneyyehi dhammehi upeto samupeto upagato samupagato upapanno samupapanno samannāgato;",
  "mnd3:52.3_0": "tasmā arahā dhono.",
  "mnd3:52.4_0": "So dhutarāgo dhutapāpo dhutakileso dhutapariḷāhoti—",
  "mnd3:52.5_0": "dhono.",
  "mnd3:52.6_0": "**Kuhiñcī**ti kuhiñci kimhici katthaci ajjhattaṁ vā bahiddhā vā ajjhattabahiddhā vā.",
  "mnd3:52.7_0": "**Loke**ti apāyaloke …pe… āyatanaloke.",
  "mnd3:53.1_0": "**Pakappitā**ti dve pakappanā—",
  "mnd3:53.2_0": "taṇhāpakappanā ca diṭṭhipakappanā ca …pe…",
  "mnd3:53.3_0": "ayaṁ taṇhāpakappanā …pe…",
  "mnd3:53.4_0": "ayaṁ diṭṭhipakappanā.",
  "mnd3:53.5_0": "**Bhavābhavesū**ti bhavābhave kammabhave punabbhave kāmabhave,",
  "mnd3:53.5_1": "kammabhave kāmabhave punabbhave rūpabhave,",
  "mnd3:53.5_2": "kammabhave rūpabhave punabbhave arūpabhave,",
  "mnd3:53.5_3": "kammabhave arūpabhave punabbhave punappunabbhave punappunagatiyā punappunaupapattiyā punappunapaṭisandhiyā punappunaattabhāvābhinibbattiyā.",
  "mnd3:53.6_0": "**Dhonassa hi natthi kuhiñci loke pakappitā diṭṭhi bhavābhavesū**ti dhonassa kuhiñci loke bhavābhavesu",
  "mnd3:53.6_1": "ca kappitā pakappitā abhisaṅkhatā saṇṭhapitā diṭṭhi natthi na santi na saṁvijjati nupalabbhati,",
  "mnd3:53.6_2": "pahīnā samucchinnā vūpasantā paṭipassaddhā abhabbuppattikā ñāṇagginā daḍḍhāti—",
  "mnd3:53.7_0": "dhonassa hi natthi kuhiñci loke pakappitā diṭṭhi bhavābhavesu.",
  "mnd3:54.1_0": "**Māyañca mānañca pahāya dhono**ti.",
  "mnd3:54.2_0": "**Māyā** vuccati vañcanikā cariyā.",
  "mnd3:54.3_0": "Idhekacco kāyena duccaritaṁ caritvā,",
  "mnd3:54.3_1": "vācāya duccaritaṁ caritvā,",
  "mnd3:54.3_2": "manasā duccaritaṁ caritvā tassa paṭicchādanahetu pāpikaṁ icchaṁ paṇidahati—",
  "mnd3:54.4_0": "“mā maṁ jaññā”ti icchati,",
  "mnd3:54.4_1": "“mā maṁ jaññā”ti saṅkappeti,",
  "mnd3:54.4_2": "“mā maṁ jaññā”ti vācaṁ bhāsati,",
  "mnd3:54.4_3": "“mā maṁ jaññā”ti kāyena parakkamati.",
  "mnd3:54.5_0": "Yā evarūpā māyā māyāvitā accasarā vañcanā nikati nikiraṇā pariharaṇā gūhanā parigūhanā chādanā paricchādanā",
  "mnd3:54.5_1": "anuttānikammaṁ anāvikammaṁ vocchādanā pāpakiriyā,",
  "mnd3:54.5_2": "ayaṁ vuccati māyā.",
  "mnd3:55.1_0": "**Māno**ti ekavidhena māno—",
  "mnd3:55.2_0": "yā cittassa unnati.",
  "mnd3:55.3_0": "Duvidhena māno—",
  "mnd3:55.4_0": "attukkaṁsanamāno, paravambhanamāno.",
  "mnd3:55.5_0": "Tividhena māno—",
  "mnd3:55.6_0": "“seyyohamasmī”ti māno, “sadisohamasmī”ti māno, “hīnohamasmī”ti māno.",
  "mnd3:55.7_0": "Catubbidhena māno—",
  "mnd3:55.8_0": "lābhena mānaṁ janeti, yasena mānaṁ janeti, pasaṁsāya mānaṁ janeti, sukhena mānaṁ janeti.",
  "mnd3:55.9_0": "Pañcavidhena māno—",
  "mnd3:55.10_0": "“lābhimhi manāpikānaṁ rūpānan”ti mānaṁ janeti, “lābhimhi manāpikānaṁ saddānaṁ …",
  "mnd3:55.11_0": "gandhānaṁ …",
  "mnd3:55.12_0": "rasānaṁ …",
  "mnd3:55.13_0": "phoṭṭhabbānan”ti mānaṁ janeti.",
  "mnd3:55.14_0": "Chabbidhena māno—",
  "mnd3:55.15_0": "cakkhusampadāya mānaṁ janeti, sotasampadāya …",
  "mnd3:55.16_0": "ghānasampadāya …",
  "mnd3:55.17_0": "jivhāsampadāya …",
  "mnd3:55.18_0": "kāyasampadāya …",
  "mnd3:55.19_0": "manosampadāya mānaṁ janeti.",
  "mnd3:55.20_0": "Sattavidhena māno—",
  "mnd3:55.21_0": "māno, atimāno, mānātimāno, omāno, adhimāno, asmimāno, micchāmāno.",
  "mnd3:55.22_0": "Aṭṭhavidhena māno—",
  "mnd3:55.23_0": "lābhena mānaṁ janeti,",
  "mnd3:55.23_1": "alābhena omānaṁ janeti,",
  "mnd3:55.23_2": "yasena mānaṁ janeti,",
  "mnd3:55.23_3": "ayasena omānaṁ janeti,",
  "mnd3:55.23_4": "pasaṁsāya mānaṁ janeti,",
  "mnd3:55.23_5": "nindāya omānaṁ janeti,",
  "mnd3:55.23_6": "sukhena mānaṁ janeti,",
  "mnd3:55.23_7": "dukkhena omānaṁ janeti.",
  "mnd3:55.24_0": "Navavidhena māno—",
  "mnd3:55.25_0": "seyyassa seyyohamasmīti māno,",
  "mnd3:55.25_1": "seyyassa sadisohamasmīti māno,",
  "mnd3:55.25_2": "seyyassa hīnohamasmīti māno,",
  "mnd3:55.25_3": "sadisassa seyyohamasmīti māno,",
  "mnd3:55.25_4": "sadisassa sadisohamasmīti māno,",
  "mnd3:55.25_5": "sadisassa hīnohamasmīti māno,",
  "mnd3:55.25_6": "hīnassa seyyohamasmīti māno,",
  "mnd3:55.25_7": "hīnassa sadisohamasmīti māno,",
  "mnd3:55.25_8": "hīnassa hīnohamasmīti māno.",
  "mnd3:55.26_0": "Dasavidhena māno—",
  "mnd3:55.27_0": "idhekacco mānaṁ janeti jātiyā vā gottena vā kolaputtiyena vā vaṇṇapokkharatāya vā dhanena vā ajjhenena",
  "mnd3:55.27_1": "vā kammāyatanena vā sippāyatanena vā vijjāṭṭhānena vā sutena vā paṭibhānena vā aññataraññatarena vā vatthunā.",
  "mnd3:55.28_0": "Yo evarūpo māno maññanā maññitattaṁ unnati unnāmo dhajo sampaggāho ketukamyatā cittassa—",
  "mnd3:55.29_0": "ayaṁ vuccati māno.",
  "mnd3:55.30_0": "**Māyañca mānañca pahāya dhono**ti.",
  "mnd3:55.31_0": "Dhono māyañca mānañca pahāya pajahitvā vinodetvā byantiṁ karitvā anabhāvaṁ gametvāti—",
  "mnd3:55.32_0": "māyañca mānañca pahāya dhono.",
  "mnd3:56.1_0": "**Sa kena gaccheyya anūpayo so**ti.",
  "mnd3:56.2_0": "**Upayā**ti dve upayā—",
  "mnd3:56.3_0": "taṇhūpayo ca diṭṭhūpayo ca …pe…",
  "mnd3:56.4_0": "ayaṁ taṇhūpayo …pe…",
  "mnd3:56.5_0": "ayaṁ diṭṭhūpayo.",
  "mnd3:56.6_0": "Tassa taṇhūpayo pahīno, diṭṭhūpayo paṭinissaṭṭho.",
  "mnd3:56.7_0": "Taṇhūpayassa pahīnattā,",
  "mnd3:56.7_1": "diṭṭhūpayassa paṭinissaṭṭhattā anūpayo puggalo kena rāgena gaccheyya,",
  "mnd3:56.7_2": "kena dosena gaccheyya,",
  "mnd3:56.7_3": "kena mohena gaccheyya,",
  "mnd3:56.7_4": "kena mānena gaccheyya,",
  "mnd3:56.7_5": "kāya diṭṭhiyā gaccheyya,",
  "mnd3:56.7_6": "kena uddhaccena gaccheyya,",
  "mnd3:56.7_7": "kāya vicikicchāya gaccheyya,",
  "mnd3:56.7_8": "kehi anusayehi gaccheyya—",
  "mnd3:56.8_0": "rattoti vā duṭṭhoti vā mūḷhoti vā vinibaddhoti vā parāmaṭṭhoti vā vikkhepagatoti vā aniṭṭhaṅgatoti vā thāmagatoti vā.",
  "mnd3:56.9_0": "Te abhisaṅkhārā pahīnā.",
  "mnd3:56.10_0": "Abhisaṅkhārānaṁ pahīnattā gatiyo kena gaccheyya—",
  "mnd3:56.11_0": "nerayikoti vā tiracchānayonikoti vā pettivisayikoti vā manussoti vā devoti vā rūpīti vā arūpīti vā saññīti vā asaññīti vā nevasaññīnāsaññīti vā.",
  "mnd3:56.12_0": "So hetu natthi paccayo natthi kāraṇaṁ natthi, yena gaccheyyāti—",
  "mnd3:56.13_0": "sa kena gaccheyya anūpayo so.",
  "mnd3:57.1_0": "Tenāha bhagavā—",
  "mnd3:58.1_0": "“Dhonassa hi natthi kuhiñci loke,",
  "mnd3:58.2_0": "Pakappitā diṭṭhi bhavābhavesu;",
  "mnd3:58.3_0": "Māyañca mānañca pahāya dhono,",
  "mnd3:58.4_0": "Sa kena gaccheyya anūpayo so”ti.",
  "mnd3:59.1_0": "**Upayo hi dhammesu upeti vādaṁ,**",
  "mnd3:59.2_0": "**Anūpayaṁ kena kathaṁ vadeyya;**",
  "mnd3:59.3_0": "**Attā nirattā na hi tassa atthi,**",
  "mnd3:59.4_0": "**Adhosi so diṭṭhimidheva sabbaṁ.**",
  "mnd3:60.1_0": "**Upayo hi dhammesu upeti vādan**ti.",
  "mnd3:60.2_0": "**Upayā**ti dve upayā—",
  "mnd3:60.3_0": "taṇhūpayo ca diṭṭhūpayo ca …pe…",
  "mnd3:60.4_0": "ayaṁ taṇhūpayo …pe…",
  "mnd3:60.5_0": "ayaṁ diṭṭhūpayo.",
  "mnd3:60.6_0": "Tassa taṇhūpayo appahīno, diṭṭhūpayo appaṭinissaṭṭho.",
  "mnd3:60.7_0": "Taṇhūpayassa appahīnattā, diṭṭhūpayassa appaṭinissaṭṭhattā dhammesu vādaṁ upeti—",
  "mnd3:60.8_0": "rattoti vā duṭṭhoti vā mūḷhoti vā vinibaddhoti vā parāmaṭṭhoti vā vikkhepagatoti vā aniṭṭhaṅgatoti vā thāmagatoti vā.",
  "mnd3:60.9_0": "Te abhisaṅkhārā appahīnā.",
  "mnd3:60.10_0": "Abhisaṅkhārānaṁ appahīnattā gatiyā vādaṁ upeti.",
  "mnd3:60.11_0": "Nerayikoti vā tiracchānayonikoti vā pettivisayikoti vā manussoti vā devoti vā rūpīti vā arūpīti vā saññīti",
  "mnd3:60.11_1": "vā asaññīti vā nevasaññīnāsaññīti vā vādaṁ upeti upagacchati gaṇhāti parāmasati abhinivisatīti—",
  "mnd3:60.12_0": "upayo hi dhammesu upeti vādaṁ.",
  "mnd3:61.1_0": "**Anūpayaṁ kena kathaṁ vadeyyā**ti.",
  "mnd3:61.2_0": "**Upayā**ti dve upayā—",
  "mnd3:61.3_0": "taṇhūpayo ca diṭṭhūpayo ca …pe…",
  "mnd3:61.4_0": "ayaṁ taṇhūpayo …pe…",
  "mnd3:61.5_0": "ayaṁ diṭṭhūpayo.",
  "mnd3:61.6_0": "Tassa taṇhūpayo pahīno, diṭṭhūpayo paṭinissaṭṭho.",
  "mnd3:61.7_0": "Taṇhūpayassa pahīnattā,",
  "mnd3:61.7_1": "diṭṭhūpayassa paṭinissaṭṭhattā anūpayaṁ puggalaṁ kena rāgena vadeyya,",
  "mnd3:61.7_2": "kena dosena vadeyya,",
  "mnd3:61.7_3": "kena mohena vadeyya,",
  "mnd3:61.7_4": "kena mānena vadeyya,",
  "mnd3:61.7_5": "kāya diṭṭhiyā vadeyya,",
  "mnd3:61.7_6": "kena uddhaccena vadeyya,",
  "mnd3:61.7_7": "kāya vicikicchāya vadeyya,",
  "mnd3:61.7_8": "kehi anusayehi vadeyya—",
  "mnd3:61.8_0": "rattoti vā duṭṭhoti vā mūḷhoti vā vinibaddhoti vā parāmaṭṭhoti vā vikkhepagatoti vā aniṭṭhaṅgatoti vā thāmagatoti vā.",
  "mnd3:61.9_0": "Te abhisaṅkhārā pahīnā.",
  "mnd3:61.10_0": "Abhisaṅkhārānaṁ pahīnattā gatiyo kena vadeyya—",
  "mnd3:61.11_0": "nerayikoti vā …pe…",
  "mnd3:61.12_0": "nevasaññīnāsaññīti vā.",
  "mnd3:61.13_0": "So hetu natthi,",
  "mnd3:61.13_1": "paccayo natthi,",
  "mnd3:61.13_2": "kāraṇaṁ natthi,",
  "mnd3:61.13_3": "yena vadeyya katheyya bhaṇeyya dīpayeyya vohareyyāti—",
  "mnd3:61.14_0": "anūpayaṁ kena kathaṁ vadeyya.",
  "mnd3:62.1_0": "**Attā nirattā na hi tassa atthī**ti.",
  "mnd3:62.2_0": "**Attā**ti attānudiṭṭhi natthi.",
  "mnd3:62.3_0": "**Nirattā**ti ucchedadiṭṭhi natthi.",
  "mnd3:62.4_0": "**Attā**ti gahitaṁ natthi.",
  "mnd3:62.5_0": "**Nirattā**ti muñcitabbaṁ natthi.",
  "mnd3:62.6_0": "Yassatthi gahitaṁ, tassatthi muñcitabbaṁ;",
  "mnd3:62.7_0": "yassatthi muñcitabbaṁ, tassatthi gahitaṁ.",
  "mnd3:62.8_0": "Gahaṇaṁ muñcanā samatikkanto arahā buddhiparihānivītivatto.",
  "mnd3:62.9_0": "So vuṭṭhavāso ciṇṇacaraṇo gataddho gatadiso jātimaraṇasaṁsāro, natthi tassa punabbhavoti—",
  "mnd3:62.10_0": "attā nirattā na hi tassa atthi.",
  "mnd3:63.1_0": "**Adhosi so diṭṭhimidheva sabban**ti tassa dvāsaṭṭhi diṭṭhigatāni pahīnāni samucchinnāni vūpasantāni",
  "mnd3:63.1_1": "paṭipassaddhāni abhabbuppattikāni ñāṇagginā daḍḍhāni.",
  "mnd3:63.2_0": "So sabbadiṭṭhigataṁ idheva adhosi dhuni sandhuni niddhuni pajahi vinodesi byantiṁ akāsi anabhāvaṁ gamesīti—",
  "mnd3:63.3_0": "adhosi so diṭṭhimidheva sabbaṁ.",
  "mnd3:64.1_0": "Tenāha bhagavā—",
  "mnd3:65.1_0": "“Upayo hi dhammesu upeti vādaṁ,",
  "mnd3:65.2_0": "Anūpayaṁ kena kathaṁ vadeyya;",
  "mnd3:65.3_0": "Attā nirattā na hi tassa atthi,",
  "mnd3:65.4_0": "Adhosi so diṭṭhimidheva sabban”ti.",
  "mnd3:66.1_0": "Duṭṭhaṭṭhakasuttaniddeso tatiyo."
}