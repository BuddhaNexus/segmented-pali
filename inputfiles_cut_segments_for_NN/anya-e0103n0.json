{
  "anya-e0103n0:0_0": " Namo tassa bhagavato arahato sammāsambuddhassa",
  "anya-e0103n0:1_0": "Visuddhimagga-mahāṭīkā",
  "anya-e0103n0:2_0": "(Paṭhamo bhāgo)",
  "anya-e0103n0:3_0": "Ganthārambhakathā",
  "anya-e0103n0:4_0": "Saddhammaraṁsimālī yo, vineyyakamalākare;",
  "anya-e0103n0:5_0": "Vibodhesi mahāmoha-tamaṁ hantvāna sabbaso.",
  "anya-e0103n0:6_0": "Ñāṇātisayabimbaṁ taṁ, visuddhakaruṇāruṇaṁ;",
  "anya-e0103n0:7_0": "Vanditvā nirupaklesaṁ, buddhādiccaṁ mahodayaṁ.",
  "anya-e0103n0:8_0": "Lokālokakaraṁ dhammaṁ, guṇarasmisamujjalaṁ;",
  "anya-e0103n0:9_0": "Ariyasaṅghañca samphullaṁ, visuddhakamalākaraṁ.",
  "anya-e0103n0:10_0": "Vandanājanitaṁ puññaṁ, iti yaṁ ratanattaye;",
  "anya-e0103n0:11_0": "Hatantarāyo sabbattha, hutvāhaṁ tassa tejasā.",
  "anya-e0103n0:12_0": "Sampannasīlācārena, dhīmatā sucivuttinā;",
  "anya-e0103n0:13_0": "Ajjhesito dāṭhānāgattherena thiracetasā.",
  "anya-e0103n0:14_0": "Visuddhacarito nātho, yaṁ visuddhimanuttaraṁ;",
  "anya-e0103n0:15_0": "Patvā desesi karuṇāsamussāhitamānaso.",
  "anya-e0103n0:16_0": "Tassā adhigamūpāyo, visuddhanayamaṇḍito;",
  "anya-e0103n0:17_0": "Visuddhimaggo yo vutto, suvisuddhapadakkamo.",
  "anya-e0103n0:18_0": "Suvisuddhaṁ asaṁkiṇṇaṁ, nipuṇatthavinicchayaṁ;",
  "anya-e0103n0:19_0": "Mahāvihāravāsīnaṁ, samayaṁ avilomayaṁ.",
  "anya-e0103n0:20_0": "Tassa nissāya porāṇaṁ, kathāmaggaṁ anākulaṁ;",
  "anya-e0103n0:21_0": "Tantinayānugaṁ suddhaṁ, karissāmatthavaṇṇanaṁ.",
  "anya-e0103n0:22_0": "Iti ākaṅkhamānassa, saddhammassa ciraṭṭhitiṁ;",
  "anya-e0103n0:23_0": "Vibhajantassa tassatthaṁ, nisāmayatha sādhavoti.",
  "anya-e0103n0:24_0": "Nidānādikathāvaṇṇanā",
  "anya-e0103n0:25_0": "1.",
  "anya-e0103n0:25_1": "Svāyaṁ visuddhimaggo yaṁ suttapadaṁ nissāya paṭṭhapīyati,",
  "anya-e0103n0:25_2": "taṁ tāva nikkhipitvā tassa nidānādiniddhāraṇamukhena nānappakārato atthaṁ saṁvaṇṇetuṁ ‘‘sīle patiṭṭhāyā’’tiādi āraddhaṁ.",
  "anya-e0103n0:25_3": "Dhammaṁ saṁvaṇṇentena hi ādito tassa nidānaṁ vattabbaṁ,",
  "anya-e0103n0:25_4": "tato payojanaṁ piṇḍattho padattho sambandho adhippāyo codanā sodhanaṁ vattabbaṁ.",
  "anya-e0103n0:25_5": "Tathā ceva ācariyena paṭipannaṁ.",
  "anya-e0103n0:25_6": "Ettha hi bhagavantaṁ kirātiādi desanāya nidānapayojananiddhāraṇaṁ,",
  "anya-e0103n0:25_7": "visuddhimaggaṁ bhāsissantiādi piṇḍatthaniddhāraṇaṁ ,",
  "anya-e0103n0:25_8": "sīle ṭhatvātiādi padatthasambandhādhippāyavibhāvanā,",
  "anya-e0103n0:25_9": "kiṁ sīlantiādi codanā,",
  "anya-e0103n0:25_10": "tato paraṁ sodhanaṁ,",
  "anya-e0103n0:25_11": "samādhipaññākathāsupi eseva nayo.",
  "anya-e0103n0:25_12": "Kasmā panettha vissajjanagāthā ādimhi nikkhittā,",
  "anya-e0103n0:25_13": "na pucchāgāthā.",
  "anya-e0103n0:25_14": "Pucchāpubbikā hi vissajjanāti? Vuccate –",
  "anya-e0103n0:25_15": "tadatthassa maṅgalabhāvato,",
  "anya-e0103n0:25_16": "sāsanassa ādikalyāṇādibhāvavibhāvanato,",
  "anya-e0103n0:25_17": "bhayādiupaddavanivāraṇena antarāyavidhamanato,",
  "anya-e0103n0:25_18": "upari saṁvaṇṇetabbadhammasaṅgahato cāti veditabbaṁ.",
  "anya-e0103n0:26_0": "Etthāha –",
  "anya-e0103n0:26_1": "kasmā panāyaṁ visuddhimaggakathā vatthupubbikā āraddhā,",
  "anya-e0103n0:26_2": "na satthuthomanāpubbikāti? Vuccate –",
  "anya-e0103n0:26_3": "visuṁ asaṁvaṇṇanādibhāvato.",
  "anya-e0103n0:26_4": "Sumaṅgalavilāsinīādayo viya hi dīghanikāyādīnaṁ nāyaṁ visuṁ saṁvaṇṇanā,",
  "anya-e0103n0:26_5": "na pakaraṇantaraṁ vā abhidhammāvatārasumatāvatārādi viya.",
  "anya-e0103n0:26_6": "Tāsaṁyeva pana sumaṅgalavilāsinīādīnaṁ visesabhūtā.",
  "anya-e0103n0:26_7": "Tenevāha ‘‘majjhe visuddhimaggo’’tiādi (dī. ni. aṭṭha.",
  "anya-e0103n0:26_8": "1.ganthārambhakathā; ma. ni. aṭṭha.",
  "anya-e0103n0:26_9": "1.ganthārambhakathā; saṁ. ni. aṭṭha.",
  "anya-e0103n0:26_10": "1.1.ganthārambhakathā; a. ni. aṭṭha.",
  "anya-e0103n0:26_11": "1.1.ganthārambhakathā).",
  "anya-e0103n0:26_12": "Atha vā thomanāpubbikāpi cāyaṁ kathā na vatthupubbikāvāti daṭṭhabbaṁ.",
  "anya-e0103n0:26_13": "Sāsane hi vatthukittanaṁ na loke viya kevalaṁ hoti,",
  "anya-e0103n0:26_14": "sāsanasampattikittanattā pana satthu aviparītadhammadesanābhāvavibhāvanena satthuguṇasaṁkittanaṁ ulliṅgantameva pavattati.",
  "anya-e0103n0:26_15": "Tathā hi vakkhati ‘‘ettāvatā tisso sikkhā’’tiādi.",
  "anya-e0103n0:26_16": "Sotāpannādibhāvassa ca kāraṇanti ettha hi ādi-saddena sabbasakadāgāmianāgāmino viya sabbepi arahanto saṅgayhanti vibhāgassa anuddhaṭattā.",
  "anya-e0103n0:26_17": "Tena tiṇṇampi bodhisattānaṁ nibbedhabhāgiyā sīlādayo idha ‘‘sīle patiṭṭhāyā’’tiādivacanena saṅgahitāti daṭṭhabbaṁ.",
  "anya-e0103n0:26_18": "Tiṇṇampi hi nesaṁ carimabhave visesato saṁsārabhayikkhaṇaṁ,",
  "anya-e0103n0:26_19": "yathāsakaṁ sīle patiṭṭhāya samathavipassanaṁ ussukkāpetvā taṇhājaṭāvijaṭanapaṭipatti ca samānāti.",
  "anya-e0103n0:26_20": "Atha vā ‘‘so imaṁ vijaṭaye jaṭa’’nti sādhāraṇavacanena sātisayaṁ,",
  "anya-e0103n0:26_21": "niratisayañca taṇhājaṭāvijaṭanaṁ gahitaṁ.",
  "anya-e0103n0:26_22": "Tattha yaṁ niratisayaṁ savāsanappahānatāya.",
  "anya-e0103n0:26_23": "Tena satthu pahānasampadā kittitā hoti,",
  "anya-e0103n0:26_24": "tannimittā ñāṇasampadā ca.",
  "anya-e0103n0:26_25": "Tadubhayena nānantarikatāya ānubhāvasampadādayopīti.",
  "anya-e0103n0:26_26": "Evampi thomanāpubbikāyaṁ kathāti veditabbaṁ.",
  "anya-e0103n0:26_27": "Atha vā thomanāpubbikā evāyaṁ kathāti daṭṭhabbaṁ,",
  "anya-e0103n0:26_28": "‘‘sabbadhammesu appaṭihatañāṇacāro’’tiādinā satthu thomanaṁ purakkhatvā saṁvaṇṇanāya āraddhattā.",
  "anya-e0103n0:26_29": "Sā panāyaṁ yasmā pucchantassa ajjhāsayānurūpaṁ byākaraṇasamatthatāya vibhāvanavasena pavattitā,",
  "anya-e0103n0:26_30": "āciṇṇañcetaṁ ācariyassa yadidaṁ saṁvaṇṇetabbadhammānukūlaṁ saṁvaṇṇanārambhe satthu abhitthavanaṁ.",
  "anya-e0103n0:26_31": "Tasmā iminā kāraṇena evamettha thomanā pavattitāti.",
  "anya-e0103n0:26_32": "Thomanākārassa vuccamānassa kāraṇaṁ uddharantena paṭhamaṁ vissajjanagāthaṁ nikkhipitvā tassā nidānacodanāmukhena",
  "anya-e0103n0:26_33": "pucchāgāthaṁ sarūpato ca atthato ca dassetvā tassā pucchāya aviparītabyākaraṇasamatthabhāvāvajotanaṁ",
  "anya-e0103n0:26_34": "bhagavato thomanaṁ purakkhatvā yathādhippetadhammasaṁvaṇṇanā katā.",
  "anya-e0103n0:26_35": "Tenāha ‘‘sīle patiṭṭhāyā’’tiādi.",
  "anya-e0103n0:26_36": "Tattha gāthāya attho parato āvi bhavissati.",
  "anya-e0103n0:27_0": "Itītiādīsu itīti ayaṁ iti-saddo hetu parisamāpanādipadatthavipariyāyapakārāvadhāraṇanidassanādianekatthappabhedo.",
  "anya-e0103n0:27_1": "Tathā hesa ‘‘ruppatīti kho,",
  "anya-e0103n0:27_2": "bhikkhave,",
  "anya-e0103n0:27_3": "tasmā ‘rūpa’nti vuccatī’’tiādīsu (saṁ. ni.",
  "anya-e0103n0:27_4": "3.79) hetumhi āgato.",
  "anya-e0103n0:27_5": "‘‘Tasmātiha me,",
  "anya-e0103n0:27_6": "bhikkhave,",
  "anya-e0103n0:27_7": "dhammadāyādā bhavatha,",
  "anya-e0103n0:27_8": "mā āmisadāyādā.",
  "anya-e0103n0:27_9": "Atthi me tumhesu anukampā ‘kinti me sāvakā dhammadāyādā bhaveyyuṁ,",
  "anya-e0103n0:27_10": "no āmisadāyādā’’tiādīsu (ma. ni.",
  "anya-e0103n0:27_11": "1.29) parisamāpane.",
  "anya-e0103n0:27_12": "‘‘Iti vā iti evarūpā naccagītavāditavisūkadassanā paṭivirato’’tiādīsu (dī. ni.",
  "anya-e0103n0:27_13": "1.197) ādiatthe.",
  "anya-e0103n0:27_14": "‘‘Māgaṇḍiyoti tassa brāhmaṇassa saṅkhā samaññā paññatti vohāro nāmaṁ nāmakammaṁ nāmadheyyaṁ nirutti byañjanaṁ abhilāpo’’tiādīsu (mahāni. 73,",
  "anya-e0103n0:27_15": "75) padatthavipariyāye.",
  "anya-e0103n0:27_16": "‘‘Iti kho,",
  "anya-e0103n0:27_17": "bhikkhave,",
  "anya-e0103n0:27_18": "sappaṭibhayo bālo,",
  "anya-e0103n0:27_19": "appaṭibhayo paṇḍito.",
  "anya-e0103n0:27_20": "Saupaddavo bālo,",
  "anya-e0103n0:27_21": "anupaddavo paṇḍito.",
  "anya-e0103n0:27_22": "Saupasaggo bālo,",
  "anya-e0103n0:27_23": "anupasaggo paṇḍito’’tiādīsu (ma. ni.",
  "anya-e0103n0:27_24": "3.124) pakāre.",
  "anya-e0103n0:27_25": "‘‘Atthi idappaccayā jarāmaraṇanti iti puṭṭhena satā, ānanda,",
  "anya-e0103n0:27_26": "atthītissa vacanīyaṁ,",
  "anya-e0103n0:27_27": "kiṁpaccayā jarāmaraṇanti iti ce vadeyya,",
  "anya-e0103n0:27_28": "jātipaccayā jarāmaraṇanti iccassa vacanīya’’ntiādīsu (dī. ni.",
  "anya-e0103n0:27_29": "2.96) avadhāraṇe,",
  "anya-e0103n0:27_30": "sanniṭṭhāneti attho.",
  "anya-e0103n0:27_31": "‘‘Atthīti kho, kaccāna,",
  "anya-e0103n0:27_32": "ayameko anto,",
  "anya-e0103n0:27_33": "natthīti kho, kaccāna,",
  "anya-e0103n0:27_34": "ayaṁ dutiyo anto’’tiādīsu (saṁ. ni. 2.15;",
  "anya-e0103n0:27_35": "3.90) nidassane.",
  "anya-e0103n0:27_36": "Idhāpi nidassane daṭṭhabbo,",
  "anya-e0103n0:27_37": "pakāretipi vattuṁ vaṭṭateva.",
  "anya-e0103n0:27_38": "Paṭhamo pana iti-saddo parisamāpane daṭṭhabbo.",
  "anya-e0103n0:27_39": "Hīti avadhāraṇe.",
  "anya-e0103n0:27_40": "Idanti āsannapaccakkhavacanaṁ yathādhigatassa suttapadassa abhimukhīkaraṇato.",
  "anya-e0103n0:28_0": "Vuttanti ayaṁ vutta-saddo saupasaggo,",
  "anya-e0103n0:28_1": "anupasaggo ca vappanavāpasamīkaraṇakesohāraṇajīvitavuttipamuttabhāvapāvacanapavattitaajjhesanakathanādīsu dissati.",
  "anya-e0103n0:28_2": "Tathā hi ayaṁ –",
  "anya-e0103n0:29_0": "‘‘Gāvo tassa pajāyanti, khette vuttaṁ virūhati;",
  "anya-e0103n0:30_0": "Vuttānaṁ phalamasnāti, yo mittānaṁ na dubbhatī’’ti. –",
  "anya-e0103n0:31_0": "Ādīsu (jā.",
  "anya-e0103n0:31_1": "2.22.19) vappane āgato.",
  "anya-e0103n0:31_2": "‘‘No ca kho paṭivutta’’ntiādīsu (pārā.",
  "anya-e0103n0:31_3": "289) aṭṭhadantakādīhi vāpasamīkaraṇe.",
  "anya-e0103n0:31_4": "‘‘Kāpaṭiko māṇavo daharo vuttasiro’’tiādīsu (ma. ni.",
  "anya-e0103n0:31_5": "2.426) kesohāraṇe.",
  "anya-e0103n0:31_6": "‘‘Pannalomo paradattavutto migabhūtena cetasā viharatī’’tiādīsu (cūḷava.",
  "anya-e0103n0:31_7": "332) jīvitavuttiyaṁ.",
  "anya-e0103n0:31_8": "‘‘Seyyathāpi nāma paṇḍupalāso bandhanā pavutto abhabbo haritatthāyā’’tiādīsu (ma. ni. 3.59; pārā. 92; pāci. 666; mahāva.",
  "anya-e0103n0:31_9": "129) bandhanato pamuttabhāve.",
  "anya-e0103n0:31_10": "‘‘Yesamidaṁ etarahi porāṇaṁ mantapadaṁ gītaṁ pavuttaṁ samihita’’ntiādīsu (dī. ni. 1.285; ma. ni. 2.427; mahāva.",
  "anya-e0103n0:31_11": "300) pāvacanabhāvena pavattite.",
  "anya-e0103n0:31_12": "Loke pana ‘‘vutto guṇo vutto pārāyano’’tiādīsu ajjhesane.",
  "anya-e0103n0:31_13": "‘‘Vuttaṁ kho panetaṁ bhagavatā ‘dhammadāyādā me,",
  "anya-e0103n0:31_14": "bhikkhave, bhavatha,",
  "anya-e0103n0:31_15": "mā āmisadāyādā’ti’’ādīsu (ma. ni.",
  "anya-e0103n0:31_16": "1.30) kathane.",
  "anya-e0103n0:31_17": "Idhāpi kathane eva daṭṭhabbo.",
  "anya-e0103n0:31_18": "Tasmā ‘‘iti hi evameva idaṁ suttaṁ desita’’nti yathānikkhittaṁ gāthaṁ desitabhāvena nidasseti.",
  "anya-e0103n0:31_19": "Tassā vā desitākāraṁ avadhāreti.",
  "anya-e0103n0:32_0": "Kasmāti hetumhi nissakkaṁ.",
  "anya-e0103n0:32_1": "Panāti vacanālaṅkāramattaṁ.",
  "anya-e0103n0:32_2": "Ubhayenāpi kāraṇaṁ pucchati.",
  "anya-e0103n0:32_3": "Etanti yathāvuttaṁ suttapadaṁ paccāmasati.",
  "anya-e0103n0:32_4": "Vuttanti pucchānimittaṁ.",
  "anya-e0103n0:32_5": "Tadatthassa attano buddhiyaṁ viparivattamānataṁ upādāya ‘‘ida’’nti vatvā puna bhagavatā bhāsitākāraṁ sandhāya ‘‘eta’’nti vuttaṁ.",
  "anya-e0103n0:32_6": "Sakalena panānena vacanena desanāya nidānaṁ jotitaṁ hoti.",
  "anya-e0103n0:32_7": "Parato tassā desakadesakālapaṭiggāhake vibhāvetuṁ ‘‘bhagavantaṁ kirā’’tiādi vuttaṁ.",
  "anya-e0103n0:32_8": "Tattha kirāti anussavanatthe nipāto.",
  "anya-e0103n0:32_9": "Tena vuccamānassatthassa anu anu suyyamānataṁ dīpeti.",
  "anya-e0103n0:32_10": "Rattibhāgeti rattiyā ekasmiṁ koṭṭhāse,",
  "anya-e0103n0:32_11": "majjhimayāmeti adhippāyo.",
  "anya-e0103n0:32_12": "Vessavaṇādayo viya apākaṭanāmadheyyattā aññataro.",
  "anya-e0103n0:32_13": "Devo eva devaputto.",
  "anya-e0103n0:32_14": "Saṁsayasamugghāṭatthanti vicikicchāsallasamuddharaṇatthaṁ pucchīti yojanā.",
  "anya-e0103n0:32_15": "‘‘Saṁsayasamugghāṭattha’’nti ca iminā pañcasu pucchāsu ayaṁ vimaticchedanāpucchāti dasseti.",
  "anya-e0103n0:32_16": "Yena atthena taṇhā ‘‘jaṭā’’ti vuttā,",
  "anya-e0103n0:32_17": "tameva atthaṁ dassetuṁ ‘‘jāliniyā’’tiādi vuttaṁ.",
  "anya-e0103n0:32_18": "Sā hi aṭṭhasatataṇhāvicaritappabhedo attano avayavabhūto eva jālo etissā atthīti ‘‘jālinī’’ti vuccati.",
  "anya-e0103n0:33_0": "Idānissā jaṭākārena pavattiṁ dassetuṁ ‘‘sā hī’’tiādi vuttaṁ.",
  "anya-e0103n0:33_1": "Tattha rūpādīsu ārammaṇesūti tassā pavattiṭṭhānamāha,",
  "anya-e0103n0:33_2": "rūpādichaḷārammaṇavinimuttassa taṇhāvisayassa abhāvato.",
  "anya-e0103n0:33_3": "Heṭṭhupariyavasenāti kadāci rūpārammaṇe kadāci yāva dhammārammaṇe kadāci dhammārammaṇe kadāci yāva rūpārammaṇeti evaṁ heṭṭhā,",
  "anya-e0103n0:33_4": "upari ca pavattivasena.",
  "anya-e0103n0:33_5": "Desanākkamena cettha heṭṭhupariyatā daṭṭhabbā.",
  "anya-e0103n0:33_6": "Kadāci kāmabhave kadāci rūpabhave kadāci arūpabhave kadāci vā arūpabhave…pe…",
  "anya-e0103n0:33_7": "kadāci kāmabhaveti evamettha heṭṭhupariyavasena pavatti veditabbā.",
  "anya-e0103n0:33_8": "Sabbasaṅkhārānaṁ khaṇe khaṇe bhijjanasabhāvattā aparāparuppatti ettha saṁsibbananti āha ‘‘punappunaṁ uppajjanato’’ti.",
  "anya-e0103n0:33_9": "‘‘Saṁsibbanaṭṭhenā’’ti idaṁ yena sambandhena jaṭā viyāti jaṭāti jaṭātaṇhānaṁ upamūpameyyatā,",
  "anya-e0103n0:33_10": "taṁdassanaṁ.",
  "anya-e0103n0:33_11": "Ayaṁ hettha attho –",
  "anya-e0103n0:33_12": "yathā jālino veḷugumbassa sākhā,",
  "anya-e0103n0:33_13": "kosasañcayādayo ca attanā attano avayavehi saṁsibbitā vinaddhā ‘‘jaṭā’’ti vuccanti,",
  "anya-e0103n0:33_14": "evaṁ taṇhāpi saṁsibbanasabhāvenāti,",
  "anya-e0103n0:33_15": "‘‘saṁsibbitaṭṭhenā’’ti vā pāṭho,",
  "anya-e0103n0:33_16": "attanāva attano saṁsibbitabhāvenāti attho.",
  "anya-e0103n0:33_17": "Ayaṁ hi taṇhā kosakārakimi viya attanāva attānampi saṁsibbantī pavattati.",
  "anya-e0103n0:33_18": "Tenāha bhagavā ‘‘rūpataṇhā loke piyarūpaṁ sātarūpaṁ,",
  "anya-e0103n0:33_19": "etthesā taṇhā uppajjamānā uppajjati,",
  "anya-e0103n0:33_20": "ettha nivisamānā nivisatī’’tiādi (dī. ni. 2.400; ma. ni. 1.86; vibha. 203).",
  "anya-e0103n0:33_21": "Ime sattā ‘‘mama ida’’nti pariggahitaṁ vatthuṁ attanibbisesaṁ maññamānā abbhantarimaṁ karonti.",
  "anya-e0103n0:33_22": "Abbhantarattho ca antosaddoti sakaparikkhāre uppajjamānāpi taṇhā ‘‘antojaṭā’’ti vuttā.",
  "anya-e0103n0:33_23": "Pabbajitassa pattādi,",
  "anya-e0103n0:33_24": "gahaṭṭhassa hatthiādi sakaparikkhāro.",
  "anya-e0103n0:34_0": "‘‘Attā’’ti bhavati ettha abhimānoti attabhāvo,",
  "anya-e0103n0:34_1": "upādānakkhandhapañcakaṁ.",
  "anya-e0103n0:34_2": "Sarīranti keci.",
  "anya-e0103n0:34_3": "Mama attabhāvo sundaro,",
  "anya-e0103n0:34_4": "asukassa viya mama attabhāvo bhaveyyāti vā ādinā sakaattabhāvādīsu taṇhāya uppajjamānākāro veditabbo.",
  "anya-e0103n0:34_5": "Attano cakkhādīni ajjhattikāyatanāni. Attano,",
  "anya-e0103n0:34_6": "paresañca rūpādīni bāhirāyatanāni.",
  "anya-e0103n0:34_7": "Paresaṁ sabbāni vā,",
  "anya-e0103n0:34_8": "saparasantatipariyāpannāni vā cakkhādīni ajjhattikāyatanāni.",
  "anya-e0103n0:34_9": "Tathā rūpādīni bāhirāyatanāni.",
  "anya-e0103n0:34_10": "Parittamahaggatabhavesu pavattiyāpi taṇhāya antojaṭābahijaṭābhāvo veditabbo.",
  "anya-e0103n0:34_11": "Kāmabhavo hi kassacipi kilesassa avikkhambhitattā kathañcipi avimutto ajjhattaggahaṇassa visesapaccayoti ‘‘ajjhattaṁ,",
  "anya-e0103n0:34_12": "anto’’ti ca vuccati.",
  "anya-e0103n0:34_13": "Tabbipariyāyato rūpārūpabhavo ‘‘bahiddhā,",
  "anya-e0103n0:34_14": "bahī’’ti ca.",
  "anya-e0103n0:34_15": "Tenāha bhagavā ‘‘ajjhattasaṁyojano puggalo,",
  "anya-e0103n0:34_16": "bahiddhāsaṁyojano puggalo’’ti (a. ni. 2.37).",
  "anya-e0103n0:34_17": "Visayabhedena,",
  "anya-e0103n0:34_18": "pavattiākārabhedena ca anekabhedabhinnampi taṇhaṁ jaṭābhāvasāmaññena ekanti gahetvā ‘‘tāya evaṁ uppajjamānāya jaṭāyā’’ti vuttaṁ.",
  "anya-e0103n0:34_19": "Sā pana ‘‘pajā’’ti vuttasattasantānapariyāpannā eva hutvā punappunaṁ taṁ jaṭentī vinandhantī pavattatīti āha ‘‘jaṭāya jaṭitā pajā’’ti.",
  "anya-e0103n0:34_20": "Tathā hi paramatthato yadipi avayavabyatirekena samudāyo natthi,",
  "anya-e0103n0:34_21": "ekadeso pana samudāyo nāma na hotīti avayavato samudāyaṁ bhinnaṁ katvā upamūpameyyaṁ dassento ‘‘yathā nāmaveḷujaṭādīhi…pe…",
  "anya-e0103n0:34_22": "saṁsibbitā’’ti āha.",
  "anya-e0103n0:34_23": "Imaṁ jaṭanti sambandho.",
  "anya-e0103n0:34_24": "Tīsu dhātūsu ekampi asesetvā saṁsibbanena tedhātukaṁ jaṭetvā ṭhitaṁ.",
  "anya-e0103n0:34_25": "Tenassā mahāvisayataṁ,",
  "anya-e0103n0:34_26": "vijaṭanassa ca sudukkarabhāvamāha.",
  "anya-e0103n0:34_27": "‘‘Vijaṭetuṁ ko samattho’’ti iminā ‘‘vijaṭaye’’ti padaṁ sattiatthaṁ,",
  "anya-e0103n0:34_28": "na vidhiādiatthanti dasseti.",
  "anya-e0103n0:35_0": "Evaṁ ‘‘antojaṭā’’tiādinā puṭṭho pana assa devaputtassa imaṁ gāthamāhāti sambandho.",
  "anya-e0103n0:35_1": "‘‘Edisova imaṁ pañhaṁ vissajjeyyā’’ti satthāraṁ guṇato dassento ‘‘sabbadhammesu appaṭihatañāṇacāro’’tiādimāha.",
  "anya-e0103n0:35_2": "Tattha sabbadhammesūti atītādibhedabhinnesu sabbesu ñeyyadhammesu.",
  "anya-e0103n0:35_3": "Appaṭihatañāṇacāroti anavasesañeyyāvaraṇappahānena nissaṅgacārattā navihatañāṇapavattiko.",
  "anya-e0103n0:35_4": "Etena tīsu kālesu appaṭihatañāṇatāvibhāvanena ādito tiṇṇaṁ āveṇikadhammānaṁ gahaṇeneva tadekalakkhaṇatāya",
  "anya-e0103n0:35_5": "tadavinābhāvato ca bhagavato sesāveṇikadhammānampi gahitabhāvo veditabbo.",
  "anya-e0103n0:35_6": "Dibbanti kāmaguṇādīhi kīḷanti laḷanti,",
  "anya-e0103n0:35_7": "tesu vā viharanti,",
  "anya-e0103n0:35_8": "vijayasamatthatāyogena paccatthike vijetuṁ icchanti,",
  "anya-e0103n0:35_9": "issariyadhanādisakkāradānaggahaṇaṁ,",
  "anya-e0103n0:35_10": "taṁtaṁatthānusāsanañca karontā voharanti,",
  "anya-e0103n0:35_11": "puññātisayayogānubhāvappattāya jutiyā jotanti,",
  "anya-e0103n0:35_12": "yathādhippetañca visayaṁ appaṭighātena gacchanti,",
  "anya-e0103n0:35_13": "yathicchitanipphādane ca sakkontīti devā.",
  "anya-e0103n0:35_14": "Atha vā devanīyā taṁtaṁbyasananittharaṇatthikehi saraṇaṁ parāyaṇanti gamanīyā,",
  "anya-e0103n0:35_15": "abhitthavanīyā vā,",
  "anya-e0103n0:35_16": "sobhāvisesayogena kamanīyāti vā devā.",
  "anya-e0103n0:35_17": "Te tividhā –",
  "anya-e0103n0:35_18": "sammutidevā upapattidevā visuddhidevāti.",
  "anya-e0103n0:35_19": "Bhagavā pana niratisayāya abhiññākīḷāya uttamehi dibbabrahmaariyavihārehi saparasantānagatapañcavidhamāravijayicchānipphattiyā",
  "anya-e0103n0:35_20": "cittissariyasattadhanādisammāpaṭipatti aveccapasādasakkāradānaggahaṇasaṅkhātena,",
  "anya-e0103n0:35_21": "dhammasabhāvapuggalajjhāsayānurūpānusāsanīsaṅkhātena ca vohārātisayena paramāya paññāsarīrappabhāsaṅkhātāya jutiyā,",
  "anya-e0103n0:35_22": "anaññasādhāraṇāya ñāṇasarīragatiyā,",
  "anya-e0103n0:35_23": "māravijayasabbasabbaññuguṇaparahitanipphādanesu appaṭihatāya sattiyā ca samannāgatattā sadevakena lokena ‘‘saraṇa’’nti gamanīyato,",
  "anya-e0103n0:35_24": "abhitthavanīyato,",
  "anya-e0103n0:35_25": "bhattivasena kamanīyato ca sabbe te deve tehi guṇehi abhibhuyya ṭhitattā tesaṁ devānaṁ seṭṭho uttamo devoti devadevo.",
  "anya-e0103n0:35_26": "Sabbadevehi pūjanīyataro devoti vā,",
  "anya-e0103n0:35_27": "visuddhidevabhāvassa vā sabbaññuguṇālaṅkārassa vā adhigatattā aññesaṁ devānaṁ atisayena devoti devadevo.",
  "anya-e0103n0:36_0": "Aparimāṇāsu lokadhātūsu aparimāṇānaṁ sakkānaṁ,",
  "anya-e0103n0:36_1": "mahābrahmānañca guṇābhibhavanato adhiko atisayo atirekataro vā sakko brahmā cāti sakkānaṁ atisakko brahmānaṁ atibrahmā.",
  "anya-e0103n0:36_2": "Ñāṇappahānadesanāvisesesu sadevake loke kenaci avikkhambhanīyaṭṭhānatāya kutocipi utrastābhāvato catūhi vesārajjehi visāradoti catuvesārajjavisārado.",
  "anya-e0103n0:36_3": "Yaṁ sandhāya vuttaṁ ‘‘sammāsambuddhassa te paṭijānato ime dhammā anabhisambuddhāti tatra vata maṁ samaṇo vā…pe…",
  "anya-e0103n0:36_4": "vesārajjappatto viharāmī’’ti (ma. ni. 1.150; a. ni. 4.8).",
  "anya-e0103n0:36_5": "Ṭhānāṭhānañāṇādīhi dasahi ñāṇabalehi samannāgatattā dasabaladharo.",
  "anya-e0103n0:36_6": "Yaṁ sandhāya vuttaṁ ‘‘idha tathāgato ṭhānañca ṭhānato,",
  "anya-e0103n0:36_7": "aṭṭhānañca aṭṭhānato yathābhūtaṁ pajānātī’’tiādi (a. ni. 10.21; vibha. 809).",
  "anya-e0103n0:36_8": "Yaṁ kiñci ñeyyaṁ nāma,",
  "anya-e0103n0:36_9": "tattha sabbattheva anāvaṭañāṇatāya anāvaraṇañāṇo.",
  "anya-e0103n0:36_10": "Tañca sabbaṁ samantato sabbākārato hatthatale āmalakaṁ viya paccakkhato dassanasamatthena ñāṇacakkhunā samannāgatattā samantacakkhu,",
  "anya-e0103n0:36_11": "sabbaññūti attho.",
  "anya-e0103n0:36_12": "Imehi pana dvīhi padehi pacchimāni dve asādhāraṇañāṇāni gahitāni.",
  "anya-e0103n0:36_13": "Bhāgyavantatādīhi kāraṇehi bhagavā.",
  "anya-e0103n0:36_14": "Yaṁ panettha vattabbaṁ,",
  "anya-e0103n0:36_15": "taṁ parato buddhānussatiniddese (visuddhi.",
  "anya-e0103n0:36_16": "1.123 ādayo) vitthārato āgamissati.",
  "anya-e0103n0:37_0": "Ettha ca ‘‘sabbadhammesu appaṭihatañāṇacāro’’ti iminā tiyaddhāruḷhānaṁ pucchānaṁ bhagavato byākaraṇasamatthatāya",
  "anya-e0103n0:37_1": "dassitāya kiṁ devatānampi pucchaṁ byākātuṁ samattho bhagavāti āsaṅkāya tannivattanatthaṁ ‘‘devadevo’’ti vuttaṁ.",
  "anya-e0103n0:37_2": "Devānaṁ atidevo sakko devānamindo devatānaṁ pañhaṁ vissajjeti,",
  "anya-e0103n0:37_3": "‘‘tato imassa ko viseso’’ti cintentānaṁ tannivattanatthaṁ ‘‘sakkānaṁ atisakko’’ti vuttaṁ.",
  "anya-e0103n0:37_4": "Sakkenapi pucchitamatthaṁ sanaṅkumārādayo brahmāno vissajjenti,",
  "anya-e0103n0:37_5": "‘‘tato imassa ko atisayo’’ti cintentānaṁ tannivattanatthaṁ ‘‘brahmānaṁ atibrahmā’’ti vuttaṁ.",
  "anya-e0103n0:37_6": "Ayaṁ cassa viseso catuvesārajjadasabalañāṇehi pākaṭo jātoti dassanatthaṁ ‘‘catu…pe…",
  "anya-e0103n0:37_7": "dharo’’ti vuttaṁ.",
  "anya-e0103n0:37_8": "Imāni ca ñāṇāni imassa ñāṇadvayassa adhigamena saheva siddhānīti dassanatthaṁ ‘‘anāvaraṇañāṇo samantacakkhū’’ti vuttaṁ.",
  "anya-e0103n0:37_9": "Tayidaṁ ñāṇadvayaṁ puññañāṇasambhārūpacayasiddhāya bhaggadosatāya siddhanti dassento ‘‘bhagavā’’ti avocāti.",
  "anya-e0103n0:37_10": "Evametesaṁ padānaṁ gahaṇe payojanaṁ,",
  "anya-e0103n0:37_11": "anupubbi ca veditabbā.",
  "anya-e0103n0:37_12": "Yaṁ panetaṁ pacchimaṁ anāvaraṇañāṇaṁ sabbaññutaññāṇanti ñāṇadvayaṁ,",
  "anya-e0103n0:37_13": "taṁ atthato abhinnaṁ.",
  "anya-e0103n0:37_14": "Ekameva hi taṁ ñāṇaṁ visayapavattimukhena aññehi asādhāraṇabhāvadassanatthaṁ dvidhā katvā vuttaṁ.",
  "anya-e0103n0:37_15": "Anavasesasaṅkhatāsaṅkhatasammutidhammārammaṇatāya sabbaññutaññāṇaṁ,",
  "anya-e0103n0:37_16": "tatthāvaraṇābhāvato nissaṅgacāramupādāya ‘‘anāvaraṇañāṇa’’ntipi vuttaṁ.",
  "anya-e0103n0:37_17": "Yaṁ panettha vattabbaṁ,",
  "anya-e0103n0:37_18": "taṁ parato buddhānussatiniddese (visuddhi.",
  "anya-e0103n0:37_19": "1.123 ādayo) vakkhāma.",
  "anya-e0103n0:38_0": "2.",
  "anya-e0103n0:38_1": "Mahante sīlakkhandhādike esī gavesīti mahesi, bhagavā.",
  "anya-e0103n0:38_2": "Tena mahesinā.",
  "anya-e0103n0:38_3": "Vaṇṇayantoti vivaranto vitthārento.",
  "anya-e0103n0:38_4": "Yathābhūtanti aviparītaṁ.",
  "anya-e0103n0:38_5": "Sīlādibhedananti sīlasamādhipaññādivibhāgaṁ.",
  "anya-e0103n0:38_6": "Sudullabhanti aṭṭhakkhaṇavajjitena navamena khaṇena laddhabbattā suṭṭhu dullabhaṁ.",
  "anya-e0103n0:38_7": "Sīlādisaṅgahanti sīlādikkhandhattayasaṅgahaṁ.",
  "anya-e0103n0:38_8": "Ariyamaggo hi tīhi khandhehi saṅgahito sappadesattā nagaraṁ viya rajjena,",
  "anya-e0103n0:38_9": "na tayo khandhā ariyamaggena nippadesattā.",
  "anya-e0103n0:38_10": "Vuttañhetaṁ ‘‘na kho,",
  "anya-e0103n0:38_11": "āvuso visākha,",
  "anya-e0103n0:38_12": "ariyena aṭṭhaṅgikena maggena tayo khandhā saṅgahitā;",
  "anya-e0103n0:38_13": "tīhi ca kho,",
  "anya-e0103n0:38_14": "āvuso visākha,",
  "anya-e0103n0:38_15": "khandhehi ariyo aṭṭhaṅgiko maggo saṅgahito’’ti (ma. ni. 1.462).",
  "anya-e0103n0:38_16": "Kilesacorehi aparipanthanīyatāya khemaṁ.",
  "anya-e0103n0:38_17": "Antadvayaparivajjanato,",
  "anya-e0103n0:38_18": "māyādikāyavaṅkādippahānato ca ujuṁ.",
  "anya-e0103n0:38_19": "Sabbesaṁ saṁkilesadhammānaṁ māraṇavasena gamanato pavattanato,",
  "anya-e0103n0:38_20": "nibbānassa magganato,",
  "anya-e0103n0:38_21": "nibbānatthikehi maggitabbato ca maggaṁ.",
  "anya-e0103n0:38_22": "Visuddhiyāti nibbānāya,",
  "anya-e0103n0:38_23": "visuddhibhāvāya vā,",
  "anya-e0103n0:38_24": "arahattāyāti attho.",
  "anya-e0103n0:39_0": "Yathābhūtaṁ ajānantāti evaṁ sīlavisuddhiādivisuddhiparamparāya adhigantabbo evarūpo evaṁkiccako evamatthoti yāthāvato anavabujjhantā.",
  "anya-e0103n0:39_1": "Sakalasaṁkilesato,",
  "anya-e0103n0:39_2": "saṁsārato ca suddhiṁ vimuttiṁ kāmenti patthentīti suddhikāmā.",
  "anya-e0103n0:39_3": "Api-saddo sambhāvane.",
  "anya-e0103n0:39_4": "Tena na kevalaṁ sīlamattena parituṭṭhā,",
  "anya-e0103n0:39_5": "atha kho visuddhikāmāpi samānāti dasseti.",
  "anya-e0103n0:39_6": "Idhāti imasmiṁ sāsane.",
  "anya-e0103n0:39_7": "Bhāvanāya yuttapayuttatāya yogino vāyamantāpi visuddhiṁ uddissa payogaṁ parakkamaṁ karontāpi upāyassa anadhigatattā visuddhiṁ nādhigacchantīti yojanā.",
  "anya-e0103n0:39_8": "Tesanti yogīnaṁ.",
  "anya-e0103n0:39_9": "Kāmañcāyaṁ visuddhimaggo samantabhaddakattā savanadhāraṇaparicayādipasutānaṁ sabbesampi pāmojjakaro,",
  "anya-e0103n0:39_10": "yogīnaṁ pana sātisayaṁ pamodahetūti āha ‘‘tesaṁ pāmojjakaraṇa’’nti.",
  "anya-e0103n0:39_11": "Bāhirakanikāyantaraladdhīhi asammissatāya suṭṭhu visuddhavinicchayattā suvisuddhavinicchayaṁ.",
  "anya-e0103n0:39_12": "Mahāvihāravāsīnanti attano apassayabhūtaṁ nikāyaṁ dasseti .",
  "anya-e0103n0:39_13": "Desanānayanissitanti dhammasaṁvaṇṇanānayasannissitaṁ.",
  "anya-e0103n0:39_14": "Ettha ca ‘‘tesaṁ pāmojjakaraṇa’’ntiādinā sabbasaṁkilesamalavisuddhatāya visuddhiṁ nibbānaṁ patthentānaṁ",
  "anya-e0103n0:39_15": "yogīnaṁ ekaṁsena tadāvahattā pāmojjakaro ñāṇuttarehi sammāpaṭipannehi adhiṭṭhitattā suṭṭhu sammā visuddhavinicchayo",
  "anya-e0103n0:39_16": "mahāvihāravāsīnaṁ kathāmaggoti dasseti.",
  "anya-e0103n0:39_17": "Sakkaccaṁ me bhāsato sakkaccaṁ nisāmayathāti yojetabbaṁ.",
  "anya-e0103n0:40_0": "Ettha ca ‘‘imissā dāni gāthāyā’’ti iminā visuddhimaggabhāsanassa nissayaṁ,",
  "anya-e0103n0:40_1": "‘‘kathitāya mahesinā’’ti iminā tassa pamāṇabhāvaṁ,",
  "anya-e0103n0:40_2": "‘‘yathābhūtaṁ atthaṁ sīlādibhedana’’nti iminā aviparītapiṇḍatthaṁ,",
  "anya-e0103n0:40_3": "‘‘sudullabhaṁ…pe…",
  "anya-e0103n0:40_4": "yogino’’ti iminā nimittaṁ,",
  "anya-e0103n0:40_5": "‘‘tesaṁ pāmojjakaraṇa’’nti iminā payojanaṁ,",
  "anya-e0103n0:40_6": "‘‘vaṇṇayanto atthaṁ,",
  "anya-e0103n0:40_7": "suvisuddhavinicchayaṁ mahāvihāravāsīnaṁ desanānayanissitaṁ,",
  "anya-e0103n0:40_8": "sakkacca’’nti ca iminā karaṇappakāraṁ dassetvā ‘‘visuddhikāmā sabbepi,",
  "anya-e0103n0:40_9": "nisāmayatha sādhavo’’ti iminā tattha sakkaccasavane sādhujane niyojeti.",
  "anya-e0103n0:40_10": "Sādhukaṁ savanapaṭibaddhā hi sāsanasampatti.",
  "anya-e0103n0:41_0": "3.",
  "anya-e0103n0:41_1": "Vacanatthavibhāvanena paveditavisuddhimaggasāmaññatthassa visuddhimaggakathā vuccamānā abhiruciṁ uppādetīti",
  "anya-e0103n0:41_2": "padatthato visuddhimaggaṁ vibhāvetuṁ ‘‘tattha visuddhī’’tiādi āraddhaṁ.",
  "anya-e0103n0:41_3": "Tattha tatthāti yadidaṁ ‘‘visuddhimaggaṁ bhāsissa’’nti ettha visuddhimaggapadaṁ vuttaṁ, tattha.",
  "anya-e0103n0:41_4": "Sabbamalavirahitanti sabbehi rāgādimalehi,",
  "anya-e0103n0:41_5": "sabbehi saṁkilesamalehi ca virahitaṁ vivittaṁ.",
  "anya-e0103n0:41_6": "Tato eva accantaparisuddhaṁ,",
  "anya-e0103n0:41_7": "sabbadā sabbathā ca visuddhanti attho.",
  "anya-e0103n0:41_8": "Yathāvuttaṁ visuddhiṁ maggati gavesati adhigacchati etenāti visuddhimaggo.",
  "anya-e0103n0:41_9": "Tenāha ‘‘maggoti adhigamūpāyo vuccatī’’ti.",
  "anya-e0103n0:41_10": "Visuddhimaggoti ca nippariyāyena lokuttaramaggo veditabbo,",
  "anya-e0103n0:41_11": "tadupāyattā pana pubbabhāgamaggo,",
  "anya-e0103n0:41_12": "tannissayo kathāpabandho ca tathā vuccati.",
  "anya-e0103n0:42_0": "Svāyaṁ visuddhimaggo satthārā desanāvilāsato,",
  "anya-e0103n0:42_1": "veneyyajjhāsayato ca nānānayehi desito,",
  "anya-e0103n0:42_2": "tesu ayameko nayo gahitoti dassetuṁ ‘‘so panāya’’ntiādi āraddhaṁ.",
  "anya-e0103n0:42_3": "Tattha katthacīti kismiñci sutte.",
  "anya-e0103n0:42_4": "Vipassanāmattavasenevāti avadhāraṇena samathaṁ nivatteti.",
  "anya-e0103n0:42_5": "So hi tassā paṭiyogī,",
  "anya-e0103n0:42_6": "na sīlādi.",
  "anya-e0103n0:42_7": "Matta-saddena ca visesanivattiatthena savisesaṁ samādhiṁ nivatteti.",
  "anya-e0103n0:42_8": "So upacārappanābhedo vipassanāyānikassa desanāti katvā na samādhimattaṁ.",
  "anya-e0103n0:42_9": "Na hi khaṇikasamādhiṁ vinā vipassanā sambhavati.",
  "anya-e0103n0:42_10": "Vipassanāti ca tividhāpi anupassanā veditabbā,",
  "anya-e0103n0:42_11": "na aniccānupassanāva.",
  "anya-e0103n0:42_12": "Na hi aniccadassanamattena saccābhisamayo sambhavati.",
  "anya-e0103n0:42_13": "Yaṁ pana gāthāyaṁ aniccalakkhaṇasseva gahaṇaṁ kataṁ,",
  "anya-e0103n0:42_14": "taṁ yassa tadeva suṭṭhutaraṁ pākaṭaṁ hutvā upaṭṭhāti,",
  "anya-e0103n0:42_15": "tādisassa vasena.",
  "anya-e0103n0:42_16": "Sopi hi itaraṁ lakkhaṇadvayaṁ vibhūtataraṁ katvā sammasitvā visesaṁ adhigacchati,",
  "anya-e0103n0:42_17": "na aniccalakkhaṇameva.",
  "anya-e0103n0:43_0": "Sabbe saṅkhārāti sabbe tebhūmakasaṅkhārā,",
  "anya-e0103n0:43_1": "te hi sammasanīyā.",
  "anya-e0103n0:43_2": "Aniccāti na niccā addhuvā ittarā khaṇabhaṅgurāti.",
  "anya-e0103n0:43_3": "Paññāyāti vipassanāpaññāya.",
  "anya-e0103n0:43_4": "Passati sammasati.",
  "anya-e0103n0:43_5": "Atha pacchā udayabbayañāṇādīnaṁ uppattiyā uttarakālaṁ.",
  "anya-e0103n0:43_6": "Nibbindati dukkheti tasmiṁyeva aniccākārato diṭṭhe ‘‘sabbe saṅkhārā’’ti vutte tebhūmake khandhapañcakasaṅkhāte",
  "anya-e0103n0:43_7": "dukkhe nibbindati nibbidāñāṇaṁ paṭilabhati.",
  "anya-e0103n0:43_8": "Esa maggo visuddhiyāti esa nibbidānupassanāsaṅkhāto virāgādīnaṁ kāraṇabhūto nibbānassa adhigamūpāyo.",
  "anya-e0103n0:44_0": "Jhānapaññāvasenāti samathavipassanāvasena.",
  "anya-e0103n0:44_1": "Jhānanti cettha vipassanāya pādakabhūtaṁ jhānaṁ adhippetaṁ.",
  "anya-e0103n0:44_2": "Yamhīti yasmiṁ puggale.",
  "anya-e0103n0:44_3": "Jhānañca paññā cāti etthāyamattho –",
  "anya-e0103n0:44_4": "yo puggalo jhānaṁ pādakaṁ katvā vipassanaṁ paṭṭhapetvā taṁ ussukkāpeti.",
  "anya-e0103n0:44_5": "Sa ve nibbānasantiketi so byattaṁ nibbānassa samīpe ekantato nibbānaṁ adhigacchatīti.",
  "anya-e0103n0:45_0": "Kammanti maggacetanā.",
  "anya-e0103n0:45_1": "Sā hi apacayagāmitāya sattānaṁ suddhiṁ āvahati.",
  "anya-e0103n0:45_2": "Vijjāti sammādiṭṭhi.",
  "anya-e0103n0:45_3": "Sīlanti sammāvācākammantā.",
  "anya-e0103n0:45_4": "Jīvitamuttamanti sammāājīvo.",
  "anya-e0103n0:45_5": "Dhammoti avasesā cattāro ariyamaggadhammā.",
  "anya-e0103n0:45_6": "Atha vā kammanti sammākammantassa gahaṇaṁ.",
  "anya-e0103n0:45_7": "‘‘Yā cāvuso visākha,",
  "anya-e0103n0:45_8": "sammādiṭṭhi,",
  "anya-e0103n0:45_9": "yo ca sammāsaṅkappo,",
  "anya-e0103n0:45_10": "ime dhammā paññākkhandhe saṅgahitā’’ti (ma. ni.",
  "anya-e0103n0:45_11": "1.462) vacanato.",
  "anya-e0103n0:45_12": "Vijjāti sammādiṭṭhisammāsaṅkappānaṁ gahaṇaṁ.",
  "anya-e0103n0:45_13": "Dhammoti samādhi ‘‘evaṁdhammā te bhagavanto ahesu’’ntiādīsu (saṁ. ni.",
  "anya-e0103n0:45_14": "5.378) viya.",
  "anya-e0103n0:45_15": "Taggahaṇeneva ‘‘yo cāvuso visākha,",
  "anya-e0103n0:45_16": "sammāvāyāmo,",
  "anya-e0103n0:45_17": "yā ca sammāsati,",
  "anya-e0103n0:45_18": "yo ca sammāsamādhi,",
  "anya-e0103n0:45_19": "ime dhammā samādhikkhandhe saṅgahitā’’ti vacanato sammāvāyāmasatīnampi gahaṇaṁ daṭṭhabbaṁ.",
  "anya-e0103n0:45_20": "Sīlanti sammāvācājīvānaṁ.",
  "anya-e0103n0:45_21": "Jīvitamuttamanti evarūpassa ariyapuggalassa jīvitaṁ uttamaṁ jīvitanti evamettha aṭṭhaṅgiko ariyamaggo vuttoti veditabbo.",
  "anya-e0103n0:46_0": "Sīlādivasenāti sīlasamādhipaññāvīriyavasena.",
  "anya-e0103n0:46_1": "Sabbadāti samādānato pabhuti sabbakālaṁ.",
  "anya-e0103n0:46_2": "Sīlasampannoti catupārisuddhisīlasampadāya sampanno samannāgato.",
  "anya-e0103n0:46_3": "Paññavāti lokiyalokuttarāya paññāya samannāgato.",
  "anya-e0103n0:46_4": "Susamāhitoti taṁsampayuttena samādhinā suṭṭhu samāhito.",
  "anya-e0103n0:46_5": "Āraddhavīriyoti akusalānaṁ dhammānaṁ pahānāya,",
  "anya-e0103n0:46_6": "kusalānaṁ dhammānaṁ upasampadāya paggahitavīriyo.",
  "anya-e0103n0:46_7": "Pahitattoti nibbānaṁ patipesitattatāya kāye ca jīvite ca nirapekkhacitto.",
  "anya-e0103n0:46_8": "Oghanti kāmoghādicatubbidhampi oghaṁ,",
  "anya-e0103n0:46_9": "saṁsāramahoghameva vā.",
  "anya-e0103n0:47_0": "Ekāyanoti ekamaggo.",
  "anya-e0103n0:47_1": "Maggapariyāyo hi idha ayana-saddo,",
  "anya-e0103n0:47_2": "tasmā ekapathabhūto ayaṁ,",
  "anya-e0103n0:47_3": "bhikkhave, maggo,",
  "anya-e0103n0:47_4": "na dvedhāpathabhūtoti attho.",
  "anya-e0103n0:47_5": "Ekaṁ vā nibbānaṁ ayati gacchatīti ekāyano,",
  "anya-e0103n0:47_6": "ekena vā gaṇasaṅgaṇikaṁ pahāya vivekaṭṭhena ayitabbo paṭipajjitabboti ekāyano,",
  "anya-e0103n0:47_7": "ayanti tenāti vā ayano,",
  "anya-e0103n0:47_8": "ekassa seṭṭhassa bhagavato ayanoti ekāyano,",
  "anya-e0103n0:47_9": "tena uppāditattā,",
  "anya-e0103n0:47_10": "ekasmiṁ vā imasmiṁyeva dhammavinaye ayanoti ekāyano.",
  "anya-e0103n0:47_11": "Sattānaṁ visuddhiyāti rāgādimalehi,",
  "anya-e0103n0:47_12": "abhijjhāvisamalobhādiupakkilesehi ca sattānaṁ visuddhatthāya visujjhanatthāya.",
  "anya-e0103n0:47_13": "Yadidanti nipāto,",
  "anya-e0103n0:47_14": "ye imeti attho.",
  "anya-e0103n0:47_15": "Pubbe saraṇalakkhaṇena maggaṭṭhena ca maggoti vuttasseva kāyādivisayabhedena catubbidhattā ‘‘cattāro satipaṭṭhānā’’ti vuttaṁ.",
  "anya-e0103n0:47_16": "Sammappadhānādīsūti ettha ādi-saddena appamādābhiratiādīnaṁ saṅgaho veditabbo .",
  "anya-e0103n0:47_17": "Appamādābhiratiādivasenāpi hi katthaci visuddhimaggo desito. Yathāha –",
  "anya-e0103n0:48_0": "‘‘Appamādarato bhikkhu, pamāde bhayadassi vā;",
  "anya-e0103n0:49_0": "Abhabbo parihānāya, nibbānasseva santike’’ti. (dha. pa. 32);",
  "anya-e0103n0:50_0": "4.Tatrāti tassaṁ gāthāyaṁ.",
  "anya-e0103n0:50_1": "Upari vuccamānā gāthāya vitthārasaṁvaṇṇanā niddesapaṭiniddesaṭṭhāniyā,",
  "anya-e0103n0:50_2": "tato saṁkhittatarā atthavaṇṇanā uddesaṭṭhāniyāti āha ‘‘ayaṁ saṅkhepavaṇṇanā’’ti.",
  "anya-e0103n0:50_3": "Yathāuddiṭṭhassa hi atthassa niddesapaṭiniddesā sukarā,",
  "anya-e0103n0:50_4": "subodhā ca hontīti.",
  "anya-e0103n0:50_5": "Sīle patiṭṭhāyāti ettha sīleti kusalasīle.",
  "anya-e0103n0:50_6": "Yadipi ‘‘katame ca, thapati,",
  "anya-e0103n0:50_7": "akusalā sīlā’’tiādīsu akusalā dhammāpi sīlanti āgatā.",
  "anya-e0103n0:50_8": "Vuccamānāya pana cittapaññābhāvanāya adhiṭṭhānāyogyatāya kiriyasīlānampi asambhavo,",
  "anya-e0103n0:50_9": "kuto itaresanti kusalasīlamevettha adhippetaṁ.",
  "anya-e0103n0:50_10": "Sīlaṁ paripūrayamānotiādīsu paripūrayamānoti paripālento,",
  "anya-e0103n0:50_11": "parivaḍḍhento vā,",
  "anya-e0103n0:50_12": "sabbabhāgehi saṁvaranto ,",
  "anya-e0103n0:50_13": "avītikkamanto cāti attho.",
  "anya-e0103n0:50_14": "Tathābhūto hi taṁ avijahanto tattha patiṭṭhito nāma hoti.",
  "anya-e0103n0:50_15": "‘‘Sīle’’ti hi idaṁ ādhāre bhummaṁ.",
  "anya-e0103n0:50_16": "Patiṭṭhāyāti duvidhā patiṭṭhā nissayūpanissayabhedato.",
  "anya-e0103n0:50_17": "Tattha upanissayapatiṭṭhā lokiyā,",
  "anya-e0103n0:50_18": "itarā lokuttarā abhinditvā gahaṇe.",
  "anya-e0103n0:50_19": "Bhinditvā pana gahaṇe yathā lokiyacittuppādesu sahajātānaṁ,",
  "anya-e0103n0:50_20": "purimapacchimānañca vasena nissayūpanissayapatiṭṭhā sambhavati,",
  "anya-e0103n0:50_21": "evaṁ lokuttaresu heṭṭhimamaggaphalasīlavasena upanissayapatiṭṭhāpi sambhavati.",
  "anya-e0103n0:50_22": "‘‘Patiṭṭhāyā’’ti ca padassa yadā upanissayapatiṭṭhā adhippetā,",
  "anya-e0103n0:50_23": "tadā ‘‘saddhaṁ upanissāyā’’tiādīsu (paṭṭhā.",
  "anya-e0103n0:50_24": "1.1.423) viya purimakālakiriyāvasena attho veditabbo.",
  "anya-e0103n0:50_25": "Tenāha ‘‘pubbeva kho panassa kāyakammaṁ vacīkammaṁ ājīvo suparisuddho hotī’’ti (ma. ni. 3.431).",
  "anya-e0103n0:50_26": "Yadā pana nissayapatiṭṭhā adhippetā,",
  "anya-e0103n0:50_27": "tadā ‘‘cakkhuñca paṭiccā’’tiādīsu (ma. ni. 1.204; 3.421; saṁ. ni.",
  "anya-e0103n0:50_28": "4.60) viya samānakālakiriyāvasena attho veditabbo.",
  "anya-e0103n0:50_29": "Sammāvācādayo hi attanā sampayuttānaṁ sammādiṭṭhiādīnaṁ sahajātavaseneva nissayapaccayā hontīti.",
  "anya-e0103n0:51_0": "Narati netīti naro, puriso.",
  "anya-e0103n0:51_1": "Yathā hi paṭhamapakatibhūto satto,",
  "anya-e0103n0:51_2": "itarāya pakatiyā seṭṭhaṭṭhena puri ucce ṭhāne seti pavattatīti ‘‘puriso’’ti vuccati,",
  "anya-e0103n0:51_3": "evaṁ nayanaṭṭhena ‘‘naro’’ti vuccati.",
  "anya-e0103n0:51_4": "Puttabhātubhūtopi hi puggalo mātujeṭṭhabhaginīnaṁ netuṭṭhāne tiṭṭhati,",
  "anya-e0103n0:51_5": "pageva itaro itarāsaṁ.",
  "anya-e0103n0:51_6": "Narena yogato,",
  "anya-e0103n0:51_7": "narassa ayanti vā nārī, itthī.",
  "anya-e0103n0:51_8": "Sāpi cettha kāmaṁ taṇhājaṭāvijaṭanasamatthatā atthi,",
  "anya-e0103n0:51_9": "padhānameva pana sattaṁ dassento ‘‘naro’’ti āha yathā ‘‘satthā devamanussāna’’nti (dī. ni. 1.157, 255).",
  "anya-e0103n0:51_10": "Aṭṭhakathāyaṁ pana avibhāgena puggalapariyāyo ayanti dassetuṁ ‘‘naroti satto’’ti vuttaṁ.",
  "anya-e0103n0:51_11": "Sapaññoti vipākabhūtāya saha paññāya pavattatīti sapañño.",
  "anya-e0103n0:51_12": "Tāya hi ādito paṭṭhāya santānavasena bahulaṁ pavattamānāya ayaṁ satto savisesaṁ ‘‘sapañño’’ti vattabbataṁ arahati.",
  "anya-e0103n0:51_13": "Vipākapaññāpi hi santānavisesanena bhāvanāpaññuppattiyā upanissayo hoti ahetukadvihetukānaṁ tadabhāvato.",
  "anya-e0103n0:51_14": "Sampajaññasaṅkhātāya ca taṁtaṁkiccakārikāya paññāya vasena ‘‘sapañño’’ti vattuṁ vaṭṭati.",
  "anya-e0103n0:51_15": "Aṭṭhakathāyaṁ pana nipaka-saddena pārihārikapaññā gayhatīti vipākapaññāvasenevettha attho vutto.",
  "anya-e0103n0:51_16": "Kammajatihetukapaṭisandhipaññāyāti kammajāya tihetukapaṭisandhiyaṁ paññāyāti evaṁ tihetuka-saddo paṭisandhi-saddena sambandhitabbo,",
  "anya-e0103n0:51_17": "na paññā-saddena.",
  "anya-e0103n0:51_18": "Na hi paññā tihetukā atthi.",
  "anya-e0103n0:51_19": "Paṭisandhito pabhuti pavattamānā paññā ‘‘paṭisandhiyaṁ paññā’’ti vuttā taṁmūlakattā,",
  "anya-e0103n0:51_20": "na paṭisandhikkhaṇe pavattā eva.",
  "anya-e0103n0:52_0": "Cinteti ārammaṇaṁ upanijjhāyatīti cittaṁ, samādhi.",
  "anya-e0103n0:52_1": "So hi sātisayaṁ upanijjhānakicco.",
  "anya-e0103n0:52_2": "Na hi vitakkādayo vinā samādhinā tamatthaṁ sādhenti,",
  "anya-e0103n0:52_3": "samādhi pana tehi vināpi sādhetīti.",
  "anya-e0103n0:52_4": "Paguṇabalavabhāvāpādanena paccayehi citaṁ,",
  "anya-e0103n0:52_5": "tathā santānaṁ cinotītipi cittaṁ, samādhi.",
  "anya-e0103n0:52_6": "Paṭhamajjhānādivasena cittavicittatāya,",
  "anya-e0103n0:52_7": "iddhividhādicittakaraṇena ca samādhi cittanti vināpi paropadesenassa cittapariyāyo labbhateva.",
  "anya-e0103n0:52_8": "Aṭṭhakathāyaṁ pana citta-saddo viññāṇe niruḷhoti katvā vuttaṁ ‘‘cittasīsena hettha samādhi niddiṭṭho’’ti.",
  "anya-e0103n0:52_9": "Yathāsabhāvaṁ pakārehi jānātīti paññā.",
  "anya-e0103n0:52_10": "Sā yadipi kusalādibhedato bahuvidhā.",
  "anya-e0103n0:52_11": "‘‘Bhāvaya’’nti pana vacanato bhāvetabbā idhādhippetāti taṁ dassetuṁ ‘‘vipassana’’nti vuttaṁ.",
  "anya-e0103n0:52_12": "‘‘Bhāvaya’’nti ca idaṁ paccekaṁ yojetabbaṁ ‘‘cittañca bhāvayaṁ,",
  "anya-e0103n0:52_13": "paññañca bhāvaya’’nti.",
  "anya-e0103n0:52_14": "Tayidaṁ dvayaṁ kiṁ lokiyaṁ,",
  "anya-e0103n0:52_15": "udāhu lokuttaranti?",
  "anya-e0103n0:52_16": "Lokuttaranti daṭṭhabbaṁ ukkaṭṭhaniddesato.",
  "anya-e0103n0:52_17": "Taṁ hi bhāvayamāno ariyamaggakkhaṇe taṇhājaṭaṁ samucchedavasena vijaṭetīti vuccati,",
  "anya-e0103n0:52_18": "na lokiyaṁ.",
  "anya-e0103n0:52_19": "Nānantariyabhāvena panettha lokiyāpi gahitāva honti lokiyasamathavipassanāya vinā tadabhāvato.",
  "anya-e0103n0:52_20": "Samathayānikassa hi upacārappanāppabhedaṁ samādhiṁ itarassa khaṇikasamādhiṁ,",
  "anya-e0103n0:52_21": "ubhayesampi vimokkhamukhattayaṁ vinā na kadācipi lokuttarādhigamo sambhavati.",
  "anya-e0103n0:52_22": "Tenāha ‘‘samādhiñceva vipassanañca bhāvayamāno’’ti.",
  "anya-e0103n0:52_23": "Tattha yadā lokiyā samathavipassanā adhippetā,",
  "anya-e0103n0:52_24": "tadā ‘‘bhāvaya’’nti idaṁ bhāvanākiriyāya hetubhāvakathanaṁ,",
  "anya-e0103n0:52_25": "bhāvanāhetūti attho.",
  "anya-e0103n0:52_26": "Taṁbhāvanāhetukā hi vijaṭanakiriyāti.",
  "anya-e0103n0:52_27": "Yadā pana lokuttarā adhippetā,",
  "anya-e0103n0:52_28": "tadā kevalaṁ vattamānabhāvaniddeso.",
  "anya-e0103n0:52_29": "Tadubhayabhāvanāsamakālameva hi taṇhājaṭāvijaṭanaṁ.",
  "anya-e0103n0:53_0": "‘‘Ātāpī nipako’’ti idaṁ yathāvuttabhāvanāya upakārakadhammakittanaṁ.",
  "anya-e0103n0:53_1": "Kammaṭṭhānaṁ anuyuñjantassa hi vīriyaṁ sati sampajaññanti ime tayo dhammā bahūpakārā.",
  "anya-e0103n0:53_2": "Vīriyūpatthaddhañhi kammaṭṭhānaṁ satisampajaññānupālitaṁ na paripatati,",
  "anya-e0103n0:53_3": "upari ca visesaṁ āvahati.",
  "anya-e0103n0:53_4": "Patiṭṭhāsiddhiyā cettha saddhāsiddhi,",
  "anya-e0103n0:53_5": "saddhūpanissayattā sīlassa,",
  "anya-e0103n0:53_6": "vīriyādisiddhiyā ca.",
  "anya-e0103n0:53_7": "Na hi saddheyyavatthuṁ asaddahantassa yathāvuttavīriyādayo sambhavanti,",
  "anya-e0103n0:53_8": "tathā samādhipi.",
  "anya-e0103n0:53_9": "Yathā hi hetubhāvato vīriyādīhi saddhāsiddhi,",
  "anya-e0103n0:53_10": "evaṁ phalabhāvato tehi samādhisiddhi.",
  "anya-e0103n0:53_11": "Vīriyādīsu hi sampajjamānesu samādhi sampannova hoti asamāhitassa tadabhāvato.",
  "anya-e0103n0:53_12": "Kathaṁ panettha satisiddhi?",
  "anya-e0103n0:53_13": "Nipakaggahaṇato.",
  "anya-e0103n0:53_14": "Tikkhavisadabhāvappattā hi sati ‘‘nepakka’’nti vuccati.",
  "anya-e0103n0:53_15": "Yathāha ‘‘paramena satinepakkena samannāgato’’ti.",
  "anya-e0103n0:53_16": "Aṭṭhakathāyaṁ pana ‘‘nepakkaṁ paññā’’ti ayamattho dassito.",
  "anya-e0103n0:53_17": "Taggahaṇeneva satipi gahitāva hoti.",
  "anya-e0103n0:53_18": "Na hi sativirahitā paññā atthīti.",
  "anya-e0103n0:53_19": "Apare pana ‘‘sapañño’’ti imināva pārihārikapaññāpi gayhatīti ‘‘nipako’’ti padassa ‘‘sato’’ti atthaṁ vadanti.",
  "anya-e0103n0:53_20": "Yadipi kilesānaṁ pahānaṁ ātāpanaṁ,",
  "anya-e0103n0:53_21": "taṁ sammādiṭṭhiādīnampi attheva.",
  "anya-e0103n0:53_22": "Ātappasaddo viya pana ātāpasaddo vīriyeyeva niruḷhoti āha ‘‘ātāpīti vīriyavā’’ti.",
  "anya-e0103n0:53_23": "Atha vā paṭipakkhappahāne sampayuttadhammānaṁ abbhussahanavasena pavattamānassa vīriyassa sātisayaṁ tadātāpananti vīriyameva tathā vuccati,",
  "anya-e0103n0:53_24": "na aññe dhammā.",
  "anya-e0103n0:53_25": "Ātāpīti cāyamīkāro pasaṁsāya,",
  "anya-e0103n0:53_26": "atisayassa vā dīpako.",
  "anya-e0103n0:53_27": "Vīriyavāti vā-saddopi tadattho eva daṭṭhabbo.",
  "anya-e0103n0:53_28": "Tena sammappadhānasamaṅgitā vuttā hoti.",
  "anya-e0103n0:53_29": "Tenāha ‘‘kilesānaṁ ātāpanaparitāpanaṭṭhenā’’ti.",
  "anya-e0103n0:53_30": "Ātāpanaggahaṇena cettha ārambha dhātumāha ādito vīriyārambhoti katvā,",
  "anya-e0103n0:53_31": "paritāpanaggahaṇena nikkamaparakkamadhātuyo sabbaso paṭipakkhato nikkhantataṁ,",
  "anya-e0103n0:53_32": "uparūpari visesappattiñca upādāya.",
  "anya-e0103n0:53_33": "Nipayati visoseti paṭipakkhaṁ,",
  "anya-e0103n0:53_34": "tato vā attānaṁ nipāti rakkhatīti nipako,",
  "anya-e0103n0:53_35": "sampajāno.",
  "anya-e0103n0:53_36": "Kammaṭṭhānassa pariharaṇe niyuttāti pārihārikā.",
  "anya-e0103n0:54_0": "Abhikkamādīni sabbakiccāni sātthakasampajaññādivasena paricchijja netīti sabbakiccapariṇāyikā.",
  "anya-e0103n0:54_1": "Kammaṭṭhānassa vā uggaho paripucchā bhāvanārambho manasikāravidhi,",
  "anya-e0103n0:54_2": "tattha ca sakkaccakāritā sātaccakāritā sappāyakāritā nimittakusalatā pahitattatā antarāasaṅkoco indriyasamattapaṭipādanā",
  "anya-e0103n0:54_3": "vīriyasamatāpādanaṁ vīriyasamatāyojananti evamādīnaṁ sabbesaṁ kiccānaṁ pariṇāyikā sabbakiccapariṇāyikā.",
  "anya-e0103n0:54_4": "Bhayaṁ ikkhatīti bhikkhūti sādhāraṇato bhikkhulakkhaṇakathanena paṭipattiyāva bhikkhubhāvo,",
  "anya-e0103n0:54_5": "na bhikkhakabhinnapaṭadharādibhāvenāti dasseti.",
  "anya-e0103n0:54_6": "Evaṁ hi katakiccānaṁ sāmaṇerādīnaṁ,",
  "anya-e0103n0:54_7": "paṭipannānañca apabbajitānampi saṅgaho kato hoti.",
  "anya-e0103n0:54_8": "Idha pana paṭipajjanakavasena attho veditabbo.",
  "anya-e0103n0:54_9": "Bhindati pāpake akusale dhammeti vā bhikkhu.",
  "anya-e0103n0:54_10": "So imaṁ vijaṭayeti yo naro sappañño sīle patiṭṭhāya ātāpī nipako cittaṁ paññañca bhāvayanti vutto,",
  "anya-e0103n0:54_11": "so bhikkhu imaṁ taṇhājaṭaṁ vijaṭayeti sambandho.",
  "anya-e0103n0:54_12": "Idāni tampi vijaṭanaṁ veḷugumbavijaṭanena upametvā dassetuṁ gāthāya yathāvutte sīlādidhamme ‘‘iminā ca sīlenā’’tiādinā paccāmasati.",
  "anya-e0103n0:54_13": "Tattha yasmā yogāvacarasantānagatā nānākkhaṇikā missakā sīlādidhammā gāthāya gahitā,",
  "anya-e0103n0:54_14": "tasmā te ekaccaṁ gaṇhanto ‘‘chahi dhammehi samannāgato’’ti āha.",
  "anya-e0103n0:54_15": "Na hi te cha dhammā ekasmiṁ santāne ekasmiṁ khaṇe labbhanti.",
  "anya-e0103n0:54_16": "Yasmā ca puggalādhiṭṭhānena gāthā bhāsitā,",
  "anya-e0103n0:54_17": "tasmā puggalādhiṭṭhānameva upamaṁ dassento ‘‘seyyathāpi nāma puriso’’tiādimāha .",
  "anya-e0103n0:54_18": "Tattha sunisitanti suṭṭhu nisitaṁ,",
  "anya-e0103n0:54_19": "ativiya tikhiṇanti attho.",
  "anya-e0103n0:54_20": "Satthassa nisānasilāyaṁ nisitatarabhāvakaraṇaṁ,",
  "anya-e0103n0:54_21": "bāhubalena cassa ukkhipananti ubhayampetaṁ atthāpannaṁ katvā upamā vuttāti tadubhayaṁ upameyye dassento ‘‘samādhisilāyaṁ sunisitaṁ…pe…",
  "anya-e0103n0:54_22": "paññāhatthena ukkhipitvā’’ti āha.",
  "anya-e0103n0:54_23": "Samādhiguṇena hi paññāya tikkhabhāvo.",
  "anya-e0103n0:54_24": "Tenāha bhagavā ‘‘samāhito yathābhūtaṁ pajānātī’’ti (saṁ. ni. 3.5; 4.99; 5.1071; netti. 40; mi. pa. 2.1.14).",
  "anya-e0103n0:54_25": "Vīriyañcassā upatthambhakaṁ paggaṇhanato.",
  "anya-e0103n0:54_26": "Vijaṭeyyāti vijaṭetuṁ sakkuṇeyya.",
  "anya-e0103n0:54_27": "Vuṭṭhānagāminivipassanāya hi vattamānāya yogāvacaro taṇhājaṭaṁ vijaṭetuṁ samattho nāma.",
  "anya-e0103n0:54_28": "Vijaṭanaṁ cettha samucchedavasena pahānanti āha ‘‘sañchindeyya sampadāleyyā’’ti.",
  "anya-e0103n0:54_29": "Dakkhiṇaṁ arahatīti dakkhiṇeyyo,",
  "anya-e0103n0:54_30": "aggo ca so dakkhiṇeyyo cāti aggadakkhiṇeyyo,",
  "anya-e0103n0:54_31": "aggā vā dakkhiṇā aggadakkhiṇā,",
  "anya-e0103n0:54_32": "taṁ arahatīti aggadakkhiṇeyyo.",
  "anya-e0103n0:55_0": "5.Tatrāti tassaṁ gāthāyaṁ.",
  "anya-e0103n0:55_1": "Ayanti ‘‘naro’’ti ca ‘‘bhikkhū’’ti ca vutto yogāvacaro.",
  "anya-e0103n0:55_2": "Puna tatrāti tassaṁ paññāyaṁ.",
  "anya-e0103n0:55_3": "Assāti bhikkhuno.",
  "anya-e0103n0:55_4": "Kattari cetaṁ sāmivacanaṁ,",
  "anya-e0103n0:55_5": "anenāti attho.",
  "anya-e0103n0:55_6": "Karaṇīyaṁ natthi visesādhānassa tihetukapaṭisandhipaññāya abhāvato.",
  "anya-e0103n0:55_7": "Tenāha ‘‘purimakammānubhāveneva hissa sā siddhā’’ti.",
  "anya-e0103n0:55_8": "Tenāti yoginā.",
  "anya-e0103n0:55_9": "Bhāvanāyaṁ satatapavattitavīriyatāya sātaccakārinā.",
  "anya-e0103n0:55_10": "Paññāvasenāti yathāvuttanepakkasaṅkhātapaññāvasena.",
  "anya-e0103n0:55_11": "Yaṁ kiñci kattabbaṁ,",
  "anya-e0103n0:55_12": "tassa sabbassa sampajānavaseneva karaṇasīlo,",
  "anya-e0103n0:55_13": "tattha vā sampajānakāro etassa atthi,",
  "anya-e0103n0:55_14": "sampajānassa vā asammohassa kārako uppādakoti sampajānakārī,",
  "anya-e0103n0:55_15": "tena sampajānakārinā.",
  "anya-e0103n0:55_16": "Atrāti assaṁ gāthāyaṁ.",
  "anya-e0103n0:55_17": "Sīlādisampādane vīriyassa tesaṁ aṅgabhāvato taṁ visuṁ aggahetvā ‘‘sīlasamādhipaññāmukhenā’’ti vuttaṁ.",
  "anya-e0103n0:56_0": "‘‘Visuddhimaggaṁ dassetī’’ti avibhāgato desanāya piṇḍatthaṁ vatvā puna taṁ vibhāgato dassetuṁ ‘‘ettāvatā’’tiādi vuttaṁ.",
  "anya-e0103n0:56_1": "Tattha ettāvatāti ettakāya desanāya.",
  "anya-e0103n0:56_2": "Sikkhāti sikkhitabbaṭṭhena sikkhā.",
  "anya-e0103n0:56_3": "Sikkhanaṁ cettha āsevanaṁ daṭṭhabbaṁ.",
  "anya-e0103n0:56_4": "Sīlādidhammehi saṁvaraṇādivasena āsevanto te sikkhatīti vuccati.",
  "anya-e0103n0:56_5": "Sāsananti paṭipattisāsanaṁ.",
  "anya-e0103n0:56_6": "Upanissayo balavakāraṇaṁ.",
  "anya-e0103n0:56_7": "Vajjanaṁ anupagamanaṁ.",
  "anya-e0103n0:56_8": "Sevanā bhāvanā.",
  "anya-e0103n0:56_9": "Paṭipakkhoti pahāyakapaṭipakkho.",
  "anya-e0103n0:56_10": "Yadipi gāthāyaṁ ‘‘sīle’’ti sāmaññato vuttaṁ,",
  "anya-e0103n0:56_11": "na ‘‘adhisīle’’ti.",
  "anya-e0103n0:56_12": "Taṁ pana taṇhājaṭāvijaṭanassa patiṭṭhābhūtaṁ adhippetanti āha ‘‘sīlena adhisīlasikkhā pakāsitā’’ti.",
  "anya-e0103n0:56_13": "Bhavagāmi hi sīlaṁ sīlameva,",
  "anya-e0103n0:56_14": "vibhavagāmi sīlaṁ adhisīlasikkhā.",
  "anya-e0103n0:56_15": "Sāmaññajotanā hi visese avatiṭṭhatīti.",
  "anya-e0103n0:56_16": "Esa nayo sesasikkhāsupi.",
  "anya-e0103n0:57_0": "Sīlenāti adhisīlasikkhābhūtena sīlena.",
  "anya-e0103n0:57_1": "Taṁ hi anaññasādhāraṇatāya sāsanassa ādikalyāṇataṁ pakāseti,",
  "anya-e0103n0:57_2": "na yamaniyamādimattaṁ.",
  "anya-e0103n0:57_3": "Tena vuttaṁ ‘‘sīlañca suvisuddhaṁ,",
  "anya-e0103n0:57_4": "sabbapāpassa akaraṇa’’nti ca.",
  "anya-e0103n0:57_5": "Kusalānanti maggakusalānaṁ.",
  "anya-e0103n0:57_6": "Kusalānanti vā anavajjānaṁ.",
  "anya-e0103n0:57_7": "Tena ariyaphaladhammānampi saṅgaho siddho hoti.",
  "anya-e0103n0:57_8": "Sabbapāpassa akaraṇanti sabbassāpi sāvajjassa akiriyā anajjhāpajjanaṁ.",
  "anya-e0103n0:57_9": "Etena cārittavārittabhedassa sabbassa sīlassa gahaṇaṁ kataṁ hoti.",
  "anya-e0103n0:57_10": "Kattabbākaraṇampi hi sāvajjamevāti.",
  "anya-e0103n0:57_11": "Ādivacanatoti gāthāyaṁ vuttasamādhipaññānaṁ ādimhi vacanato.",
  "anya-e0103n0:57_12": "Ādibhāvo cassa tammūlakattā uttarimanussadhammānaṁ.",
  "anya-e0103n0:57_13": "Ādīnaṁ vā vacanaṁ ādivacanaṁ.",
  "anya-e0103n0:57_14": "Ādisaddena cettha ‘‘sīlaṁ samādhi paññā ca,",
  "anya-e0103n0:57_15": "vimutti ca anuttarā’’ti (dī. ni.",
  "anya-e0103n0:57_16": "2.186) evamādīnaṁ saṅgaho daṭṭhabbo.",
  "anya-e0103n0:57_17": "Sīlassa visuddhattā vippaṭisārādihetūnaṁ dūrīkaraṇato avippaṭisārādiguṇāvahaṁ.",
  "anya-e0103n0:57_18": "‘‘Avippaṭisārādiguṇāvahattā’’ti etena na kevalaṁ sīlassa kalyāṇatāva vibhāvitā,",
  "anya-e0103n0:57_19": "atha kho ādibhāvopīti daṭṭhabbaṁ.",
  "anya-e0103n0:57_20": "Tathā hissa sutte (pari.",
  "anya-e0103n0:57_21": "366) avippaṭisārādīnaṁ vimuttiñāṇapariyosānānaṁ paramparapaccayatā vuttā.",
  "anya-e0103n0:57_22": "Samādhināti adhicittasikkhābhūtena samādhinā.",
  "anya-e0103n0:57_23": "Sakalaṁ sāsanaṁ saṅgahetvā pavattāya gāthāya ādipadena ādimhi paṭipajjitabbassa sīlassa,",
  "anya-e0103n0:57_24": "tatiyapadena pariyosāne paṭipajjitabbāya paññāya gahitattā majjhe paṭipajjitabbo samādhi pārisesato dutiyapadena",
  "anya-e0103n0:57_25": "gayhatīti ‘‘kusalassa upasampadātiādivacanato hi samādhi sāsanassa majjhe’’ti vuttaṁ,",
  "anya-e0103n0:57_26": "na kusalasaddassa samādhipariyāyattā.",
  "anya-e0103n0:57_27": "Pubbūpanissayavato hi samāhitatādiaṭṭhaṅgasamannāgamena abhinīhārakkhamatā samādhissa iddhividhādiguṇāvahattaṁ,",
  "anya-e0103n0:57_28": "aggamaggapaññāya adhigatāya yadatthaṁ pabbajati,",
  "anya-e0103n0:57_29": "taṁ pariyositanti paññā sāsanassapariyosānaṁ.",
  "anya-e0103n0:57_30": "Tenāha bhagavā ‘‘sikkhānisaṁsamidaṁ,",
  "anya-e0103n0:57_31": "bhikkhave,",
  "anya-e0103n0:57_32": "brahmacariyaṁ vussati saddhādhipateyyaṁ paññuttaraṁ vimuttisāra’’nti (a. ni. 4.245).",
  "anya-e0103n0:57_33": "Sakaṁ cittaṁ sacittaṁ,",
  "anya-e0103n0:57_34": "sacittassa sabbaso kilesānaṁ samucchindanena visodhanaṁ sacittapariyodāpanaṁ.",
  "anya-e0103n0:57_35": "Evaṁ pana paññākicce matthakappatte uttari karaṇīyābhāvato sāsanassa paññuttaratā veditabbā.",
  "anya-e0103n0:57_36": "Tādibhāvāvahanatoti yādiso iṭṭhesu,",
  "anya-e0103n0:57_37": "lābhādīsu ca anunayābhāvato,",
  "anya-e0103n0:57_38": "tādiso aniṭṭhesu,",
  "anya-e0103n0:57_39": "alābhādīsu ca paṭighābhāvato.",
  "anya-e0103n0:57_40": "Tato eva vā yādiso anāpāthagatesu iṭṭhāniṭṭhesu,",
  "anya-e0103n0:57_41": "tādiso āpāthagatesupīti tādī.",
  "anya-e0103n0:57_42": "Tassa bhāvo tādibhāvo,",
  "anya-e0103n0:57_43": "tassa āvahanato.",
  "anya-e0103n0:57_44": "Vātenāti vātahetu.",
  "anya-e0103n0:57_45": "Na samīratīti na calati.",
  "anya-e0103n0:57_46": "Na samiñjantīti na phandanti,",
  "anya-e0103n0:57_47": "kuto calananti adhippāyo.",
  "anya-e0103n0:58_0": "Tathāti yathā sīlādayo adhisīlasikkhādīnaṁ pakāsakā,",
  "anya-e0103n0:58_1": "tathā tevijjatādīnaṁ upanissayassāti tesaṁ pakāsanākārūpasaṁhārattho tathā-saddo.",
  "anya-e0103n0:58_2": "Yasmā sīlaṁ visujjhamānaṁ satisampajaññabalena,",
  "anya-e0103n0:58_3": "kammassakatañāṇabalena ca saṁkilesamalato visujjhati pāripūriñca gacchati,",
  "anya-e0103n0:58_4": "tasmā sīlasampadā sijjhamānā upanissayasampattibhāvena satibalaṁ,",
  "anya-e0103n0:58_5": "ñāṇabalañca paccupaṭṭhapetīti tassā vijjattayūpanissayatā veditabbā sabhāgahetusampādanato.",
  "anya-e0103n0:58_6": "Satinepakkena hi pubbenivāsavijjāsiddhi,",
  "anya-e0103n0:58_7": "sampajaññena sabbakiccesu sudiṭṭhakāritāparicayena cutūpapātañāṇānubandhāya dutiyavijjāsiddhi,",
  "anya-e0103n0:58_8": "vītikkamābhāvena saṁkilesappahānasabbhāvato vivaṭṭūpanissayatāvasena ajjhāsayasuddhiyā tatiyavijjāsiddhi.",
  "anya-e0103n0:58_9": "Puretaraṁ siddhānaṁ samādhipaññānaṁ pāripūriṁ vinā sīlassa āsavakkhayañāṇūpanissayatā sukkhavipassakakhīṇāsavehi dīpetabbā.",
  "anya-e0103n0:58_10": "Samādhipaññā viya abhiññāpaṭisambhidānaṁ sīlaṁ na sabhāgahetūti katvā vuttaṁ ‘‘na tato para’’nti.",
  "anya-e0103n0:58_11": "‘‘Samāhito yathābhūtaṁ pajānātī’’ti (saṁ. ni. 3.5; 4.99; netti. 40; mi. pa.",
  "anya-e0103n0:58_12": "2.1.14) vacanato samādhisampadā chaḷabhiññatāya upanissayo.",
  "anya-e0103n0:58_13": "Paññā viya paṭisambhidānaṁ samādhi na sabhāgahetūti vuttaṁ ‘‘na tato para’’nti.",
  "anya-e0103n0:58_14": "‘‘Yogā ve jāyate bhūrī’’ti (dha. pa.",
  "anya-e0103n0:58_15": "282) vacanato pubbayogena,",
  "anya-e0103n0:58_16": "garuvāsadesabhāsākaosallauggahaparipucchādīhi ca paribhāvitā paññāsampatti paṭisambhidāpabhedassa upanissayo",
  "anya-e0103n0:58_17": "paccekabodhisammāsambodhiyopi paññāsampattisannissayāti paññāya anadhigantabbassa visesassa abhāvato,",
  "anya-e0103n0:58_18": "tassā ca paṭisambhidāpabhedassa ekantikakāraṇato heṭṭhā viya ‘‘na tato para’’nti avatvā ‘‘na aññena kāraṇenā’’ti vuttaṁ.",
  "anya-e0103n0:59_0": "Ettha ca ‘‘sīlasampattiñhi nissāyā’’ti vuttattā yassa samādhivijambhanabhūtā anavasesā cha abhiññā na ijjhanti,",
  "anya-e0103n0:59_1": "tassa ukkaṭṭhaparicchedavasena na samādhisampadā atthīti.",
  "anya-e0103n0:59_2": "Satipi vijjānaṁ abhiññekadesabhāve sīlasampattisamudāgatā eva tisso vijjā gahitā.",
  "anya-e0103n0:59_3": "Yathā hi paññāsampattisamudāgatā catasso paṭisambhidā upanissayasampannassa maggeneva ijjhanti,",
  "anya-e0103n0:59_4": "maggakkhaṇe eva tāsaṁ paṭilabhitabbato,",
  "anya-e0103n0:59_5": "evaṁ sīlasampattisamudāgatā tisso vijjā samādhisampattisamudāgatā ca cha abhiññā upanissayasampannassa",
  "anya-e0103n0:59_6": "maggeneva ijjhantīti maggādhigameneva tāsaṁ adhigamo veditabbo.",
  "anya-e0103n0:59_7": "Paccekabuddhānaṁ,",
  "anya-e0103n0:59_8": "sammāsambuddhānañca paccekabodhisammāsambodhisamadhigamasadisā hi imesaṁ ariyānaṁ ime visesādhigamāti.",
  "anya-e0103n0:59_9": "Vinayasuttābhidhammesu sammāpaṭipattiyā tevijjatādīnaṁ upanissayatāpi yathāvuttavidhinā veditabbā.",
  "anya-e0103n0:60_0": "Sampannasīlassa kāmasevanābhāvato sīlena paṭhamantavivajjanaṁ vuttaṁ.",
  "anya-e0103n0:60_1": "Yebhuyyena hi sattā kāmahetu pāṇātipātādivasenāpi asuddhapayogā honti.",
  "anya-e0103n0:60_2": "Jhānasukhalābhino kāyakilamathassa sambhavo eva natthīti samādhinā dutiyantavivajjanaṁ vuttaṁ jhānasamuṭṭhānapaṇītarūpaphuṭakāyattā.",
  "anya-e0103n0:60_3": "Paññāyāti maggapaññāya.",
  "anya-e0103n0:60_4": "Ukkaṭṭhaniddesena hi ekaṁsato ariyamaggova majjhimā paṭipatti nāma.",
  "anya-e0103n0:60_5": "Evaṁ santepi lokiyapaññāvasenapi antadvayavivajjanaṁ vibhāvetabbaṁ.",
  "anya-e0103n0:61_0": "Sīlaṁ taṁsamaṅgino kāmasugatīsuyeva nibbattāpanato catūhi apāyehi vimuttiyā kāraṇanti āha ‘‘sīlena apāyasamatikkamanupāyo pakāsito hotī’’ti.",
  "anya-e0103n0:61_1": "Na hi pāṇātipātādipaṭivirati duggatiparikilesaṁ āvahati.",
  "anya-e0103n0:61_2": "Samādhi taṁsamaṅgino mahaggatabhūmiyaṁyeva nibbattāpanena sakalakāmabhavato vimocetīti vuttaṁ ‘‘samādhinā",
  "anya-e0103n0:61_3": "kāmadhātusamatikkamanupāyo pakāsito hotī’’ti.",
  "anya-e0103n0:61_4": "Na hi kāmāvacarakammassa anubalappadāyīnaṁ kāmacchandādīnaṁ vikkhambhakaṁ jhānaṁ kāmadhātuparikilesāvahaṁ hoti.",
  "anya-e0103n0:61_5": "Na cettha upacārajjhānaṁ nidassetabbaṁ,",
  "anya-e0103n0:61_6": "appanāsamādhissa adhippetattā.",
  "anya-e0103n0:61_7": "Nāpi ‘‘sīleneva atikkamitabbassa apāyabhavassa samādhinā atikkamitabbatā’’ti vacanokāso.",
  "anya-e0103n0:61_8": "Sugatibhavampi atikkamantassa duggatisamatikkamane kā kathāti.",
  "anya-e0103n0:61_9": "Sabbabhavasamatikkamanupāyoti kāmabhavādīnaṁ navannampi bhavānaṁ samatikkamanupāyo sīlasamādhīhi atikkantāpi bhavā anatikkantā eva,",
  "anya-e0103n0:61_10": "kāraṇassa apahīnattā.",
  "anya-e0103n0:61_11": "Paññāya panassa suppahīnattā te samatikkantā eva.",
  "anya-e0103n0:62_0": "Tadaṅgappahānavasenāti dīpālokeneva tamassa puññakiriyavatthugatena tena tena kusalaṅgena tassa tassa akusalaṅgassa pahānavasena.",
  "anya-e0103n0:62_1": "Samādhinā vikkhambhanappahānavasenāti upacārappanābhedena samādhinā pavattinivāraṇena ghaṭappahāreneva",
  "anya-e0103n0:62_2": "jalatale sevālassa tesaṁ tesaṁ nīvaraṇādidhammānaṁ pahānavasena.",
  "anya-e0103n0:62_3": "Paññāyāti ariyamaggapaññāya.",
  "anya-e0103n0:62_4": "Samucchedappahānavasenāti catunnaṁ ariyamaggānaṁ bhāvitattā taṁtaṁmaggavato attano santāne ‘‘diṭṭhigatānaṁ pahānāyā’’tiādinā (dha. sa.",
  "anya-e0103n0:62_5": "277) vuttassa samudayapakkhiyassa kilesagaṇassa accantaṁ appavattisaṅkhātasamucchindanappahānavasena.",
  "anya-e0103n0:63_0": "Kilesānaṁ vītikkamapaṭipakkhoti saṁkilesadhammānaṁ,",
  "anya-e0103n0:63_1": "kammakilesānaṁ vā yo kāyavacīdvāresu vītikkamo ajjhācāro,",
  "anya-e0103n0:63_2": "tassa paṭipakkho sīlena pakāsito hoti,",
  "anya-e0103n0:63_3": "avītikkamasabhāvattā sīlassa.",
  "anya-e0103n0:63_4": "Okāsādānavasena kilesānaṁ citte kusalappavattiṁ pariyādiyitvā uṭṭhānaṁ pariyuṭṭhānaṁ.",
  "anya-e0103n0:63_5": "Taṁ samādhi vikkhambhetīti āha ‘‘samādhinā pariyuṭṭhānapaṭipakkho pakāsito hotī’’ti,",
  "anya-e0103n0:63_6": "samādhissa pariyuṭṭhānappahāyakattā.",
  "anya-e0103n0:63_7": "Appahīnabhāvena santāne anu anu sayanato kāraṇalābhe uppattirahā anusayā,",
  "anya-e0103n0:63_8": "te pana anurūpaṁ kāraṇaṁ laddhā uppajjanārahā thāmagatā kāmarāgādayo satta kilesā veditabbā.",
  "anya-e0103n0:63_9": "Te ariyamaggapaññāya sabbaso pahīyantīti āha ‘‘paññāya anusayapaṭipakkho pakāsito hotī’’ti.",
  "anya-e0103n0:64_0": "Kāyaduccaritādi duṭṭhu caritaṁ,",
  "anya-e0103n0:64_1": "kilesehi vā dūsitaṁ caritanti duccaritaṁ,",
  "anya-e0103n0:64_2": "tameva yattha uppannaṁ,",
  "anya-e0103n0:64_3": "taṁ santānaṁ saṁkileseti vibādhati,",
  "anya-e0103n0:64_4": "upatāpeti cāti saṁkileso,",
  "anya-e0103n0:64_5": "tassa visodhanaṁ sīlena tadaṅgavasena pahānaṁ vītikkamapaṭipakkhattā sīlassa.",
  "anya-e0103n0:64_6": "Taṇhāsaṁkilesassa visodhanaṁ vikkhambhanavasena pahānaṁ pariyuṭṭhānapaṭipakkhattā samādhissa,",
  "anya-e0103n0:64_7": "taṇhāya cassa ujuvipaccanikabhāvato.",
  "anya-e0103n0:64_8": "Diṭṭhisaṁkilesassa visodhanaṁ samucchedavasena pahānaṁ anusayapaṭipakkhattā paññāya,",
  "anya-e0103n0:64_9": "diṭṭhigatānañca ayāthāvagāhīnaṁ yāthāvagāhiniyā paññāya ujuvipaccanikabhāvato.",
  "anya-e0103n0:65_0": "Kāraṇanti upanissayapaccayo.",
  "anya-e0103n0:65_1": "Sīlesu paripūrakārīti maggabrahmacariyassa ādibhūtattā ādibrahmacariyakānaṁ pārājikasaṅghādisesasaṅkhātānaṁ",
  "anya-e0103n0:65_2": "mahāsīlasikkhāpadānaṁ avītikkamanato khuddānukhuddakānaṁ āpajjane sahasāva tehi vuṭṭhānena sīlesu yaṁ",
  "anya-e0103n0:65_3": "kattabbaṁ,",
  "anya-e0103n0:65_4": "taṁ paripūraṁ samatthaṁ karotīti sīlesu paripūrakārī.",
  "anya-e0103n0:65_5": "Tathā sakadāgāmīti ‘‘sīlesu paripūrakārī’’ti etaṁ upasaṁharati tathā-saddena.",
  "anya-e0103n0:65_6": "Ete hi dve ariyā samādhipāripanthikānaṁ kāmarāgabyāpādānaṁ paññāpāripanthikassa saccapaṭicchādakamohassa sabbaso asamūhatattā samādhiṁ,",
  "anya-e0103n0:65_7": "paññañca bhāventāpi samādhipaññāsu yaṁ kattabbaṁ,",
  "anya-e0103n0:65_8": "taṁ mattaso pamāṇena padesamattameva karontīti samādhismiṁ,",
  "anya-e0103n0:65_9": "paññāya ca mattaso kārino ‘‘sīlesu paripūrakārino’’icceva vuccanti.",
  "anya-e0103n0:65_10": "Anāgāmī pana kāmarāgabyāpādānaṁ samucchinnattā samādhismiṁ paripūrakārī.",
  "anya-e0103n0:65_11": "Arahā sabbaso sammohassa susamūhatattā paññāya paripūrakārī.",
  "anya-e0103n0:66_0": "Vuttaṁ hetaṁ bhagavatā (a. ni. 3.87) –",
  "anya-e0103n0:67_0": "‘‘Idha,",
  "anya-e0103n0:67_1": "bhikkhave,",
  "anya-e0103n0:67_2": "bhikkhu sīlesu paripūrakārī hoti,",
  "anya-e0103n0:67_3": "samādhismiṁ mattaso kārī,",
  "anya-e0103n0:67_4": "paññāya mattaso kārī.",
  "anya-e0103n0:67_5": "So yāni tāni khuddānukhuddakāni sikkhāpadāni,",
  "anya-e0103n0:67_6": "tāni āpajjatipi vuṭṭhātipi.",
  "anya-e0103n0:67_7": "Taṁ kissa hetu?",
  "anya-e0103n0:67_8": "Na hi mettha,",
  "anya-e0103n0:67_9": "bhikkhave,",
  "anya-e0103n0:67_10": "abhabbatā vuttā.",
  "anya-e0103n0:67_11": "Yāni ca kho tāni sikkhāpadāni ādibrahmacariyakāni brahmacariyasāruppāni,",
  "anya-e0103n0:67_12": "tattha dhuvasīlo ca hoti ṭhitasīlo ca,",
  "anya-e0103n0:67_13": "samādāya sikkhati sikkhāpadesu.",
  "anya-e0103n0:67_14": "So tiṇṇaṁ saṁyojanānaṁ parikkhayā sotāpanno hoti avinipātadhammo niyato sambodhiparāyaṇo.",
  "anya-e0103n0:67_15": "Idha pana,",
  "anya-e0103n0:67_16": "bhikkhave,",
  "anya-e0103n0:67_17": "bhikkhu sīlesu…pe…",
  "anya-e0103n0:67_18": "so tiṇṇaṁ saṁyojanānaṁ parikkhayā rāgadosamohānaṁ tanuttā sakadāgāmī hoti.",
  "anya-e0103n0:67_19": "Sakideva imaṁ lokaṁ āgantvā dukkhassantaṁ karoti.",
  "anya-e0103n0:67_20": "Idha pana,",
  "anya-e0103n0:67_21": "bhikkhave,",
  "anya-e0103n0:67_22": "bhikkhu sīlesu paripūrakārī hoti,",
  "anya-e0103n0:67_23": "samādhismiṁ paripūrakārī,",
  "anya-e0103n0:67_24": "paññāya mattaso kārī.",
  "anya-e0103n0:67_25": "So yāni tāni…pe…",
  "anya-e0103n0:67_26": "sikkhati sikkhāpadesu.",
  "anya-e0103n0:67_27": "So pañcannaṁ orambhāgiyānaṁ…pe…",
  "anya-e0103n0:67_28": "anāvattidhammo tasmā lokā.",
  "anya-e0103n0:67_29": "Idha pana,",
  "anya-e0103n0:67_30": "bhikkhave,",
  "anya-e0103n0:67_31": "bhikkhu sīlesu paripūrakārī hoti,",
  "anya-e0103n0:67_32": "samādhismiṁ paripūrakārī,",
  "anya-e0103n0:67_33": "paññāya paripūrakārī.",
  "anya-e0103n0:67_34": "So yāni tāni khuddānukhuddakāni…pe…",
  "anya-e0103n0:67_35": "sikkhati sikkhāpadesu.",
  "anya-e0103n0:67_36": "So āsavānaṁ khayā…pe…",
  "anya-e0103n0:67_37": "upasampajja viharatī’’ti.",
  "anya-e0103n0:68_0": "‘‘Katha’’nti pucchitvā sikkhādike vibhajitvā vuttamevatthaṁ nigametuṁ ‘‘eva’’ntiādi vuttaṁ.",
  "anya-e0103n0:68_1": "Tattha aññe cāti tayo vivekā,",
  "anya-e0103n0:68_2": "tīṇi kusalamūlāni,",
  "anya-e0103n0:68_3": "tīṇi vimokkhamukhāni,",
  "anya-e0103n0:68_4": "tīṇi indriyānīti evamādayo,",
  "anya-e0103n0:68_5": "sikkhattikādīhi aññe ca guṇattikā.",
  "anya-e0103n0:68_6": "Evarūpāti yādisakā sikkhattikādayo idha sīlādīhi pakāsitā honti, edisā.",
  "anya-e0103n0:69_0": "Ettha hi vivaṭṭasannissitassa sīlassa idhādhippetattā sīlena kāyaviveko pakāsito hoti,",
  "anya-e0103n0:69_1": "samādhinā cittaviveko,",
  "anya-e0103n0:69_2": "paññāya upadhiviveko.",
  "anya-e0103n0:69_3": "Tathā sīlena adoso kusalamūlaṁ pakāsitaṁ hoti,",
  "anya-e0103n0:69_4": "titikkhappadhānatāya,",
  "anya-e0103n0:69_5": "aparūpaghātasabhāvatāya ca sīlassa.",
  "anya-e0103n0:69_6": "Samādhinā alobho kusalamūlaṁ,",
  "anya-e0103n0:69_7": "lobhapaṭipakkhato,",
  "anya-e0103n0:69_8": "alobhapadhānatāya ca samādhissa.",
  "anya-e0103n0:69_9": "Paññāya pana amohoyeva.",
  "anya-e0103n0:69_10": "Sīlena ca animittavimokkhamukhaṁ pakāsitaṁ hoti.",
  "anya-e0103n0:69_11": "Adosappadhānaṁ hi sīlasampadaṁ nissāya dose ādīnavadassino aniccānupassanā sukheneva ijjhati,",
  "anya-e0103n0:69_12": "aniccānupassanā ca animittavimokkhamukhaṁ.",
  "anya-e0103n0:69_13": "Samādhinā appaṇihitavimokkhamukhaṁ.",
  "anya-e0103n0:69_14": "Paññāya suññatavimokkhamukhaṁ.",
  "anya-e0103n0:69_15": "Alobhappadhānaṁ hi kāmanissaraṇaṁ samādhisampadaṁ nissāya kāmesu ādīnavadassino dukkhānupassanā sukheneva ijjhati,",
  "anya-e0103n0:69_16": "dukkhānupassanā ca appaṇihitavimokkhamukhaṁ.",
  "anya-e0103n0:69_17": "Paññāsampadaṁ nissāya anattānupassanā sukheneva ijjhati,",
  "anya-e0103n0:69_18": "anattānupassanā ca suññatavimokkhamukhaṁ.",
  "anya-e0103n0:69_19": "Tathā sīlena anaññātaññassāmītindriyaṁ pakāsitaṁ hoti.",
  "anya-e0103n0:69_20": "Taṁ hi sīlesu paripūrakārino aṭṭhamakassa indriyaṁ.",
  "anya-e0103n0:69_21": "Samādhinā aññindriyaṁ.",
  "anya-e0103n0:69_22": "Taṁ hi ukkaṁsagataṁ samādhismiṁ paripūrakārino anāgāmino,",
  "anya-e0103n0:69_23": "aggamaggaṭṭhassa ca indriyaṁ.",
  "anya-e0103n0:69_24": "Paññāya aññātāvindriyaṁ pakāsitaṁ hoti.",
  "anya-e0103n0:69_25": "Taduppattiyā hi arahā paññāya paripūrakārīti.",
  "anya-e0103n0:69_26": "Iminā nayena aññe ca evarūpā guṇattikā sīlādīhi pakāsetabbā."
}