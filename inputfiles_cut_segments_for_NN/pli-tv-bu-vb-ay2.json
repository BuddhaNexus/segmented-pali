{
  "pli-tv-bu-vb-ay2:0.1_0": "Theravāda Vinaya",
  "pli-tv-bu-vb-ay2:0.2_0": "Mahāvibhaṅga",
  "pli-tv-bu-vb-ay2:0.3_0": "Aniyatakaṇḍa",
  "pli-tv-bu-vb-ay2:0.4_0": "2. Dutiyaaniyatasikkhāpada",
  "pli-tv-bu-vb-ay2:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bu-vb-ay2:1.2_0": "Tena kho pana samayena āyasmā udāyī—“bhagavatā paṭikkhittaṁ mātugāmena saddhiṁ eko ekāya raho paṭicchanne",
  "pli-tv-bu-vb-ay2:1.2_1": "āsane alaṅkammaniye nisajjaṁ kappetun”ti tassāyeva kumārikāya saddhiṁ eko ekāya raho nisajjaṁ kappesi",
  "pli-tv-bu-vb-ay2:1.2_2": "kālayuttaṁ samullapanto kālayuttaṁ dhammaṁ bhaṇanto.",
  "pli-tv-bu-vb-ay2:1.3_0": "Dutiyampi kho visākhā migāramātā nimantitā taṁ kulaṁ agamāsi.",
  "pli-tv-bu-vb-ay2:1.4_0": "Addasā kho visākhā migāramātā āyasmantaṁ udāyiṁ tassāyeva kumārikāya saddhiṁ ekaṁ ekāya raho nisinnaṁ.",
  "pli-tv-bu-vb-ay2:1.5_0": "Disvāna āyasmantaṁ udāyiṁ etadavoca—",
  "pli-tv-bu-vb-ay2:1.6_0": "“idaṁ, bhante, nacchannaṁ nappatirūpaṁ yaṁ ayyo mātugāmena saddhiṁ eko ekāya raho nisajjaṁ kappeti.",
  "pli-tv-bu-vb-ay2:1.7_0": "Kiñcāpi, bhante, ayyo anatthiko tena dhammena, api ca dussaddhāpayā appasannā manussā”ti.",
  "pli-tv-bu-vb-ay2:1.8_0": "Evampi kho āyasmā udāyī visākhāya migāramātuyā vuccamāno nādiyi.",
  "pli-tv-bu-vb-ay2:1.9_0": "Atha kho visākhā migāramātā nikkhamitvā bhikkhūnaṁ etamatthaṁ ārocesi.",
  "pli-tv-bu-vb-ay2:1.10_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-ay2:1.11_0": "“kathañhi nāma āyasmā udāyī mātugāmena saddhiṁ eko ekāya raho nisajjaṁ kappessatī”ti.",
  "pli-tv-bu-vb-ay2:1.12_0": "Atha kho te bhikkhū āyasmantaṁ udāyiṁ anekapariyāyena vigarahitvā bhagavato etamatthaṁ ārocesuṁ …pe…",
  "pli-tv-bu-vb-ay2:1.13_0": "“saccaṁ kira tvaṁ, udāyi, mātugāmena saddhiṁ eko ekāya raho nisajjaṁ kappesī”ti?",
  "pli-tv-bu-vb-ay2:1.14_0": "“Saccaṁ, bhagavā”ti.",
  "pli-tv-bu-vb-ay2:1.15_0": "Vigarahi buddho bhagavā …pe…",
  "pli-tv-bu-vb-ay2:1.16_0": "kathañhi nāma tvaṁ, moghapurisa, mātugāmena saddhiṁ eko ekāya raho nisajjaṁ kappessasi.",
  "pli-tv-bu-vb-ay2:1.17_0": "Netaṁ, moghapurisa, appasannānaṁ vā pasādāya …pe…",
  "pli-tv-bu-vb-ay2:1.18_0": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-ay2:1.19.1_0": "“Na heva kho pana paṭicchannaṁ āsanaṁ hoti nālaṅkammaniyaṁ,",
  "pli-tv-bu-vb-ay2:1.19.1_1": "alañca kho hoti mātugāmaṁ duṭṭhullāhi vācāhi obhāsituṁ.",
  "pli-tv-bu-vb-ay2:1.20_0": "Yo pana bhikkhu tathārūpe āsane mātugāmena saddhiṁ eko ekāya raho nisajjaṁ kappeyya,",
  "pli-tv-bu-vb-ay2:1.20_1": "tamenaṁ saddheyyavacasā upāsikā disvā",
  "pli-tv-bu-vb-ay2:1.21_0": "dvinnaṁ dhammānaṁ aññatarena vadeyya—saṅghādisesena vā pācittiyena vā.",
  "pli-tv-bu-vb-ay2:1.22_0": "Nisajjaṁ bhikkhu paṭijānamāno dvinnaṁ dhammānaṁ aññatarena kāretabbo— saṅghādisesena vā pācittiyena vā.",
  "pli-tv-bu-vb-ay2:1.23_0": "Yena vā sā saddheyyavacasā upāsikā vadeyya tena so bhikkhu kāretabbo.",
  "pli-tv-bu-vb-ay2:1.24_0": "Ayampi dhammo aniyato”ti.",
  "pli-tv-bu-vb-ay2:2.1.1_0": "Na heva kho pana paṭicchannaṁ āsanaṁ hotīti",
  "pli-tv-bu-vb-ay2:2.1.2_0": "appaṭicchannaṁ hoti kuṭṭena vā kavāṭena vā kilañjena vā sāṇipākārena vā rukkhena vā thambhena vā kotthaḷiyā vā yena kenaci appaṭicchannaṁ hoti.",
  "pli-tv-bu-vb-ay2:2.1.3_0": "Nālaṅkammaniyanti",
  "pli-tv-bu-vb-ay2:2.1.4_0": "na sakkā hoti methunaṁ dhammaṁ paṭisevituṁ.",
  "pli-tv-bu-vb-ay2:2.1.5_0": "Alañca kho hoti mātugāmaṁ duṭṭhullāhi vācāhi obhāsitunti",
  "pli-tv-bu-vb-ay2:2.1.6_0": "sakkā hoti mātugāmaṁ duṭṭhullāhi vācāhi obhāsituṁ.",
  "pli-tv-bu-vb-ay2:2.1.7_0": "Yo panāti",
  "pli-tv-bu-vb-ay2:2.1.8_0": "yo yādiso …pe…",
  "pli-tv-bu-vb-ay2:2.1.9_0": "bhikkhūti",
  "pli-tv-bu-vb-ay2:2.1.10_0": "…pe… ayaṁ imasmiṁ atthe adhippeto bhikkhūti.",
  "pli-tv-bu-vb-ay2:2.1.11_0": "Tathārūpe āsaneti",
  "pli-tv-bu-vb-ay2:2.1.12_0": "evarūpe āsane.",
  "pli-tv-bu-vb-ay2:2.1.13_0": "Mātugāmo nāma",
  "pli-tv-bu-vb-ay2:2.1.14_0": "manussitthī,",
  "pli-tv-bu-vb-ay2:2.1.14_1": "na yakkhī na petī na tiracchānagatā,",
  "pli-tv-bu-vb-ay2:2.1.14_2": "viññū paṭibalā subhāsitadubbhāsitaṁ duṭṭhullāduṭṭhullaṁ ājānituṁ.",
  "pli-tv-bu-vb-ay2:2.1.15_0": "Saddhinti",
  "pli-tv-bu-vb-ay2:2.1.16_0": "ekato.",
  "pli-tv-bu-vb-ay2:2.1.17_0": "Eko ekāyāti",
  "pli-tv-bu-vb-ay2:2.1.18_0": "bhikkhu ceva hoti mātugāmo ca.",
  "pli-tv-bu-vb-ay2:2.1.19_0": "Raho nāma",
  "pli-tv-bu-vb-ay2:2.1.20_0": "cakkhussa raho, sotassa raho.",
  "pli-tv-bu-vb-ay2:2.1.21_0": "Cakkhussa raho nāma",
  "pli-tv-bu-vb-ay2:2.1.22_0": "na sakkā hoti akkhiṁ vā nikhaṇīyamāne bhamukaṁ vā ukkhipīyamāne sīsaṁ vā ukkhipīyamāne passituṁ.",
  "pli-tv-bu-vb-ay2:2.1.23_0": "Sotassa raho nāma",
  "pli-tv-bu-vb-ay2:2.1.24_0": "na sakkā hoti pakatikathā sotuṁ.",
  "pli-tv-bu-vb-ay2:2.1.25_0": "Nisajjaṁ kappeyyāti",
  "pli-tv-bu-vb-ay2:2.1.26_0": "mātugāme nisinne bhikkhu upanisinno vā hoti upanipanno vā.",
  "pli-tv-bu-vb-ay2:2.1.27_0": "Bhikkhu nisinne mātugāmo upanisinno vā hoti upanipanno vā.",
  "pli-tv-bu-vb-ay2:2.1.28_0": "Ubho vā nisinnā honti ubho vā nipannā.",
  "pli-tv-bu-vb-ay2:2.1.29_0": "Saddheyyavacasā nāma",
  "pli-tv-bu-vb-ay2:2.1.30_0": "āgataphalā abhisametāvinī viññātasāsanā.",
  "pli-tv-bu-vb-ay2:2.1.31_0": "Upāsikā nāma",
  "pli-tv-bu-vb-ay2:2.1.32_0": "buddhaṁ saraṇaṁ gatā, dhammaṁ saraṇaṁ gatā, saṅghaṁ saraṇaṁ gatā.",
  "pli-tv-bu-vb-ay2:2.1.33_0": "Disvāti",
  "pli-tv-bu-vb-ay2:2.1.34_0": "passitvā.",
  "pli-tv-bu-vb-ay2:2.2.1_0": "Dvinnaṁ dhammānaṁ aññatarena vadeyya saṅghādisesena vā pācittiyena vā.",
  "pli-tv-bu-vb-ay2:2.2.2_0": "Nisajjaṁ bhikkhu paṭijānamāno dvinnaṁ dhammānaṁ aññatarena kāretabbo— saṅghādisesena vā pācittiyena vā.",
  "pli-tv-bu-vb-ay2:2.2.3_0": "Yena vā sā saddheyyavacasā upāsikā vadeyya, tena so bhikkhu kāretabbo.",
  "pli-tv-bu-vb-ay2:2.2.4_0": "Sā ce evaṁ vadeyya—",
  "pli-tv-bu-vb-ay2:2.2.5_0": "“ayyo mayā diṭṭho nisinno mātugāmena saddhiṁ kāyasaṁsaggaṁ samāpajjanto”ti,",
  "pli-tv-bu-vb-ay2:2.2.6_0": "so ca taṁ paṭijānāti, āpattiyā kāretabbo.",
  "pli-tv-bu-vb-ay2:2.2.7_0": "Sā ce evaṁ vadeyya—",
  "pli-tv-bu-vb-ay2:2.2.8_0": "“ayyo mayā diṭṭho nisinno mātugāmena saddhiṁ kāyasaṁsaggaṁ samāpajjanto”ti,",
  "pli-tv-bu-vb-ay2:2.2.9_0": "so ce evaṁ vadeyya—",
  "pli-tv-bu-vb-ay2:2.2.10_0": "“saccāhaṁ nisinno, no ca kho kāyasaṁsaggaṁ samāpajjin”ti,",
  "pli-tv-bu-vb-ay2:2.2.11_0": "nisajjāya kāretabbo …pe…",
  "pli-tv-bu-vb-ay2:2.2.12_0": "“nāhaṁ nisinno, api ca kho nipanno”ti,",
  "pli-tv-bu-vb-ay2:2.2.13_0": "nipajjāya kāretabbo …pe…",
  "pli-tv-bu-vb-ay2:2.2.14_0": "“nāhaṁ nisinno, api ca kho ṭhito”ti,",
  "pli-tv-bu-vb-ay2:2.2.15_0": "na kāretabbo.",
  "pli-tv-bu-vb-ay2:2.2.16_0": "Sā ce evaṁ vadeyya—",
  "pli-tv-bu-vb-ay2:2.2.17_0": "“ayyo mayā diṭṭho nipanno mātugāmena saddhiṁ kāyasaṁsaggaṁ samāpajjanto”ti,",
  "pli-tv-bu-vb-ay2:2.2.18_0": "so ca taṁ paṭijānāti, āpattiyā kāretabbo …pe…",
  "pli-tv-bu-vb-ay2:2.2.19_0": "“saccāhaṁ nipanno, no ca kho kāyasaṁsaggaṁ samāpajjin”ti,",
  "pli-tv-bu-vb-ay2:2.2.20_0": "nipajjāya kāretabbo …pe…",
  "pli-tv-bu-vb-ay2:2.2.21_0": "“nāhaṁ nipanno, api ca kho nisinno”ti,",
  "pli-tv-bu-vb-ay2:2.2.22_0": "nisajjāya kāretabbo …pe…",
  "pli-tv-bu-vb-ay2:2.2.23_0": "“nāhaṁ nipanno, api ca kho ṭhito”ti,",
  "pli-tv-bu-vb-ay2:2.2.24_0": "na kāretabbo.",
  "pli-tv-bu-vb-ay2:2.2.25_0": "Sā ce evaṁ vadeyya—",
  "pli-tv-bu-vb-ay2:2.2.26_0": "“ayyassa mayā sutaṁ nisinnassa mātugāmaṁ duṭṭhullāhi vācāhi obhāsantassā”ti,",
  "pli-tv-bu-vb-ay2:2.2.27_0": "so ca taṁ paṭijānāti, āpattiyā kāretabbo.",
  "pli-tv-bu-vb-ay2:2.2.28_0": "Sā ce evaṁ vadeyya—",
  "pli-tv-bu-vb-ay2:2.2.29_0": "“ayyassa mayā sutaṁ nisinnassa mātugāmaṁ duṭṭhullāhi vācāhi obhāsantassā”ti,",
  "pli-tv-bu-vb-ay2:2.2.30_0": "so ce evaṁ vadeyya—",
  "pli-tv-bu-vb-ay2:2.2.31_0": "“saccāhaṁ nisinno, no ca kho duṭṭhullāhi vācāhi obhāsin”ti,",
  "pli-tv-bu-vb-ay2:2.2.32_0": "nisajjāya kāretabbo …pe…",
  "pli-tv-bu-vb-ay2:2.2.33_0": "“nāhaṁ nisinno, api ca kho nipanno”ti,",
  "pli-tv-bu-vb-ay2:2.2.34_0": "nipajjāya kāretabbo …pe…",
  "pli-tv-bu-vb-ay2:2.2.35_0": "“nāhaṁ nisinno, api ca kho ṭhito”ti,",
  "pli-tv-bu-vb-ay2:2.2.36_0": "na kāretabbo.",
  "pli-tv-bu-vb-ay2:2.2.37_0": "Sā ce evaṁ vadeyya—",
  "pli-tv-bu-vb-ay2:2.2.38_0": "“ayyassa mayā sutaṁ nipannassa mātugāmaṁ duṭṭhullāhi vācāhi obhāsantassā”ti,",
  "pli-tv-bu-vb-ay2:2.2.39_0": "so ca taṁ paṭijānāti, āpattiyā kāretabbo …pe…",
  "pli-tv-bu-vb-ay2:2.2.40_0": "saccāhaṁ nipanno, no ca kho duṭṭhullāhi vācāhi obhāsinti,",
  "pli-tv-bu-vb-ay2:2.2.41_0": "nipajjāya kāretabbo …pe…",
  "pli-tv-bu-vb-ay2:2.2.42_0": "“nāhaṁ nipanno, api ca kho nisinno”ti,",
  "pli-tv-bu-vb-ay2:2.2.43_0": "nisajjāya kāretabbo …pe…",
  "pli-tv-bu-vb-ay2:2.2.44_0": "“nāhaṁ nipanno, api ca kho ṭhito”ti,",
  "pli-tv-bu-vb-ay2:2.2.45_0": "na kāretabbo.",
  "pli-tv-bu-vb-ay2:2.2.46_0": "Sā ce evaṁ vadeyya—",
  "pli-tv-bu-vb-ay2:2.2.47_0": "“ayyo mayā diṭṭho mātugāmena saddhiṁ eko ekāya raho nisinno”ti,",
  "pli-tv-bu-vb-ay2:2.2.48_0": "so ca taṁ paṭijānāti, nisajjāya kāretabbo …pe…",
  "pli-tv-bu-vb-ay2:2.2.49_0": "“nāhaṁ nisinno, api ca kho nipanno”ti,",
  "pli-tv-bu-vb-ay2:2.2.50_0": "nipajjāya kāretabbo …pe…",
  "pli-tv-bu-vb-ay2:2.2.51_0": "“nāhaṁ nisinno, api ca kho ṭhito”ti,",
  "pli-tv-bu-vb-ay2:2.2.52_0": "na kāretabbo.",
  "pli-tv-bu-vb-ay2:2.2.53_0": "Sā ce evaṁ vadeyya—",
  "pli-tv-bu-vb-ay2:2.2.54_0": "“ayyo mayā diṭṭho mātugāmena saddhiṁ eko ekāya raho nipanno”ti,",
  "pli-tv-bu-vb-ay2:2.2.55_0": "so ca taṁ paṭijānāti, nipajjāya kāretabbo …pe…",
  "pli-tv-bu-vb-ay2:2.2.56_0": "nāhaṁ nipanno, api ca kho nisinnoti,",
  "pli-tv-bu-vb-ay2:2.2.57_0": "nisajjāya kāretabbo …pe…",
  "pli-tv-bu-vb-ay2:2.2.58_0": "nāhaṁ nipanno, api ca kho ṭhitoti,",
  "pli-tv-bu-vb-ay2:2.2.59_0": "na kāretabbo.",
  "pli-tv-bu-vb-ay2:2.2.60_0": "Ayampīti",
  "pli-tv-bu-vb-ay2:2.2.61_0": "purimaṁ upādāya vuccati.",
  "pli-tv-bu-vb-ay2:2.2.62_0": "Aniyatoti",
  "pli-tv-bu-vb-ay2:2.2.63_0": "na niyato, saṅghādiseso vā pācittiyaṁ vā.",
  "pli-tv-bu-vb-ay2:3.1_0": "Gamanaṁ paṭijānāti nisajjaṁ paṭijānāti āpattiṁ paṭijānāti, āpattiyā kāretabbo.",
  "pli-tv-bu-vb-ay2:3.2_0": "Gamanaṁ paṭijānāti nisajjaṁ na paṭijānāti āpattiṁ paṭijānāti, āpattiyā kāretabbo.",
  "pli-tv-bu-vb-ay2:3.3_0": "Gamanaṁ paṭijānāti nisajjaṁ paṭijānāti āpattiṁ na paṭijānāti, nisajjāya kāretabbo.",
  "pli-tv-bu-vb-ay2:3.4_0": "Gamanaṁ paṭijānāti nisajjaṁ na paṭijānāti āpattiṁ na paṭijānāti, na kāretabbo.",
  "pli-tv-bu-vb-ay2:3.5_0": "Gamanaṁ na paṭijānāti nisajjaṁ paṭijānāti āpattiṁ paṭijānāti, āpattiyā kāretabbo.",
  "pli-tv-bu-vb-ay2:3.6_0": "Gamanaṁ na paṭijānāti nisajjaṁ na paṭijānāti āpattiṁ paṭijānāti, āpattiyā kāretabbo.",
  "pli-tv-bu-vb-ay2:3.7_0": "Gamanaṁ na paṭijānāti nisajjaṁ paṭijānāti āpattiṁ na paṭijānāti, nisajjāya kāretabbo.",
  "pli-tv-bu-vb-ay2:3.8_0": "Gamanaṁ na paṭijānāti nisajjaṁ na paṭijānāti āpattiṁ na paṭijānāti, na kāretabboti.",
  "pli-tv-bu-vb-ay2:3.9_0": "Dutiyo aniyato niṭṭhito.",
  "pli-tv-bu-vb-ay2:3.10_0": "Uddiṭṭhā kho āyasmanto dve aniyatā dhammā.",
  "pli-tv-bu-vb-ay2:3.11_0": "Tatthāyasmante pucchāmi—",
  "pli-tv-bu-vb-ay2:3.12_0": "“kaccittha parisuddhā”?",
  "pli-tv-bu-vb-ay2:3.13_0": "Dutiyampi pucchāmi—",
  "pli-tv-bu-vb-ay2:3.14_0": "“kaccittha parisuddhā”?",
  "pli-tv-bu-vb-ay2:3.15_0": "Tatiyampi pucchāmi—",
  "pli-tv-bu-vb-ay2:3.16_0": "“kaccittha parisuddhā”?",
  "pli-tv-bu-vb-ay2:3.17_0": "Parisuddhetthāyasmanto;",
  "pli-tv-bu-vb-ay2:3.18_0": "tasmā tuṇhī,",
  "pli-tv-bu-vb-ay2:3.19_0": "evametaṁ dhārayāmīti.",
  "pli-tv-bu-vb-ay2:3.20_0": "Tassuddānaṁ",
  "pli-tv-bu-vb-ay2:3.21_0": "Alaṁ kammaniyañceva,",
  "pli-tv-bu-vb-ay2:3.22_0": "tatheva ca naheva kho;",
  "pli-tv-bu-vb-ay2:3.23_0": "Aniyatā supaññattā,",
  "pli-tv-bu-vb-ay2:3.24_0": "buddhaseṭṭhena tādināti.",
  "pli-tv-bu-vb-ay2:3.25_0": "Aniyatakaṇḍaṁ niṭṭhitaṁ."
}