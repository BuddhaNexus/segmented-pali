{
  "tika-s0305t10:0_0": "11. Sotāpattisaṁyuttaṁ",
  "tika-s0305t10:1_0": "1. Veḷudvāravaggo",
  "tika-s0305t10:2_0": "1. Cakkavattirājasuttavaṇṇanā",
  "tika-s0305t10:3_0": "997.Anuggahagarahaṇesunipātoti anuggaṇhanagarahatthajotako nipāto.",
  "tika-s0305t10:3_1": "Kimettha anuggaṇhāti,",
  "tika-s0305t10:3_2": "kiṁ vā garahatīti āha “catunna”ntiādi.",
  "tika-s0305t10:3_3": "Tattha anuggaṇhanto anucchavikaṁ katvā gaṇhanto.",
  "tika-s0305t10:3_4": "Garahanto nindanto.",
  "tika-s0305t10:3_5": "Issarasīlo issaro,",
  "tika-s0305t10:3_6": "tassa bhāvo issariyaṁ, pabhutā.",
  "tika-s0305t10:3_7": "Adhīnaṁ pati adhipati,",
  "tika-s0305t10:3_8": "tassa bhāvo ādhipaccaṁ,",
  "tika-s0305t10:3_9": "sāmibhāvoti āha –",
  "tika-s0305t10:3_10": "“issariyādhipacca”ntiādi.",
  "tika-s0305t10:3_11": "Anantakānīti antarahitāni.",
  "tika-s0305t10:4_0": "Aveccappasādenāti vatthuttayassa guṇe yāthāvato avecca pavisitvā pasādo.",
  "tika-s0305t10:4_1": "So pana kenaci calanarahitoti āha “acalappasādenā”ti.",
  "tika-s0305t10:4_2": "Maggenāti ariyamaggena.",
  "tika-s0305t10:4_3": "Āgatappasādo tassa adhigamena laddhappasādo.",
  "tika-s0305t10:4_4": "Apubbaṁ acarimanti ekajjhaṁ.",
  "tika-s0305t10:4_5": "Ariyasāvakānañhi ariyamaggo uppajjantova tīsu vatthūsu aveccappasādaṁ āvahanto eva uppajjati.",
  "tika-s0305t10:4_6": "Tesanti visayabhūtānaṁ tiṇṇaṁ vatthūnaṁ vasena tidhā vutto.",
  "tika-s0305t10:4_7": "Yasmā ca atthato eko,",
  "tika-s0305t10:4_8": "tasmāva ninnānākaraṇo hoti pavattaṭṭhānabhede satipi.",
  "tika-s0305t10:4_9": "Ariyasāvakassa hītiādinā nayena tamatthaṁ vivarati.",
  "tika-s0305t10:4_10": "Pasādo okappanā.",
  "tika-s0305t10:4_11": "Pemaṁ bhatti.",
  "tika-s0305t10:4_12": "Gāravaṁ garukaraṇaṁ.",
  "tika-s0305t10:4_13": "Mahantaṁ uḷāraṁ.",
  "tika-s0305t10:4_14": "Etaṁ vibhāgena natthi sabbattha samānattā.",
  "tika-s0305t10:5_0": "Evanti bhavantarepi akopanīyatāya.",
  "tika-s0305t10:5_1": "Sadisavasenāti aññehi akhaṇḍādīhi sadisavasena.",
  "tika-s0305t10:5_2": "Tenāha “mukhavaṭṭi yañhi chinne”tiādi.",
  "tika-s0305t10:5_3": "Khaṇḍā etissā atthīti khaṇḍā.",
  "tika-s0305t10:5_4": "Esa nayo sesesupi.",
  "tika-s0305t10:5_5": "Pātimokkhe āgatānukkamena sīlassa ādimajjhavibhāgo veditabbo.",
  "tika-s0305t10:5_6": "Dvinnaṁ vā tiṇṇaṁ vāti sīlakoṭṭhāsānaṁ.",
  "tika-s0305t10:5_7": "Ekantaraṁ bhinnanti abhinnena ekantaraṁ hutvā bhinnaṁ.",
  "tika-s0305t10:5_8": "Tesaṁ khaṇḍādīnaṁ.",
  "tika-s0305t10:5_9": "“Bhujissehī”ti uttarapadalopena niddesoti āha “bhujissabhāvakarehī”ti.",
  "tika-s0305t10:5_10": "Idaṁvītikkantanti idampi sīlaṁ vītikkantaṁ.",
  "tika-s0305t10:5_11": "“Ayaṁ sīlassa vītikkamo”ti evaṁ parāmasituṁ asakkuṇeyyehi.",
  "tika-s0305t10:6_0": "2. Brahmacariyogadhasuttavaṇṇanā",
  "tika-s0305t10:7_0": "998.Yesanti aniyamato saddhādīnamādhārabhūtapuggaladassanaṁ.",
  "tika-s0305t10:7_1": "Buddhe pasādo gahito.",
  "tika-s0305t10:7_2": "So hi itarehi paṭhamaṁ gahetabboti.",
  "tika-s0305t10:7_3": "Ariyakantāni sīlāni gahitāni sotāpannassa sīlānaṁ adhippetattā.",
  "tika-s0305t10:7_4": "Saṅghe pasādo gahito dhammappasādassa anantaraṁ vuccamānattā.",
  "tika-s0305t10:7_5": "Dhamme pasādo gahito aveccappasādabhāvato.",
  "tika-s0305t10:7_6": "Sotaṁ ariyamaggaṁ ādito patti sotāpatti,",
  "tika-s0305t10:7_7": "tassā aṅgāni sotāpattiyaṅgāni.",
  "tika-s0305t10:7_8": "Paccentīti pajāyanti adhigacchanti.",
  "tika-s0305t10:7_9": "Tenāha “pāpuṇantī”ti.",
  "tika-s0305t10:7_10": "Brahmacariyanti maggabrahmacariyaṁ.",
  "tika-s0305t10:7_11": "Katarapasādo vattamānoti adhippāyo.",
  "tika-s0305t10:7_12": "Maggappasādoti maggasampayutto pasādo.",
  "tika-s0305t10:7_13": "Āgatamaggassāti adhigatamaggassa.",
  "tika-s0305t10:7_14": "Missakappasādo esoti tasmā ubhopi therā paṇḍitā bahussutā.",
  "tika-s0305t10:8_0": "3. Dīghāvuupāsakasuttavaṇṇanā",
  "tika-s0305t10:9_0": "999.",
  "tika-s0305t10:9_1": "Yadaggena tasmiṁ upāsake yathāvuttāni sotāpattiyaṅgāni saṁvijjanti,",
  "tika-s0305t10:9_2": "tadaggena so tesu vattissatīti āha “catūsu sotāpattiyaṅgesu sandissasī”ti.",
  "tika-s0305t10:9_3": "Vijjaṁ bhajantīti vijjābhāgiyā,",
  "tika-s0305t10:9_4": "tesu koṭṭhāsesu pariyāpannāti vuttaṁ “vijjābhāgiyeti vijjākoṭṭhāsike”ti.",
  "tika-s0305t10:10_0": "4-5. Paṭhamasāriputtasuttādivaṇṇanā",
  "tika-s0305t10:11_0": "1000-1001.",
  "tika-s0305t10:11_1": "“Sotāpattī”ti paṭhamamaggo adhippeto,",
  "tika-s0305t10:11_2": "tassa adhigamūpāyo sotāpattiyaṅgaṁ.",
  "tika-s0305t10:11_3": "Tenāha “sotāpattiyā pubbabhāgapaṭilābhaṅga”nti.",
  "tika-s0305t10:11_4": "Sotāpattiatthāyāti sotāpattimaggatthāya.",
  "tika-s0305t10:11_5": "Aṅganti kāraṇaṁ.",
  "tika-s0305t10:11_6": "Itare ratanattayappasādādayo.",
  "tika-s0305t10:11_7": "Pubbabhāgiyāya sotāpattiyā aṅgaṁ kāraṇanti.",
  "tika-s0305t10:12_0": "6. Thapatisuttavaṇṇanā",
  "tika-s0305t10:13_0": "1002.",
  "tika-s0305t10:13_1": "(Vitānaṁ kāyānaṁ kālanakāya,",
  "tika-s0305t10:13_2": "kāraṇassa upagatānaṁ sātapariyā sijjhati.",
  "tika-s0305t10:13_3": "Tattha kāyaparipajjhāyamukhena tantiṁ ṭhapesi bhagavā.",
  "tika-s0305t10:13_4": "Na hi passatha namatthehi karaṇe niratthako piti vattati.",
  "tika-s0305t10:13_5": "“Niyatattā”ti vuttaṁ.",
  "tika-s0305t10:13_6": "Tameva niyamaṁ “majjhimapadeseyevā”ti avadhāraṇena vibhāveti.",
  "tika-s0305t10:13_7": "Mahāmaṇḍalacārikaṁ carantopi majjhimapadesassa antanteneva carati.",
  "tika-s0305t10:13_8": "Tattha ca vineyyajanassa samosaraṇatā mattapanavācamahatthasupananti.) [Etthantare pāṭho asuddho dussodhanīyo ca,",
  "tika-s0305t10:13_9": "suddhapāṭho gavesitabbo.] Aruṇuṭṭhāpanampi tattheva hoti.",
  "tika-s0305t10:13_10": "Paccantapadese pana dūre vineyyajanā honti,",
  "tika-s0305t10:13_11": "tattha gantvā maggaphalesu patiṭṭhāpetvā tato paccāgantvā majjhimapadese eva vāsaṁ upagacchati,",
  "tika-s0305t10:13_12": "tattha manussehi katānaṁ kārānaṁ mahapphalabhāvaniyamanatthanti daṭṭhabbaṁ.",
  "tika-s0305t10:13_13": "“Āsanne no bhagavā”ti idaṁ nidassanamattanti dassento “na kevala”nti ādimāha.",
  "tika-s0305t10:14_0": "Sakiñcanasapalibodhanaṭṭhenāti ettha kiñcanaṁ palibodho asamāpitakiccatā,",
  "tika-s0305t10:14_1": "tadubhayassa atthibhāvenāti attho.",
  "tika-s0305t10:14_2": "Mahāvāseti mahāgehe.",
  "tika-s0305t10:15_0": "Dvepi janāti isidattapurāṇā.",
  "tika-s0305t10:15_1": "Sitaṁ nāma mandahasitaṁ.",
  "tika-s0305t10:15_2": "Hasitaṁ nāma vissaṭṭhahasitaṁ.",
  "tika-s0305t10:15_3": "Muttacāgotiādīsu yaṁ vattabbaṁ,",
  "tika-s0305t10:15_4": "taṁ visuddhimaggaṭīkāyaṁ vuttanayena veditabbaṁ.",
  "tika-s0305t10:15_5": "Saṁvibhāgeti parassa dānavasena saṁvibhajane.",
  "tika-s0305t10:15_6": "Akatavibhāganti deyyadhammavasena na katavibhāgaṁ.",
  "tika-s0305t10:15_7": "Puggalavasena pana “sīlavantehī”ti vuttattā katavibhāgameva mahapphalatākaraṇena.",
  "tika-s0305t10:15_8": "Tenāha “sabbaṁ dātabbameva hutvā ṭhita”nti.",
  "tika-s0305t10:16_0": "(Etthantare pāṭho asuddho dussodhanīyo ca, suddhapāṭho gavesitabbo.)",
  "tika-s0305t10:17_0": "7. Veḷudvāreyyasuttavaṇṇanā",
  "tika-s0305t10:18_0": "1003.Paveṇiāgatassāti anekapurisayugavasena paramparāgatassa.",
  "tika-s0305t10:18_1": "Attani upanetabbanti attani netvā parasmiṁ upanetabbaṁ.",
  "tika-s0305t10:18_2": "Tenāha “yo kho myāyaṁ dhammo appiyo amanāpo,",
  "tika-s0305t10:18_3": "parassapeso dhammo appiyo amanāpo”tiādi.",
  "tika-s0305t10:18_4": "Amantabhāsenāti samphassa samphappalāpassa amantāya mantārahitabhāsanena.",
  "tika-s0305t10:19_0": "8-9. Paṭhamagiñjakāvasathasuttādivaṇṇanā",
  "tika-s0305t10:20_0": "1004-5.Dve gāmā dvinnaṁ ñātīnaṁ gāmāti katvā.",
  "tika-s0305t10:20_1": "Ñātiketi evaṁladdhanāme ekasmiṁ gāmake.",
  "tika-s0305t10:20_2": "Giñjakāvasatheti giñjakā vuccanti iṭṭhakā,",
  "tika-s0305t10:20_3": "giñjakāhi eva kato āvasatho, tasmiṁ.",
  "tika-s0305t10:20_4": "So kira āvāso yathā sudhāhi parikammena payojanaṁ natthi,",
  "tika-s0305t10:20_5": "evaṁ iṭṭhakāhi eva cinitvā kato.",
  "tika-s0305t10:20_6": "Tena vuttaṁ “iṭṭhakāmaye āvasathe”ti.",
  "tika-s0305t10:20_7": "Tulāthambhadvārabandhakavāṭaphalakāni pana dārumayā eva.",
  "tika-s0305t10:20_8": "Oraṁ vuccati kāmadhātu,",
  "tika-s0305t10:20_9": "paccayabhāvena taṁ oraṁ bhajantīti orambhāgiyāni,",
  "tika-s0305t10:20_10": "orambhāgassa vā hitāni orambhāgiyāni.",
  "tika-s0305t10:20_11": "Tenāha “heṭṭhābhāgiyāna”ntiādi.",
  "tika-s0305t10:20_12": "Tīhi maggehīti heṭṭhimehi tīhi maggehi.",
  "tika-s0305t10:20_13": "Tehi pahātabbatāya hi tesaṁ saññojanānaṁ orambhāgiyatā,",
  "tika-s0305t10:20_14": "oraṁ bhañjiyāni vā orambhāgiyāni vuttāni niruttinayena.",
  "tika-s0305t10:20_15": "Idāni byatirekamukhena nesaṁ orambhāgiyabhāvaṁ vibhāvetuṁ “tatthā”tiādi vuttaṁ.",
  "tika-s0305t10:20_16": "Vikkhambhitāni samatthatāvighātena puthujjanānaṁ,",
  "tika-s0305t10:20_17": "samucchinnāni sabbaso abhāvena ariyānaṁ rūpārūpabhavūpapattiyā vibandhanāya na hontīti vuttaṁ “avikkhambhitāni maggena vā asamucchinnānī”ti.",
  "tika-s0305t10:20_18": "Nibbattivasenāti paṭisandhiggahaṇavasena gantuṁ na denti.",
  "tika-s0305t10:20_19": "Mahaggatabhavagāmikammāyūhanassa vibandhanato sakkāyadiṭṭhiādīni tīṇi saññojanāni kāmacchandabyāpādā",
  "tika-s0305t10:20_20": "viya mahaggatabhavūpapattiyā visesapaccayattā tattha mahaggatabhave nibbattampi tannibbattihetukammaparikkhaye",
  "tika-s0305t10:20_21": "kāmabhavūpapattipaccayatāya mahaggatabhavato ānetvā idheva kāmabhave eva nibbattāpenti.",
  "tika-s0305t10:20_22": "Tasmā sabbānipi pañcapi saṁyojanāni orambhāgiyāneva.",
  "tika-s0305t10:20_23": "Paṭisandhivasena anāgamanasabhāvoti paṭisandhiggahaṇavasena tasmā lokā idha na āgamanasabhāvo.",
  "tika-s0305t10:20_24": "Buddhadassana-theradassana-dhammassavanānaṁ pana atthāya assa āgamanaṁ anivāritaṁ.",
  "tika-s0305t10:21_0": "Kadāci uppattiyā viraḷākāratā,",
  "tika-s0305t10:21_1": "pariyuṭṭhānamandatāya abahalatāti dvedhāpi tanubhāvo.",
  "tika-s0305t10:21_2": "Abhiṇhanti bahuso.",
  "tika-s0305t10:21_3": "Bahalabahalāti tibbatibbā.",
  "tika-s0305t10:21_4": "Yattha uppajjanti,",
  "tika-s0305t10:21_5": "taṁ santānaṁ maddantā pharantā sādhentā andhakāraṁ karontā uppajjanti,",
  "tika-s0305t10:21_6": "dvīhi pana maggehi pahīnattā tanukatanukā mandamandā uppajjanti.",
  "tika-s0305t10:21_7": "Puttadhītaro hontīti idaṁ akāraṇaṁ.",
  "tika-s0305t10:21_8": "Tathā hi aṅgapaccaṅgaparāmasanamattenapi te honti.",
  "tika-s0305t10:21_9": "Idanti “rāgadosamohānaṁ tanuttā”ti idaṁ vacanaṁ.",
  "tika-s0305t10:21_10": "Bhavatanukavasenāti appakabhavavasena.",
  "tika-s0305t10:21_11": "Tanti mahāsīvattherassa vacanaṁ paṭikkhittanti sambandho.",
  "tika-s0305t10:21_12": "Ye bhavā ariyānaṁ labbhanti,",
  "tika-s0305t10:21_13": "te paripuṇṇalakkhaṇabhavā eva.",
  "tika-s0305t10:21_14": "Ye na labbhanti,",
  "tika-s0305t10:21_15": "tattha kīdisaṁ taṁ bhavatanukaṁ.",
  "tika-s0305t10:21_16": "Tasmā ubhayathāpi bhavatanukassa asambhavo evāti dassetuṁ “sotāpannassā”tiādi vuttaṁ.",
  "tika-s0305t10:21_17": "Aṭṭhame bhave bhavatanukaṁ natthi aṭṭhamasseva bhavassa sabbasseva abhāvato.",
  "tika-s0305t10:21_18": "Sesesupi eseva nayo.",
  "tika-s0305t10:22_0": "Kāmāvacaralokaṁsandhāya vuttaṁ itarassa lokassa vasena tathā vattuṁ asakkuṇeyyattā.",
  "tika-s0305t10:22_1": "Yo hi sakadāgāmī devamanussalokesu vomissakavasena nibbattati,",
  "tika-s0305t10:22_2": "sopi kāmabhavavaseneva paricchinditabbo.",
  "tika-s0305t10:22_3": "Bhagavatā ca kāmaloke ṭhatvā –",
  "tika-s0305t10:22_4": "“sakideva imaṁ lokaṁ āgantvā”ti vuttaṁ.",
  "tika-s0305t10:22_5": "Imaṁ lokaṁ āgantvāti ca iminā pañcasu sakadāgāmīsu cattāro vajjetvā ekova gahito.",
  "tika-s0305t10:22_6": "Ekacco hi idha sakadāgāmiphalaṁ patvā idheva parinibbāyati,",
  "tika-s0305t10:22_7": "ekacco idha patvā devaloke parinibbāyati,",
  "tika-s0305t10:22_8": "ekacco devaloke patvā tattheva parinibbāyati,",
  "tika-s0305t10:22_9": "ekacco devaloke patvā idhūpapajjitvā parinibbāyati,",
  "tika-s0305t10:22_10": "ime cattāro idha na labbhanti.",
  "tika-s0305t10:22_11": "Yo pana idha patvā devaloke yāvatāyukaṁ vasitvā puna idhūpapajjitvā parinibbāyati,",
  "tika-s0305t10:22_12": "ayamidha adhippeto.",
  "tika-s0305t10:22_13": "Aṭṭhakathāyaṁ pana “imaṁ lokanti kāmabhavo adhippeto”ti imamatthaṁ vibhāvetuṁ “sace hī”tiādinā aññaṁyeva catukkaṁ dassitaṁ.",
  "tika-s0305t10:23_0": "Catūsu…pe…",
  "tika-s0305t10:23_1": "sabhāvoti attho apāyagamanīyānaṁ pāpadhammānaṁ sabbaso pahīnattā.",
  "tika-s0305t10:23_2": "Dhammaniyāmenāti maggadhammaniyāmena niyato uparimaggādhigamassa avassaṁbhāvibhāvato.",
  "tika-s0305t10:23_3": "Tenāha “sambodhiparāyaṇo”ti.",
  "tika-s0305t10:23_4": "Tesaṁ tesaṁ ñāṇagatinti tesaṁ tesaṁ sattānaṁ “asuko sotāpanno,",
  "tika-s0305t10:23_5": "asuko sakadāgāmī”tiādinā taṁtaṁñāṇādhigamanaṁ ñāṇūpapattiṁ.",
  "tika-s0305t10:23_6": "Ñāṇābhisamparāyanti tato parampi –",
  "tika-s0305t10:23_7": "“niyato sambodhiparāyaṇo sakideva imaṁ lokaṁ āgantvā dukkhassantaṁ karissatī”tiādinā ñāṇasahitaṁ upapattipaccayabhavaṁ.",
  "tika-s0305t10:23_8": "Olokentassa ñāṇacakkhunā apekkhantassa.",
  "tika-s0305t10:23_9": "Kevalaṁ kāyakilamathova,",
  "tika-s0305t10:23_10": "na tena kāci paresaṁ atthasiddhīti adhippāyo.",
  "tika-s0305t10:23_11": "Cittavihesā cittakhedo,",
  "tika-s0305t10:23_12": "sā kilesūpasaṁhitattā buddhānaṁ natthi.",
  "tika-s0305t10:24_0": "Ādissati ālokīyati attā etenāti ādāsaṁ,",
  "tika-s0305t10:24_1": "dhammabhūtaṁ ādāsaṁ dhammādāsaṁ,",
  "tika-s0305t10:24_2": "ariyamaggañāṇassetaṁ adhivacanaṁ.",
  "tika-s0305t10:24_3": "Tena hi ariyasāvako catūsu ariyasaccesu viddhastasammohattā attānaṁ yāthāvato ñatvā yāthāvato byākareyya,",
  "tika-s0305t10:24_4": "tappakāsanato pana dhammapariyāyassa suttassa dhammādāsatā veditabbāti.",
  "tika-s0305t10:24_5": "Yena dhammādāsenāti idha pana maggadhammameva vadati.",
  "tika-s0305t10:24_6": "Sesaṁ uttānatthattā suviññeyyamevāti.",
  "tika-s0305t10:25_0": "Veḷudvāravaggavaṇṇanā niṭṭhitā.",
  "tika-s0305t10:26_0": "2. Rājakārāmavaggo",
  "tika-s0305t10:27_0": "1. Sahassabhikkhunisaṅghasuttavaṇṇanā",
  "tika-s0305t10:28_0": "1007.",
  "tika-s0305t10:28_1": "Dhammikattā desavāsīhi anukampito rājāti rājako,",
  "tika-s0305t10:28_2": "tassa ārāmo rājakārāmo, tasmiṁ.",
  "tika-s0305t10:28_3": "Bhūmisīsaṁ seṭṭhappadeso,",
  "tika-s0305t10:28_4": "yattha vasanto lābhaggayasaggappatto hotīti tesaṁ adhippāyo.",
  "tika-s0305t10:29_0": "Vārāpehīti paṭisedhehi.",
  "tika-s0305t10:29_1": "Yujjhāpetunti kalahaṁ kārāpetuṁ.",
  "tika-s0305t10:29_2": "Puna āgacchantāti aparasmiṁ saṁvacchare āgacchantā.",
  "tika-s0305t10:29_3": "Ubbaṭṭetvāti mahatī vīciyo ubbaṭṭetvā.",
  "tika-s0305t10:29_4": "Yathā tassa sakalameva raṭṭhaṁ ekodakībhūtaṁ hoti,",
  "tika-s0305t10:29_5": "evaṁ katvā samuddameva jātaṁ.",
  "tika-s0305t10:29_6": "Tena vuttaṁ “samuddameva akaṁsū”ti.",
  "tika-s0305t10:30_0": "Isīnamantaraṁ katvāti isīnaṁ kāraṇaṁ katvā,",
  "tika-s0305t10:30_1": "isīnaṁ hetūti attho,",
  "tika-s0305t10:30_2": "isīnaṁ vā antarabhedaṁ katvā.",
  "tika-s0305t10:30_3": "Tathā loke kolāhalassa patthaṭataṁ vibhāvento bhagavā “me suta”nti āha paccakkhato jānampi.",
  "tika-s0305t10:30_4": "Ucchinnoti kulacchedena ucchinno.",
  "tika-s0305t10:30_5": "Na kevalaṁ sayameva,",
  "tika-s0305t10:30_6": "atha kho saha raṭṭhehi.",
  "tika-s0305t10:30_7": "Vibhavanti vināsaṁ upagato.",
  "tika-s0305t10:31_0": "Taṁ sandhāyetaṁ vuttanti taṁ yathāvuttaṁ pasenadinā kosalarājena kāritaṁ vihāraṁ sandhāya etaṁ “rājakārāme”ti vuttaṁ.",
  "tika-s0305t10:32_0": "2-3. Brāhmaṇasuttādivaṇṇanā",
  "tika-s0305t10:33_0": "1008-9.Udayagāmininti ārambhato paṭṭhāya sampattiāvahaṁ.",
  "tika-s0305t10:34_0": "4. Duggatibhayasuttavaṇṇanā",
  "tika-s0305t10:35_0": "1010.",
  "tika-s0305t10:35_1": "Duṭṭhā gati nipphatti duggati,",
  "tika-s0305t10:35_2": "duggatabhāvo dāliddiyaṁ,",
  "tika-s0305t10:35_3": "tadeva bhayaṁ,",
  "tika-s0305t10:35_4": "taṁ sabbaṁ anavasesaṁ vā duggatibhayaṁ daliddabhayaṁ.",
  "tika-s0305t10:35_5": "Sammadeva atikkantoti samatikkanto.",
  "tika-s0305t10:36_0": "6. Paṭhamamittāmaccasuttavaṇṇanā",
  "tika-s0305t10:37_0": "1012.Vohāramittāti taṁtaṁdānaggahaṇavasena vohārakā mittā.",
  "tika-s0305t10:37_1": "Āmantanapaṭimantanairiyāpathādīsupīti ālāpasallāpagamananisajjādiatthasaṁvidhānādīsu.",
  "tika-s0305t10:37_2": "Ekato pavattakiccāti saha pavattakattabbā.",
  "tika-s0305t10:37_3": "Amā saha bhavantīti amaccā.",
  "tika-s0305t10:37_4": "“Amhākaṁ ime”ti ñāyantīti ñātī,",
  "tika-s0305t10:37_5": "āvāhavivāhasambaddhā.",
  "tika-s0305t10:37_6": "Tenāha “sassusasurapakkhikā”ti.",
  "tika-s0305t10:37_7": "Yonisambandhā vā sālohitā.",
  "tika-s0305t10:37_8": "Tenāha “bhātibhaginimātulādayo”ti.",
  "tika-s0305t10:38_0": "7. Dutiyamittāmaccasuttavaṇṇanā",
  "tika-s0305t10:39_0": "1013.",
  "tika-s0305t10:39_1": "Kismiñci kassaci ca tathā tathā uppannassa pasādassa aññathābhāvo pasādaññathattaṁ.",
  "tika-s0305t10:39_2": "Bhūtasaṅghātassa ghanaādikassa aññathābhāvo bhāvaññathattaṁ.",
  "tika-s0305t10:39_3": "Nirayādigatiantaraupapatti gatiaññathattaṁ.",
  "tika-s0305t10:39_4": "Sabhāvadhammānaṁ kakkhaḷaphusanādilakkhaṇassa aññathābhāvo lakkhaṇaññathattaṁ.",
  "tika-s0305t10:39_5": "“Ṭhitassa aññathattaṁ paññāyatī”ti evaṁ vuttaṁ aññathattaṁ vipariṇāmaññathattaṁ.",
  "tika-s0305t10:39_6": "Lakkhaṇaññathattaṁ na labbhati.",
  "tika-s0305t10:39_7": "Tenāha “lakkhaṇaṁ pana na vigacchatī”ti,",
  "tika-s0305t10:39_8": "sesaṁ labbhatīti.",
  "tika-s0305t10:39_9": "Pathavīdhātuyāti sasambhārapathavīdhātuyā.",
  "tika-s0305t10:39_10": "Āpodhātuyāti etthāpi eseva nayo.",
  "tika-s0305t10:39_11": "Purimabhāvoti ghanakaṭhinabhāvo.",
  "tika-s0305t10:39_12": "Bhāvaññathattaṁ rasaññathattasabhāvo.",
  "tika-s0305t10:39_13": "Gatiaññathattaṁ uggatūpapatti.",
  "tika-s0305t10:39_14": "Tenāha “tañhi ariyasāvakassa natthī”ti.",
  "tika-s0305t10:39_15": "Pasādaññathattampi natthiyeva ariyasāvakassa.",
  "tika-s0305t10:40_0": "Rājakārāmavaggavaṇṇanā niṭṭhitā.",
  "tika-s0305t10:41_0": "3. Saraṇānivaggo",
  "tika-s0305t10:42_0": "1-2. Paṭhamamahānāmasuttādivaṇṇanā",
  "tika-s0305t10:43_0": "1017-18.Samiddhanti sampuṇṇaṁ.",
  "tika-s0305t10:43_1": "Supupphitanti upasobhitatāya supupphitasadisattā.",
  "tika-s0305t10:43_2": "Byūhā nāma yehi eva pavisanti,",
  "tika-s0305t10:43_3": "tehi eva nikkhamanti.",
  "tika-s0305t10:43_4": "Tenāha “byūhā vuccanti avinibbiddharacchāyo”ti.",
  "tika-s0305t10:43_5": "Uddhatacārināti yaṭṭhantarā.",
  "tika-s0305t10:44_0": "3. Godhasakkasuttavaṇṇanā",
  "tika-s0305t10:45_0": "1019.Tīhīti ratanattaye uppannehi tīhi pasādadhammehi.",
  "tika-s0305t10:45_1": "Catūhīti tehi eva saddhiṁ sīlena.",
  "tika-s0305t10:45_2": "Kocidevātiādi parikappavasena vuttaṁ bhagavati attano saddhāya uḷāratamabhāvadassanatthaṁ.",
  "tika-s0305t10:45_3": "Tenāha “bhagavato sabbaññutāyā”tiādi.",
  "tika-s0305t10:45_4": "Dhammo samuppādoti vivādadhammauppattihetu.",
  "tika-s0305t10:45_5": "Tadeva hi sandhāyāha “kiñcideva kāraṇa”nti.",
  "tika-s0305t10:45_6": "Kāraṇanti nānākāraṇaṁ.",
  "tika-s0305t10:45_7": "Kalyāṇakusalavimuttanti akalyāṇaṁ akusalaṁ,",
  "tika-s0305t10:45_8": "tadidaṁ yathāvuttaappasādanena apanītaatthadassanatthaṁ.",
  "tika-s0305t10:45_9": "Assāti mahānāmasakkassa.",
  "tika-s0305t10:45_10": "Anavajjanadoso esoti catūsu dhammesu ekenapi samannāgato sotāpanno hotīti anujānitvā catūhipi samannāgatena",
  "tika-s0305t10:45_11": "ācikkhitabbanti yāthāvato anavajjanadosoti attho.",
  "tika-s0305t10:46_0": "4. Paṭhamasaraṇānisakkasuttavaṇṇanā",
  "tika-s0305t10:47_0": "1020.Pamāṇenāti ekena pamāṇena,",
  "tika-s0305t10:47_1": "na sabbaso.",
  "tika-s0305t10:47_2": "Olokanaṁ khamantīti dassanamaggena catusaccadhammā paccattaṁ passitabbā paṭivijjhitabbā.",
  "tika-s0305t10:47_3": "Paṭhamamaggakkhaṇe hi catusaccadhammā ekadesatova diṭṭhā nāma honti.",
  "tika-s0305t10:47_4": "“Parimuccatī”ti pana vattuṁ vaṭṭati paṭivijjhanakiriyāya vattamānattā.",
  "tika-s0305t10:47_5": "Agantvā apāyesu anuppattirahattā.",
  "tika-s0305t10:47_6": "Tenāha “na gacchatī”ti,",
  "tika-s0305t10:47_7": "na uppajjatīti attho.",
  "tika-s0305t10:47_8": "Mahāsārarukkhe dassento āha –",
  "tika-s0305t10:47_9": "“yo koci viññujātiko mama ce gocaraṁ gacchati,",
  "tika-s0305t10:47_10": "ekassa āgamanaṁ avañjhaṁ amogha”nti dassetuṁ.",
  "tika-s0305t10:48_0": "5. Dutiyasaraṇānisakkasuttavaṇṇanā",
  "tika-s0305t10:49_0": "1021.Dukkhettaṁ nirojakaṁ,",
  "tika-s0305t10:49_1": "tāya eva dukkhettatāya visamaṁ hotīti āha “visamakhetta”nti.",
  "tika-s0305t10:49_2": "Loṇūpahatanti jātasabhāvena loṇena ūsarena upahataṁ.",
  "tika-s0305t10:49_3": "Khaṇḍānīti khaṇḍitāni.",
  "tika-s0305t10:49_4": "Temetvāti temitattā.",
  "tika-s0305t10:49_5": "Vātātapahatānīti cirakālaṁ vātena ceva ātapena ca upahatāni ābādhitāni.",
  "tika-s0305t10:50_0": "6. Paṭhamaanāthapiṇḍikasuttavaṇṇanā",
  "tika-s0305t10:51_0": "1022.Ṭhānanti ṭhānaso.",
  "tika-s0305t10:51_1": "Tenāha “khaṇenā”ti.",
  "tika-s0305t10:51_2": "Niyyānikanti pavattaṁ ñāṇapaṭirūpakaṁ pakatipurisantarajānanādimicchāñāṇaṁ.",
  "tika-s0305t10:51_3": "Taṁ pana aniyyānikaṁ “niyyānika”nti paccavekkhaṇavasena pavatteyyāti āha “micchāpaccavekkhaṇenā”ti.",
  "tika-s0305t10:51_4": "Guṇaviyuttassa attano sakattani avaṭṭhānasaṅkhātā vimutti micchāvimutti.",
  "tika-s0305t10:52_0": "7. Dutiyaanāthapiṇḍikasuttavaṇṇanā",
  "tika-s0305t10:53_0": "1023. Yathākammaṁ samparetabbato samparāyo, peccabhavo, samparāyahetukaṁ samparāyikaṁ, maraṇabhayaṁ.",
  "tika-s0305t10:54_0": "Saraṇānivaggavaṇṇanā niṭṭhitā.",
  "tika-s0305t10:55_0": "4. Puññābhisandavaggo",
  "tika-s0305t10:56_0": "1. Paṭhamapuññābhisandasuttavaṇṇanā",
  "tika-s0305t10:57_0": "1027.",
  "tika-s0305t10:57_1": "Avicchedena niccappavattiyamānāni puññāni abhisandanaṭṭhena “puññābhisandā”ti vuttā,",
  "tika-s0305t10:57_2": "tena puññanadiyoti attho vutto.",
  "tika-s0305t10:57_3": "Sukhassa āharaṇato ānayanato sukhassāhāro.",
  "tika-s0305t10:58_0": "4. Paṭhamadevapadasuttavaṇṇanā",
  "tika-s0305t10:59_0": "1030.Devānanti visuddhidevānaṁ.",
  "tika-s0305t10:59_1": "Devapadānīti tesaṁ padāni devapadāni,",
  "tika-s0305t10:59_2": "devoti vā sammāsambuddho.",
  "tika-s0305t10:59_3": "Devassa ñāṇena akkantapadānīti paṭivedhañāṇena ceva desanāñāṇena ca akkantapadāni.",
  "tika-s0305t10:59_4": "Devā nāma jātidevā.",
  "tika-s0305t10:59_5": "Tesampi devaṭṭhena devoti devadevo,",
  "tika-s0305t10:59_6": "sambuddho.",
  "tika-s0305t10:60_0": "8. Vassasuttavaṇṇanā",
  "tika-s0305t10:61_0": "1034.Pāraṁ vuccati nibbānaṁ saṁsāramahoghassa paratīrabhāvato. Tenāha –",
  "tika-s0305t10:61_1": "“tiṇṇo pāraṅgato,",
  "tika-s0305t10:61_2": "thale tiṭṭhati brāhmaṇo,",
  "tika-s0305t10:61_3": "ye janā pāragāmino”ti ca.",
  "tika-s0305t10:61_4": "Atha vā pāti rakkhatīti pāraṁ, nibbānaṁ.",
  "tika-s0305t10:61_5": "Yo paṭivijjhati,",
  "tika-s0305t10:61_6": "taṁ vaṭṭadukkhato pāti rakkhati,",
  "tika-s0305t10:61_7": "accantahitena ca vimuttisukhena ca rameti,",
  "tika-s0305t10:61_8": "tasmā pāranti vuccati.",
  "tika-s0305t10:61_9": "Gacchamānā evāti pāraṁ nibbānaṁ gacchamānā eva.",
  "tika-s0305t10:61_10": "Te dhammā āsavānaṁ khayāya saṁvattanti sacchikiriyāpahānapaṭivedhānaṁ samakālattā.",
  "tika-s0305t10:62_0": "10. Nandiyasakkasuttavaṇṇanā",
  "tika-s0305t10:63_0": "1036.Pavivekatthāyāti pavivekasukhatthāya.",
  "tika-s0305t10:63_1": "Paṭisallānatthāyāti bahiddhā nānārammaṇato cittaṁ paṭinivattetvā kammaṭṭhāne sammadeva līnatthāya.",
  "tika-s0305t10:64_0": "Puññābhisandavaggavaṇṇanā niṭṭhitā.",
  "tika-s0305t10:65_0": "5. Sagāthakapuññābhisandavaggo",
  "tika-s0305t10:66_0": "1. Paṭhamaabhisandasuttavaṇṇanā",
  "tika-s0305t10:67_0": "1037.Saṅkhyā atthi heṭṭhā mahāpathaviyā,",
  "tika-s0305t10:67_1": "upari ākāsena,",
  "tika-s0305t10:67_2": "parito cakkavāḷapabbatena,",
  "tika-s0305t10:67_3": "majjhe tattha tattha ṭhitehi dīpapabbatapariyantehi paricchinnattā.",
  "tika-s0305t10:67_4": "Jānantena yojanato saṅkhātuṁ sakkāti adhippāyo.",
  "tika-s0305t10:67_5": "Mahāsarīramaccha-kumbhīla-yakkha-rakkhasa-mahānāgadānavādīnaṁ saviññāṇakānaṁ,",
  "tika-s0305t10:67_6": "baḷavāmukhapātālādīnaṁ aviññāṇakānaṁ bheravārammaṇānaṁ vasena bahubheravaṁ.",
  "tika-s0305t10:68_0": "2. Dutiyaabhisandasuttavaṇṇanā",
  "tika-s0305t10:69_0": "1038.Sambhedeti sambhedaṁ samodhānaṁ gataṭṭhāne.",
  "tika-s0305t10:69_1": "Yatthimā mahānadiyo saṁsandanti samentīti parikappavacanametaṁ.",
  "tika-s0305t10:69_2": "Tādisāsu hi mahānadīsu kāci puratthimasamuddaṁ paviṭṭhā,",
  "tika-s0305t10:69_3": "kāci pacchimaṁ.",
  "tika-s0305t10:70_0": "3. Tatiyaabhisandasuttavaṇṇanā",
  "tika-s0305t10:71_0": "1039.",
  "tika-s0305t10:71_1": "“Kusale patiṭṭhito”ti ettha yaṁ accantikaṁ kusale patiṭṭhānaṁ.",
  "tika-s0305t10:71_2": "Taṁ dassento “maggakusale patiṭṭhito”ti āha,",
  "tika-s0305t10:71_3": "heṭṭhimamaggakusaleti adhippāyo.",
  "tika-s0305t10:71_4": "Tenāha “bhāveti magga”nti.",
  "tika-s0305t10:71_5": "Ariyaphalaṁyeva dhammasāro.",
  "tika-s0305t10:71_6": "Kilesā khīyanti etthāti kilesakkhayo, nibbānaṁ,",
  "tika-s0305t10:71_7": "tasmiṁ kilesakkhaye rato.",
  "tika-s0305t10:72_0": "4. Paṭhamamahaddhanasuttavaṇṇanā",
  "tika-s0305t10:73_0": "1040.",
  "tika-s0305t10:73_1": "Ariyānaṁ buddhānaṁ dhanantipi ariyadhanaṁ,",
  "tika-s0305t10:73_2": "nibbānanti keci.",
  "tika-s0305t10:73_3": "Anayatopi visuddhaṭṭhena ariyañca taṁ dhanañca dhanāyitaṭṭhenāti ariyadhanaṁ,",
  "tika-s0305t10:73_4": "tena ariyadhanena.",
  "tika-s0305t10:73_5": "Teneva bhogenāti ariyadhanabhogena.",
  "tika-s0305t10:74_0": "Sagāthakapuññābhisandavaggavaṇṇanā niṭṭhitā.",
  "tika-s0305t10:75_0": "6. Sappaññavaggo",
  "tika-s0305t10:76_0": "2. Vassaṁvutthasuttavaṇṇanā",
  "tika-s0305t10:77_0": "1048.Samodhānetvāti yehi indriyādīhi bhāviyamānehi sotāpattimaggo anuppatto, tāneva.",
  "tika-s0305t10:77_1": "Dhammasamānatāya cetaṁ vuttaṁ.",
  "tika-s0305t10:77_2": "Aññāneva hi atthato taṁ taṁ maggaṁ sādhakāni indriyādīni.",
  "tika-s0305t10:77_3": "Tanti paveṇī kathitāti yaṁ kañci vineyyapuggalaṁ anapekkhitvā kevalaṁ tantivasena ṭhiti kathitā.",
  "tika-s0305t10:78_0": "3. Dhammadinnasuttavaṇṇanā",
  "tika-s0305t10:79_0": "1049.Sattasu janesūti sattasu kittiyamānesu upāsakajanesu.",
  "tika-s0305t10:79_1": "Gambhīrātiādīsu dhammagambhīrāti pāḷigatiyā gambhīrā,",
  "tika-s0305t10:79_2": "tathā ca sallasuttaṁ heṭṭhā pakāsitameva.",
  "tika-s0305t10:79_3": "“Cetanāhaṁ,",
  "tika-s0305t10:79_4": "bhikkhave,",
  "tika-s0305t10:79_5": "kammaṁ vadāmī”tiādinā āgataṁ cetanāsuttaṁ.",
  "tika-s0305t10:79_6": "Tattha “cetanāsahajātaṁ nānākkhaṇika”ntiādinā paṭṭhāne āgatanayena,",
  "tika-s0305t10:79_7": "suttesu ca “diṭṭhadhammavedanīya”ntiādinā āgatanayena gambhīrabhāvo veditabbo,",
  "tika-s0305t10:79_8": "nibbānassa ceva ariyamaggassa ca pakāsanato asaṅkhatasaṁyuttassa lokuttaratthadīpakatā.",
  "tika-s0305t10:79_9": "“Atītaṁpāhaṁ rūpena khajjiṁ,",
  "tika-s0305t10:79_10": "etarahi khajjāmī”tiādinā pañcannaṁ khandhānaṁ khādakabhāvassa,",
  "tika-s0305t10:79_11": "puggalassa khāditabbatāya vibhāvanena khajjanīyapariyāye visesato nissattanijjīvatā dīpitāti vuttaṁ “sattasuññatādīpakā khajjanikasuttantādayo”ti.",
  "tika-s0305t10:79_12": "Upasampajja viharissāmāti ye tesu suttesu vuttapaṭipadaṁ sammadeva paripūrenti,",
  "tika-s0305t10:79_13": "te tesu upasampajja viharanti nāma.",
  "tika-s0305t10:79_14": "Etthāti “na kho neta”nti ettha na-kāro “aññamañña”nti ettha ma-kāro viya byañjanasandhimattameva,",
  "tika-s0305t10:79_15": "nāssa koci attho.",
  "tika-s0305t10:80_0": "4. Gilānasuttavaṇṇanā",
  "tika-s0305t10:81_0": "1050.Na kho panetanti na kho etaṁ,",
  "tika-s0305t10:81_1": "noti ca amhehīti atthoti āha “na kho amhehī”tiādi.",
  "tika-s0305t10:81_2": "Assasantīti assāsanīyāti āha “assāsakarehī”ti.",
  "tika-s0305t10:81_3": "Marissatīti māriso,",
  "tika-s0305t10:81_4": "ekantabhāvimaraṇo,",
  "tika-s0305t10:81_5": "so pana maraṇādhīnavuttikoti vuttaṁ “maraṇapaṭibaddho”ti.",
  "tika-s0305t10:81_6": "Adhimuccehīti adhimuttiṁ uppādehi.",
  "tika-s0305t10:81_7": "Taṁ pana tathā cittassa paṇidhānaṁ ṭhapananti āha “ṭhapehī”ti.",
  "tika-s0305t10:81_8": "Āgamanīyaguṇesūti pubbabhāgaguṇesu.",
  "tika-s0305t10:81_9": "Pamāṇaṁ nāma natthi anantāparimāṇattā.",
  "tika-s0305t10:81_10": "Nānākaraṇaṁ natthi vimuttiyā ninnānattā.",
  "tika-s0305t10:82_0": "9. Paññāpaṭilābhasuttavaṇṇanā",
  "tika-s0305t10:83_0": "1055.Paññāpaṭilābhāyāti maggaphalapaññāya paṭilābhatthaṁ. Tenāha “satta sekkhā”tiādi.",
  "tika-s0305t10:84_0": "Sappaññavaggavaṇṇanā niṭṭhitā.",
  "tika-s0305t10:85_0": "7. Mahāpaññavaggo",
  "tika-s0305t10:86_0": "1. Mahāpaññasuttavaṇṇanā",
  "tika-s0305t10:87_0": "1058.Mahanteatthe pariggaṇhātīti saccapaṭiccasamuppādādike mahāvitthāre atthe paricchijja asesetvā muṭṭhigate viya katvā gaṇhāti.",
  "tika-s0305t10:87_1": "Sesaṁ heṭṭhā vuttanayameva.",
  "tika-s0305t10:88_0": "Mahāpaññavaggavaṇṇanā niṭṭhitā.",
  "tika-s0305t10:89_0": "Sotāpattisaṁyuttavaṇṇanā niṭṭhitā."
}