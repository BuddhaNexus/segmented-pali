{
  "tika-abh08t2:0_0": "3. Tatiyo paricchedo",
  "tika-abh08t2:1_0": "Cetasikavibhāganiddesavaṇṇanā",
  "tika-abh08t2:2_0": "89.Sabbecetasikā vuttā,",
  "tika-abh08t2:2_1": "buddhenādiccabandhunā ye sabbe cetasikā ādiccabandhunā buddhena vuttā,",
  "tika-abh08t2:2_2": "te sabbe cetasikā nāmasāmaññato nāmasamānabhāvena dvepaññāsabhavanti te,",
  "tika-abh08t2:2_3": "anottappapariyosānā dvipaññāsa bhavanti.",
  "tika-abh08t2:3_0": "90-92.Catupaññāsadhā kāme,",
  "tika-abh08t2:3_1": "rūpe pañcadaseritā kāme kāmāvacare catupaññāsa cittāni īritā.",
  "tika-abh08t2:3_2": "Rūpe rūpāvacare pañcadasa cittāni īritā bhavanti.",
  "tika-abh08t2:3_3": "Dvādasārūpe arūpāvacare dvādasa cittāni bhavanti.",
  "tika-abh08t2:3_4": "Cattālīsa manāsavā lokuttaracittāni cattālīsa bhavanti,",
  "tika-abh08t2:3_5": "ekavīsasataṁ sabbe cittuppādā samāsato saṅkhepato ekavīsasataṁ hoti.",
  "tika-abh08t2:3_6": "Etesu tesamuppattiṁ ito paraṁ etesu mayā vuttesu cittesu tesaṁ phassādīnaṁ dhammānaṁ uppattiṁ ekaṁ ekaṁ",
  "tika-abh08t2:3_7": "uddharitvā cittacetasikesu bhikkhūnaṁ pāṭavatthāya ahaṁ pavakkhāmi desissāmi.",
  "tika-abh08t2:4_0": "93.Ekaggatā cittekaggatā manakkāro manasikāro jīvitaṁ phassapañcakaṁ ete aṭṭha cetasikā avinibbhogā aññamaññato",
  "tika-abh08t2:4_1": "avigatā ekuppādā samānuppādā sahakkhayā sahavayā.",
  "tika-abh08t2:5_0": "94.Phasso ca vedanā saññā,",
  "tika-abh08t2:5_1": "cetanā jīvitindriyaṁ ekaggatā manakkāro ime cetasikā sabbasādhāraṇā sabbacittehi sādhāraṇā,",
  "tika-abh08t2:5_2": "sabbacittānaṁ sādhāraṇā vā.",
  "tika-abh08t2:6_0": "95.Vitakko pañcapaññāsa-cittesu samudīrito.",
  "tika-abh08t2:6_1": "Cāro chasaṭṭhicittesu vitakko tāva dvipañcaviññāṇavajjitakāmāvacaresu ceva ekādasasu paṭhamajjhānacittesu",
  "tika-abh08t2:6_2": "cāti pañcapaññāsacittesu bhagavatā samudīrito.",
  "tika-abh08t2:6_3": "Vicāro dvipañcaviññāṇavajjitakāmāvacaracittesu ekādasasu paṭhamajjhānacittesu ca ekādasasu dutiyajjhānacittesu cāti chasaṭṭhicittesu jāyati.",
  "tika-abh08t2:6_4": "Ettha etasmiṁ vacane saṁsayo natthi.",
  "tika-abh08t2:7_0": "96.Ekapaññāsacittesu,",
  "tika-abh08t2:7_1": "pīti tesaṭṭhiyā sukhaṁ pītidomanassupekkhāsahagatakāyaviññāṇacatutthajjhānavajjitesu ekapaññāsacittesu jāyati.",
  "tika-abh08t2:7_2": "Sukhaṁ domanassadukkhupekkhāsahagatavajjitesu tesaṭṭhicittesu jāyati.",
  "tika-abh08t2:7_3": "Upekkhā somanassasukhadukkhasahagatavajjitesu pañcapaññāsacittesu jāyati.",
  "tika-abh08t2:7_4": "Dukkhaṁ akusalavipākakāyaviññāṇapaṭighasahagatesu tīsu cittesu jāyati.",
  "tika-abh08t2:8_0": "97.Hoti dvāsaṭṭhicittesu,",
  "tika-abh08t2:8_1": "somanassindriyaṁ pana domanassadukkhasukhupekkhāsahagatavajjitesu dvāsaṭṭhicittesu jāyati.",
  "tika-abh08t2:8_2": "Dukkhindriyaṁ panekasmiṁ akusalavipāke kāyaviññāṇe jāyati.",
  "tika-abh08t2:8_3": "Tathekamhi sukhindriyaṁ tathā ekasmiṁ puññapāke kāyaviññāṇe hoti.",
  "tika-abh08t2:9_0": "98.Pañcuttarasate citte,",
  "tika-abh08t2:9_1": "vīriyaṁ āha nāyako jino pañcadvārāvajjanadvipañcaviññāṇasampaṭicchanasantīraṇavajjite pañcuttarasate citte vīriyaṁ āha kathesi.",
  "tika-abh08t2:9_2": "Catuttarasate citte,",
  "tika-abh08t2:9_3": "samādhindriyamabrvi vicikicchāsahagatadvipañcaviññāṇasampaṭicchanasantīraṇapañcadvārāvajjanavajjite catuttarasate citte samādhindriyaṁ avoca.",
  "tika-abh08t2:10_0": "99.Sabbāhetukacittāni,",
  "tika-abh08t2:10_1": "ṭhapetvā cekahetuke sabbāni aṭṭhārasa ahetukacittāni ekahetukacittadvayañca ṭhapetvā sesasmiṁ ekuttarasate",
  "tika-abh08t2:10_2": "citte chandassa uppattiṁ uddise paṇḍito katheyya.",
  "tika-abh08t2:11_0": "100.Ṭhapetvādasa viññāṇe cakkhuviññāṇādike dasa viññāṇe ca vicikicchāyutampi cittaṁ ṭhapetvā sesasmiṁ",
  "tika-abh08t2:11_1": "dasuttarasate citte adhimokkho bhagavatā udīrito.",
  "tika-abh08t2:12_0": "101-2.",
  "tika-abh08t2:12_1": "Saddhā sati hirī ottappaṁ alobho adoso tatramajjhattaṁ cha yugaḷā ca iti ime ekūnavīsati dhammā niyatā hutvā ekanavutiyā citte jāyanti.",
  "tika-abh08t2:12_2": "Ekūnavīsati dhammā ahetukesu aṭṭhārasasu apuññesu dvādasasu akusalesu na jāyare na jāyanti.",
  "tika-abh08t2:13_0": "103.Ekūnāsītiyā citte,",
  "tika-abh08t2:13_1": "paññā jāyati sabbadā paññā dvādasaakusalaaṭṭhārasaahetukamahākusalañāṇavippayuttamahāvipākañāṇavippayuttamahākiriyāñāṇavippayuttavajjite",
  "tika-abh08t2:13_2": "ekūnāsītiyā citte jāyati.",
  "tika-abh08t2:13_3": "Aṭṭhavīsatiyā citte,",
  "tika-abh08t2:13_4": "karuṇāmuditā siyuṁ karuṇāmuditā aṭṭhasu mahākusalesu,",
  "tika-abh08t2:13_5": "aṭṭhasu mahākiriyāsu,",
  "tika-abh08t2:13_6": "rūpāvacarapañcamajjhānavajjitesu dvādasarūpāvacaresu cāti aṭṭhavīsatiyā cittesu siyuṁ bhaveyyuṁ.",
  "tika-abh08t2:14_0": "104.Kāmāvacarapuññesu,",
  "tika-abh08t2:14_1": "sabbalokuttaresu ca kāmāvacaramahākusalesu cittesu sabbesu lokuttaresu cāti saha aṭṭhake cattālīsavidhe citte viratittayaṁ hoti.",
  "tika-abh08t2:15_0": "105. Saddhā sati hirottappaṁ alobhādittayampi ca yugaḷāni cha ca majjhattaṁ karuṇāmuditāpi ca.",
  "tika-abh08t2:16_0": "106.",
  "tika-abh08t2:16_1": "Tathā tisso viratiyo sabbe te pañcavīsati dhammā mahākusalacittasampayuttaabyākatacittasampayuttāti kusalena",
  "tika-abh08t2:16_2": "sabbesuyeva dhammesu chekena vijitaṅgaṇena pakāsitā.",
  "tika-abh08t2:17_0": "107.Ahirīkaṁanottappaṁ,",
  "tika-abh08t2:17_1": "moho uddhaccameva cāti ime cattāro dhammā niyatā hutvā dvādasāpuññacittesuyeva dvādasaakusalacittesuyeva jāyare jāyanti.",
  "tika-abh08t2:18_0": "108-9.Lobho doso ca moho ca,",
  "tika-abh08t2:18_1": "māno diṭṭhi ca saṁsayo vicikicchā middhaṁ uddhaccaṁ kukkuccaṁ thinaṁ macchariyampi ca ahirikaṁ anottappaṁ",
  "tika-abh08t2:18_2": "issā ca domanassakaṁ ete dhammā akusalā akusalacittasampayuttā ekantena mahesinā vijitaṅgaṇavigatamalena vuttā.",
  "tika-abh08t2:19_0": "110.",
  "tika-abh08t2:19_1": "Lobho aṭṭhasu lobhamūlesu cittesu bhagavatā niddiṭṭho dassito.",
  "tika-abh08t2:19_2": "Diṭṭhi catūsu diṭṭhisampayuttesu cittesu vuttā.",
  "tika-abh08t2:19_3": "Māno diṭṭhivippayuttesu catūsu gāhūpavādappabhindanena vutto.",
  "tika-abh08t2:19_4": "Doso dvīsu eva paṭighasampayuttesu cittesu munindena vutto.",
  "tika-abh08t2:20_0": "111.",
  "tika-abh08t2:20_1": "Issāmaccherakukkuccā dvīsu dosamūlesu cittesu jāyanti,",
  "tika-abh08t2:20_2": "no saha saha no jāyanti,",
  "tika-abh08t2:20_3": "ekekova jāyantīti attho.",
  "tika-abh08t2:20_4": "Vicikicchā panekasmiṁ vicikicchā pana ekasmiṁ vicikicchāsahagatacitte jāyati.",
  "tika-abh08t2:20_5": "Thinamiddhaṁ pañcasu sasaṅkhārikaakusalacittesu jāyati.",
  "tika-abh08t2:21_0": "112-3.Phasso ca vedanā saññā,",
  "tika-abh08t2:21_1": "cetanā jīvitaṁ mano vitakko ca vicāro ca pīti vīriyaṁ samādhi ca chando cevādhimokkho ca manasikāro ca",
  "tika-abh08t2:21_2": "cuddasa dhammā kusalā ca kusalacetasikā ca honti.",
  "tika-abh08t2:21_3": "Akusalā ceva akusalacetasikā ceva abyākatāpi ca abyākatacetasikā ca honti.",
  "tika-abh08t2:22_0": "114.Ekūnatiṁsacittesu,",
  "tika-abh08t2:22_1": "jhānaṁ pañcaṅgikaṁ mataṁ catūsu somanassasahagatākusalesu,",
  "tika-abh08t2:22_2": "dvādasasu somanassasahagatamahākusalamahāvipākamahākiriyacittesu,",
  "tika-abh08t2:22_3": "sukhasantīraṇahasituppādacittesu ,",
  "tika-abh08t2:22_4": "tīsu rūpapaṭhamajjhānacittesu,",
  "tika-abh08t2:22_5": "aṭṭhasu lokuttarapaṭhamajjhānacittesu cāti ekūnatiṁsacittesu pañcaṅgikaṁ pañcāvayavajhānayuttaṁ jhānaṁ sugatena mataṁ.",
  "tika-abh08t2:22_6": "Upekkhāsahagatāni cattāri lobhamūlāni ca dve dosamūlāni ca dve mohamūlāni ca manodhātuttikañca upekkhāsahagatā",
  "tika-abh08t2:22_7": "tisso ahetukamanoviññāṇadhātuyo ca dvādasupekkhāsahagatāni mahākusalamahāvipākakiriyacittāni tīṇi rūpadutiyajjhānacittāni",
  "tika-abh08t2:22_8": "aṭṭha lokuttaradutiyajjhānacittāni cāti sattatiṁsa cittāni catujhānaṅgayuttāni catujhānāvayavayuttāni",
  "tika-abh08t2:22_9": "iti evaṁ niddise katheyya.",
  "tika-abh08t2:23_0": "115.Ekādasavidhaṁ cittaṁ,",
  "tika-abh08t2:23_1": "tivaṅgikamudīritaṁ tīṇi rūpāvacaratatiyajjhānacittāni,",
  "tika-abh08t2:23_2": "aṭṭhalokuttaratatiyajjhānacittāni cāti ekādasavidhaṁ cittaṁ tivaṅgikaṁ tiavayavajhānayuttaṁ,",
  "tika-abh08t2:23_3": "cha rūpāvacaracatutthajjhānapañcamajjhānacittāni,",
  "tika-abh08t2:23_4": "dvādasārūpāvacaracittāni,",
  "tika-abh08t2:23_5": "soḷasa lokuttaracatutthajjhānapañcamajjhānacittāni cāti catutiṁsavidhaṁ cittaṁ duvaṅgikaṁ dviavayavajhānayuttaṁ udīritaṁ jinena īritaṁ.",
  "tika-abh08t2:24_0": "116.Sabhāvenāvitakkesu,",
  "tika-abh08t2:24_1": "jhānaṅgāni na uddhare sabhāvena pakatiyā avitakkesu vitakkavirahitesu dvipañcaviññāṇesu jhānaṅgāni jhānāvayavāni jino na uddhare.",
  "tika-abh08t2:24_2": "Ayametthādhippāyo –",
  "tika-abh08t2:24_3": "aññattha vitakko jhānacittena vippahīno bhāsito,",
  "tika-abh08t2:24_4": "imesu pana neva jhānacittena pahīnā,",
  "tika-abh08t2:24_5": "pakatiyā vitakkavirahitāni dvipañcaviññāṇāni sabbāhetukacittesu maggaṅgāni maggāvayavāni jino na uddhare na deseyya.",
  "tika-abh08t2:25_0": "117.Budho jino dvipañcaviññāṇesu manodhātuttike ca tīsu santīraṇesu cāti soḷasacittesu tīṇindriyāni vade katheyya.",
  "tika-abh08t2:25_1": "Ekasmiṁ pana cattāri ekasmiṁ vicikicchāsahagatacitte cattāri indriyāni honti,",
  "tika-abh08t2:25_2": "ekādasasu akusalacittesu vicikicchāyuttacittavajjitesu hasituppāde ceva voṭṭhabbanacitte cāti terasasu",
  "tika-abh08t2:25_3": "cittesu pañca indriyāni budho bhagavā uddhare uddhareyya.",
  "tika-abh08t2:26_0": "118.Satta dvādasacittesu,",
  "tika-abh08t2:26_1": "indriyāni jinobrvi jino buddho ñāṇavippayuttamahākusalamahāvipākamahākiriyāsaṅkhātesu dvādasacittesu satta indriyāni abrvi kathesi,",
  "tika-abh08t2:26_2": "ekenūnesu aṭṭheva,",
  "tika-abh08t2:26_3": "cattālīsamanesu ca jino ñāṇasampayuttamahākusalamahāvipākamahākiriyāsaṅkhātesu dvādasasu cittesu,",
  "tika-abh08t2:26_4": "pañcadasasu rūpesu,",
  "tika-abh08t2:26_5": "dvādasasu arūpesu cāti ekenūnesu cattālīsamanesu aṭṭheva indriyāni abrvi.",
  "tika-abh08t2:27_0": "119.Cattālīsāya lokuttaracittesu navakaṁ indriyanavakaṁ nāyako abrvi kathesi.",
  "tika-abh08t2:27_1": "Evaṁ indriyayogopi,",
  "tika-abh08t2:27_2": "veditabbo vibhāvinā evaṁ iminā mayā vuttappakārena cittesu indriyayogo vibhāvinā visesena paññaṁ bhāvetuṁ pakāsetuṁ sīlametassāti vibhāvī,",
  "tika-abh08t2:27_3": "tena veditabbo.",
  "tika-abh08t2:28_0": "120.Amaggaṅgāni nāmettha,",
  "tika-abh08t2:28_1": "aṭṭhārasa ahetukā ettha etesu cittesu aṭṭhārasa ahetukā natthi maggo etesūti amaggaṅgāni nāma,",
  "tika-abh08t2:28_2": "jhānaṅgāni na vijjanti,",
  "tika-abh08t2:28_3": "viññāṇesu dvipañcasu dvipañcaviññāṇesu jhānaṅgānipi na saṁvijjanti.",
  "tika-abh08t2:29_0": "121.Ekaṁ cittaṁ dumaggaṅgaṁ ekaṁ vicikicchāsahagatacittaṁ dumaggaṅgaṁ dumaggāvayavaṁ,",
  "tika-abh08t2:29_1": "catūsu diṭṭhivippayuttākusalacittesu ca dvīsu paṭighayuttesu ca uddhaccayuttesu cāti sattasu cittesu ca timaggaṅgāni timaggāvayavāni honti.",
  "tika-abh08t2:29_2": "Cattālīsāyacittesu,",
  "tika-abh08t2:29_3": "maggo so caturaṅgiko catūsu diṭṭhisampayuttākusalesu ñāṇavippayuttamahākusalamahāvipākamahākiriyāsaṅkhātesu",
  "tika-abh08t2:29_4": "dvādasasu cittesu ca rūpāvacaradutiyatatiyacatutthapañcamajjhānasaṅkhātesu dvādasasu rūpāvacaresu,",
  "tika-abh08t2:29_5": "dvādasasu arūpāvacaresu cāti cattālīsāya cittesu caturaṅgiko maggo caturāvayavo maggo hoti.",
  "tika-abh08t2:30_0": "122.Pañcaddasasu cittesu,",
  "tika-abh08t2:30_1": "maggo pañcaṅgiko mato ñāṇasampayuttamahākusalamahāvipākamahākiriyāsaṅkhātesu dvādasasu,",
  "tika-abh08t2:30_2": "tīsu rūpapaṭhamajjhānacittesu cāti pañcaddasasu cittesu pañcaṅgiko pañcāvayavo maggo bhagavatā mato.",
  "tika-abh08t2:30_3": "Dvattiṁsacittesu maggo sattaṅgikopi ca lokuttaradutiyatatiyacatutthapañcamajjhānasaṅkhātesu dvattiṁsacittesu maggo sattaṅgiko sattāvayavo hoti.",
  "tika-abh08t2:31_0": "123.Maggo aṭṭhasu cittesu maggaphalavasena aṭṭhasu lokuttaracittesu maggo aṭṭhaṅgiko aṭṭhāvayavo hoti.",
  "tika-abh08t2:31_1": "Iti parisamāpane.",
  "tika-abh08t2:31_2": "Tu padapūraṇe.",
  "tika-abh08t2:31_3": "Evaṁ iminā mayā vuttappakārena sabbacittesu maggaṅgāni maggāvayavāni dhīro uddhareyya,",
  "tika-abh08t2:31_4": "deseyyāti attho.",
  "tika-abh08t2:32_0": "124.Balāni dve dvicittesu hasituppādavoṭṭhabbanasaṅkhātesu dvīsu cittesu dve balāni honti .",
  "tika-abh08t2:32_1": "Ekasmiṁ tīṇi dīpaye ekasmiṁ vicikicchāyutte tīṇi balāni dhīro dīpaye pakāseyya.",
  "tika-abh08t2:32_2": "Vicikicchāyuttato sesesu ekādasasu akusalesu cattāri balāni honti.",
  "tika-abh08t2:32_3": "Cha dvādasasu ñāṇavippayuttamahākusalamahāvipākamahākiriyāsaṅkhātesu dvādasasu cittesu cha balāni hontīti dhīro niddise katheyya.",
  "tika-abh08t2:33_0": "125.Ekūnāsītiyāsatta ñāṇasampayuttamahākusalamahāvipākamahākiriyāsaṅkhātesu dvādasasu kāmāvacaracittesu,",
  "tika-abh08t2:33_1": "sattavīsatiyā mahaggatacittesu,",
  "tika-abh08t2:33_2": "cattālīsalokuttaracittesu cāti ekūnāsītiyā cittesu satta balāni honti.",
  "tika-abh08t2:33_3": "Soḷasevābalāni tu dvipañcaviññāṇāni ca tisso manodhātuyo ca tīṇi santīraṇāni cāti soḷasa eva cittāni abalāni balavirahitāni honti,",
  "tika-abh08t2:33_4": "evaṁ iminā mayā vuttappakārena cittaṁ sabalaṁ balena sahagataṁ abalampi ca balavirahitañcāpi cittaṁ viññeyyaṁ dhīrena vijānitabbaṁ.",
  "tika-abh08t2:34_0": "126.Jhānaṅgamaggaṅgabalindriyāni,",
  "tika-abh08t2:34_1": "cittesu jāyanti hi yesu yāni yesu cittesu yāni jhānaṅgamaggaṅgabalaindriyāni jāyanti,",
  "tika-abh08t2:34_2": "mayā samāsena samuddharitvā asaṁsaṭṭhaṁ uddharitvā tesu cittesu sabbānipi tāni jhānaṅgamaggaṅgabalaindriyāni",
  "tika-abh08t2:34_3": "samāsena saṅkhepena mayā buddhadattācariyena vuttāni kathitāni.",
  "tika-abh08t2:35_0": "Iti abhidhammāvatāraṭīkāya",
  "tika-abh08t2:36_0": "Cetasikavibhāganiddesavaṇṇanā niṭṭhitā.",
  "tika-abh08t2:37_0": "Tatiyo paricchedo."
}