{
  "tika-vin10t4:0_0": "Cūḷavaggo",
  "tika-vin10t4:1_0": "Pārivāsikakkhandhakakathā",
  "tika-vin10t4:2_0": "2748.",
  "tika-vin10t4:3_0": "Tajjanīyaṁ niyassañca, pabbājaṁ paṭisāraṇaṁ;",
  "tika-vin10t4:4_0": "Tividhukkhepanañcāti, satta kammāni dīpaye.",
  "tika-vin10t4:5_0": "2749.",
  "tika-vin10t4:6_0": "Tecattālīsa vattāni, khandhake kammasaññite;",
  "tika-vin10t4:7_0": "Navādhikāni tiṁseva, khandhake tadanantare.",
  "tika-vin10t4:8_0": "2750.",
  "tika-vin10t4:9_0": "Evaṁ sabbāni vattāni, dvāsīteva mahesinā;",
  "tika-vin10t4:10_0": "Honti khandhakavattāni, gahitāgahaṇena tu.",
  "tika-vin10t4:11_0": "2751.",
  "tika-vin10t4:12_0": "Pārivāsañca vattañca, samādinnassa bhikkhuno;",
  "tika-vin10t4:13_0": "Ratticchedo kathaṁ vutto, vattabhedo kathaṁ bhave?",
  "tika-vin10t4:14_0": "2752.",
  "tika-vin10t4:15_0": "Sahavāso vināvāso, anārocanameva ca;",
  "tika-vin10t4:16_0": "Pārivāsikabhikkhussa, ratticchedo ca dukkaṭaṁ.",
  "tika-vin10t4:17_0": "2753.",
  "tika-vin10t4:18_0": "Ekacchanne panāvāse, pakatattena bhikkhunā;",
  "tika-vin10t4:19_0": "Nivāso dakapātena, ukkhittassa nivārito.",
  "tika-vin10t4:20_0": "2754.",
  "tika-vin10t4:21_0": "Pārivāsikabhikkhussa, antoyeva na labbhati;",
  "tika-vin10t4:22_0": "Iccevaṁ pana niddiṭṭhaṁ, mahāpaccariyaṁ pana.",
  "tika-vin10t4:23_0": "2755.",
  "tika-vin10t4:24_0": "“Avisesena niddiṭṭhaṁ, mahāaṭṭhakathādisu;",
  "tika-vin10t4:25_0": "Ubhinnaṁ dakapātena, nivāso vārito”ti hi.",
  "tika-vin10t4:26_0": "2756.",
  "tika-vin10t4:27_0": "Abhikkhuke panāvāse, anāvāsepi katthaci;",
  "tika-vin10t4:28_0": "Vippavāsaṁ vasantassa, ratticchedo ca dukkaṭaṁ.",
  "tika-vin10t4:29_0": "2757.",
  "tika-vin10t4:30_0": "Pārivāsikabhikkhussa, bhikkhuṁ disvāna taṅkhaṇe;",
  "tika-vin10t4:31_0": "Nārocentassa cetassa, ratticchedo ca dukkaṭaṁ.",
  "tika-vin10t4:32_0": "2758.",
  "tika-vin10t4:33_0": "Pañceva ca yathāvuḍḍhaṁ, labhate pārivāsiko;",
  "tika-vin10t4:34_0": "Kātuṁ tattheva ca ṭhatvā, uposathapavāraṇaṁ.",
  "tika-vin10t4:35_0": "2759.",
  "tika-vin10t4:36_0": "Vassasāṭiṁ yathāvuḍḍhaṁ, denti ce saṅghadāyakā;",
  "tika-vin10t4:37_0": "Oṇojanaṁ tathā bhattaṁ, labhate pañcime pana.",
  "tika-vin10t4:38_0": "Pārivāsikakkhandhakakathā.",
  "tika-vin10t4:39_0": "Samathakkhandhakakathā",
  "tika-vin10t4:40_0": "2760.",
  "tika-vin10t4:41_0": "Vivādādhāratā cānu-vādādhikaraṇampi ca;",
  "tika-vin10t4:42_0": "Āpattādhāratā ceva, kiccādhikaraṇampi ca.",
  "tika-vin10t4:43_0": "2761.",
  "tika-vin10t4:44_0": "Etāni pana cattāri, vuttāni ca mahesinā;",
  "tika-vin10t4:45_0": "Bhedakārakavatthūni, vivādo tattha nissito.",
  "tika-vin10t4:46_0": "2762.",
  "tika-vin10t4:47_0": "Vipattiyo catassova, anuvādo upāgato;",
  "tika-vin10t4:48_0": "Āpattādhāratā nāma, satta āpattiyo matā.",
  "tika-vin10t4:49_0": "2763.",
  "tika-vin10t4:50_0": "Saṅghakiccāni nissāya, kiccādhikaraṇaṁ siyā;",
  "tika-vin10t4:51_0": "Etesaṁ tu catunnampi, samattā samathā matā.",
  "tika-vin10t4:52_0": "2764.",
  "tika-vin10t4:53_0": "Sammukhā sati cāmūḷho, paṭiññāvinayopi ca;",
  "tika-vin10t4:54_0": "Tassapāpiyasī ceva, tathā yebhuyyasīpi ca.",
  "tika-vin10t4:55_0": "2765.",
  "tika-vin10t4:56_0": "Tiṇavatthārako ceva, sattamo vinayo mato;",
  "tika-vin10t4:57_0": "Sattime samathā vuttā, buddhenādiccabandhunā.",
  "tika-vin10t4:58_0": "2766.",
  "tika-vin10t4:59_0": "Vivādo sammati dvīhi, anuvādo catūhi ca;",
  "tika-vin10t4:60_0": "Āpatti pana tīheva, kiccamekena sammati.",
  "tika-vin10t4:61_0": "2767.",
  "tika-vin10t4:62_0": "Chaṭṭhena paṭhamenāpi, vivādo ettha sammati;",
  "tika-vin10t4:63_0": "Sammukhāvinayādīhi, anupubbena tīhipi.",
  "tika-vin10t4:64_0": "2768.",
  "tika-vin10t4:65_0": "Tatheva pañcamenāpi, anuvādo hi sammati;",
  "tika-vin10t4:66_0": "Sammukhena paṭiññāya, tiṇavatthārakena ca.",
  "tika-vin10t4:67_0": "2769.",
  "tika-vin10t4:68_0": "Āpattūpasamaṁ yāti, tīheva samathehi sā;",
  "tika-vin10t4:69_0": "Sammukhāvinayeneva, kiccamekena sammati.",
  "tika-vin10t4:70_0": "2770.",
  "tika-vin10t4:71_0": "Yebhuyyasikakamme tu, salākaṁ gāhaye budho;",
  "tika-vin10t4:72_0": "Gūḷhena vivaṭenāpi, kaṇṇajappena vā pana.",
  "tika-vin10t4:73_0": "2771.",
  "tika-vin10t4:74_0": "Alajjussade gūḷhena, vivaṭeneva lajjisu;",
  "tika-vin10t4:75_0": "Bālesu kaṇṇajappena, salākaṁ gāhaye budho.",
  "tika-vin10t4:76_0": "2772.",
  "tika-vin10t4:77_0": "Lajjī alajjī bāloti, kena sakkā vijānituṁ?",
  "tika-vin10t4:78_0": "Sakena kammunāyeva, tena sakkā vijānituṁ.",
  "tika-vin10t4:79_0": "2773.",
  "tika-vin10t4:80_0": "Āpajjati ca sañcicca, āpattiṁ parigūhati;",
  "tika-vin10t4:81_0": "Chandādiagatiṁ yāti, alajjī ediso siyā.",
  "tika-vin10t4:82_0": "2774.",
  "tika-vin10t4:83_0": "Nāpajjati ca sañcicca, āpattiṁ na ca gūhati;",
  "tika-vin10t4:84_0": "Na gacchatigatiñcāpi, ediso lajji puggalo.",
  "tika-vin10t4:85_0": "2775.",
  "tika-vin10t4:86_0": "Duccintito ca dubbhāsī, tathā dukkaṭakāriko;",
  "tika-vin10t4:87_0": "Ediso pana “bālo”ti, lakkhaṇeneva ñāyati.",
  "tika-vin10t4:88_0": "2776.",
  "tika-vin10t4:89_0": "Tidhā salākagāhena, bahukā dhammavādino;",
  "tika-vin10t4:90_0": "Yebhuyyasikakammena, kattabbanti jinobravi.",
  "tika-vin10t4:91_0": "2777.",
  "tika-vin10t4:92_0": "Alajjī sānuvādo ca, asucī kammato ca yo;",
  "tika-vin10t4:93_0": "Tassapāpiyasīkamma-yoggo so hoti puggalo.",
  "tika-vin10t4:94_0": "2778.",
  "tika-vin10t4:95_0": "Bhaṇḍane kalahe jāte, vivādasmiṁ anappake;",
  "tika-vin10t4:96_0": "Bahuassāmaṇe ciṇṇe, anaggepi ca bhassake.",
  "tika-vin10t4:97_0": "2779.",
  "tika-vin10t4:98_0": "Mūlamūlaṁ gavesantaṁ, hoti vāḷañca kakkhaḷaṁ;",
  "tika-vin10t4:99_0": "Tiṇavatthārakeneva, kātabbanti pakāsitaṁ.",
  "tika-vin10t4:100_0": "2780.",
  "tika-vin10t4:101_0": "Yathā ca tiṇapaṇṇena, channaṁ gūthañca muttakaṁ;",
  "tika-vin10t4:102_0": "Na ca vāyati duggandhaṁ, vūpasammati taṅkhaṇe.",
  "tika-vin10t4:103_0": "2781.",
  "tika-vin10t4:104_0": "Ṭhapetvā thullavajjañca, gihīhi paṭisaṁyutaṁ;",
  "tika-vin10t4:105_0": "Diṭṭhāvikammikañceva, yo ca tattha na hoti taṁ.",
  "tika-vin10t4:106_0": "2782.",
  "tika-vin10t4:107_0": "Sesāyāpattiyā yāva, upasampadamāḷato;",
  "tika-vin10t4:108_0": "Suddho hoti nirāpatti, tiṇavatthārake tathā.",
  "tika-vin10t4:109_0": "Samathakkhandhakakathā.",
  "tika-vin10t4:110_0": "Khuddakavatthukkhandhakakathā",
  "tika-vin10t4:111_0": "2783.",
  "tika-vin10t4:112_0": "Rukkhe vā pana kuṭṭevā, aṭṭāne thambhakesu vā;",
  "tika-vin10t4:113_0": "Nhāyamāno sakaṁ kāyaṁ, ugghaṁseyyassa dukkaṭaṁ.",
  "tika-vin10t4:114_0": "2784.",
  "tika-vin10t4:115_0": "Kāyaṁ gandhabbahatthena, kuruvindakasuttiyā;",
  "tika-vin10t4:116_0": "Mallakena na ghaṁseyya, nāññamaññañca kāyato.",
  "tika-vin10t4:117_0": "2785.",
  "tika-vin10t4:118_0": "Akataṁ mallakaṁ nāma, gilānasseva vaṭṭati;",
  "tika-vin10t4:119_0": "Kataṁ taṁ mallakaṁ nāma, sabbesampi na vaṭṭati.",
  "tika-vin10t4:120_0": "2786.",
  "tika-vin10t4:121_0": "Kapāliṭṭhakakhaṇḍāni, sabbassa puthupāṇikaṁ;",
  "tika-vin10t4:122_0": "Gilānassāgilānassa, vatthavaṭṭi ca vaṭṭati.",
  "tika-vin10t4:123_0": "2787.",
  "tika-vin10t4:124_0": "Vuttā pheṇakapāsāṇa-kathalā pādaghaṁsane;",
  "tika-vin10t4:125_0": "Vaṭṭaṁ vā caturassaṁ vā, katakaṁ na ca vaṭṭati.",
  "tika-vin10t4:126_0": "2788.",
  "tika-vin10t4:127_0": "Yaṁ kiñcipi alaṅkāraṁ, dhārentassapi dukkaṭaṁ;",
  "tika-vin10t4:128_0": "Hoti antamaso tāla-paṇṇamattampi bhikkhuno.",
  "tika-vin10t4:129_0": "2789.",
  "tika-vin10t4:130_0": "Osaṇheyya sake kese, yo hatthaphaṇakena vā;",
  "tika-vin10t4:131_0": "Phaṇakenapi kocchena, dukkaṭaṁ tassa niddise.",
  "tika-vin10t4:132_0": "2790.",
  "tika-vin10t4:133_0": "Sitthatelodatelehi, maṇḍanatthaṁ na vaṭṭati;",
  "tika-vin10t4:134_0": "Anulomanipātatthaṁ, uddhaṁlomena bhikkhunā.",
  "tika-vin10t4:135_0": "2791.",
  "tika-vin10t4:136_0": "Hatthaṁ telena temetvā, puñchitabbā siroruhā;",
  "tika-vin10t4:137_0": "Vaṭṭatuṇhābhitattassa, allahatthena puñchituṁ.",
  "tika-vin10t4:138_0": "2792.",
  "tika-vin10t4:139_0": "Ādāse udapatte vā, yattha katthaci attano;",
  "tika-vin10t4:140_0": "Mukhabimbaṁ vinā hetuṁ, olokentassa dukkaṭaṁ.",
  "tika-vin10t4:141_0": "2793.",
  "tika-vin10t4:142_0": "“Sañchaviṁ tu mukhaṁ, no”ti, daṭṭhumābādhapaccayā;",
  "tika-vin10t4:143_0": "“Jiṇṇo no”tāyusaṅkhāra-jānanatthañca vaṭṭati.",
  "tika-vin10t4:144_0": "2794.",
  "tika-vin10t4:145_0": "Naccaṁ vā pana gītaṁ vā, vāditaṁ vāpi bhikkhuno;",
  "tika-vin10t4:146_0": "Daṭṭhuṁ vā pana sotuṁ vā, gacchato hoti dukkaṭaṁ.",
  "tika-vin10t4:147_0": "2795.",
  "tika-vin10t4:148_0": "Daṭṭhumantamaso mora-naccampi ca na vaṭṭati;",
  "tika-vin10t4:149_0": "Sotumantamaso danta-gītampi ca na vaṭṭati.",
  "tika-vin10t4:150_0": "2796.",
  "tika-vin10t4:151_0": "Naccantassa sayaṁ vāpi, naccāpentassa dukkaṭaṁ;",
  "tika-vin10t4:152_0": "Anāpattantarārāme, ṭhatvā suṇāti passati.",
  "tika-vin10t4:153_0": "2797.",
  "tika-vin10t4:154_0": "“Passissāmī”ti naccaṁ vā, gītaṁ vā pana vāditaṁ;",
  "tika-vin10t4:155_0": "Vihārato vihāraṁ vā, gacchato hoti dukkaṭaṁ.",
  "tika-vin10t4:156_0": "2798.",
  "tika-vin10t4:157_0": "Āpattantovihārepi, uṭṭhahitvāna gacchato;",
  "tika-vin10t4:158_0": "Ṭhatvā gīvaṁ pasāretvā, passatopi ca vīthiyaṁ.",
  "tika-vin10t4:159_0": "2799.",
  "tika-vin10t4:160_0": "Kesā dīghā na dhāreyyā, yo dhāreyyassa dukkaṭaṁ;",
  "tika-vin10t4:161_0": "Dvaṅgulaṁ vā dumāsaṁ vā, tato uddhaṁ na vaṭṭati.",
  "tika-vin10t4:162_0": "2800.",
  "tika-vin10t4:163_0": "Nakhe nāsikalomāni, dīghāni na tu dhāraye;",
  "tika-vin10t4:164_0": "Na ca vīsatimaṭṭhaṁ vā, kātuṁ vaṭṭati bhikkhuno.",
  "tika-vin10t4:165_0": "2801.",
  "tika-vin10t4:166_0": "Kappāpeyya visuṁ massuṁ, dāṭhikaṁ vā ṭhapeyya yo;",
  "tika-vin10t4:167_0": "Saṁharāpeyya vā lomaṁ, sambādhe tassa dukkaṭaṁ.",
  "tika-vin10t4:168_0": "2802.",
  "tika-vin10t4:169_0": "Chindato dukkaṭaṁ vuttaṁ, kese kattarikāya vā;",
  "tika-vin10t4:170_0": "Agilānassa aññena, chindāpentassa vā tathā.",
  "tika-vin10t4:171_0": "2803.",
  "tika-vin10t4:172_0": "Chindato attano aṅga-jātaṁ thullaccayaṁ siyā;",
  "tika-vin10t4:173_0": "Sesaṅgachedane atta-vadhe āpatti dukkaṭaṁ.",
  "tika-vin10t4:174_0": "2804.",
  "tika-vin10t4:175_0": "Ahikīṭādidaṭṭhassa, tādisābādhapaccayā;",
  "tika-vin10t4:176_0": "Na doso chindato aṅgaṁ, mocentassa ca lohitaṁ.",
  "tika-vin10t4:177_0": "2805.",
  "tika-vin10t4:178_0": "Aparissāvano maggaṁ, sace gacchati dukkaṭaṁ;",
  "tika-vin10t4:179_0": "Yācamānassa vā magge, tathevādadatopi taṁ.",
  "tika-vin10t4:180_0": "2806.",
  "tika-vin10t4:181_0": "Na bhuñje na pive naggo, na khāde na ca sāyaye;",
  "tika-vin10t4:182_0": "Na dade na ca gaṇheyya, na gaccheyyapi añjasaṁ.",
  "tika-vin10t4:183_0": "2807.",
  "tika-vin10t4:184_0": "Vanditabbaṁ na naggena, vandāpetabbameva vā;",
  "tika-vin10t4:185_0": "Parikammaṁ na kātabbaṁ, na naggena ca kāraye.",
  "tika-vin10t4:186_0": "2808.",
  "tika-vin10t4:187_0": "Parikamme paṭicchādī, tisso jantāgharādikā;",
  "tika-vin10t4:188_0": "Vuttā, vatthapaṭicchādī, sabbattha pana vaṭṭati.",
  "tika-vin10t4:189_0": "2809.",
  "tika-vin10t4:190_0": "Yattha katthaci peḷāyaṁ, bhuñjituṁ na ca vaṭṭati;",
  "tika-vin10t4:191_0": "Ekato bhuñjato hoti, dukkaṭaṁ ekabhājane.",
  "tika-vin10t4:192_0": "2810.",
  "tika-vin10t4:193_0": "Ekapāvuraṇā eka-ttharaṇā vā nipajjare;",
  "tika-vin10t4:194_0": "Ekamañcepi vā tesaṁ, hoti āpatti dukkaṭaṁ.",
  "tika-vin10t4:195_0": "2811.",
  "tika-vin10t4:196_0": "Na nisīdeyya saṅghāṭi-pallatthikamupāgato;",
  "tika-vin10t4:197_0": "Kiñci kīḷaṁ na kīḷeyya, palitaṁ na ca gāhaye.",
  "tika-vin10t4:198_0": "2812.",
  "tika-vin10t4:199_0": "Bhamukāya nalāṭe vā, dāṭhikāyapi uggataṁ;",
  "tika-vin10t4:200_0": "Tādisaṁ palitaṁ caññaṁ, gāhāpetumpi vaṭṭati.",
  "tika-vin10t4:201_0": "2813.",
  "tika-vin10t4:202_0": "Agilāno sace bhikkhu, chattaṁ dhāreyya dukkaṭaṁ;",
  "tika-vin10t4:203_0": "Attano cīvarādīnaṁ, guttatthaṁ pana vaṭṭati.",
  "tika-vin10t4:204_0": "2814.",
  "tika-vin10t4:205_0": "Hatthisoṇḍaṁ catukkaṇṇaṁ, vasanaṁ macchavāḷakaṁ;",
  "tika-vin10t4:206_0": "Velliyaṁ tālavaṇṭañca, nivāsentassa dukkaṭaṁ.",
  "tika-vin10t4:207_0": "2815.",
  "tika-vin10t4:208_0": "Gahipārupanaṁ vāpi, pārupantassa dukkaṭaṁ;",
  "tika-vin10t4:209_0": "Nivāsane pārupane, parimaṇḍalatā matā.",
  "tika-vin10t4:210_0": "2816.",
  "tika-vin10t4:211_0": "Lokāyataṁ na vāceyya, na ca taṁ pariyāpuṇe;",
  "tika-vin10t4:212_0": "Na tiracchānavijjā vā, vācetabbāva bhikkhunā.",
  "tika-vin10t4:213_0": "2817.",
  "tika-vin10t4:214_0": "Na ca vaṭṭati dhāretuṁ, sabbā cāmaribījanī;",
  "tika-vin10t4:215_0": "Na cālimpeyya dāyaṁ vā, na ca lañje mukhampi ca.",
  "tika-vin10t4:216_0": "2818.",
  "tika-vin10t4:217_0": "Na vahe ubhatokājaṁ, vaṭṭatantarakājakaṁ;",
  "tika-vin10t4:218_0": "Sīsakkhandhakaṭolamba-bhāre doso na vijjati.",
  "tika-vin10t4:219_0": "2819.",
  "tika-vin10t4:220_0": "Aṭṭhaṅgulādikaṁ bhikkhu, pacchimaṁ caturaṅgulā;",
  "tika-vin10t4:221_0": "Khādato dantakaṭṭhañca, hoti āpatti dukkaṭaṁ.",
  "tika-vin10t4:222_0": "2820.",
  "tika-vin10t4:223_0": "Rukkhaṁ nevābhirūheyya, kicce satipi porisaṁ;",
  "tika-vin10t4:224_0": "Āpadāsu yathākāmaṁ, vaṭṭatevābhirūhituṁ.",
  "tika-vin10t4:225_0": "2821.",
  "tika-vin10t4:226_0": "Lasuṇaṁ na ca khādeyya, sace nākallako siyā;",
  "tika-vin10t4:227_0": "Nāropetabbakaṁ buddha-vacanaṁ aññathā pana.",
  "tika-vin10t4:228_0": "2822.",
  "tika-vin10t4:229_0": "Khipitena ca vattabbaṁ, “jīvā”ti, gihinā puna;",
  "tika-vin10t4:230_0": "“Jīvathā”ti ca vuttena, “ciraṁ jīvā”ti vaṭṭati.",
  "tika-vin10t4:231_0": "2823.",
  "tika-vin10t4:232_0": "Sāmaṇeraṁ gahaṭṭhaṁ vā, ākoṭentassa dukkaṭaṁ;",
  "tika-vin10t4:233_0": "Sayane pupphasaṁkiṇṇe, na vaṭṭati nipajjituṁ.",
  "tika-vin10t4:234_0": "2824.",
  "tika-vin10t4:235_0": "Khurabhaṇḍaṁ na gaṇheyya, sace nhāpitapubbako;",
  "tika-vin10t4:236_0": "Na ca dhāraṇiyā uṇhī, sabbā bāhiralomikā.",
  "tika-vin10t4:237_0": "2825.",
  "tika-vin10t4:238_0": "Aṅgarāgaṁ karontassa, dukkaṭaṁ samudīritaṁ;",
  "tika-vin10t4:239_0": "Akāyabandhanassāpi, gāmaṁ pavisatopi ca.",
  "tika-vin10t4:240_0": "2826.",
  "tika-vin10t4:241_0": "Lohajaṁ dārujaṁ sabbaṁ, kappiyaṁ mattikāmayaṁ;",
  "tika-vin10t4:242_0": "Vinā satthañca pattañca, katakaṁ kumbhakārikaṁ.",
  "tika-vin10t4:243_0": "Khuddakavatthukkhandhakakathā.",
  "tika-vin10t4:244_0": "Senāsanakkhandhakakathā",
  "tika-vin10t4:245_0": "2827.",
  "tika-vin10t4:246_0": "Āsandiko atikkanta-pamāṇopi ca vaṭṭati;",
  "tika-vin10t4:247_0": "Tathā pañcaṅgapīṭhampi, sattaṅgampi ca vaṭṭati.",
  "tika-vin10t4:248_0": "2828.",
  "tika-vin10t4:249_0": "Tūlonaddhā ghareyeva, mañcapīṭhā nisīdituṁ;",
  "tika-vin10t4:250_0": "Sīsapādūpadhānañca, agilānassa vaṭṭati.",
  "tika-vin10t4:251_0": "2829.",
  "tika-vin10t4:252_0": "Santharitvā gilānassa, upadhānāni tattha ca;",
  "tika-vin10t4:253_0": "Paccattharaṇakaṁ datvā, nipajjantassa vaṭṭati.",
  "tika-vin10t4:254_0": "2830.",
  "tika-vin10t4:255_0": "Tiriyaṁ muṭṭhiratanaṁ, hoti bimbohanaṁ mitaṁ;",
  "tika-vin10t4:256_0": "Dīghato ca diyaḍḍhaṁ vā, dvihatthanti kurundiyaṁ.",
  "tika-vin10t4:257_0": "2831.",
  "tika-vin10t4:258_0": "Pūritā coḷapaṇṇuṇṇa-tiṇavākehi pañcahi;",
  "tika-vin10t4:259_0": "Bhisiyo bhāsitā pañca, tūlānaṁ gaṇanāvasā.",
  "tika-vin10t4:260_0": "2832.",
  "tika-vin10t4:261_0": "Bhisitūlāni pañceva, tathā tūlāni tīṇipi;",
  "tika-vin10t4:262_0": "Lomāni migapakkhīnaṁ, gabbhā bimbohanassime.",
  "tika-vin10t4:263_0": "2833.",
  "tika-vin10t4:264_0": "Manussalomaṁ lomesu, pupphesu bakulādikaṁ;",
  "tika-vin10t4:265_0": "Suddhaṁ tamālapattañca, paṇṇesu na ca vaṭṭati.",
  "tika-vin10t4:266_0": "2834.",
  "tika-vin10t4:267_0": "Uṇṇādikaṁ pañcavidhañca tūlaṁ;",
  "tika-vin10t4:268_0": "Mahesinā yaṁ bhisiyaṁ pavuttaṁ;",
  "tika-vin10t4:269_0": "Masūrake taṁ pana vaṭṭatīti;",
  "tika-vin10t4:270_0": "Kurundiyaṁ aṭṭhakathāya vuttaṁ.",
  "tika-vin10t4:271_0": "2835.",
  "tika-vin10t4:272_0": "Yadetaṁ tividhaṁ tūlaṁ, bhisiyaṁ taṁ akappiyaṁ;",
  "tika-vin10t4:273_0": "Missaṁ tamālapattaṁ tu, sabbattha pana vaṭṭati.",
  "tika-vin10t4:274_0": "2836.",
  "tika-vin10t4:275_0": "Rūpaṁ tu purisitthīnaṁ, tiracchānagatassa vā;",
  "tika-vin10t4:276_0": "Kārentassa karoto vā, hoti āpatti dukkaṭaṁ.",
  "tika-vin10t4:277_0": "2837.",
  "tika-vin10t4:278_0": "Jātakaṁ pana vatthuṁ vā, kārāpetuṁ parehi vā;",
  "tika-vin10t4:279_0": "Mālākammaṁ latākammaṁ, sayaṁ kātumpi vaṭṭati.",
  "tika-vin10t4:280_0": "2838.",
  "tika-vin10t4:281_0": "Samānāsaniko nāma, dvīhi vassehi yo pana;",
  "tika-vin10t4:282_0": "Vuḍḍho vā daharo vāpi, vassenekena vā pana.",
  "tika-vin10t4:283_0": "2839.",
  "tika-vin10t4:284_0": "Samānavasse vattabbaṁ, kiñca nāmidha vijjati;",
  "tika-vin10t4:285_0": "Sattavassativassehi, pañcavasso nisīdati.",
  "tika-vin10t4:286_0": "2840.",
  "tika-vin10t4:287_0": "Heṭṭhā dīghāsanaṁ tiṇṇaṁ, yaṁ pahoti nisīdituṁ;",
  "tika-vin10t4:288_0": "Ekamañcepi pīṭhe vā, dve nisīdanti vaṭṭati.",
  "tika-vin10t4:289_0": "2841.",
  "tika-vin10t4:290_0": "Ubhatobyañjanaṁ itthiṁ, ṭhapetvā paṇḍakaṁ pana;",
  "tika-vin10t4:291_0": "Dīghāsane anuññātaṁ, sabbehipi nisīdituṁ.",
  "tika-vin10t4:292_0": "2842.",
  "tika-vin10t4:293_0": "Purimiko pacchimiko, tathevantaramuttako;",
  "tika-vin10t4:294_0": "Tayo senāsanaggāhā, sambuddhena pakāsitā.",
  "tika-vin10t4:295_0": "2843.",
  "tika-vin10t4:296_0": "Pubbāruṇā pāṭipadassa yāva;",
  "tika-vin10t4:297_0": "Punāruṇo bhijjati neva tāva;",
  "tika-vin10t4:298_0": "Idañhi senāsanagāhakassa;",
  "tika-vin10t4:299_0": "Khettanti vassūpagame vadanti.",
  "tika-vin10t4:300_0": "2844.",
  "tika-vin10t4:301_0": "Pātova gāhite añño, bhikkhu senāsane pana;",
  "tika-vin10t4:302_0": "Sace yācati āgantvā, vattabbo gāhitanti so.",
  "tika-vin10t4:303_0": "2845.",
  "tika-vin10t4:304_0": "Saṅghikaṁ apaloketvā, gahitaṁ vassavāsikaṁ;",
  "tika-vin10t4:305_0": "Antovassepi vibbhanto, labhate tatrajaṁ sace.",
  "tika-vin10t4:306_0": "2846.",
  "tika-vin10t4:307_0": "Vuṭṭhavasso sace bhikkhu, kiñci āvāsihatthato;",
  "tika-vin10t4:308_0": "Gahetvā kappiyaṁ bhaṇḍaṁ, datvā tassattano pana.",
  "tika-vin10t4:309_0": "2847.",
  "tika-vin10t4:310_0": "“Asukasmiṁ kule mayhaṁ, vassāvāsikacīvaraṁ;",
  "tika-vin10t4:311_0": "Gāhitaṁ gaṇha”iccevaṁ, vatvā gacchati so disaṁ.",
  "tika-vin10t4:312_0": "2848.",
  "tika-vin10t4:313_0": "Uppabbajati ce tattha, gataṭṭhāne, na labbhati;",
  "tika-vin10t4:314_0": "Gahetuṁ tassa sampattaṁ, saṅghikaṁyeva taṁ siyā.",
  "tika-vin10t4:315_0": "2849.",
  "tika-vin10t4:316_0": "Manusse sammukhā tattha, paṭicchāpeti ce pana;",
  "tika-vin10t4:317_0": "Sabbaṁ labhati sampattaṁ, vassāvāsikacīvaraṁ.",
  "tika-vin10t4:318_0": "2850.",
  "tika-vin10t4:319_0": "Ārāmo ca vihāro ca, vatthūni duvidhassapi;",
  "tika-vin10t4:320_0": "Bhisi bimbohanaṁ mañca-pīṭhanti tatiyaṁ pana.",
  "tika-vin10t4:321_0": "2851.",
  "tika-vin10t4:322_0": "Lohakumbhī kaṭāhañca, bhāṇako lohavārako;",
  "tika-vin10t4:323_0": "Vāsi pharasu kuddālo, kuṭhārī ca nikhādanaṁ.",
  "tika-vin10t4:324_0": "2852.",
  "tika-vin10t4:325_0": "Valli veḷu tiṇaṁ paṇṇaṁ, muñjapabbajameva ca;",
  "tika-vin10t4:326_0": "Mattikā dārubhaṇḍañca, pañcamaṁ tu yathāha ca.",
  "tika-vin10t4:327_0": "2853.",
  "tika-vin10t4:328_0": "“Dvīhi saṅgahitāni dve, tatiyaṁ catusaṅgahaṁ;",
  "tika-vin10t4:329_0": "Catutthaṁ navakoṭṭhāsaṁ, pañcamaṁ aṭṭhadhā mataṁ.",
  "tika-vin10t4:330_0": "2854.",
  "tika-vin10t4:331_0": "Iti pañcahi rāsīhi, pañcanimmalalocano;",
  "tika-vin10t4:332_0": "Pañcavīsavidhaṁ nātho, garubhaṇḍaṁ pakāsayi”.",
  "tika-vin10t4:333_0": "2855.",
  "tika-vin10t4:334_0": "Idañhi pana saṅghassa, santakaṁ garubhaṇḍakaṁ;",
  "tika-vin10t4:335_0": "Vissajjento vibhājento, bhikkhu thullaccayaṁ phuse.",
  "tika-vin10t4:336_0": "2856.",
  "tika-vin10t4:337_0": "Bhikkhunā garubhaṇḍaṁ tu, saṅghena hi gaṇena vā;",
  "tika-vin10t4:338_0": "Vissajjitamavissaṭṭhaṁ, vibhattamavibhājitaṁ.",
  "tika-vin10t4:339_0": "2857.",
  "tika-vin10t4:340_0": "Purimesu hi tīsvettha, na catthāgarubhaṇḍakaṁ;",
  "tika-vin10t4:341_0": "Lohakumbhī kaṭāho ca, lohabhāṇakameva ca.",
  "tika-vin10t4:342_0": "2858.",
  "tika-vin10t4:343_0": "Tividhaṁ khuddakaṁ vāpi, garubhaṇḍakamevidaṁ;",
  "tika-vin10t4:344_0": "Pādagaṇhanako loha-vārako bhājiyo mato.",
  "tika-vin10t4:345_0": "2859.",
  "tika-vin10t4:346_0": "Uddhaṁ pana tato loha-vārako garubhaṇḍakaṁ;",
  "tika-vin10t4:347_0": "Bhiṅkārādīni sabbāni, garubhaṇḍāni honti hi.",
  "tika-vin10t4:348_0": "2860.",
  "tika-vin10t4:349_0": "Bhājetabbo ayopatto;",
  "tika-vin10t4:350_0": "Tambāyothālakāpi ca;",
  "tika-vin10t4:351_0": "Dhūmanettādikaṁ neva;",
  "tika-vin10t4:352_0": "Bhājetabbanti dīpitaṁ.",
  "tika-vin10t4:353_0": "2861.",
  "tika-vin10t4:354_0": "Attanā paṭiladdhaṁ taṁ, lohabhaṇḍaṁ tu kiñcipi;",
  "tika-vin10t4:355_0": "Na puggalikabhogena, bhuñjitabbañhi bhikkhunā.",
  "tika-vin10t4:356_0": "2862.",
  "tika-vin10t4:357_0": "Kaṁsavaṭṭakalohānaṁ, bhājanānipi sabbaso;",
  "tika-vin10t4:358_0": "Na puggalikabhogena, vaṭṭanti paribhuñjituṁ.",
  "tika-vin10t4:359_0": "2863.",
  "tika-vin10t4:360_0": "Tipubhaṇḍepi eseva, nayo ñeyyo vibhāvinā;",
  "tika-vin10t4:361_0": "Na doso saṅghike atthi, gihīnaṁ santakesu vā.",
  "tika-vin10t4:362_0": "2864.",
  "tika-vin10t4:363_0": "Khīrapāsāṇasambhūtaṁ, garukaṁ taṭṭakādikaṁ;",
  "tika-vin10t4:364_0": "Pādagaṇhanato uddhaṁ, ghaṭako garubhaṇḍako.",
  "tika-vin10t4:365_0": "2865.",
  "tika-vin10t4:366_0": "Siṅgisajjhumayaṁ hāra-kūṭajaṁ phalikubbhavaṁ;",
  "tika-vin10t4:367_0": "Bhājanāni na vaṭṭanti, gihīnaṁ santakānipi.",
  "tika-vin10t4:368_0": "2866.",
  "tika-vin10t4:369_0": "Vāsi bhājaniyā khuddā, garubhaṇḍaṁ mahattarī;",
  "tika-vin10t4:370_0": "Tathā pharasu vejjānaṁ, sirāvedhanakampi ca.",
  "tika-vin10t4:371_0": "2867.",
  "tika-vin10t4:372_0": "Kuṭhāri vāsi kuddālo, garubhaṇḍaṁ nikhādanaṁ;",
  "tika-vin10t4:373_0": "Sikharampi ca teneva, gahitanti pakāsitaṁ.",
  "tika-vin10t4:374_0": "2868.",
  "tika-vin10t4:375_0": "Caturassamukhaṁ doṇi-mukhaṁ vaṅkampi tattha ca;",
  "tika-vin10t4:376_0": "Sadaṇḍaṁ khuddakaṁ sabbaṁ, garubhaṇḍaṁ nikhādanaṁ.",
  "tika-vin10t4:377_0": "2869.",
  "tika-vin10t4:378_0": "Muṭṭhikamadhikaraṇī, saṇḍāso vā tulādikaṁ;",
  "tika-vin10t4:379_0": "Kiñci saṅghassa dinnaṁ ce, taṁ sabbaṁ garubhaṇḍakaṁ.",
  "tika-vin10t4:380_0": "2870.",
  "tika-vin10t4:381_0": "Nhāpitassa ca saṇḍāso, kattarī ca mahattarī;",
  "tika-vin10t4:382_0": "Mahāpipphalakaṁ tunna-kārānaṁ garubhaṇḍakaṁ.",
  "tika-vin10t4:383_0": "2871.",
  "tika-vin10t4:384_0": "Valli saṅghassa dinnā vā, tatthajātāpi rakkhitā;",
  "tika-vin10t4:385_0": "Aḍḍhabāhuppamāṇāpi, garu vettalatādikā.",
  "tika-vin10t4:386_0": "2872.",
  "tika-vin10t4:387_0": "Suttavākādinibbattā, rajjukā yottakāni vā;",
  "tika-vin10t4:388_0": "Saṅghassa dinnakāle tu, gacchanti garubhaṇḍataṁ.",
  "tika-vin10t4:389_0": "2873.",
  "tika-vin10t4:390_0": "Nāḷikerassa hīre vā, vāke vā pana kenaci;",
  "tika-vin10t4:391_0": "Vaṭṭetvā hi katā eka-vaṭṭāpi garubhaṇḍakaṁ.",
  "tika-vin10t4:392_0": "2874.",
  "tika-vin10t4:393_0": "Veḷu saṅghassa dinno vā, rakkhito tatthajātako;",
  "tika-vin10t4:394_0": "Aṭṭhaṅgulāyato sūci-daṇḍamatto garuṁ siyā.",
  "tika-vin10t4:395_0": "2875.",
  "tika-vin10t4:396_0": "Chattadaṇḍasalākāyo, daṇḍo kattarayaṭṭhipi;",
  "tika-vin10t4:397_0": "Pādagaṇhanakā tela-nāḷī bhājaniyā ime.",
  "tika-vin10t4:398_0": "2876.",
  "tika-vin10t4:399_0": "Muñjādīsupi yaṁ kiñci, muṭṭhimattaṁ garuṁ siyā;",
  "tika-vin10t4:400_0": "Tālapaṇṇādimekampi, dinnaṁ vā tatthajātakaṁ.",
  "tika-vin10t4:401_0": "2877.",
  "tika-vin10t4:402_0": "Aṭṭhaṅgulappamāṇopi, garukaṁ rittapotthako;",
  "tika-vin10t4:403_0": "Mattikā pakatī vāpi, pañcavaṇṇā sudhāpi vā.",
  "tika-vin10t4:404_0": "2878.",
  "tika-vin10t4:405_0": "Silesādīsu vā kiñci, dinnaṁ vā tatthajātakaṁ;",
  "tika-vin10t4:406_0": "Tālapakkapamāṇaṁ tu, garubhaṇḍanti dīpitaṁ.",
  "tika-vin10t4:407_0": "2879.",
  "tika-vin10t4:408_0": "Valliveḷādikaṁ kiñci, arakkhitamagopitaṁ;",
  "tika-vin10t4:409_0": "Garubhaṇḍaṁ na hoteva, gahetabbaṁ yathāsukhaṁ.",
  "tika-vin10t4:410_0": "2880.",
  "tika-vin10t4:411_0": "Rakkhitaṁ gopitaṁ vāpi, gahetabbaṁ tu gaṇhatā;",
  "tika-vin10t4:412_0": "Samakaṁ atirekaṁ vā, datvā phātikameva vā.",
  "tika-vin10t4:413_0": "2881.",
  "tika-vin10t4:414_0": "Añjanaṁ haritālañca, tathā hiṅgu manosilā;",
  "tika-vin10t4:415_0": "Bhājetabbanti viññeyyaṁ, viññunā vinayaññunā.",
  "tika-vin10t4:416_0": "2882.",
  "tika-vin10t4:417_0": "Dārubhaṇḍepi yo koci, sūcidaṇḍappamāṇako;",
  "tika-vin10t4:418_0": "Aṭṭhaṅgulāyato dāru-bhaṇḍako garubhaṇḍakaṁ.",
  "tika-vin10t4:419_0": "2883.",
  "tika-vin10t4:420_0": "Mahāaṭṭhakathāyaṁ tu, vibhajitvāva dassitaṁ;",
  "tika-vin10t4:421_0": "Āsandikopi sattaṅgo, bhaddapīṭhañca pīṭhikā.",
  "tika-vin10t4:422_0": "2884.",
  "tika-vin10t4:423_0": "Pīṭhameḷakapādañca, tathāmaṇḍakavaṭṭakaṁ;",
  "tika-vin10t4:424_0": "Kocchaṁ palālapīṭhañca, dhovane phalakampi ca.",
  "tika-vin10t4:425_0": "2885.",
  "tika-vin10t4:426_0": "Bhaṇḍikā muggaro ceva, vatthaghaṭṭanamuggaro;",
  "tika-vin10t4:427_0": "Ambaṇampi ca mañjūsā, nāvā rajanadoṇikā.",
  "tika-vin10t4:428_0": "2886.",
  "tika-vin10t4:429_0": "Uḷuṅkopi samuggopi, karaṇḍampi kaṭacchupi;",
  "tika-vin10t4:430_0": "Evamādi tu sabbampi, saṅghikaṁ garubhaṇḍakaṁ.",
  "tika-vin10t4:431_0": "2887.",
  "tika-vin10t4:432_0": "Sabbaṁ dārumayaṁ geha-sambhāraṁ garukaṁ mataṁ;",
  "tika-vin10t4:433_0": "Bhājiyaṁ kappiyaṁ cammaṁ, akappiyamabhājiyaṁ.",
  "tika-vin10t4:434_0": "2888.",
  "tika-vin10t4:435_0": "Eḷacammaṁ garuṁ vuttaṁ, tathevodukkhalādikaṁ;",
  "tika-vin10t4:436_0": "Pesakārādibhaṇḍañca, kasibhaṇḍañca saṅghikaṁ.",
  "tika-vin10t4:437_0": "2889.",
  "tika-vin10t4:438_0": "Tathevādhārako patta-pidhānaṁ tālavaṇṭakaṁ;",
  "tika-vin10t4:439_0": "Bījanī pacchi caṅkoṭaṁ, sabbā sammuñjanī garu.",
  "tika-vin10t4:440_0": "2890.",
  "tika-vin10t4:441_0": "Yaṁ kiñci bhūmattharaṇaṁ, yo koci kaṭasārako;",
  "tika-vin10t4:442_0": "Cakkayuttakayānañca, sabbampi garubhaṇḍakaṁ.",
  "tika-vin10t4:443_0": "2891.",
  "tika-vin10t4:444_0": "Chattañca muṭṭhipaṇṇañca, visāṇaṁtumbabhājanaṁ;",
  "tika-vin10t4:445_0": "Upāhanāraṇīdhamma-karaṇādi lahuṁ idaṁ.",
  "tika-vin10t4:446_0": "2892.",
  "tika-vin10t4:447_0": "Hatthidanto visāṇañca, yathāgatamatacchitaṁ;",
  "tika-vin10t4:448_0": "Mañcapādādi yaṁ kiñci, bhājanīyamaniṭṭhitaṁ.",
  "tika-vin10t4:449_0": "2893.",
  "tika-vin10t4:450_0": "Niṭṭhito tacchito vāpi, vidho hiṅgukaraṇḍako;",
  "tika-vin10t4:451_0": "Añjanī ca salākāyo, bhājanī udapuñchanī.",
  "tika-vin10t4:452_0": "2894.",
  "tika-vin10t4:453_0": "Sabbaṁ kulālabhaṇḍampi, paribhogārahaṁ pana;",
  "tika-vin10t4:454_0": "Pattaṅgārakaṭāhañca, dhūmadānaṁ kapallikā.",
  "tika-vin10t4:455_0": "2895.",
  "tika-vin10t4:456_0": "Thūpikā dīparukkho ca, cayanacchadaniṭṭhakā;",
  "tika-vin10t4:457_0": "Saṅghikaṁ pana sabbampi, garubhaṇḍanti dīpitaṁ.",
  "tika-vin10t4:458_0": "2896.",
  "tika-vin10t4:459_0": "Patto kañcanako ceva, thālakaṁ kuṇḍikāpi ca;",
  "tika-vin10t4:460_0": "Ghaṭako lohabhaṇḍepi, kuṇḍikāpi ca bhājiyā.",
  "tika-vin10t4:461_0": "2897.",
  "tika-vin10t4:462_0": "Garunā garubhaṇḍañca, thāvarena ca thāvaraṁ;",
  "tika-vin10t4:463_0": "Saṅghassa parivattetvā, gaṇhituṁ pana vaṭṭati.",
  "tika-vin10t4:464_0": "2898.",
  "tika-vin10t4:465_0": "Adhotena ca pādena, nakkame sayanāsanaṁ;",
  "tika-vin10t4:466_0": "Allapādena vā bhikkhu, tatheva saupāhano.",
  "tika-vin10t4:467_0": "2899.",
  "tika-vin10t4:468_0": "Bhūmiyā niṭṭhubhantassa, parikammakatāya vā;",
  "tika-vin10t4:469_0": "Parikammakataṁ bhittiṁ, apassentassa dukkaṭaṁ.",
  "tika-vin10t4:470_0": "2900.",
  "tika-vin10t4:471_0": "Parikammakataṁ bhūmiṁ, saṅghikaṁ mañcapīṭhakaṁ;",
  "tika-vin10t4:472_0": "Attano santakeneva, pattharitvāna kenaci.",
  "tika-vin10t4:473_0": "2901.",
  "tika-vin10t4:474_0": "Nipajjitabbaṁ, sahasā, tassa niddāyato yadi;",
  "tika-vin10t4:475_0": "Sarīrāvayavo koci, mañcaṁ phusati dukkaṭaṁ.",
  "tika-vin10t4:476_0": "2902.",
  "tika-vin10t4:477_0": "Lomesu pana lomānaṁ, gaṇanāyeva dukkaṭaṁ;",
  "tika-vin10t4:478_0": "Talena hatthapādānaṁ, vaṭṭatakkamituṁ pana.",
  "tika-vin10t4:479_0": "2903.",
  "tika-vin10t4:480_0": "Sahassagghanako koci, piṇḍapāto sacīvaro;",
  "tika-vin10t4:481_0": "Patto avassikaṁ bhikkhuṁ, likhitvā ṭhapitopi ca.",
  "tika-vin10t4:482_0": "2904.",
  "tika-vin10t4:483_0": "Tādiso piṇḍapātova, saṭṭhivassānamaccaye;",
  "tika-vin10t4:484_0": "Uppanno saṭṭhivassassa, ṭhitikāya dade budho.",
  "tika-vin10t4:485_0": "2905.",
  "tika-vin10t4:486_0": "Uddesabhattaṁ bhuñjitvā, jāto ce sāmaṇerako;",
  "tika-vin10t4:487_0": "Gahetuṁ labhati taṁ pacchā, sāmaṇerassa pāḷiyā.",
  "tika-vin10t4:488_0": "2906.",
  "tika-vin10t4:489_0": "Sampuṇṇavīsavasso yo, sve uddesaṁ labhissati;",
  "tika-vin10t4:490_0": "Ajja so upasampanno, atītā ṭhitikā siyā.",
  "tika-vin10t4:491_0": "2907.",
  "tika-vin10t4:492_0": "Sace pana salākā tu, laddhā bhattaṁ na taṁdine;",
  "tika-vin10t4:493_0": "Laddhaṁ, punadine tassa, gāhetabbaṁ, na saṁsayo.",
  "tika-vin10t4:494_0": "2908.",
  "tika-vin10t4:495_0": "Uttaruttaribhaṅgassa, bhattassekacarassa hi;",
  "tika-vin10t4:496_0": "Visuñhi ṭhitikā katvā, dātabbā tu salākikā.",
  "tika-vin10t4:497_0": "2909.",
  "tika-vin10t4:498_0": "Bhattameva sace laddhaṁ, na panuttaribhaṅgakaṁ;",
  "tika-vin10t4:499_0": "Laddhamuttaribhaṅgaṁ vā, na laddhaṁ bhattameva vā.",
  "tika-vin10t4:500_0": "2910.",
  "tika-vin10t4:501_0": "Yena yena hi yaṁ yaṁ tu, na laddhaṁ, tassa tassa ca;",
  "tika-vin10t4:502_0": "Taṁ taṁ punadine cāpi, gāhetabbanti dīpitaṁ.",
  "tika-vin10t4:503_0": "2911.",
  "tika-vin10t4:504_0": "Saṅghuddesādikaṁ bhattaṁ, idaṁ sattavidhampi ca;",
  "tika-vin10t4:505_0": "Āgantukādibhattañca, catubbidhamudīritaṁ.",
  "tika-vin10t4:506_0": "2912.",
  "tika-vin10t4:507_0": "Vihāravārabhattañca, niccañca kuṭibhattakaṁ;",
  "tika-vin10t4:508_0": "Pannarasavidhaṁ bhattaṁ, uddiṭṭhaṁ sabbamevidha.",
  "tika-vin10t4:509_0": "2913.",
  "tika-vin10t4:510_0": "Pāḷimaṭṭhakathañceva, oloketvā punappunaṁ;",
  "tika-vin10t4:511_0": "Saṅghike paccaye sammā, vibhajeyya vicakkhaṇo.",
  "tika-vin10t4:512_0": "Senāsanakkhandhakakathā.",
  "tika-vin10t4:513_0": "Vattakkhandhakakathā",
  "tika-vin10t4:514_0": "2914.",
  "tika-vin10t4:515_0": "Āgantukāvāsikapiṇḍacārī-;",
  "tika-vin10t4:516_0": "Senāsanāraññanumodanāsu ;",
  "tika-vin10t4:517_0": "Vattāni bhatte gamikassa jantā-;",
  "tika-vin10t4:518_0": "Ghare tathā vaccakuṭippavese.",
  "tika-vin10t4:519_0": "2915.",
  "tika-vin10t4:520_0": "Ācariyupajjhāyakasissasaddhi- ;",
  "tika-vin10t4:521_0": "Vihārivattānipi sabbasova;",
  "tika-vin10t4:522_0": "Vattāni vuttāni catuddaseva;",
  "tika-vin10t4:523_0": "Visuddhacittena vināyakena.",
  "tika-vin10t4:524_0": "2916.",
  "tika-vin10t4:525_0": "Āgantukena ārāmaṁ, pavisantena bhikkhunā;",
  "tika-vin10t4:526_0": "Chattaṁ panāpanetabbaṁ, muñcitabbā upāhanā.",
  "tika-vin10t4:527_0": "2917.",
  "tika-vin10t4:528_0": "Oguṇṭhanaṁ na kātabbaṁ, sīse cīvarameva vā;",
  "tika-vin10t4:529_0": "Na hi tena ca dhotabbā, pādā pānīyavārinā.",
  "tika-vin10t4:530_0": "2918.",
  "tika-vin10t4:531_0": "Vanditabbāva pucchitvā, vihāre vuḍḍhabhikkhuno;",
  "tika-vin10t4:532_0": "Kāle senāsanaṁ tena, pucchitabbañca bhikkhunā.",
  "tika-vin10t4:533_0": "2919.",
  "tika-vin10t4:534_0": "Vaccaṭṭhānañca passāva-ṭṭhānaṁ pānīyameva ca;",
  "tika-vin10t4:535_0": "Paribhojanīyaṁ saṅgha-katikaṁ gocarādikaṁ.",
  "tika-vin10t4:536_0": "2920.",
  "tika-vin10t4:537_0": "Vuḍḍhamāgantukaṁ disvā, bhikkhunāvāsikenapi;",
  "tika-vin10t4:538_0": "Pattaṁ paṭiggahetabbaṁ, paccuggantvāna cīvaraṁ.",
  "tika-vin10t4:539_0": "2921.",
  "tika-vin10t4:540_0": "Āsanaṁ paññapetabbaṁ, tassa pādodakampi ca;",
  "tika-vin10t4:541_0": "Upanikkhipitabbañca, pucchitabbañca vārinā.",
  "tika-vin10t4:542_0": "2922.",
  "tika-vin10t4:543_0": "Vandeyyo paññapetabbaṁ, tassa senāsanampi ca;",
  "tika-vin10t4:544_0": "Ajjhāvutthamavutthaṁ vā, gocarāgocarampi ca.",
  "tika-vin10t4:545_0": "2923.",
  "tika-vin10t4:546_0": "Vaccaṭṭhānañca passāva-ṭṭhānaṁ sekkhakulāni ca;",
  "tika-vin10t4:547_0": "Pavese nikkhame kālo, vattabbo pāniyādikaṁ.",
  "tika-vin10t4:548_0": "2924.",
  "tika-vin10t4:549_0": "Sace so navako hoti;",
  "tika-vin10t4:550_0": "Āgatāgantuko yathā;",
  "tika-vin10t4:551_0": "Nisinneneva tenassa;",
  "tika-vin10t4:552_0": "Sabbamāvāsibhikkhunā.",
  "tika-vin10t4:553_0": "2925.",
  "tika-vin10t4:554_0": "“Atra pattaṁ ṭhapehīti, nisīdāhīdamāsanaṁ”;",
  "tika-vin10t4:555_0": "Iccevaṁ pana vattabbaṁ, deyyaṁ senāsanampi ca.",
  "tika-vin10t4:556_0": "2926.",
  "tika-vin10t4:557_0": "Dārumattikabhaṇḍāni, gantukāmena bhikkhunā;",
  "tika-vin10t4:558_0": "Gantabbaṁ paṭisāmetvā, thaketvāvasathampi ca.",
  "tika-vin10t4:559_0": "2927.",
  "tika-vin10t4:560_0": "Āpucchitvāpi gantabbaṁ, bhikkhunā sayanāsanaṁ;",
  "tika-vin10t4:561_0": "Pucchitabbe asantepi, gopetvā vāpi sādhukaṁ.",
  "tika-vin10t4:562_0": "2928.",
  "tika-vin10t4:563_0": "Sahasā pavise nāpi, sahasā na ca nikkhame;",
  "tika-vin10t4:564_0": "Nātidūre naccāsanne, ṭhātabbaṁ piṇḍacārinā.",
  "tika-vin10t4:565_0": "2929.",
  "tika-vin10t4:566_0": "Vāmahatthena saṅghāṭiṁ, uccāretvātha bhājanaṁ;",
  "tika-vin10t4:567_0": "Dakkhiṇena paṇāmetvā, bhikkhaṁ gaṇheyya paṇḍito.",
  "tika-vin10t4:568_0": "2930.",
  "tika-vin10t4:569_0": "Sūpaṁ vā dātukāmāti, sallakkheyya muhuttakaṁ;",
  "tika-vin10t4:570_0": "Olokeyyantarā bhikkhu, na bhikkhādāyikāmukhaṁ.",
  "tika-vin10t4:571_0": "2931.",
  "tika-vin10t4:572_0": "Pānīyādi panāneyyaṁ, bhikkhunāraññakenapi;",
  "tika-vin10t4:573_0": "Nakkhattaṁ tena yogo ca, jānitabbā disāpi ca.",
  "tika-vin10t4:574_0": "2932.",
  "tika-vin10t4:575_0": "Vaccapassāvatitthāni, bhavanti paṭipāṭiyā;",
  "tika-vin10t4:576_0": "Karontassa yathāvuḍḍhaṁ, hoti āpatti dukkaṭaṁ.",
  "tika-vin10t4:577_0": "2933.",
  "tika-vin10t4:578_0": "Sahasā ubbhajitvā vā, na ca vaccakuṭiṁ vise;",
  "tika-vin10t4:579_0": "Ukkāsitvā bahi ṭhatvā, pavise saṇikaṁ pana.",
  "tika-vin10t4:580_0": "2934.",
  "tika-vin10t4:581_0": "Vaccaṁ na nitthunantena, kātabbaṁ pana bhikkhunā;",
  "tika-vin10t4:582_0": "Khādato dantakaṭṭhaṁ vā, karoto hoti dukkaṭaṁ.",
  "tika-vin10t4:583_0": "2935.",
  "tika-vin10t4:584_0": "Vaccaṁ pana na kātabbaṁ, bahiddhā vaccadoṇiyā;",
  "tika-vin10t4:585_0": "Passāvopi na kātabbo, bahi passāvadoṇiyā.",
  "tika-vin10t4:586_0": "2936.",
  "tika-vin10t4:587_0": "Kharena nāvalekheyya, na kaṭṭhaṁ vaccakūpake;",
  "tika-vin10t4:588_0": "Chaḍḍeyya na ca pāteyya, kheḷaṁ passāvadoṇiyā.",
  "tika-vin10t4:589_0": "2937.",
  "tika-vin10t4:590_0": "Pādukāsu ṭhitoyeva, ubbhajeyya vicakkhaṇo;",
  "tika-vin10t4:591_0": "Paṭicchādeyya tattheva, ṭhatvā nikkhamane pana.",
  "tika-vin10t4:592_0": "2938.",
  "tika-vin10t4:593_0": "Nācameyya sace vaccaṁ, katvā yo salile sati;",
  "tika-vin10t4:594_0": "Tassa dukkaṭamuddiṭṭhaṁ, muninā mohanāsinā.",
  "tika-vin10t4:595_0": "2939.",
  "tika-vin10t4:596_0": "Sasaddaṁ nācametabbaṁ, katvā capu capūti ca;",
  "tika-vin10t4:597_0": "Ācamitvā sarāvepi, sesetabbaṁ na tūdakaṁ.",
  "tika-vin10t4:598_0": "2940.",
  "tika-vin10t4:599_0": "Ūhatampi adhovitvā, nikkhamantassa dukkaṭaṁ;",
  "tika-vin10t4:600_0": "Uklāpāpi sace honti, sodhetabbaṁ asesato.",
  "tika-vin10t4:601_0": "2941.",
  "tika-vin10t4:602_0": "Avalekhanakaṭṭhena, pūro ce pīṭharo pana;",
  "tika-vin10t4:603_0": "Chaḍḍeyya kumbhi rittā ce, kumbhiṁ pūreyya vārinā.",
  "tika-vin10t4:604_0": "2942.",
  "tika-vin10t4:605_0": "Anajjhiṭṭho hi vuḍḍhena, pātimokkhaṁ na uddise;",
  "tika-vin10t4:606_0": "Dhammaṁ na ca bhaṇe, pañhaṁ, na puccheyya na vissaje.",
  "tika-vin10t4:607_0": "2943.",
  "tika-vin10t4:608_0": "Āpucchitvā kathentassa, vuḍḍhaṁ vuḍḍhatarāgame;",
  "tika-vin10t4:609_0": "Puna āpucchane kiccaṁ, natthīti paridīpitaṁ.",
  "tika-vin10t4:610_0": "2944.",
  "tika-vin10t4:611_0": "Vuḍḍhenekavihārasmiṁ, saddhiṁ viharatā pana;",
  "tika-vin10t4:612_0": "Anāpucchā hi sajjhāyo, na kātabbo kadācipi.",
  "tika-vin10t4:613_0": "2945.",
  "tika-vin10t4:614_0": "Uddesopi na kātabbo, paripucchāya kā kathā;",
  "tika-vin10t4:615_0": "Na ca dhammo kathetabbo, bhikkhunā dhammacakkhunā.",
  "tika-vin10t4:616_0": "2946.",
  "tika-vin10t4:617_0": "Na dīpo vijjhāpetabbo, kātabbo vā na ceva so;",
  "tika-vin10t4:618_0": "Vātapānakavāṭāni, thakeyya vivareyya no.",
  "tika-vin10t4:619_0": "2947.",
  "tika-vin10t4:620_0": "Caṅkame caṅkamanto ca, vuḍḍhato parivattaye;",
  "tika-vin10t4:621_0": "Tampi cīvarakaṇṇena, kāyena na ca ghaṭṭaye.",
  "tika-vin10t4:622_0": "2948.",
  "tika-vin10t4:623_0": "Purato neva therānaṁ, nhāyeyya na panūpari;",
  "tika-vin10t4:624_0": "Uttaraṁ otarantānaṁ, dade maggaṁ, na ghaṭṭaye.",
  "tika-vin10t4:625_0": "2949.",
  "tika-vin10t4:626_0": "Vattaṁ aparipūrento, na sīlaṁ paripūrati;",
  "tika-vin10t4:627_0": "Asuddhasīlo duppañño, cittekaggaṁ na vindati.",
  "tika-vin10t4:628_0": "2950.",
  "tika-vin10t4:629_0": "Vikkhittacittonekaggo, saddhammaṁ na ca passati;",
  "tika-vin10t4:630_0": "Apassamāno saddhammaṁ, dukkhā na parimuccati.",
  "tika-vin10t4:631_0": "2951.",
  "tika-vin10t4:632_0": "Tasmā hi vattaṁ pūreyya, jinaputto vicakkhaṇo;",
  "tika-vin10t4:633_0": "Ovādaṁ buddhaseṭṭhassa, katvā nibbānamehiti.",
  "tika-vin10t4:634_0": "Vattakkhandhakakathā.",
  "tika-vin10t4:635_0": "Bhikkhunikkhandhakakathā",
  "tika-vin10t4:636_0": "2952.",
  "tika-vin10t4:637_0": "Kāyaṁ ūruṁ thanaṁ vāpi, vivaritvāna bhikkhunī;",
  "tika-vin10t4:638_0": "Attano aṅgajātaṁ vā, bhikkhussa na ca dassaye.",
  "tika-vin10t4:639_0": "2953.",
  "tika-vin10t4:640_0": "Bhikkhunā saha yaṁ kiñci, sampayojentiyāpi ca;",
  "tika-vin10t4:641_0": "Tato bhāsantiyā bhikkhuṁ, hoti āpatti dukkaṭaṁ.",
  "tika-vin10t4:642_0": "2954.",
  "tika-vin10t4:643_0": "Na ca bhikkhuniyā dīghaṁ, dhāreyya kāyabandhanaṁ;",
  "tika-vin10t4:644_0": "Teneva kāyabandhena, thanapaṭṭena vā pana.",
  "tika-vin10t4:645_0": "2955.",
  "tika-vin10t4:646_0": "Vilīvena ca paṭṭena, cammapaṭṭena vā tathā;",
  "tika-vin10t4:647_0": "Dussapaṭṭena vā dussa-veṇiyā dussavaṭṭiyā.",
  "tika-vin10t4:648_0": "2956.",
  "tika-vin10t4:649_0": "Na phāsukā nametabbā, dukkaṭaṁ tu namentiyā;",
  "tika-vin10t4:650_0": "Na ghaṁsāpeyya samaṇī, jaghanaṁ aṭṭhikādinā.",
  "tika-vin10t4:651_0": "2957.",
  "tika-vin10t4:652_0": "Hatthaṁ vā hatthakocchaṁ vā, pādaṁ vā mukhamūrukaṁ;",
  "tika-vin10t4:653_0": "Koṭṭāpeti sace tassā, hoti āpatti dukkaṭaṁ.",
  "tika-vin10t4:654_0": "2958.",
  "tika-vin10t4:655_0": "Na mukhaṁ limpitabbaṁ tu, na cuṇṇetabbameva ca;",
  "tika-vin10t4:656_0": "Manosilāya vāpatti, mukhaṁ lañjantiyā siyā.",
  "tika-vin10t4:657_0": "2959.",
  "tika-vin10t4:658_0": "Aṅgarāgo na kātabbo, mukharāgopi vā tathā;",
  "tika-vin10t4:659_0": "Avaṅgaṁ na ca kātabbaṁ, na kātabbaṁ visesakaṁ.",
  "tika-vin10t4:660_0": "2960.",
  "tika-vin10t4:661_0": "Olokanakato rāgā, oloketuṁ na vaṭṭati;",
  "tika-vin10t4:662_0": "Ṭhātabbaṁ na ca sāloke, sanaccaṁ na ca kāraye.",
  "tika-vin10t4:663_0": "2961.",
  "tika-vin10t4:664_0": "Dukkaṭaṁ muninā vuttaṁ, gaṇikaṁ vuṭṭhapentiyā;",
  "tika-vin10t4:665_0": "Suraṁ vā pana maṁsaṁ vā, paṇṇaṁ vā vikkiṇantiyā.",
  "tika-vin10t4:666_0": "2962.",
  "tika-vin10t4:667_0": "Vaḍḍhiṁ vāpi vaṇijjaṁ vā, payojetuṁ na vaṭṭati;",
  "tika-vin10t4:668_0": "Tirīṭaṁ kañcukaṁ vāpi, yadi dhāreti dukkaṭaṁ.",
  "tika-vin10t4:669_0": "2963.",
  "tika-vin10t4:670_0": "Dāso vā pana dāsī vā, tathā kammakaropi vā;",
  "tika-vin10t4:671_0": "Na cevupaṭṭhapetabbo, tiracchānagatopi vā.",
  "tika-vin10t4:672_0": "2964.",
  "tika-vin10t4:673_0": "Na ca bhikkhuniyā sabba-nīlādiṁ pana cīvaraṁ;",
  "tika-vin10t4:674_0": "Dhāretabbaṁ, na dhāreyya, sabbaṁ namatakampi ca.",
  "tika-vin10t4:675_0": "2965.",
  "tika-vin10t4:676_0": "Paṭicchannāpaṭicchannaṁ, chinnaṁ vācchinnameva vā;",
  "tika-vin10t4:677_0": "Purisabyañjanaṁ sabbaṁ, oloketuṁ na vaṭṭati.",
  "tika-vin10t4:678_0": "2966.",
  "tika-vin10t4:679_0": "Dūratova ca passitvā, bhikkhuṁ bhikkhuniyā pana;",
  "tika-vin10t4:680_0": "Maggo tassa padātabbo, okkamitvāna dūrato.",
  "tika-vin10t4:681_0": "2967.",
  "tika-vin10t4:682_0": "Bhikkhuṁ pana ca passitvā, pattaṁ bhikkhaṁ carantiyā;",
  "tika-vin10t4:683_0": "Nīharitvā tamukkujjaṁ, dassetabbaṁ tu bhikkhuno.",
  "tika-vin10t4:684_0": "2968.",
  "tika-vin10t4:685_0": "Saṁvellikañca kātuṁ vā, dhāretuṁ kaṭisuttakaṁ;",
  "tika-vin10t4:686_0": "Utukāle anuññātaṁ, utunīnaṁ mahesinā.",
  "tika-vin10t4:687_0": "2969.",
  "tika-vin10t4:688_0": "Itthiposayutaṁ yānaṁ, hatthavaṭṭakameva vā;",
  "tika-vin10t4:689_0": "Pāṭaṅkī ca gilānāya, vaṭṭatevābhirūhituṁ.",
  "tika-vin10t4:690_0": "2970.",
  "tika-vin10t4:691_0": "Garudhamme ṭhitāyāpi, mānattaṁ tu carantiyā;",
  "tika-vin10t4:692_0": "Sammannitvā padātabbā, dutiyā pana bhikkhunī.",
  "tika-vin10t4:693_0": "2971.",
  "tika-vin10t4:694_0": "Yassā pabbajjakāle tu, gabbho vuṭṭhāti itthiyā;",
  "tika-vin10t4:695_0": "Putto yadi ca tassāpi, dātabbā dutiyā tathā.",
  "tika-vin10t4:696_0": "2972.",
  "tika-vin10t4:697_0": "Mātā labhati pāyetuṁ, bhojetuṁ puttamattano;",
  "tika-vin10t4:698_0": "Maṇḍetumpi ure katvā, setuṁ labhati sā pana.",
  "tika-vin10t4:699_0": "2973.",
  "tika-vin10t4:700_0": "Ṭhapetvā sahaseyyaṁ tu, tasmiṁ dutiyikāya hi;",
  "tika-vin10t4:701_0": "Purisesu yathāññesu, vattitabbaṁ tatheva ca.",
  "tika-vin10t4:702_0": "2974.",
  "tika-vin10t4:703_0": "Vibbhameneva sā hoti, yasmā idha abhikkhunī;",
  "tika-vin10t4:704_0": "Tasmā bhikkhuniyā sikkhā-paccakkhānaṁ na vijjati.",
  "tika-vin10t4:705_0": "2975.",
  "tika-vin10t4:706_0": "Vibbhantāya yathā tassā, puna natthūpasampadā;",
  "tika-vin10t4:707_0": "Gatāya titthāyatanaṁ, tathā natthūpasampadā.",
  "tika-vin10t4:708_0": "2976.",
  "tika-vin10t4:709_0": "Chedanaṁ nakhakesānaṁ, purisehi ca vandanaṁ;",
  "tika-vin10t4:710_0": "Vaṇassa parikammampi, sādituṁ pana vaṭṭati.",
  "tika-vin10t4:711_0": "2977.",
  "tika-vin10t4:712_0": "Na vaccakuṭiyā vacco, kātabbo yāya kāyaci;",
  "tika-vin10t4:713_0": "Heṭṭhāpi vivaṭe uddhaṁ, paṭicchannepi vaṭṭati.",
  "tika-vin10t4:714_0": "2978.",
  "tika-vin10t4:715_0": "Na ca vaṭṭati sabbattha, pallaṅkena nisīdituṁ;",
  "tika-vin10t4:716_0": "Gilānāyaḍḍhapallaṅkaṁ, vaṭṭatīti pakāsitaṁ.",
  "tika-vin10t4:717_0": "2979.",
  "tika-vin10t4:718_0": "Na ca bhikkhuniyāraññe, vatthabbaṁ tu kathañcana;",
  "tika-vin10t4:719_0": "Atitthe naratitthe vā, nhāyituṁ na ca vaṭṭati.",
  "tika-vin10t4:720_0": "2980.",
  "tika-vin10t4:721_0": "Samaṇī gandhacuṇṇena, yā ca vāsitamattiyā;",
  "tika-vin10t4:722_0": "Nhāyeyya paṭisote vā, tassā āpatti dukkaṭaṁ.",
  "tika-vin10t4:723_0": "2981.",
  "tika-vin10t4:724_0": "“Tvaṁyeva paribhuñjā”ti, paribhogatthamattano;",
  "tika-vin10t4:725_0": "Dinnaṁ abhutvā aññassa, dentiyā pana dukkaṭaṁ.",
  "tika-vin10t4:726_0": "2982.",
  "tika-vin10t4:727_0": "Sabbaṁ paṭiggahāpetvā, bhikkhūhi paribhuñjituṁ;",
  "tika-vin10t4:728_0": "Asantenupasampanne, bhikkhunīnaṁ tu vaṭṭati.",
  "tika-vin10t4:729_0": "Bhikkhunikkhandhakakathā.",
  "tika-vin10t4:730_0": "Iti vinayavinicchaye khandhakakathā niṭṭhitā.",
  "tika-vin10t4:731_0": "Catubbidhakammakathā",
  "tika-vin10t4:732_0": "2983.",
  "tika-vin10t4:733_0": "Cattārimāni kammāni, apalokanasaññitaṁ;",
  "tika-vin10t4:734_0": "Ñatti ñattidutiyañca, kammaṁ ñatticatutthakaṁ.",
  "tika-vin10t4:735_0": "2984.",
  "tika-vin10t4:736_0": "Apalokanakammaṁ tu, pañca ṭhānāni gacchati;",
  "tika-vin10t4:737_0": "Ñattikammaṁ navaṭṭhānaṁ, dutiyaṁ satta gacchati.",
  "tika-vin10t4:738_0": "2985.",
  "tika-vin10t4:739_0": "Tathā ñatticatutthampi, satta ṭhānāni gacchati;",
  "tika-vin10t4:740_0": "Nissāraṇañca osāro, bhaṇḍukaṁ brahmadaṇḍako.",
  "tika-vin10t4:741_0": "2986.",
  "tika-vin10t4:742_0": "Apalokanakammañhi, kammalakkhaṇapañcamaṁ;",
  "tika-vin10t4:743_0": "Nissāraṇañca osāraṁ, samaṇuddesato vade.",
  "tika-vin10t4:744_0": "2987.",
  "tika-vin10t4:745_0": "Bhaṇḍukaṁ pabbajantena, channena brahmadaṇḍakaṁ;",
  "tika-vin10t4:746_0": "Aññassapi ca kātabbo, tathārūpassa bhikkhuno.",
  "tika-vin10t4:747_0": "2988.",
  "tika-vin10t4:748_0": "Sabbo sannipatitvāna, āpucchitvāna sabbaso;",
  "tika-vin10t4:749_0": "Cīvarādiparikkhāraṁ, saṅgho yaṁ deti tassa hi.",
  "tika-vin10t4:750_0": "2989.",
  "tika-vin10t4:751_0": "Tikkhattuṁ apaloketvā, bhikkhūnaṁ ruciyā pana;",
  "tika-vin10t4:752_0": "Evaṁ saṅghassa dānaṁ tu, hoti taṁ kammalakkhaṇaṁ.",
  "tika-vin10t4:753_0": "2990.",
  "tika-vin10t4:754_0": "Nissāraṇamathosāro, uposathapavāraṇā;",
  "tika-vin10t4:755_0": "Sammuti ceva dānañca, paṭiggāho ca sattamo.",
  "tika-vin10t4:756_0": "2991.",
  "tika-vin10t4:757_0": "Paccukkaḍḍhanatā ceva, aṭṭhamī parikittitā;",
  "tika-vin10t4:758_0": "Kammassa lakkhaṇañcāti, nava ṭhānāni ñattiyā.",
  "tika-vin10t4:759_0": "2992.",
  "tika-vin10t4:760_0": "Vinicchaye asampatte, therassāvinayaññuno;",
  "tika-vin10t4:761_0": "Tassa nissāraṇā vuttā, yā sā nissāraṇāti hi.",
  "tika-vin10t4:762_0": "2993.",
  "tika-vin10t4:763_0": "Upasampadāpekkhassa, āgacchosāraṇāti sā;",
  "tika-vin10t4:764_0": "Uposathavasenāpi, pavāraṇavasenapi.",
  "tika-vin10t4:765_0": "2994.",
  "tika-vin10t4:766_0": "Ñattiyā ṭhapitattā hi, ñattikammānime duve;",
  "tika-vin10t4:767_0": "“Upasampadāpekkhañhi, anusāseyyaha”nti ca.",
  "tika-vin10t4:768_0": "2995.",
  "tika-vin10t4:769_0": "“Itthannāmamahaṁ bhikkhuṁ, puccheyyaṁ vinaya”nti ca;",
  "tika-vin10t4:770_0": "Evamādipavattā hi, edisā ñatti sammuti.",
  "tika-vin10t4:771_0": "2996.",
  "tika-vin10t4:772_0": "Nissaṭṭhacīvarādīnaṁ, dānaṁ “dāna”nti vuccati;",
  "tika-vin10t4:773_0": "Āpattīnaṁ paṭiggāho, “paṭiggāho”ti vuccati.",
  "tika-vin10t4:774_0": "2997.",
  "tika-vin10t4:775_0": "Paccukkaḍḍhanatā nāma, pavārukkaḍḍhanā matā;",
  "tika-vin10t4:776_0": "“Imaṁ uposathaṁ katvā, kāle pavārayāmi”ti.",
  "tika-vin10t4:777_0": "2998.",
  "tika-vin10t4:778_0": "Tiṇavatthārake sabba-paṭhamā ñatti cetarā;",
  "tika-vin10t4:779_0": "Kammalakkhaṇametanti, nava ṭhānāni ñattiyā.",
  "tika-vin10t4:780_0": "2999.",
  "tika-vin10t4:781_0": "Ñattidutiyakammampi, satta ṭhānāni gacchati;",
  "tika-vin10t4:782_0": "Nissāraṇamathosāraṁ, sammutiṁ dānameva ca.",
  "tika-vin10t4:783_0": "3000.",
  "tika-vin10t4:784_0": "Uddhāraṁ desanaṁ kamma-lakkhaṇaṁ pana sattamaṁ;",
  "tika-vin10t4:785_0": "Pattanikkujjanādī tu, nissārosāraṇā matā.",
  "tika-vin10t4:786_0": "3001.",
  "tika-vin10t4:787_0": "Sammuti nāma sīmādi, sā pañcadasadhā matā;",
  "tika-vin10t4:788_0": "Dānaṁ kathinavatthassa, dānaṁ matakavāsaso.",
  "tika-vin10t4:789_0": "3002.",
  "tika-vin10t4:790_0": "Kathinassantarubbhāro, “ubbhāro”ti pavuccati;",
  "tika-vin10t4:791_0": "Desanā kuṭivatthussa, vihārassa ca vatthuno.",
  "tika-vin10t4:792_0": "3003.",
  "tika-vin10t4:793_0": "Tiṇavatthārakamme ca, mohāropanatādisu;",
  "tika-vin10t4:794_0": "Kammavācāvasenettha, kammalakkhaṇatā matā.",
  "tika-vin10t4:795_0": "3004.",
  "tika-vin10t4:796_0": "Iti ñattidutiyassa, ime satta pakāsitā;",
  "tika-vin10t4:797_0": "Tathā ñatticatutthampi, satta ṭhānāni gacchati.",
  "tika-vin10t4:798_0": "3005.",
  "tika-vin10t4:799_0": "Nissāraṇamathosāraṁ, sammutiṁ dānaniggahaṁ;",
  "tika-vin10t4:800_0": "Samanubhāsanañceva, sattamaṁ kammalakkhaṇaṁ.",
  "tika-vin10t4:801_0": "3006.",
  "tika-vin10t4:802_0": "Sattannaṁ tajjanādīnaṁ, kammānaṁ karaṇaṁ pana;",
  "tika-vin10t4:803_0": "Nissāraṇātha passaddhi, tesaṁ osāraṇā matā.",
  "tika-vin10t4:804_0": "3007.",
  "tika-vin10t4:805_0": "Ovādo bhikkhunīnaṁ tu, sammutīti pakāsitā;",
  "tika-vin10t4:806_0": "Mānattaparivāsānaṁ, dānaṁ “dāna”nti vuccati.",
  "tika-vin10t4:807_0": "3008.",
  "tika-vin10t4:808_0": "Puna mūlāpaṭikkasso, “niggaho”ti pavuccati;",
  "tika-vin10t4:809_0": "Ukkhittassānuvattikā, aṭṭha yāvatatīyakā.",
  "tika-vin10t4:810_0": "3009.",
  "tika-vin10t4:811_0": "Ariṭṭho caṇḍakāḷī ca, ekādasa bhavantime;",
  "tika-vin10t4:812_0": "Imesaṁ tu vasā ñeyyā, dasekā samanubhāsanā.",
  "tika-vin10t4:813_0": "3010.",
  "tika-vin10t4:814_0": "Upasampadakammañca, kammamabbhānasaññitaṁ;",
  "tika-vin10t4:815_0": "Idaṁ ñatticatutthe tu, sattamaṁ kammalakkhaṇaṁ.",
  "tika-vin10t4:816_0": "3011.",
  "tika-vin10t4:817_0": "Apalokanakammañcā-paloketvāva kāraye;",
  "tika-vin10t4:818_0": "Ñattiyā dutiyenāpi, catutthena na kāraye.",
  "tika-vin10t4:819_0": "3012.",
  "tika-vin10t4:820_0": "Ñattidutiyakammāni, lahukānatthi kānici;",
  "tika-vin10t4:821_0": "Kātabbānapaloketvā, sabbā sammutiyo siyuṁ.",
  "tika-vin10t4:822_0": "3013.",
  "tika-vin10t4:823_0": "Sesāni apaloketvā, kātuṁ pana na vaṭṭati;",
  "tika-vin10t4:824_0": "Yathāvuttanayeneva, tena teneva kāraye.",
  "tika-vin10t4:825_0": "Catubbidhakammakathā.",
  "tika-vin10t4:826_0": "Kammavipattikathā",
  "tika-vin10t4:827_0": "3014.",
  "tika-vin10t4:828_0": "Vatthuto ñattito ceva, anussāvanasīmato;",
  "tika-vin10t4:829_0": "Parisatoti pañceva, kammadosā pakāsitā.",
  "tika-vin10t4:830_0": "3015.",
  "tika-vin10t4:831_0": "Sammukhākaraṇīyaṁ yaṁ, taṁ karoti asammukhā;",
  "tika-vin10t4:832_0": "Kammaṁ vatthuvipannaṁ taṁ, adhammanti pavuccati.",
  "tika-vin10t4:833_0": "3016.",
  "tika-vin10t4:834_0": "Asammukhākaraṇīyāni, aṭṭheva ca bhavanti hi;",
  "tika-vin10t4:835_0": "Pattanikkujjanañceva, pattassukkujjanampi ca.",
  "tika-vin10t4:836_0": "3017.",
  "tika-vin10t4:837_0": "Pakāsanīyakammañca, sekkhaummattasammuti;",
  "tika-vin10t4:838_0": "Avandiyo tathā brahma-daṇḍo dūtūpasampadā.",
  "tika-vin10t4:839_0": "3018.",
  "tika-vin10t4:840_0": "Imānaṭṭha ṭhapetvāna, sesāni pana sabbaso;",
  "tika-vin10t4:841_0": "Sammukhākaraṇīyāni, kammāni sugatobravi.",
  "tika-vin10t4:842_0": "3019.",
  "tika-vin10t4:843_0": "Ñattito pana pañceva, vipajjananayā matā;",
  "tika-vin10t4:844_0": "Na parāmasati vatthuñca, saṅghaṁ puggalameva vā.",
  "tika-vin10t4:845_0": "3020.",
  "tika-vin10t4:846_0": "Na parāmasati ñattiṁ vā, pacchā ñattiṁ ṭhapeti vā;",
  "tika-vin10t4:847_0": "Pañcahetehi kammāni, ñattitova vipajjare.",
  "tika-vin10t4:848_0": "3021.",
  "tika-vin10t4:849_0": "Anussāvanato pañca, kammadosā pakāsitā;",
  "tika-vin10t4:850_0": "Na parāmasati vatthuṁ vā, saṅghaṁ puggalameva vā.",
  "tika-vin10t4:851_0": "3022.",
  "tika-vin10t4:852_0": "Hāpeti sāvanaṁ vāpi, sāvetasamayepi vā;",
  "tika-vin10t4:853_0": "Evaṁ pana vipajjanti, anussāvanatopi ca.",
  "tika-vin10t4:854_0": "3023.",
  "tika-vin10t4:855_0": "Ekādasahi sīmāhi, sīmato kammadosatā;",
  "tika-vin10t4:856_0": "Vuttā uposathe tāva, khandhake sabbaso mayā.",
  "tika-vin10t4:857_0": "3024.",
  "tika-vin10t4:858_0": "Catuvaggena kātabbe, kammappattā anāgatā;",
  "tika-vin10t4:859_0": "Chando ca na panānīto, paṭikkosanti sammukhā.",
  "tika-vin10t4:860_0": "3025.",
  "tika-vin10t4:861_0": "Evaṁ tivaṅgiko doso, parisāya vasā siyā;",
  "tika-vin10t4:862_0": "Āgatā kammapattā ca, chando ca na panāgato.",
  "tika-vin10t4:863_0": "3026.",
  "tika-vin10t4:864_0": "Sammukhā paṭisedhenti, dutiye catuvaggike;",
  "tika-vin10t4:865_0": "Āgatā kammapattā ca, chandopi ca samāhaṭo.",
  "tika-vin10t4:866_0": "3027.",
  "tika-vin10t4:867_0": "Paṭikkosova etthatthi, tatiye catuvaggike;",
  "tika-vin10t4:868_0": "Evaṁ pañcādivaggesu, saṅghesu tividhesupi.",
  "tika-vin10t4:869_0": "3028.",
  "tika-vin10t4:870_0": "Catutthikā siyuṁ dosā, dasa dve parisāvasā;",
  "tika-vin10t4:871_0": "Evaṁ dvādasadhā ettha, kammāni hi vipajjare.",
  "tika-vin10t4:872_0": "Kammavipattikathā.",
  "tika-vin10t4:873_0": "Sedamocanakathā",
  "tika-vin10t4:874_0": "Ka.",
  "tika-vin10t4:875_0": "Soḷasaparivārassa, parivārassa sādarā;",
  "tika-vin10t4:876_0": "Suṇātha nipuṇe pañhe, gūḷhatthe bhaṇato mama.",
  "tika-vin10t4:877_0": "Kha.",
  "tika-vin10t4:878_0": "Divāpajjati no rattiṁ, rattiṁyeva ca no divā;",
  "tika-vin10t4:879_0": "Kathañca paṭiggaṇhanto, na gaṇhanto kathaṁ pana.",
  "tika-vin10t4:880_0": "Ga.",
  "tika-vin10t4:881_0": "Chindantassa siyāpatti, tathevāchindatopi ca;",
  "tika-vin10t4:882_0": "Chādentassa tathāpatti-na chādentassa bhikkhuno.",
  "tika-vin10t4:883_0": "Gha.",
  "tika-vin10t4:884_0": "Kā cāpatti samāpatti-lābhinoyeva bhikkhuno;",
  "tika-vin10t4:885_0": "Asamāpattilābhissa, kā ca nāmassa sā bhave.",
  "tika-vin10t4:886_0": "Ṅa.",
  "tika-vin10t4:887_0": "Garukaṁ bhaṇato saccaṁ, alikaṁ bhaṇato siyuṁ;",
  "tika-vin10t4:888_0": "Lahuṁ saccaṁ bhaṇantassa, musā ca bhaṇato garuṁ.",
  "tika-vin10t4:889_0": "Ca.",
  "tika-vin10t4:890_0": "Pavisanto ca ārāmaṁ, āpajjati na nikkhamaṁ;",
  "tika-vin10t4:891_0": "Nikkhamantova āpatti, na ceva pavisaṁ pana;",
  "tika-vin10t4:892_0": "Cha.",
  "tika-vin10t4:893_0": "Samādiyanto asamādiyanto;",
  "tika-vin10t4:894_0": "Anādiyantopi ca ādiyanto;",
  "tika-vin10t4:895_0": "Dento adentopi siyā sadoso;",
  "tika-vin10t4:896_0": "Tathā karontopi ca no karonto.",
  "tika-vin10t4:897_0": "Ja.",
  "tika-vin10t4:898_0": "Āpajjati ca dhārento, adhārento tatheva ca;",
  "tika-vin10t4:899_0": "Dvinnaṁ mātā pitā sāva, kathaṁ hoti? Bhaṇāhi me.",
  "tika-vin10t4:900_0": "Jha.",
  "tika-vin10t4:901_0": "Ubhatobyañjanā itthī, gabbhaṁ gaṇhāti attanā;",
  "tika-vin10t4:902_0": "Gaṇhāpeti paraṁ gabbhaṁ, tasmā mātāpitā ca sā.",
  "tika-vin10t4:903_0": "Ña.",
  "tika-vin10t4:904_0": "Gāme vā yadi vāraññe, yaṁ paresaṁ mamāyitaṁ;",
  "tika-vin10t4:905_0": "Na harantova taṁ theyyā, kathaṁ pārājiko bhave;",
  "tika-vin10t4:906_0": "Ṭa.",
  "tika-vin10t4:908_0": "Theyyasaṁvāsako eso, liṅgasaṁvāsathenako;",
  "tika-vin10t4:909_0": "Parabhaṇḍaṁ agaṇhanto, tena hoti parājito.",
  "tika-vin10t4:910_0": "Ṭha.",
  "tika-vin10t4:911_0": "Nāriṁ rūpavatiṁ bhikkhu, rattacitto asaññato;",
  "tika-vin10t4:912_0": "Methunaṁ tāya katvāpi, na so pārājiko kathaṁ;",
  "tika-vin10t4:913_0": "Ḍa.",
  "tika-vin10t4:914_0": "Accharāsadisaṁ nāriṁ, supinantena passati;",
  "tika-vin10t4:915_0": "Tāya methunasaṁyoge, katepi na bhavissati.",
  "tika-vin10t4:916_0": "Ḍha.",
  "tika-vin10t4:917_0": "Bahiddhā gehato bhikkhu, itthī gabbhantaraṁ gatā;",
  "tika-vin10t4:918_0": "Chiddaṁ gehassa nevatthi, kathaṁ methunato cuto;",
  "tika-vin10t4:919_0": "Ṇa.",
  "tika-vin10t4:920_0": "Antodussakuṭiṭṭhena, mātugāmena methunaṁ;",
  "tika-vin10t4:921_0": "Santhatādivaseneva, katvā hoti parājito.",
  "tika-vin10t4:922_0": "Ta.",
  "tika-vin10t4:923_0": "Sutte ca vinayeyeva, khandhake sānulomike;",
  "tika-vin10t4:924_0": "Sabbattha nipuṇā dhīrā, ime pañhe bhaṇanti te.",
  "tika-vin10t4:925_0": "Tha.",
  "tika-vin10t4:926_0": "Khandhake parivāre ca, vinaye sānulomike;",
  "tika-vin10t4:927_0": "Ādaro karaṇīyova, paṭubhāvaṁ panicchitā.",
  "tika-vin10t4:928_0": "Sedamocanakathā.",
  "tika-vin10t4:929_0": "Pakiṇṇakavinicchayakathā",
  "tika-vin10t4:930_0": "3029.",
  "tika-vin10t4:931_0": "Chattaṁ paṇṇamayaṁ kiñci, bahi anto ca sabbaso;",
  "tika-vin10t4:932_0": "Pañcavaṇṇena suttena, sibbituṁ na ca vaṭṭati.",
  "tika-vin10t4:933_0": "3030.",
  "tika-vin10t4:934_0": "Chindituṁ aḍḍhacandaṁ vā, paṇṇe makaradantakaṁ;",
  "tika-vin10t4:935_0": "Ghaṭakaṁ vāḷarūpaṁ vā, lekhā daṇḍe na vaṭṭati.",
  "tika-vin10t4:936_0": "3031.",
  "tika-vin10t4:937_0": "Sibbituṁ ekavaṇṇena, chattaṁ suttena vaṭṭati;",
  "tika-vin10t4:938_0": "Thiratthaṁ, pañcavaṇṇānaṁ, pañjaraṁ vā vinandhituṁ.",
  "tika-vin10t4:939_0": "3032.",
  "tika-vin10t4:940_0": "Ghaṭakaṁ vāḷarūpaṁ vā, lekhā vā pana kevalā;",
  "tika-vin10t4:941_0": "Bhinditvā vāpi ghaṁsitvā, dhāretuṁ pana vaṭṭati.",
  "tika-vin10t4:942_0": "3033.",
  "tika-vin10t4:943_0": "Ahichattakasaṇṭhānaṁ, daṇḍabundamhi vaṭṭati;",
  "tika-vin10t4:944_0": "Ukkiritvā katā lekhā, bandhanatthāya vaṭṭati.",
  "tika-vin10t4:945_0": "3034.",
  "tika-vin10t4:946_0": "Nānāvaṇṇehi suttehi, maṇḍanatthāya cīvaraṁ;",
  "tika-vin10t4:947_0": "Samaṁ satapadādīnaṁ, sibbituṁ na ca vaṭṭati.",
  "tika-vin10t4:948_0": "3035.",
  "tika-vin10t4:949_0": "Pattassa pariyante vā, tathā pattamukhepi vā;",
  "tika-vin10t4:950_0": "Veṇiṁ saṅkhalikaṁ vāpi, karoto hoti dukkaṭaṁ.",
  "tika-vin10t4:951_0": "3036.",
  "tika-vin10t4:952_0": "Paṭṭampi gaṇṭhipāsānaṁ, aṭṭhakoṇādikaṁvidhiṁ;",
  "tika-vin10t4:953_0": "Tatthagghiyagadārūpaṁ, muggarādiṁ karonti ca.",
  "tika-vin10t4:954_0": "3037.",
  "tika-vin10t4:955_0": "Tattha kakkaṭakakkhīni, uṭṭhāpenti na vaṭṭati;",
  "tika-vin10t4:956_0": "Suttā ca piḷakā tattha, duviññeyyāva dīpitā.",
  "tika-vin10t4:957_0": "3038.",
  "tika-vin10t4:958_0": "Catukoṇāva vaṭṭanti, gaṇṭhipāsakapaṭṭakā;",
  "tika-vin10t4:959_0": "Kaṇṇakoṇesu suttāni, ratte chindeyya cīvare.",
  "tika-vin10t4:960_0": "3039.",
  "tika-vin10t4:961_0": "Sūcikammavikāraṁ vā, aññaṁ vā pana kiñcipi;",
  "tika-vin10t4:962_0": "Cīvare bhikkhunā kātuṁ, kārāpetuṁ na vaṭṭati.",
  "tika-vin10t4:963_0": "3040.",
  "tika-vin10t4:964_0": "Yo ca pakkhipati bhikkhu cīvaraṁ;",
  "tika-vin10t4:965_0": "Kañjipiṭṭhakhaliallikādisu;",
  "tika-vin10t4:966_0": "Vaṇṇamaṭṭhamabhipatthayaṁ paraṁ;",
  "tika-vin10t4:967_0": "Tassa natthi pana mutti dukkaṭā.",
  "tika-vin10t4:968_0": "3041.",
  "tika-vin10t4:969_0": "Sūcihatthamalādīnaṁ, karaṇe cīvarassa ca;",
  "tika-vin10t4:970_0": "Tathā kiliṭṭhakāle ca, dhovanatthaṁ tu vaṭṭati.",
  "tika-vin10t4:971_0": "3042.",
  "tika-vin10t4:972_0": "Rajane pana gandhaṁ vā, telaṁ vā lākhameva vā;",
  "tika-vin10t4:973_0": "Kiñci pakkhipituṁ tattha, bhikkhuno na ca vaṭṭati.",
  "tika-vin10t4:974_0": "3043.",
  "tika-vin10t4:975_0": "Saṅkhena maṇinā vāpi, aññenapi ca kenaci;",
  "tika-vin10t4:976_0": "Cīvaraṁ na ca ghaṭṭeyya, ghaṁsitabbaṁ na doṇiyā.",
  "tika-vin10t4:977_0": "3044.",
  "tika-vin10t4:978_0": "Cīvaraṁ doṇiyaṁ katvā, nāpi ghaṭṭeyya muṭṭhinā;",
  "tika-vin10t4:979_0": "Rattaṁ paharituṁ kiñci, hattheheva ca vaṭṭati.",
  "tika-vin10t4:980_0": "3045.",
  "tika-vin10t4:981_0": "Gaṇṭhike pana lekhā vā, piḷakā vā na vaṭṭati;",
  "tika-vin10t4:982_0": "Kappabinduvikāro vā, pāḷikaṇṇikabhedato.",
  "tika-vin10t4:983_0": "3046.",
  "tika-vin10t4:984_0": "Thālakassa ca pattassa, bahi antopi vā pana;",
  "tika-vin10t4:985_0": "Āraggena katā lekhā, na ca vaṭṭati kācipi.",
  "tika-vin10t4:986_0": "3047.",
  "tika-vin10t4:987_0": "Āropetvā bhamaṁ pattaṁ, majjitvā ce pacanti ca;",
  "tika-vin10t4:988_0": "“Maṇivaṇṇaṁ karissāma”, iti kātuṁ na vaṭṭati.",
  "tika-vin10t4:989_0": "3048.",
  "tika-vin10t4:990_0": "Pattamaṇḍalake kiñci, bhittikammaṁ na vaṭṭati;",
  "tika-vin10t4:991_0": "Na doso koci tatthassa, kātuṁ makaradantakaṁ.",
  "tika-vin10t4:992_0": "3049.",
  "tika-vin10t4:993_0": "Na dhammakaraṇacchatte, lekhā kācipi vaṭṭati;",
  "tika-vin10t4:994_0": "Kucchiyaṁ vā ṭhapetvā taṁ, lekhaṁ tu mukhavaṭṭiyaṁ.",
  "tika-vin10t4:995_0": "3050.",
  "tika-vin10t4:996_0": "Suttaṁ vā diguṇaṁ katvā, koṭṭenti ca tahiṁ tahiṁ;",
  "tika-vin10t4:997_0": "Kāyabandhanasobhatthaṁ, taṁ na vaṭṭati bhikkhuno.",
  "tika-vin10t4:998_0": "3051.",
  "tika-vin10t4:999_0": "Dasāmukhe daḷhatthāya, dvīsu antesu vaṭṭati;",
  "tika-vin10t4:1000_0": "Mālākammalatākamma-cittikampi na vaṭṭati.",
  "tika-vin10t4:1001_0": "3052.",
  "tika-vin10t4:1002_0": "Akkhīni tattha dassetvā, koṭṭite pana kā kathā;",
  "tika-vin10t4:1003_0": "Kakkaṭakkhīni vā tattha, uṭṭhāpetuṁ na vaṭṭati.",
  "tika-vin10t4:1004_0": "3053.",
  "tika-vin10t4:1005_0": "Ghaṭaṁ deḍḍubhasīsaṁ vā, makarassa mukhampi vā;",
  "tika-vin10t4:1006_0": "Vikārarūpaṁ yaṁ kiñci, na vaṭṭati dasāmukhe.",
  "tika-vin10t4:1007_0": "3054.",
  "tika-vin10t4:1008_0": "Ujukaṁ macchakaṇṭaṁ vā, maṭṭhaṁ vā pana paṭṭikaṁ;",
  "tika-vin10t4:1009_0": "Khajjūripattakākāraṁ, katvā vaṭṭati koṭṭitaṁ.",
  "tika-vin10t4:1010_0": "3055.",
  "tika-vin10t4:1011_0": "Paṭṭikā sūkarantanti, duvidhaṁ kāyabandhanaṁ;",
  "tika-vin10t4:1012_0": "Rajjukā dussapaṭṭādi, sabbaṁ tassānulomikaṁ.",
  "tika-vin10t4:1013_0": "3056.",
  "tika-vin10t4:1014_0": "Murajaṁ maddavīṇañca, deḍḍubhañca kalābukaṁ;",
  "tika-vin10t4:1015_0": "Rajjuyo na ca vaṭṭanti, purimā dvedasā siyuṁ.",
  "tika-vin10t4:1016_0": "3057.",
  "tika-vin10t4:1017_0": "Dasā pāmaṅgasaṇṭhānā, niddiṭṭhā kāyabandhane;",
  "tika-vin10t4:1018_0": "Ekā dviticatasso vā, vaṭṭanti na tato paraṁ.",
  "tika-vin10t4:1019_0": "3058.",
  "tika-vin10t4:1020_0": "Ekarajjumayaṁ vuttaṁ, muninā kāyabandhanaṁ;",
  "tika-vin10t4:1021_0": "Tañca pāmaṅgasaṇṭhānaṁ, ekampi ca na vaṭṭati.",
  "tika-vin10t4:1022_0": "3059.",
  "tika-vin10t4:1023_0": "Rajjuke ekato katvā, bahū ekāya rajjuyā;",
  "tika-vin10t4:1024_0": "Nirantarañhi veṭhetvā, kataṁ vaṭṭati bandhituṁ.",
  "tika-vin10t4:1025_0": "3060.",
  "tika-vin10t4:1026_0": "Dantakaṭṭhavisāṇaṭṭhi-lohaveḷunaḷabbhavā;",
  "tika-vin10t4:1027_0": "Jatusaṅkhamayāsutta-phalajā vidhakā matā.",
  "tika-vin10t4:1028_0": "3061.",
  "tika-vin10t4:1029_0": "Kāyabandhanavidhepi, vikāro na ca vaṭṭati;",
  "tika-vin10t4:1030_0": "Tattha tattha pariccheda-lekhāmattaṁ tu vaṭṭati.",
  "tika-vin10t4:1031_0": "3062.",
  "tika-vin10t4:1032_0": "Mālākammalatākamma-nānārūpavicittitā ;",
  "tika-vin10t4:1033_0": "Na ca vaṭṭati bhikkhūnaṁ, añjanī janarañjanī.",
  "tika-vin10t4:1034_0": "3063.",
  "tika-vin10t4:1035_0": "Tādisaṁ pana ghaṁsitvā, veṭhetvā suttakena vā;",
  "tika-vin10t4:1036_0": "Vaḷañjantassa bhikkhussa, na doso koci vijjati.",
  "tika-vin10t4:1037_0": "3064.",
  "tika-vin10t4:1038_0": "Vaṭṭā vā caturassā vā, aṭṭhaṁsā vāpi añjanī;",
  "tika-vin10t4:1039_0": "Vaṭṭatevāti niddiṭṭhā, vaṇṇamaṭṭhā na vaṭṭati.",
  "tika-vin10t4:1040_0": "3065.",
  "tika-vin10t4:1041_0": "Tathāñjanisalākāpi, añjanithavikāya ca;",
  "tika-vin10t4:1042_0": "Nānāvaṇṇehi suttehi, cittakammaṁ na vaṭṭati.",
  "tika-vin10t4:1043_0": "3066.",
  "tika-vin10t4:1044_0": "Ekavaṇṇena suttena, sipāṭiṁ yena kenaci;",
  "tika-vin10t4:1045_0": "Yaṁ kiñci pana sibbetvā, vaḷañjantassa vaṭṭati.",
  "tika-vin10t4:1046_0": "3067.",
  "tika-vin10t4:1047_0": "Maṇikaṁ piḷakaṁ vāpi, pipphale ārakaṇṭake;",
  "tika-vin10t4:1048_0": "Ṭhapetuṁ pana yaṁ kiñci, na ca vaṭṭati bhikkhuno.",
  "tika-vin10t4:1049_0": "3068.",
  "tika-vin10t4:1050_0": "Daṇḍakepi pariccheda-lekhāmattaṁ tu vaṭṭati;",
  "tika-vin10t4:1051_0": "Valitvā ca nakhacchedaṁ, karontīti hi vaṭṭati.",
  "tika-vin10t4:1052_0": "3069.",
  "tika-vin10t4:1053_0": "Uttarāraṇiyaṁ vāpi, dhanuke pelladaṇḍake;",
  "tika-vin10t4:1054_0": "Mālākammādi yaṁ kiñci, vaṇṇamaṭṭhaṁ na vaṭṭati.",
  "tika-vin10t4:1055_0": "3070.",
  "tika-vin10t4:1056_0": "Saṇḍāse dantakaṭṭhānaṁ, tathā chedanavāsiyā;",
  "tika-vin10t4:1057_0": "Dvīsu passesu lohena, bandhituṁ pana vaṭṭati.",
  "tika-vin10t4:1058_0": "3071.",
  "tika-vin10t4:1059_0": "Tathā kattaradaṇḍepi, cittakammaṁ na vaṭṭati;",
  "tika-vin10t4:1060_0": "Vaṭṭalekhāva vaṭṭanti, ekā vā dvepi heṭṭhato.",
  "tika-vin10t4:1061_0": "3072.",
  "tika-vin10t4:1062_0": "Visāṇe nāḷiyaṁ vāpi, tathevāmaṇḍasārake;",
  "tika-vin10t4:1063_0": "Telabhājanake sabbaṁ, vaṇṇamaṭṭhaṁ tu vaṭṭati.",
  "tika-vin10t4:1064_0": "3073.",
  "tika-vin10t4:1065_0": "Pānīyassa uḷuṅkepi, doṇiyaṁ rajanassapi;",
  "tika-vin10t4:1066_0": "Ghaṭe phalakapīṭhepi, valayādhārakādike.",
  "tika-vin10t4:1067_0": "3074.",
  "tika-vin10t4:1068_0": "Tathā pattapidhāne ca, tālavaṇṭe ca bījane;",
  "tika-vin10t4:1069_0": "Pādapuñchaniyaṁ vāpi, sammuñjaniyameva ca.",
  "tika-vin10t4:1070_0": "3075.",
  "tika-vin10t4:1071_0": "Mañce bhūmatthare pīṭhe, bhisibimbohanesu ca;",
  "tika-vin10t4:1072_0": "Mālākammādikaṁ cittaṁ, sabbameva ca vaṭṭati.",
  "tika-vin10t4:1073_0": "3076.",
  "tika-vin10t4:1074_0": "Nānāmaṇimayatthambha-kavāṭadvārabhittikaṁ ;",
  "tika-vin10t4:1075_0": "Senāsanamanuññātaṁ, kā kathā vaṇṇamaṭṭhake.",
  "tika-vin10t4:1076_0": "3077.",
  "tika-vin10t4:1077_0": "Sovaṇṇiyaṁ dvārakavāṭabaddhaṁ;",
  "tika-vin10t4:1078_0": "Suvaṇṇanānāmaṇibhittibhūmiṁ;",
  "tika-vin10t4:1079_0": "Na kiñci ekampi nisedhanīyaṁ;",
  "tika-vin10t4:1080_0": "Senāsanaṁ vaṭṭati sabbameva.",
  "tika-vin10t4:1081_0": "3078.",
  "tika-vin10t4:1082_0": "Buddhaṁ dhammañca saṅghañca, na uddissa davaṁ kare;",
  "tika-vin10t4:1083_0": "Mūgabbatādikaṁ neva, gaṇheyya titthiyabbataṁ.",
  "tika-vin10t4:1084_0": "3079.",
  "tika-vin10t4:1085_0": "Kāyaṁ vā aṅgajātaṁ vā, ūruṁ vā na tu dassaye;",
  "tika-vin10t4:1086_0": "Bhikkhunīnaṁ tu tā vāpi, na siñce udakādinā.",
  "tika-vin10t4:1087_0": "3080.",
  "tika-vin10t4:1088_0": "Vassamaññattha vuṭṭho ce, bhāgamaññattha gaṇhati;",
  "tika-vin10t4:1089_0": "Dukkaṭaṁ puna dātabbaṁ, gīvā naṭṭhepi jajjare.",
  "tika-vin10t4:1090_0": "3081.",
  "tika-vin10t4:1091_0": "Codito so sace tehi, bhikkhūhi na dadeyyataṁ;",
  "tika-vin10t4:1092_0": "Dhuranikkhepane tesaṁ, bhaṇḍaggheneva kāraye.",
  "tika-vin10t4:1093_0": "3082.",
  "tika-vin10t4:1094_0": "Akappiyasamādānaṁ, karoto hoti dukkaṭaṁ;",
  "tika-vin10t4:1095_0": "Davā silaṁ pavijjhanto, dukkaṭā na ca muccati.",
  "tika-vin10t4:1096_0": "3083.",
  "tika-vin10t4:1097_0": "Gihīgopakadānasmiṁ, na doso koci gaṇhato;",
  "tika-vin10t4:1098_0": "Paricchedanayo vutto, saṅghacetiyasantake.",
  "tika-vin10t4:1099_0": "3084.",
  "tika-vin10t4:1100_0": "Yānaṁ purisasaṁyuttaṁ, hatthavaṭṭakameva vā;",
  "tika-vin10t4:1101_0": "Pāṭaṅkiñca gilānassa, vaṭṭatevābhirūhituṁ.",
  "tika-vin10t4:1102_0": "3085.",
  "tika-vin10t4:1103_0": "Na ca bhikkhuniyā saddhiṁ, sampayojeyya kiñcipi;",
  "tika-vin10t4:1104_0": "Dukkaṭaṁ bhikkhuniṁ rāgā, obhāsentassa bhikkhuno.",
  "tika-vin10t4:1105_0": "3086.",
  "tika-vin10t4:1106_0": "Bhikkhunīnaṁ have bhikkhu, pātimokkhaṁ na uddise;",
  "tika-vin10t4:1107_0": "Āpattiṁ vā sace tāsaṁ, paṭiggaṇheyya dukkaṭaṁ.",
  "tika-vin10t4:1108_0": "3087.",
  "tika-vin10t4:1109_0": "Attano paribhogatthaṁ, dinnamaññassa kassaci;",
  "tika-vin10t4:1110_0": "Paribhogamakatvāva, dadato pana dukkaṭaṁ.",
  "tika-vin10t4:1111_0": "3088.",
  "tika-vin10t4:1112_0": "Asappāyaṁ sace sabbaṁ, apanetumpi vaṭṭati;",
  "tika-vin10t4:1113_0": "Aggaṁ gahetvā dātuṁ vā, pattādīsupyayaṁ nayo.",
  "tika-vin10t4:1114_0": "3089.",
  "tika-vin10t4:1115_0": "Pañcavaggūpasampadā, guṇaṅguṇaupāhanā;",
  "tika-vin10t4:1116_0": "Cammatthāro dhuvanhānaṁ, majjhadese na vaṭṭati.",
  "tika-vin10t4:1117_0": "3090.",
  "tika-vin10t4:1118_0": "Sambādhassa ca sāmantā, satthakammaṁ duvaṅgulā;",
  "tika-vin10t4:1119_0": "Vāritaṁ, vatthikammampi, sambādheyeva satthunā.",
  "tika-vin10t4:1120_0": "3091.",
  "tika-vin10t4:1121_0": "Paṇṇāni ajjukādīnaṁ, loṇaṁ vā uṇhayāguyā;",
  "tika-vin10t4:1122_0": "Pakkhipitvāna pākatthaṁ, cāletuṁ na ca vaṭṭati.",
  "tika-vin10t4:1123_0": "3092.",
  "tika-vin10t4:1124_0": "Sace parisamaññassa, upaḷāleti dukkaṭaṁ;",
  "tika-vin10t4:1125_0": "Tattha cādīnavaṁ tassa, vattuṁ pana ca vaṭṭati.",
  "tika-vin10t4:1126_0": "3093.",
  "tika-vin10t4:1127_0": "“Makkhanaṁ gūthamuttehi, gatena nhāyituṁ viya;",
  "tika-vin10t4:1128_0": "Kataṁ nissāya dussīlaṁ, tayā viharatā”ti ca.",
  "tika-vin10t4:1129_0": "3094.",
  "tika-vin10t4:1130_0": "Bhattagge yāgupāne ca, antogāme ca vīthiyaṁ;",
  "tika-vin10t4:1131_0": "Andhakāre anāvajjo, ekāvatto ca byāvaṭo.",
  "tika-vin10t4:1132_0": "3095.",
  "tika-vin10t4:1133_0": "Sutto khādañca bhuñjanto, vaccaṁ muttampi vā karaṁ;",
  "tika-vin10t4:1134_0": "Vandanā terasannaṁ tu, ayuttatthena vāritā.",
  "tika-vin10t4:1135_0": "3096.",
  "tika-vin10t4:1136_0": "Naggo anupasampanno, nānāsaṁvāsakopi ca;",
  "tika-vin10t4:1137_0": "Yo pacchā upasampanno, ukkhitto mātugāmako.",
  "tika-vin10t4:1138_0": "3097.",
  "tika-vin10t4:1139_0": "Ekādasa abhabbā ca, garukaṭṭhā ca pañcime;",
  "tika-vin10t4:1140_0": "Vandato dukkaṭaṁ vuttaṁ, bāvīsati ca puggale.",
  "tika-vin10t4:1141_0": "3098.",
  "tika-vin10t4:1142_0": "Yo pure upasampanno, nānāsaṁvāsavuḍḍhako;",
  "tika-vin10t4:1143_0": "Dhammavādī ca sambuddho, vandanīyā tayo ime.",
  "tika-vin10t4:1144_0": "3099.",
  "tika-vin10t4:1145_0": "Tajjanādikate ettha, caturo pana puggale;",
  "tika-vin10t4:1146_0": "Vandatopi anāpatti, tehi kammañca kubbato.",
  "tika-vin10t4:1147_0": "3100.",
  "tika-vin10t4:1148_0": "Adhiṭṭhānaṁ panekassa, dvinnaṁ vā tiṇṇameva vā;",
  "tika-vin10t4:1149_0": "Diṭṭhāvikammamuddiṭṭhaṁ, tato uddhaṁ nivāraṇaṁ.",
  "tika-vin10t4:1150_0": "3101.",
  "tika-vin10t4:1151_0": "Sandiṭṭho hoti sambhatto, jīvatālapitopi ca;",
  "tika-vin10t4:1152_0": "Gahitattamano hoti, vissāso pañcadhā siyā.",
  "tika-vin10t4:1153_0": "3102.",
  "tika-vin10t4:1154_0": "Sīladiṭṭhivipatti ca, ācārājīvasambhavā;",
  "tika-vin10t4:1155_0": "Vipattiyo catassova, vuttā ādiccabandhunā.",
  "tika-vin10t4:1156_0": "3103.",
  "tika-vin10t4:1157_0": "Tattha appaṭikammā ca, yā ca vuṭṭhānagāminī;",
  "tika-vin10t4:1158_0": "Āpattiyo duve sīla-vipattīti pakāsitā.",
  "tika-vin10t4:1159_0": "3104.",
  "tika-vin10t4:1160_0": "Antaggāhikadiṭṭhi ca, yā diṭṭhi dasavatthukā;",
  "tika-vin10t4:1161_0": "Ayaṁ diṭṭhivipattīti, duvidhā diṭṭhi dīpitā.",
  "tika-vin10t4:1162_0": "3105.",
  "tika-vin10t4:1163_0": "Desanāgāminikā yā ca, pañca thullaccayādikā;",
  "tika-vin10t4:1164_0": "Vuttācāravipattīti, ācārakusalena sā.",
  "tika-vin10t4:1165_0": "3106.",
  "tika-vin10t4:1166_0": "Kuhanādippavatto hi, micchājīvoti dīpito;",
  "tika-vin10t4:1167_0": "Ājīvapaccayāpatti, chabbidhāti pakāsitā.",
  "tika-vin10t4:1168_0": "3107.",
  "tika-vin10t4:1169_0": "Kammunā laddhisīmāhi, nānāsaṁvāsakā tayo;",
  "tika-vin10t4:1170_0": "Ukkhitto tividho kamma-nānāsaṁvāsako mato.",
  "tika-vin10t4:1171_0": "3108.",
  "tika-vin10t4:1172_0": "Adhammavādipakkhasmiṁ, nisinnova vicintiyaṁ;",
  "tika-vin10t4:1173_0": "“Dhammavādī panete”ti, uppanne pana mānase.",
  "tika-vin10t4:1174_0": "3109.",
  "tika-vin10t4:1175_0": "Nānāsaṁvāsako nāma, laddhiyāyaṁ pakāsito;",
  "tika-vin10t4:1176_0": "Tatraṭṭho pana so dvinnaṁ, kammaṁ kopeti saṅghikaṁ.",
  "tika-vin10t4:1177_0": "3110.",
  "tika-vin10t4:1178_0": "Bahisīmāgato sīmā-nānāsaṁvāsako mato;",
  "tika-vin10t4:1179_0": "Nānāsaṁvāsakā evaṁ, tayo vuttā mahesinā.",
  "tika-vin10t4:1180_0": "3111.",
  "tika-vin10t4:1181_0": "Cuto anupasampanno, nānāsaṁvāsakā tayo;",
  "tika-vin10t4:1182_0": "Bhikkhūnekādasābhabbā, asaṁvāsā ime siyuṁ.",
  "tika-vin10t4:1183_0": "3112.",
  "tika-vin10t4:1184_0": "Asaṁvāsassa sabbassa, tathā kammārahassa ca;",
  "tika-vin10t4:1185_0": "Saṅghe ummattakādīnaṁ, paṭikkhepo na rūhati.",
  "tika-vin10t4:1186_0": "3113.",
  "tika-vin10t4:1187_0": "Sasaṁvāsekasīmaṭṭha-pakatattassa bhikkhuno;",
  "tika-vin10t4:1188_0": "Vacanena paṭikkhepo, rūhatānantarassapi.",
  "tika-vin10t4:1189_0": "3114.",
  "tika-vin10t4:1190_0": "Bhikkhu āpajjatāpattiṁ, ākārehi panacchahi;",
  "tika-vin10t4:1191_0": "Vuttā samaṇakappā ca, pañca, pañca visuddhiyo.",
  "tika-vin10t4:1192_0": "3115.",
  "tika-vin10t4:1193_0": "Nidānaṁ puggalaṁ vatthuṁ, vidhiṁ paññattiyā pana;",
  "tika-vin10t4:1194_0": "Vipattāpattanāpatti, samuṭṭhānanayampi ca.",
  "tika-vin10t4:1195_0": "3116.",
  "tika-vin10t4:1196_0": "Vajjakammakriyāsaññā, cittāṇattividhiṁ pana;",
  "tika-vin10t4:1197_0": "Tathevaṅgavidhānañca, vedanā kusalattikaṁ.",
  "tika-vin10t4:1198_0": "3117.",
  "tika-vin10t4:1199_0": "Sattarasavidhaṁ etaṁ, dassetvā lakkhaṇaṁ budho;",
  "tika-vin10t4:1200_0": "Sikkhāpadesu yojeyya, tattha tattha yathārahaṁ.",
  "tika-vin10t4:1201_0": "3118.",
  "tika-vin10t4:1202_0": "Nidānaṁ tattha vesālī, tathā rājagahaṁ puraṁ;",
  "tika-vin10t4:1203_0": "Sāvatthāḷavi kosambī, sakkabhaggā pakāsitā.",
  "tika-vin10t4:1204_0": "3119.",
  "tika-vin10t4:1205_0": "Dasa vesāliyā vuttā, ekavīsaṁ giribbaje;",
  "tika-vin10t4:1206_0": "Satāni hi cha ūnāni, tīṇi sāvatthiyā siyuṁ.",
  "tika-vin10t4:1207_0": "3120.",
  "tika-vin10t4:1208_0": "Cha panāḷaviyaṁ vuttā, aṭṭha kosambiyaṁ katā;",
  "tika-vin10t4:1209_0": "Aṭṭha sakkesu paññattā, tayo bhagge pakāsitā.",
  "tika-vin10t4:1210_0": "3121.",
  "tika-vin10t4:1211_0": "Tevīsatividhā vuttā, sudinnadhaniyādayo;",
  "tika-vin10t4:1212_0": "Bhikkhūnaṁ pātimokkhasmiṁ, ādikammikapuggalā.",
  "tika-vin10t4:1213_0": "3122.",
  "tika-vin10t4:1214_0": "Bhikkhunīnaṁ tathā pāti-mokkhasmiṁ ādikammikā;",
  "tika-vin10t4:1215_0": "Thullanandādayo satta, sabbe tiṁsa bhavanti te.",
  "tika-vin10t4:1216_0": "3123.",
  "tika-vin10t4:1217_0": "Taruṁ timūlaṁ navapattamenaṁ;",
  "tika-vin10t4:1218_0": "Dvayaṅkuraṁ sattaphalaṁ chapupphaṁ;",
  "tika-vin10t4:1219_0": "Jānāti yo dvippabhavaṁ dvisākhaṁ;",
  "tika-vin10t4:1220_0": "Jānāti paññattimasesato so.",
  "tika-vin10t4:1221_0": "3124.",
  "tika-vin10t4:1222_0": "Iti paramamimaṁ vinicchayaṁ;",
  "tika-vin10t4:1223_0": "Madhurapadatthamanākulaṁ tu yo;",
  "tika-vin10t4:1224_0": "Paṭhati suṇati pucchate ca so;",
  "tika-vin10t4:1225_0": "Bhavatupālisamo vinicchaye.",
  "tika-vin10t4:1226_0": "Iti vinayavinicchaye pakiṇṇakavinicchayakathā samattā.",
  "tika-vin10t4:1227_0": "Kammaṭṭhānabhāvanāvidhānakathā",
  "tika-vin10t4:1228_0": "3125.",
  "tika-vin10t4:1229_0": "Pāmokkhe pātimokkhasmiṁ, mukhe mokkhappavesane;",
  "tika-vin10t4:1230_0": "Sabbadukkhakkhaye vutte, vuttamevitarattayaṁ.",
  "tika-vin10t4:1231_0": "3126.",
  "tika-vin10t4:1232_0": "Idaṁ catubbidhaṁ sīlaṁ, ñatvā tattha patiṭṭhito;",
  "tika-vin10t4:1233_0": "Samādhiṁ puna bhāvetvā, paññāya parimuccati.",
  "tika-vin10t4:1234_0": "3127.",
  "tika-vin10t4:1235_0": "Dasānussatiyo vuttā, kasiṇā ca dasāsubhā;",
  "tika-vin10t4:1236_0": "Catasso appamaññāyo, tathāruppā paradvayaṁ.",
  "tika-vin10t4:1237_0": "3128.",
  "tika-vin10t4:1238_0": "Iccevaṁ pana sabbampi, cattālīsavidhaṁ siyā;",
  "tika-vin10t4:1239_0": "Kammaṭṭhānaṁ samuddiṭṭhaṁ, mammaṭṭhānaṁ manobhuno.",
  "tika-vin10t4:1240_0": "3129.",
  "tika-vin10t4:1241_0": "Upacārappanāto ca, jhānabhedā atikkamā;",
  "tika-vin10t4:1242_0": "Vaḍḍhanāvaḍḍhanā cāpi, tathārammaṇabhūmito.",
  "tika-vin10t4:1243_0": "3130.",
  "tika-vin10t4:1244_0": "Gahaṇā paccayā bhiyyo, tathā cariyānukūlato;",
  "tika-vin10t4:1245_0": "Viseso ayametesu, viññātabbo vibhāvinā.",
  "tika-vin10t4:1246_0": "3131.",
  "tika-vin10t4:1247_0": "Aṭṭhānussatiyo saññā-vavatthānañca tatthime;",
  "tika-vin10t4:1248_0": "Upacāravahā, sesā, tiṁsa jhānavahā matā.",
  "tika-vin10t4:1249_0": "3132.",
  "tika-vin10t4:1250_0": "Paṭhamajjhānikā tattha, asubhā kāyagatāsati;",
  "tika-vin10t4:1251_0": "Ānāpānañca kasiṇā, catukkajjhānikā ime.",
  "tika-vin10t4:1252_0": "3133.",
  "tika-vin10t4:1253_0": "Tikajjhānāni tissova, appamaññātha pacchimā;",
  "tika-vin10t4:1254_0": "Cattāropi ca āruppā, catutthajjhānikā matā.",
  "tika-vin10t4:1255_0": "3134.",
  "tika-vin10t4:1256_0": "Atikkamo dvidhā vutto, aṅgārammaṇatopi ca;",
  "tika-vin10t4:1257_0": "Catukkatikajhānesu, aṅgātikkamatā matā.",
  "tika-vin10t4:1258_0": "3135.",
  "tika-vin10t4:1259_0": "Catutthā appamaññāpi, aṅgātikkamato siyā;",
  "tika-vin10t4:1260_0": "Ārammaṇamatikkamma, āruppā pana jāyare.",
  "tika-vin10t4:1261_0": "3136.",
  "tika-vin10t4:1262_0": "Kasiṇāni dasevettha, vaḍḍhetabbāni yoginā;",
  "tika-vin10t4:1263_0": "Sesaṁ pana ca sabbampi, na vaḍḍhetabbameva taṁ.",
  "tika-vin10t4:1264_0": "3137.",
  "tika-vin10t4:1265_0": "Nimittārammaṇā tattha, kasiṇā ca dasāsubhā;",
  "tika-vin10t4:1266_0": "Kāye satānāpānañca, bāvīsati bhavantime.",
  "tika-vin10t4:1267_0": "3138.",
  "tika-vin10t4:1268_0": "Sesānussatiyo aṭṭha, saññā dhātuvavatthanaṁ;",
  "tika-vin10t4:1269_0": "Viññāṇaṁ nevasaññā ca, dasa dve bhāvagocarā.",
  "tika-vin10t4:1270_0": "3139.",
  "tika-vin10t4:1271_0": "Catasso appamaññāyo, dve ca āruppamānasā;",
  "tika-vin10t4:1272_0": "Ime dhammā viniddiṭṭhā, cha navattabbagocarā.",
  "tika-vin10t4:1273_0": "3140.",
  "tika-vin10t4:1274_0": "Dasāsubhā paṭikkūla-saññā kāyagatāsati;",
  "tika-vin10t4:1275_0": "Devesu na pavattanti, dvādasevāti bhūmito.",
  "tika-vin10t4:1276_0": "3141.",
  "tika-vin10t4:1277_0": "Tāni dvādasa bhiyyo ca, ānāpānasatīpi ca;",
  "tika-vin10t4:1278_0": "Sabbaso terasa vāpi, brahmaloke na jāyare.",
  "tika-vin10t4:1279_0": "3142.",
  "tika-vin10t4:1280_0": "Ṭhapetvā caturāruppe, arūpāvacare kira;",
  "tika-vin10t4:1281_0": "Aññe pana na jāyanti, sabbe jāyanti mānuse.",
  "tika-vin10t4:1282_0": "3143.",
  "tika-vin10t4:1283_0": "Catutthaṁ kasiṇaṁ hitvā, kasiṇā ca dasāsubhā;",
  "tika-vin10t4:1284_0": "Diṭṭheneva gahetabbā, pubbabhāge bhavanti te.",
  "tika-vin10t4:1285_0": "3144.",
  "tika-vin10t4:1286_0": "Ānāpānañca phuṭṭhena, diṭṭhena tacapañcakaṁ;",
  "tika-vin10t4:1287_0": "Māluto diṭṭhaphuṭṭhena, sutena cettha sesakaṁ.",
  "tika-vin10t4:1288_0": "3145.",
  "tika-vin10t4:1289_0": "Ākāsakasiṇañcettha, ṭhapetvā kasiṇā nava;",
  "tika-vin10t4:1290_0": "Paṭhamāruppacittassa, paccayā pana jāyare.",
  "tika-vin10t4:1291_0": "3146.",
  "tika-vin10t4:1292_0": "Bhavanti hi abhiññāṇaṁ, kasiṇāni dasāpi ca;",
  "tika-vin10t4:1293_0": "Tissopi appamaññāyo, catutthassa tu paccayā.",
  "tika-vin10t4:1294_0": "3147.",
  "tika-vin10t4:1295_0": "Heṭṭhimaheṭṭhimāruppaṁ, parassa ca parassa ca;",
  "tika-vin10t4:1296_0": "Nevasaññā nirodhassa, paccayoti pakāsitā.",
  "tika-vin10t4:1297_0": "3148.",
  "tika-vin10t4:1298_0": "Sabbe sukhavihārassa, bhavanissaraṇassa ca;",
  "tika-vin10t4:1299_0": "Tathā bhavasukhānañca, paccayāti ca dīpitā.",
  "tika-vin10t4:1300_0": "3149.",
  "tika-vin10t4:1301_0": "Asubhā dasa viññeyyā, tathā kāyagatāsati;",
  "tika-vin10t4:1302_0": "Anukūlā ime rāga-caritassa visesato.",
  "tika-vin10t4:1303_0": "3150.",
  "tika-vin10t4:1304_0": "Catasso appamaññāyo, savaṇṇakasiṇā tathā;",
  "tika-vin10t4:1305_0": "Anukūlā ime dosa-caritassa pakāsitā.",
  "tika-vin10t4:1306_0": "3151.",
  "tika-vin10t4:1307_0": "Vitakkacaritassāpi, mohappakatinopi ca;",
  "tika-vin10t4:1308_0": "Ānāpānasatekāva, sappāyāti vibhāvitā.",
  "tika-vin10t4:1309_0": "3152.",
  "tika-vin10t4:1310_0": "Saññā ceva vavatthānaṁ, maraṇūpasame sati;",
  "tika-vin10t4:1311_0": "Paññāpakatino ete, anukūlāti dīpitā.",
  "tika-vin10t4:1312_0": "3153.",
  "tika-vin10t4:1313_0": "Ādianussaticchakkaṁ, saddhācaritavaṇṇitaṁ;",
  "tika-vin10t4:1314_0": "Āruppā kasiṇā sesā, dasa sabbānurūpakā.",
  "tika-vin10t4:1315_0": "3154.",
  "tika-vin10t4:1316_0": "Evaṁ pabhedato ñatvā, kammaṭṭhānāni paṇḍito;",
  "tika-vin10t4:1317_0": "Cariyāyānukūlaṁ tu, tesu yaṁ attano pana.",
  "tika-vin10t4:1318_0": "3155.",
  "tika-vin10t4:1319_0": "Taṁ gahetvāna medhāvī, daḷhaṁ kalyāṇamittako;",
  "tika-vin10t4:1320_0": "Ucchedaṁ palibodhānaṁ, katvā paṭhamameva ca.",
  "tika-vin10t4:1321_0": "3156.",
  "tika-vin10t4:1322_0": "Anurūpe vasantena, vihāre dosavajjite;",
  "tika-vin10t4:1323_0": "Bhāvetvā paṭhamādīni, jhānāni pana sabbaso.",
  "tika-vin10t4:1324_0": "3157.",
  "tika-vin10t4:1325_0": "Tato vuṭṭhāya sappañño, jhānamhā paṭhamādito;",
  "tika-vin10t4:1326_0": "Nāmarūpavavatthānaṁ, katvā kaṅkhaṁ vitīriya.",
  "tika-vin10t4:1327_0": "3158.",
  "tika-vin10t4:1328_0": "Upaklese amaggoti, dasobhāsādayo pana;",
  "tika-vin10t4:1329_0": "Maggo vipassanāñāṇaṁ, iti jānāti paṇḍito.",
  "tika-vin10t4:1330_0": "3159.",
  "tika-vin10t4:1331_0": "Tiṇṇaṁ tesaṁ vavatthāne, kate ettāvatā pana;",
  "tika-vin10t4:1332_0": "Tiṇṇaṁ pana ca saccānaṁ, vavatthānaṁ kataṁ siyā.",
  "tika-vin10t4:1333_0": "3160.",
  "tika-vin10t4:1334_0": "Udayabbayabhaṅgā ca, bhayādīnavanibbidā;",
  "tika-vin10t4:1335_0": "Muñcitukamyatāñāṇaṁ, paṭisaṅkhānupassanā.",
  "tika-vin10t4:1336_0": "3161.",
  "tika-vin10t4:1337_0": "Saṅkhārupekkhāñāṇañca, navamaṁ saccānulomikaṁ;",
  "tika-vin10t4:1338_0": "Ayaṁ “paṭipadāñāṇa-dassana”nti pakāsitā.",
  "tika-vin10t4:1339_0": "3162.",
  "tika-vin10t4:1340_0": "Tato gotrabhucittassa, samanantarameva ca;",
  "tika-vin10t4:1341_0": "Santimārammaṇaṁ katvā, jāyate ñāṇadassanaṁ.",
  "tika-vin10t4:1342_0": "3163.",
  "tika-vin10t4:1343_0": "“Ñāṇadassanasuddhī”ti, idaṁ ñāṇaṁ pakāsitaṁ;",
  "tika-vin10t4:1344_0": "Paccavekkhaṇapariyantaṁ, phalaṁ tassānujāyate.",
  "tika-vin10t4:1345_0": "3164.",
  "tika-vin10t4:1346_0": "Teneva ca upāyena, bhāvento so punappunaṁ;",
  "tika-vin10t4:1347_0": "Pāpuṇāti yathā bhikkhu, sesamaggaphalāni ca.",
  "tika-vin10t4:1348_0": "3165.",
  "tika-vin10t4:1349_0": "Iccevamaccantamavecca dhammaṁ;",
  "tika-vin10t4:1350_0": "Viddhaṁsayitvākusalaṁ asesaṁ;",
  "tika-vin10t4:1351_0": "Visosayitvāna tayo bhave so;",
  "tika-vin10t4:1352_0": "Upeti santiṁ nirupādisesaṁ.",
  "tika-vin10t4:1353_0": "3166.",
  "tika-vin10t4:1354_0": "Viññāsakkamato vāpi, pubbāparavasena vā;",
  "tika-vin10t4:1355_0": "Yadi akkharabandhe vā, ayuttaṁ viya dissati.",
  "tika-vin10t4:1356_0": "3167.",
  "tika-vin10t4:1357_0": "Taṁ tathā na gahetabbaṁ, gahetabbamadosato;",
  "tika-vin10t4:1358_0": "Mayā upaparikkhitvā, katattā pana sabbaso.",
  "tika-vin10t4:1359_0": "3168.",
  "tika-vin10t4:1360_0": "Seṭṭhassa coḷaraṭṭhassa, nābhibhūte nirākule;",
  "tika-vin10t4:1361_0": "Sabbassa pana lokassa, gāme sampiṇḍite viya.",
  "tika-vin10t4:1362_0": "3169.",
  "tika-vin10t4:1363_0": "Kadalīsālatālucchu-nāḷikeravanākule;",
  "tika-vin10t4:1364_0": "Kamaluppalasañchanna-salilāsayasobhite.",
  "tika-vin10t4:1365_0": "3170.",
  "tika-vin10t4:1366_0": "Kāverijalasampāta-paribhūtamahītale;",
  "tika-vin10t4:1367_0": "Iddhe sabbaṅgasampanne, maṅgale bhūtamaṅgale.",
  "tika-vin10t4:1368_0": "3171.",
  "tika-vin10t4:1369_0": "Pavarākārapākāra-parikhāparivārite;",
  "tika-vin10t4:1370_0": "Vihāre veṇhudāsassa, dassanīye manorame.",
  "tika-vin10t4:1371_0": "3172.",
  "tika-vin10t4:1372_0": "Tīrantaruhavātira-tarurājavirājite;",
  "tika-vin10t4:1373_0": "Nānādijagaṇārāme, nānārāmamanorame.",
  "tika-vin10t4:1374_0": "3173.",
  "tika-vin10t4:1375_0": "Cārupaṅkajasaṁkiṇṇa-taḷākasamalaṅkate;",
  "tika-vin10t4:1376_0": "Surasodakasampuṇṇa-varakūpopasobhite.",
  "tika-vin10t4:1377_0": "3174.",
  "tika-vin10t4:1378_0": "Vicitravipulaccugga-varamaṇḍapamaṇḍite;",
  "tika-vin10t4:1379_0": "Āvāsehi canekehi, accantamupasobhite.",
  "tika-vin10t4:1380_0": "3175.",
  "tika-vin10t4:1381_0": "Uppatena ca thūpena, bhetvāva dharaṇītalaṁ;",
  "tika-vin10t4:1382_0": "Jitvāvāvahasantena, kelāsasikharaṁ kharaṁ.",
  "tika-vin10t4:1383_0": "3176.",
  "tika-vin10t4:1384_0": "Saradambudasaṅkāse, dassanīye samussite;",
  "tika-vin10t4:1385_0": "Pasādajanane ramme, pāsāde vasatā mayā.",
  "tika-vin10t4:1386_0": "3177.",
  "tika-vin10t4:1387_0": "Vuttassa buddhasīhena, vinayassa vinicchayo;",
  "tika-vin10t4:1388_0": "Buddhasīhaṁ samuddissa, mama saddhivihārikaṁ.",
  "tika-vin10t4:1389_0": "3178.",
  "tika-vin10t4:1390_0": "Katoyaṁ pana bhikkhūnaṁ, hitatthāya samāsato;",
  "tika-vin10t4:1391_0": "Vinayassāvabodhatthaṁ, sukhenevācirena ca.",
  "tika-vin10t4:1392_0": "3179.",
  "tika-vin10t4:1393_0": "Accutaccutavikkante, kalambakulanandane;",
  "tika-vin10t4:1394_0": "Mahiṁ samanusāsante, āraddho ca samāpito.",
  "tika-vin10t4:1395_0": "3180.",
  "tika-vin10t4:1396_0": "Yathā siddhimayaṁ patto, antarāyaṁ vinā tathā;",
  "tika-vin10t4:1397_0": "Sabbe sijjhantu saṅkappā, sattānaṁ dhammasaṁyutā.",
  "tika-vin10t4:1398_0": "3181.",
  "tika-vin10t4:1399_0": "Yāva tiṭṭhati lokasmiṁ, mandāro cārukandaro;",
  "tika-vin10t4:1400_0": "Tāva tiṭṭhatu buddhassa, sāsanaṁ kalisāsanaṁ.",
  "tika-vin10t4:1401_0": "3182.",
  "tika-vin10t4:1402_0": "Kāle sammā pavassantu, vassaṁ vassavalāhakā;",
  "tika-vin10t4:1403_0": "Pālayantu mahīpālā, dhammato sakalaṁ mahiṁ.",
  "tika-vin10t4:1404_0": "3183.",
  "tika-vin10t4:1405_0": "Imaṁ sārabhūtaṁ hitaṁ atthayuttaṁ;",
  "tika-vin10t4:1406_0": "Karontena pattaṁ mayā yaṁ tu puññaṁ;",
  "tika-vin10t4:1407_0": "Ayaṁ tena loko munindappayātaṁ;",
  "tika-vin10t4:1408_0": "Sivaṁ vītasokaṁ puraṁ pāpuṇātu.",
  "tika-vin10t4:1409_0": "Iti vinayavinicchaye kammaṭṭhānabhāvanāvidhānakathā",
  "tika-vin10t4:1410_0": "Samattā.",
  "tika-vin10t4:1411_0": "Iti tambapaṇṇiyena paramaveyyākaraṇena tipiṭakanayavidhikusalena paramakavijanahadayapadumavanavikasanakarena",
  "tika-vin10t4:1411_1": "kavivaravasabhena paramaratikaravaramadhuravacanuggārena uragapurena buddhadattena racitoyaṁ vinayavinicchayo.",
  "tika-vin10t4:1412_0": "Vinayavinicchayo samatto.",
  "tika-vin10t4:1413_0": "Namo tassa bhagavato arahato sammāsambuddhassa"
}