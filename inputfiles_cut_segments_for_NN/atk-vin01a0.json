{
  "atk-vin01a0:0_0": " Namo tassa bhagavato arahato sammāsambuddhassa",
  "atk-vin01a0:1_0": "Vinayapiṭake",
  "atk-vin01a0:2_0": "Pārājikakaṇḍa-aṭṭhakathā (paṭhamo bhāgo)",
  "atk-vin01a0:3_0": "Ganthārambhakathā",
  "atk-vin01a0:4_0": "Yo kappakoṭīhipi appameyyaṁ;",
  "atk-vin01a0:5_0": "Kālaṁ karonto atidukkarāni;",
  "atk-vin01a0:6_0": "Khedaṁ gato lokahitāya nātho;",
  "atk-vin01a0:7_0": "Namo mahākāruṇikassa tassa.",
  "atk-vin01a0:8_0": "Asambudhaṁ buddhanisevitaṁ yaṁ;",
  "atk-vin01a0:9_0": "Bhavābhavaṁ gacchati jīvaloko;",
  "atk-vin01a0:10_0": "Namo avijjādikilesajāla-",
  "atk-vin01a0:11_0": "Viddhaṁsino dhammavarassa tassa.",
  "atk-vin01a0:12_0": "Guṇehi yo sīlasamādhipaññā-",
  "atk-vin01a0:13_0": "Vimuttiñāṇappabhutīhi yutto;",
  "atk-vin01a0:14_0": "Khettaṁ janānaṁ kusalatthikānaṁ;",
  "atk-vin01a0:15_0": "Tamariyasaṅghaṁ sirasā namāmi.",
  "atk-vin01a0:16_0": "Iccevamaccantanamassaneyyaṁ;",
  "atk-vin01a0:17_0": "Namassamāno ratanattayaṁ yaṁ;",
  "atk-vin01a0:18_0": "Puññābhisandaṁ vipulaṁ alatthaṁ;",
  "atk-vin01a0:19_0": "Tassānubhāvena hatantarāyo.",
  "atk-vin01a0:20_0": "Yasmiṁ ṭhite sāsanamaṭṭhitassa;",
  "atk-vin01a0:21_0": "Patiṭṭhitaṁ hoti susaṇṭhitassa;",
  "atk-vin01a0:22_0": "Taṁ vaṇṇayissaṁ vinayaṁ amissaṁ;",
  "atk-vin01a0:23_0": "Nissāya pubbācariyānubhāvaṁ.",
  "atk-vin01a0:24_0": "Kāmañca pubbācariyāsabhehi;",
  "atk-vin01a0:25_0": "Ñāṇambuniddhotamalāsavehi;",
  "atk-vin01a0:26_0": "Visuddhavijjāpaṭisambhidehi ;",
  "atk-vin01a0:27_0": "Saddhammasaṁvaṇṇanakovidehi.",
  "atk-vin01a0:28_0": "Sallekhiye nosulabhūpamehi;",
  "atk-vin01a0:29_0": "Mahāvihārassa dhajūpamehi;",
  "atk-vin01a0:30_0": "Saṁvaṇṇitoyaṁ vinayo nayehi;",
  "atk-vin01a0:31_0": "Cittehi sambuddhavaranvayehi.",
  "atk-vin01a0:32_0": "Saṁvaṇṇanā sīhaḷadīpakena;",
  "atk-vin01a0:33_0": "Vākyena esā pana saṅkhatattā;",
  "atk-vin01a0:34_0": "Na kiñci atthaṁ abhisambhuṇāti;",
  "atk-vin01a0:35_0": "Dīpantare bhikkhujanassa yasmā.",
  "atk-vin01a0:36_0": "Tasmā imaṁ pāḷinayānurūpaṁ;",
  "atk-vin01a0:37_0": "Saṁvaṇṇanaṁ dāni samārabhissaṁ;",
  "atk-vin01a0:38_0": "Ajjhesanaṁ buddhasirivhayassa;",
  "atk-vin01a0:39_0": "Therassa sammā samanussaranto.",
  "atk-vin01a0:40_0": "Saṁvaṇṇanaṁ tañca samārabhanto;",
  "atk-vin01a0:41_0": "Tassā mahāaṭṭhakathaṁ sarīraṁ;",
  "atk-vin01a0:42_0": "Katvā mahāpaccariyaṁ tatheva;",
  "atk-vin01a0:43_0": "Kurundināmādisu vissutāsu.",
  "atk-vin01a0:44_0": "Vinicchayo aṭṭhakathāsu vutto;",
  "atk-vin01a0:45_0": "Yo yuttamatthaṁ apariccajanto;",
  "atk-vin01a0:46_0": "Tatopi antogadhatheravādaṁ;",
  "atk-vin01a0:47_0": "Saṁvaṇṇanaṁ samma samārabhissaṁ.",
  "atk-vin01a0:48_0": "Taṁ me nisāmentu pasannacittā;",
  "atk-vin01a0:49_0": "Therā ca bhikkhū navamajjhimā ca;",
  "atk-vin01a0:50_0": "Dhammappadīpassa tathāgatassa;",
  "atk-vin01a0:51_0": "Sakkacca dhammaṁ patimānayantā.",
  "atk-vin01a0:52_0": "Buddhena dhammo vinayo ca vutto;",
  "atk-vin01a0:53_0": "Yo tassa puttehi tatheva ñāto;",
  "atk-vin01a0:54_0": "So yehi tesaṁ matimaccajantā;",
  "atk-vin01a0:55_0": "Yasmā pure aṭṭhakathā akaṁsu.",
  "atk-vin01a0:56_0": "Tasmā hi yaṁ aṭṭhakathāsu vuttaṁ;",
  "atk-vin01a0:57_0": "Taṁ vajjayitvāna pamādalekhaṁ;",
  "atk-vin01a0:58_0": "Sabbampi sikkhāsu sagāravānaṁ;",
  "atk-vin01a0:59_0": "Yasmā pamāṇaṁ idha paṇḍitānaṁ.",
  "atk-vin01a0:60_0": "Tato ca bhāsantarameva hitvā;",
  "atk-vin01a0:61_0": "Vitthāramaggañca samāsayitvā;",
  "atk-vin01a0:62_0": "Vinicchayaṁ sabbamasesayitvā;",
  "atk-vin01a0:63_0": "Tantikkamaṁ kiñci avokkamitvā.",
  "atk-vin01a0:64_0": "Suttantikānaṁ vacanānamatthaṁ;",
  "atk-vin01a0:65_0": "Suttānurūpaṁ paridīpayantī;",
  "atk-vin01a0:66_0": "Yasmā ayaṁ hessati vaṇṇanāpi;",
  "atk-vin01a0:67_0": "Sakkacca tasmā anusikkhitabbāti.",
  "atk-vin01a0:68_0": "Bāhiranidānakathā",
  "atk-vin01a0:69_0": "Tattha taṁ vaṇṇayissaṁ vinayanti vuttattā vinayo tāva vavatthapetabbo.",
  "atk-vin01a0:69_1": "Tenetaṁ vuccati –",
  "atk-vin01a0:69_2": "‘‘vinayo nāma idha sakalaṁ vinayapiṭakaṁ adhippeta’’nti.",
  "atk-vin01a0:69_3": "Saṁvaṇṇanatthaṁ panassa ayaṁ mātikā –",
  "atk-vin01a0:70_0": "Vuttaṁ yena yadā yasmā, dhāritaṁ yena cābhataṁ;",
  "atk-vin01a0:71_0": "Yatthappatiṭṭhitacetametaṁ vatvā vidhiṁ tato.",
  "atk-vin01a0:72_0": "Tenātiādipāṭhassa, atthaṁ nānappakārato;",
  "atk-vin01a0:73_0": "Dassayanto karissāmi, vinayassatthavaṇṇananti.",
  "atk-vin01a0:74_0": "Tattha vuttaṁ yena yadā yasmāti idaṁ tāva vacanaṁ ‘‘tena samayena buddho bhagavā verañjāyaṁ viharatī’’ti evamādivacanaṁ sandhāya vuttaṁ.",
  "atk-vin01a0:74_1": "Idañhi buddhassa bhagavato attapaccakkhavacanaṁ na hoti,",
  "atk-vin01a0:74_2": "tasmā vattabbametaṁ ‘‘idaṁ vacanaṁ kena vuttaṁ,",
  "atk-vin01a0:74_3": "kadā vuttaṁ,",
  "atk-vin01a0:74_4": "kasmā ca vutta’’nti?",
  "atk-vin01a0:74_5": "Āyasmatā upālittherena vuttaṁ,",
  "atk-vin01a0:74_6": "tañca pana paṭhamamahāsaṅgītikāle.",
  "atk-vin01a0:75_0": "Paṭhamamahāsaṅgītikathā",
  "atk-vin01a0:76_0": "Paṭhamamahāsaṅgīti nāma cesā kiñcāpi pañcasatikasaṅgītikkhandhake vuttā,",
  "atk-vin01a0:76_1": "nidānakosallatthaṁ pana idhāpi iminā nayena veditabbā.",
  "atk-vin01a0:76_2": "Dhammacakkappavattanañhi ādiṁ katvā yāva subhaddaparibbājakavinayanā katabuddhakicce kusinārāyaṁ upavattane",
  "atk-vin01a0:76_3": "mallānaṁ sālavane yamakasālānamantare visākhapuṇṇamadivase paccūsasamaye anupādisesāya nibbānadhātuyā",
  "atk-vin01a0:76_4": "parinibbute bhagavati lokanāthe,",
  "atk-vin01a0:76_5": "bhagavato parinibbāne sannipatitānaṁ sattannaṁ bhikkhusatasahassānaṁ saṅghatthero āyasmā mahākassapo sattāhaparinibbute bhagavati,",
  "atk-vin01a0:76_6": "subhaddena vuḍḍhapabbajitena ‘‘alaṁ, āvuso,",
  "atk-vin01a0:76_7": "mā socittha,",
  "atk-vin01a0:76_8": "mā paridevittha,",
  "atk-vin01a0:76_9": "sumuttā mayaṁ tena mahāsamaṇena;",
  "atk-vin01a0:76_10": "upaddutā ca homa –",
  "atk-vin01a0:76_11": "‘idaṁ vo kappati,",
  "atk-vin01a0:76_12": "idaṁ vo na kappatī’ti! Idāni pana mayaṁ yaṁ icchissāma taṁ karissāma,",
  "atk-vin01a0:76_13": "yaṁ na icchissāma na taṁ karissāmā’’ti (cūḷava. 437; dī. ni.",
  "atk-vin01a0:76_14": "2.232) vuttavacanamanussaranto ‘‘ṭhānaṁ kho panetaṁ vijjati yaṁ pāpabhikkhū atītasatthukaṁ pāvacananti",
  "atk-vin01a0:76_15": "maññamānā pakkhaṁ labhitvā nacirasseva saddhammaṁ antaradhāpeyyuṁ,",
  "atk-vin01a0:76_16": "yāva ca dhammavinayo tiṭṭhati tāva anatītasatthukameva pāvacanaṁ hoti.",
  "atk-vin01a0:76_17": "Vuttañhetaṁ bhagavatā –",
  "atk-vin01a0:77_0": "‘Yo vo, ānanda,",
  "atk-vin01a0:77_1": "mayā dhammo ca vinayo ca desito paññatto ,",
  "atk-vin01a0:77_2": "so vo mamaccayena satthā’ti (dī. ni. 2.216).",
  "atk-vin01a0:78_0": "‘‘Yaṁnūnāhaṁ dhammañca vinayañca saṅgāyeyyaṁ, yathayidaṁ sāsanaṁ addhaniyaṁ assa ciraṭṭhitikaṁ.",
  "atk-vin01a0:79_0": "Yaṁ cāhaṁ bhagavatā –",
  "atk-vin01a0:80_0": "‘Dhāressasi pana me tvaṁ, kassapa,",
  "atk-vin01a0:80_1": "sāṇāni paṁsukūlāni nibbasanānī’ti vatvā cīvare sādhāraṇaparibhogena ceva,",
  "atk-vin01a0:81_0": "‘Ahaṁ,",
  "atk-vin01a0:81_1": "bhikkhave,",
  "atk-vin01a0:81_2": "yāvade ākaṅkhāmi vivicceva kāmehi…pe…",
  "atk-vin01a0:81_3": "paṭhamaṁ jhānaṁ upasampajja viharāmi;",
  "atk-vin01a0:81_4": "kassapopi,",
  "atk-vin01a0:81_5": "bhikkhave,",
  "atk-vin01a0:81_6": "yāvade ākaṅkhati vivicceva kāmehi…pe…",
  "atk-vin01a0:81_7": "paṭhamaṁ jhānaṁ upasampajja viharatī’ti –",
  "atk-vin01a0:82_0": "Evamādinā nayena navānupubbavihārachaḷabhiññāppabhede uttarimanussadhamme attanā samasamaṭṭhapanena ca anuggahito,",
  "atk-vin01a0:82_1": "tassa kimaññaṁ āṇaṇyaṁ bhavissati;",
  "atk-vin01a0:82_2": "nanu maṁ bhagavā rājā viya sakakavacaissariyānuppadānena attano kulavaṁsappatiṭṭhāpakaṁ puttaṁ ‘saddhammavaṁsappatiṭṭhāpako",
  "atk-vin01a0:82_3": "me ayaṁ bhavissatī’ti mantvā iminā asādhāraṇena anuggahena anuggahesī’’ti cintayanto dhammavinayasaṅgāyanatthaṁ",
  "atk-vin01a0:82_4": "bhikkhūnaṁ ussāhaṁ janesi. Yathāha –",
  "atk-vin01a0:83_0": "‘‘Atha kho āyasmā mahākassapo bhikkhū āmantesi –",
  "atk-vin01a0:83_1": "‘ekamidāhaṁ, āvuso,",
  "atk-vin01a0:83_2": "samayaṁ pāvāya kusināraṁ addhānamaggappaṭipanno mahatā bhikkhusaṅghena saddhiṁ pañcamattehi bhikkhusatehī’’ti (dī. ni.",
  "atk-vin01a0:83_3": "2.231) sabbaṁ subhaddakaṇḍaṁ vitthārato veditabbaṁ.",
  "atk-vin01a0:84_0": "Tato paraṁ āha –",
  "atk-vin01a0:85_0": "‘‘Handa mayaṁ, āvuso,",
  "atk-vin01a0:85_1": "dhammañca vinayañca saṅgāyeyyāma.",
  "atk-vin01a0:85_2": "Pure adhammo dippati,",
  "atk-vin01a0:85_3": "dhammo paṭibāhiyyati;",
  "atk-vin01a0:85_4": "avinayo dippati,",
  "atk-vin01a0:85_5": "vinayo paṭibāhiyyati.",
  "atk-vin01a0:85_6": "Pure adhammavādino balavanto honti,",
  "atk-vin01a0:85_7": "dhammavādino dubbalā honti;",
  "atk-vin01a0:85_8": "avinayavādino balavanto honti,",
  "atk-vin01a0:85_9": "vinayavādino dubbalā hontī’’ti (cūḷava. 437).",
  "atk-vin01a0:86_0": "Bhikkhū āhaṁsu –",
  "atk-vin01a0:86_1": "‘‘tena hi, bhante,",
  "atk-vin01a0:86_2": "thero bhikkhū uccinatū’’ti.",
  "atk-vin01a0:86_3": "Thero sakalanavaṅgasatthusāsanapariyattidhare puthujjana-sotāpanna-sakadāgāmi-anāgāmi-sukkhavipassakakhīṇāsavabhikkhū",
  "atk-vin01a0:86_4": "anekasate anekasahasse ca vajjetvā tipiṭakasabbapariyattippabhedadhare paṭisambhidāppatte mahānubhāve",
  "atk-vin01a0:86_5": "yebhuyyena bhagavatā etadaggaṁ āropite tevijjādibhede khīṇāsavabhikkhūyeva ekūnapañcasate pariggahesi.",
  "atk-vin01a0:86_6": "Ye sandhāya idaṁ vuttaṁ –",
  "atk-vin01a0:86_7": "‘‘atha kho āyasmā mahākassapo ekenūnāpañcaarahantasatāni uccinī’’ti (cūḷava. 437).",
  "atk-vin01a0:87_0": "Kissa pana thero ekenūnamakāsīti?",
  "atk-vin01a0:87_1": "Āyasmato ānandattherassa okāsakaraṇatthaṁ.",
  "atk-vin01a0:87_2": "Tena hāyasmatā sahāpi vināpi na sakkā dhammasaṅgīti kātuṁ,",
  "atk-vin01a0:87_3": "so hāyasmā sekkho sakaraṇīyo,",
  "atk-vin01a0:87_4": "tasmā sahāpi na sakkā;",
  "atk-vin01a0:87_5": "yasmā panassa kiñci dasabaladesitaṁ suttageyyādikaṁ bhagavato asammukhā paṭiggahitaṁ nāma natthi,",
  "atk-vin01a0:87_6": "tasmā vināpi na sakkā.",
  "atk-vin01a0:87_7": "Yadi evaṁ sekkhopi samāno dhammasaṅgītiyā bahukārattā therena uccinitabbo assa.",
  "atk-vin01a0:87_8": "Atha kasmā na uccinitoti ?",
  "atk-vin01a0:87_9": "Parūpavādavivajjanato.",
  "atk-vin01a0:87_10": "Thero hi āyasmante ānande ativiya vissattho ahosi,",
  "atk-vin01a0:87_11": "tathā hi naṁ sirasmiṁ palitesu jātesupi ‘‘na vāyaṁ kumārako mattamaññāsī’’ti (saṁ. ni.",
  "atk-vin01a0:87_12": "2.154) kumārakavādena ovadati.",
  "atk-vin01a0:87_13": "Sakyakulappasuto cāyaṁ āyasmā tathāgatassa bhātā cūḷapituputto.",
  "atk-vin01a0:87_14": "Tatra hi bhikkhū chandāgamanaṁ viya maññamānā ‘‘bahū asekkhapaṭisambhidāppatte bhikkhū ṭhapetvā ānandaṁ",
  "atk-vin01a0:87_15": "sekkhapaṭisambhidāppattaṁ thero uccinī’’ti upavadeyyuṁ,",
  "atk-vin01a0:87_16": "taṁ parūpavādaṁ parivajjento ‘‘ānandaṁ vinā saṅgīti na sakkā kātuṁ,",
  "atk-vin01a0:87_17": "bhikkhūnaṁyeva anumatiyā gahessāmī’’ti na uccini.",
  "atk-vin01a0:88_0": "Atha sayameva bhikkhū ānandassatthāya theraṁ yāciṁsu. Yathāha –",
  "atk-vin01a0:89_0": "‘‘Bhikkhū āyasmantaṁ mahākassapaṁ etadavocuṁ – ‘ayaṁ, bhante,",
  "atk-vin01a0:89_1": "āyasmā ānando kiñcāpi sekkho abhabbo chandā dosā mohā bhayā agatiṁ gantuṁ,",
  "atk-vin01a0:89_2": "bahu cānena bhagavato santike dhammo ca vinayo ca pariyatto; tena hi, bhante,",
  "atk-vin01a0:89_3": "thero āyasmantampi ānandaṁ uccinatū’ti.",
  "atk-vin01a0:89_4": "Atha kho āyasmā mahākassapo āyasmantampi ānandaṁ uccinī’’ti (cūḷava. 437).",
  "atk-vin01a0:90_0": "Evaṁ bhikkhūnaṁ anumatiyā uccinitena tenāyasmatā saddhiṁ pañca therasatāni ahesuṁ.",
  "atk-vin01a0:91_0": "Atha kho therānaṁ bhikkhūnaṁ etadahosi –",
  "atk-vin01a0:91_1": "‘‘kattha nu kho mayaṁ dhammañca vinayañca saṅgāyeyyāmā’’ti.",
  "atk-vin01a0:91_2": "Atha kho therānaṁ bhikkhūnaṁ etadahosi –",
  "atk-vin01a0:91_3": "‘‘rājagahaṁ kho mahāgocaraṁ pahūtasenāsanaṁ,",
  "atk-vin01a0:91_4": "yaṁnūna mayaṁ rājagahe vassaṁ vasantā dhammañca vinayañca saṅgāyeyyāma,",
  "atk-vin01a0:91_5": "na aññe bhikkhū rājagahe vassaṁ upagaccheyyu’’nti.",
  "atk-vin01a0:91_6": "Kasmā pana nesaṁ etadahosi?",
  "atk-vin01a0:91_7": "Idaṁ amhākaṁ thāvarakammaṁ,",
  "atk-vin01a0:91_8": "koci visabhāgapuggalo saṅghamajjhaṁ pavisitvā ukkoṭeyyāti.",
  "atk-vin01a0:91_9": "Athāyasmā mahākassapo ñattidutiyena kammena sāvesi,",
  "atk-vin01a0:91_10": "taṁ saṅgītikkhandhake vuttanayeneva ñātabbaṁ.",
  "atk-vin01a0:92_0": "Atha tathāgatassa parinibbānato sattasu sādhukīḷanadivasesu sattasu ca dhātupūjādivasesu vītivattesu ‘‘aḍḍhamāso atikkanto,",
  "atk-vin01a0:92_1": "idāni gimhānaṁ diyaḍḍho māso seso,",
  "atk-vin01a0:92_2": "upakaṭṭhā vassūpanāyikā’’ti mantvā mahākassapatthero ‘‘rājagahaṁ, āvuso,",
  "atk-vin01a0:92_3": "gacchāmā’’ti upaḍḍhaṁ bhikkhusaṅghaṁ gahetvā ekaṁ maggaṁ gato.",
  "atk-vin01a0:92_4": "Anuruddhattheropi upaḍḍhaṁ gahetvā ekaṁ maggaṁ gato.",
  "atk-vin01a0:92_5": "Ānandatthero pana bhagavato pattacīvaraṁ gahetvā bhikkhusaṅghaparivuto sāvatthiṁ gantvā rājagahaṁ gantukāmo yena sāvatthi tena cārikaṁ pakkāmi.",
  "atk-vin01a0:92_6": "Ānandattherena gatagataṭṭhāne mahāparidevo ahosi –",
  "atk-vin01a0:92_7": "‘‘bhante ānanda,",
  "atk-vin01a0:92_8": "kuhiṁ satthāraṁ ṭhapetvā āgatosī’’ti .",
  "atk-vin01a0:92_9": "Anupubbena pana sāvatthiṁ anuppatte there bhagavato parinibbānadivase viya mahāparidevo ahosi.",
  "atk-vin01a0:93_0": "Tatra sudaṁ āyasmā ānando aniccatādipaṭisaṁyuttāya dhammiyā kathāya taṁ mahājanaṁ saññāpetvā jetavanaṁ",
  "atk-vin01a0:93_1": "pavisitvā dasabalena vasitagandhakuṭiyā dvāraṁ vivaritvā mañcapīṭhaṁ nīharitvā papphoṭetvā gandhakuṭiṁ",
  "atk-vin01a0:93_2": "sammajjitvā milātamālākacavaraṁ chaḍḍetvā mañcapīṭhaṁ atiharitvā puna yathāṭhāne ṭhapetvā bhagavato ṭhitakāle",
  "atk-vin01a0:93_3": "karaṇīyaṁ vattaṁ sabbamakāsi.",
  "atk-vin01a0:93_4": "Atha thero bhagavato parinibbānato pabhuti ṭhānanisajjabahulattā ussannadhātukaṁ kāyaṁ samassāsetuṁ dutiyadivase",
  "atk-vin01a0:93_5": "khīravirecanaṁ pivitvā vihāreyeva nisīdi.",
  "atk-vin01a0:93_6": "Yaṁ sandhāya subhena māṇavena pahitaṁ māṇavakaṁ etadavoca –",
  "atk-vin01a0:94_0": "‘‘Akālo kho, māṇavaka,",
  "atk-vin01a0:94_1": "atthi me ajja bhesajjamattā pītā,",
  "atk-vin01a0:94_2": "appeva nāma svepi upasaṅkameyyāmā’’ti (dī. ni. 1.447).",
  "atk-vin01a0:95_0": "Dutiyadivase cetakattherena pacchāsamaṇena gantvā subhena māṇavena puṭṭho dīghanikāye subhasuttaṁnāma dasamaṁ suttamabhāsi.",
  "atk-vin01a0:96_0": "Atha thero jetavanavihāre khaṇḍaphullappaṭisaṅkharaṇaṁ kārāpetvā upakaṭṭhāya vassūpanāyikāya rājagahaṁ gato.",
  "atk-vin01a0:96_1": "Tathā mahākassapatthero anuruddhatthero ca sabbaṁ bhikkhusaṅghaṁ gahetvā rājagahameva gato.",
  "atk-vin01a0:97_0": "Tena kho pana samayena rājagahe aṭṭhārasa mahāvihārā honti.",
  "atk-vin01a0:97_1": "Te sabbepi chaḍḍitapatitauklāpā ahesuṁ.",
  "atk-vin01a0:97_2": "Bhagavato hi parinibbāne sabbe bhikkhū attano attano pattacīvaraṁ gahetvā vihāre ca pariveṇe ca chaḍḍetvā agamaṁsu.",
  "atk-vin01a0:97_3": "Tattha therā bhagavato vacanapūjanatthaṁ titthiyavādaparimocanatthañca ‘‘paṭhamaṁ māsaṁ khaṇḍaphullappaṭisaṅkharaṇaṁ karomā’’ti cintesuṁ.",
  "atk-vin01a0:97_4": "Titthiyā hi evaṁ vadeyyuṁ –",
  "atk-vin01a0:97_5": "‘‘samaṇassa gotamassa sāvakā satthari ṭhiteyeva vihāre paṭijaggiṁsu,",
  "atk-vin01a0:97_6": "parinibbute chaḍḍesu’’nti.",
  "atk-vin01a0:97_7": "Tesaṁ vādaparimocanatthañca cintesunti vuttaṁ hoti.",
  "atk-vin01a0:97_8": "Vuttampi hetaṁ –",
  "atk-vin01a0:98_0": "‘‘Atha kho therānaṁ bhikkhūnaṁ etadahosi –",
  "atk-vin01a0:98_1": "‘bhagavatā kho, āvuso,",
  "atk-vin01a0:98_2": "khaṇḍaphullappaṭisaṅkharaṇaṁ vaṇṇitaṁ.",
  "atk-vin01a0:98_3": "Handa mayaṁ, āvuso,",
  "atk-vin01a0:98_4": "paṭhamaṁ māsaṁ khaṇḍaphullappaṭisaṅkharaṇaṁ karoma,",
  "atk-vin01a0:98_5": "majjhimaṁ māsaṁ sannipatitvā dhammañca vinayañca saṅgāyissāmā’’ti (cūḷava. 438).",
  "atk-vin01a0:99_0": "Te dutiyadivase gantvā rājadvāre aṭṭhaṁsu.",
  "atk-vin01a0:99_1": "Ajātasattu rājā āgantvā vanditvā ‘‘kiṁ, bhante,",
  "atk-vin01a0:99_2": "āgatatthā’’ti attanā kattabbakiccaṁ paṭipucchi.",
  "atk-vin01a0:99_3": "Therā aṭṭhārasa mahāvihārapaṭisaṅkharaṇatthāya hatthakammaṁ paṭivedesuṁ. ‘‘Sādhu,",
  "atk-vin01a0:99_4": "bhante’’ti rājā hatthakammakārake manusse adāsi.",
  "atk-vin01a0:99_5": "Therā paṭhamaṁ māsaṁ sabbavihāre paṭisaṅkharāpetvā rañño ārocesuṁ –",
  "atk-vin01a0:99_6": "‘‘niṭṭhitaṁ, mahārāja,",
  "atk-vin01a0:99_7": "vihārapaṭisaṅkharaṇaṁ.",
  "atk-vin01a0:99_8": "Idāni dhammavinayasaṅgahaṁ karomā’’ti. ‘‘Sādhu, bhante,",
  "atk-vin01a0:99_9": "vissatthā karotha.",
  "atk-vin01a0:99_10": "Mayhaṁ āṇācakkaṁ,",
  "atk-vin01a0:99_11": "tumhākaṁ dhammacakkaṁ hotu. Āṇāpetha, bhante,",
  "atk-vin01a0:99_12": "kiṁ karomī’’ti?",
  "atk-vin01a0:99_13": "‘‘Saṅgahaṁ karontānaṁ bhikkhūnaṁ sannisajjaṭṭhānaṁ,",
  "atk-vin01a0:99_14": "mahārājā’’ti.",
  "atk-vin01a0:99_15": "‘‘Kattha karomi,",
  "atk-vin01a0:99_16": "bhante’’ti?",
  "atk-vin01a0:99_17": "‘‘Vebhārapabbatapasse sattapaṇṇiguhādvāre kātuṁ yuttaṁ,",
  "atk-vin01a0:99_18": "mahārājā’’ti. ‘‘Sādhu,",
  "atk-vin01a0:99_19": "bhante’’ti kho rājā ajātasattu vissakammunā nimmitasadisaṁ suvibhattabhittitthambhasopānaṁ nānāvidhamālākammalataākammavicittaṁ",
  "atk-vin01a0:99_20": "abhibhavantamiva rājabhavanavibhūtiṁ avahasantamiva devavimānasiriṁ siriyā niketamiva ekanipātatitthamiva",
  "atk-vin01a0:99_21": "ca devamanussanayanavihaṅgānaṁ lokarāmaṇeyyakamiva sampiṇḍitaṁ daṭṭhabbasāramaṇḍaṁ maṇḍapaṁ kārāpetvā",
  "atk-vin01a0:99_22": "vividhakusumadāma-olambaka-viniggalantacāruvitānaṁ ratanavicittamaṇikoṭṭimatalamiva ca naṁ nānāpupphūpahāravicittasupariniṭṭhitabhūmikammaṁ",
  "atk-vin01a0:99_23": "brahmavimānasadisaṁ alaṅkaritvā tasmiṁ mahāmaṇḍape pañcasatānaṁ bhikkhūnaṁ anagghāni pañca kappiyapaccattharaṇasatāni",
  "atk-vin01a0:99_24": "paññāpetvā dakkhiṇabhāgaṁ nissāya uttarābhimukhaṁ therāsanaṁ maṇḍapamajjhe puratthābhimukhaṁ buddhassa",
  "atk-vin01a0:99_25": "bhagavato āsanārahaṁ dhammāsanaṁ paññāpetvā dantakhacitaṁ bījaniñcettha ṭhapetvā bhikkhusaṅghassa ārocāpesi –",
  "atk-vin01a0:99_26": "‘‘niṭṭhitaṁ, bhante,",
  "atk-vin01a0:99_27": "mama kicca’’nti.",
  "atk-vin01a0:100_0": "Tasmiṁ kho pana samaye ekacce bhikkhū āyasmantaṁ ānandaṁ sandhāya evamāhaṁsu –",
  "atk-vin01a0:100_1": "‘‘imasmiṁ bhikkhusaṅghe eko bhikkhu vissagandhaṁ vāyanto vicaratī’’ti.",
  "atk-vin01a0:100_2": "Thero taṁ sutvā ‘‘imasmiṁ bhikkhusaṅghe añño vissagandhaṁ vāyanto vicaraṇakabhikkhu nāma natthi,",
  "atk-vin01a0:100_3": "addhā ete maṁ sandhāya vadantī’’ti saṁvegaṁ āpajji.",
  "atk-vin01a0:100_4": "Ekacce bhikkhū āyasmantaṁ ānandaṁ āhaṁsu – ‘‘sve, āvuso,",
  "atk-vin01a0:100_5": "sannipāto tvañca sekkho sakaraṇīyo,",
  "atk-vin01a0:100_6": "tena te na yuttaṁ sannipātaṁ gantuṁ,",
  "atk-vin01a0:100_7": "appamatto hohī’’ti.",
  "atk-vin01a0:101_0": "Atha kho āyasmā ānando –",
  "atk-vin01a0:101_1": "‘‘sve sannipāto,",
  "atk-vin01a0:101_2": "na kho pana metaṁ patirūpaṁ yvāhaṁ sekkho samāno sannipātaṁ gaccheyya’’nti bahudeva rattiṁ kāyagatāyasatiyā",
  "atk-vin01a0:101_3": "vītināmetvā rattiyā paccūsasamayaṁ caṅkamā orohitvā vihāraṁ pavisitvā ‘‘nipajjissāmī’’ti kāyaṁ āvajjesi.",
  "atk-vin01a0:101_4": "Dve pādā bhūmito muttā,",
  "atk-vin01a0:101_5": "appattañca sīsaṁ bimbohanaṁ,",
  "atk-vin01a0:101_6": "etasmiṁ antare anupādāya āsavehi cittaṁ vimucci.",
  "atk-vin01a0:101_7": "Ayañhi āyasmā caṅkamena bahi vītināmetvā visesaṁ nibbattetuṁ asakkonto cintesi –",
  "atk-vin01a0:101_8": "‘‘nanu maṁ bhagavā etadavoca –",
  "atk-vin01a0:101_9": "‘katapuññosi tvaṁ, ānanda,",
  "atk-vin01a0:101_10": "padhānamanuyuñja;",
  "atk-vin01a0:101_11": "khippaṁ hohisi anāsavo’ti (dī. ni. 2.207).",
  "atk-vin01a0:101_12": "Buddhānañca kathādoso nāma natthi.",
  "atk-vin01a0:101_13": "Mama accāraddhaṁ vīriyaṁ tena me cittaṁ uddhaccāya saṁvattati.",
  "atk-vin01a0:101_14": "Handāhaṁ vīriyasamathaṁ yojemī’’ti caṅkamā orohitvā pādadhovanaṭṭhāne ṭhatvā pāde dhovitvā vihāraṁ pavisitvā",
  "atk-vin01a0:101_15": "mañcake nisīditvā ‘‘thokaṁ vissamissāmī’’ti kāyaṁ mañcake upanāmesi.",
  "atk-vin01a0:101_16": "Dve pādā bhūmito muttā,",
  "atk-vin01a0:101_17": "sīsañca bimbohanaṁ asampattaṁ.",
  "atk-vin01a0:101_18": "Etasmiṁ antare anupādāya āsavehi cittaṁ vimuttaṁ,",
  "atk-vin01a0:101_19": "catuiriyāpathavirahitaṁ therassa arahattaṁ ahosi.",
  "atk-vin01a0:101_20": "Tena imasmiṁ sāsane anipanno anisinno aṭṭhito acaṅkamanto ‘‘ko bhikkhu arahattaṁ patto’’ti vutte ‘‘ānandatthero’’ti vattuṁ vaṭṭati.",
  "atk-vin01a0:102_0": "Atha kho therā bhikkhū dutiyadivase katabhattakiccā pattacīvaraṁ paṭisāmetvā dhammasabhāyaṁ sannipatitā.",
  "atk-vin01a0:102_1": "Ānandatthero pana attano arahattappattiṁ ñāpetukāmo bhikkhūhi saddhiṁ na gato.",
  "atk-vin01a0:102_2": "Bhikkhū yathāvuḍḍhaṁ attano attano pattāsane nisīdantā ānandattherassa āsanaṁ ṭhapetvā nisinnā.",
  "atk-vin01a0:102_3": "Tattha kehici ‘‘etamāsanaṁ kassā’’ti vutte ‘‘ānandattherassā’’ti.",
  "atk-vin01a0:102_4": "‘‘Ānando pana kuhiṁ gato’’ti?",
  "atk-vin01a0:102_5": "Tasmiṁ samaye thero cintesi –",
  "atk-vin01a0:102_6": "‘‘idāni mayhaṁ gamanakālo’’ti.",
  "atk-vin01a0:102_7": "Tato attano ānubhāvaṁ dassento pathaviyaṁ nimujjitvā attano āsaneyeva attānaṁ dassesi.",
  "atk-vin01a0:102_8": "Ākāsenāgantvā nisīdītipi eke.",
  "atk-vin01a0:103_0": "Evaṁ nisinne tasmiṁ āyasmante mahākassapatthero bhikkhū āmantesi – ‘‘āvuso,",
  "atk-vin01a0:103_1": "kiṁ paṭhamaṁ saṅgāyāma,",
  "atk-vin01a0:103_2": "dhammaṁ vā vinayaṁ vā’’ti?",
  "atk-vin01a0:103_3": "Bhikkhū āhaṁsu –",
  "atk-vin01a0:103_4": "‘‘bhante mahākassapa,",
  "atk-vin01a0:103_5": "vinayo nāma buddhasāsanassa āyu,",
  "atk-vin01a0:103_6": "vinaye ṭhite sāsanaṁ ṭhitaṁ hoti;",
  "atk-vin01a0:103_7": "tasmā paṭhamaṁ vinayaṁ saṅgāyāmā’’ti,.",
  "atk-vin01a0:103_8": "‘‘Kaṁ dhuraṁ katvā’’ti?",
  "atk-vin01a0:103_9": "‘‘Āyasmantaṁ upāli’’nti.",
  "atk-vin01a0:103_10": "‘‘Kiṁ ānando nappahotī’’ti?",
  "atk-vin01a0:103_11": "‘‘No nappahoti;",
  "atk-vin01a0:103_12": "api ca kho pana sammāsambuddho dharamānoyeva vinayapariyattiṁ nissāya āyasmantaṁ upāliṁ etadagge ṭhapesi –",
  "atk-vin01a0:103_13": "‘etadaggaṁ,",
  "atk-vin01a0:103_14": "bhikkhave,",
  "atk-vin01a0:103_15": "mama sāvakānaṁ bhikkhūnaṁ vinayadharānaṁ yadidaṁ upālī’ti (a. ni. 1.219, 228).",
  "atk-vin01a0:103_16": "Tasmā upālittheraṁ pucchitvā vinayaṁ saṅgāyāmā’’ti.",
  "atk-vin01a0:103_17": "Tato thero vinayaṁ pucchanatthāya attanāva attānaṁ sammanni.",
  "atk-vin01a0:103_18": "Upālittheropi vissajjanatthāya sammanni.",
  "atk-vin01a0:103_19": "Tatrāyaṁ pāḷi –",
  "atk-vin01a0:104_0": "‘‘Atha kho āyasmā mahākassapo saṅghaṁ ñāpesi –",
  "atk-vin01a0:105_0": "‘‘Suṇātu me, āvuso, saṅgho. Yadi saṅghassa pattakallaṁ, ahaṁ upāliṁ vinayaṁ puccheyya’nti.",
  "atk-vin01a0:106_0": "‘‘Āyasmāpi upāli saṅghaṁ ñāpesi –",
  "atk-vin01a0:107_0": "‘‘Suṇātu me, bhante, saṅgho.",
  "atk-vin01a0:107_1": "Yadi saṅghassa pattakallaṁ,",
  "atk-vin01a0:107_2": "ahaṁ āyasmatā mahākassapena vinayaṁ puṭṭho vissajjeyya’’nti.",
  "atk-vin01a0:108_0": "Evaṁ attanāva attānaṁ sammannitvā āyasmā upāli uṭṭhāyāsanā ekaṁsaṁ cīvaraṁ katvā there bhikkhū vanditvā dhammāsane nisīdi,",
  "atk-vin01a0:108_1": "dantakhacitaṁ bījaniṁ gahetvā.",
  "atk-vin01a0:108_2": "Tato āyasmā mahākassapo therāsane nisīditvā āyasmantaṁ upāliṁ vinayaṁ pucchi –",
  "atk-vin01a0:108_3": "‘‘paṭhamaṁ,",
  "atk-vin01a0:108_4": "āvuso upāli,",
  "atk-vin01a0:108_5": "pārājikaṁ kattha paññatta’’nti ?",
  "atk-vin01a0:108_6": "‘‘Vesāliyaṁ,",
  "atk-vin01a0:108_7": "bhante’’ti.",
  "atk-vin01a0:108_8": "‘‘Kaṁ ārabbhā’’ti?",
  "atk-vin01a0:108_9": "‘‘Sudinnaṁ kalandaputtaṁ ārabbhā’’ti.",
  "atk-vin01a0:108_10": "‘‘Kismiṁ vatthusmi’’nti?",
  "atk-vin01a0:108_11": "‘‘Methunadhamme’’ti.",
  "atk-vin01a0:109_0": "Atha kho āyasmā mahākassapo āyasmantaṁ upāliṁ paṭhamassa pārājikassa vatthumpi pucchi,",
  "atk-vin01a0:109_1": "nidānampi pucchi,",
  "atk-vin01a0:109_2": "puggalampi pucchi,",
  "atk-vin01a0:109_3": "paññattimpi pucchi,",
  "atk-vin01a0:109_4": "anupaññattimpi pucchi,",
  "atk-vin01a0:109_5": "āpattimpi pucchi,",
  "atk-vin01a0:109_6": "anāpattimpi pucchi;",
  "atk-vin01a0:109_7": "yathā ca paṭhamassa tathā dutiyassa tathā tatiyassa tathā catutthassa pārājikassa vatthumpi pucchi…pe…",
  "atk-vin01a0:109_8": "anāpattimpi pucchi.",
  "atk-vin01a0:109_9": "Puṭṭho puṭṭho upālitthero vissajjesi.",
  "atk-vin01a0:109_10": "Tato imāni cattāri pārājikāni ‘‘pārājikakaṇḍaṁ nāma ida’’nti saṅgahaṁ āropetvā ṭhapesuṁ.",
  "atk-vin01a0:109_11": "Terasa saṅghādisesāni ‘‘terasaka’’nti ṭhapesuṁ.",
  "atk-vin01a0:109_12": "Dve sikkhāpadāni ‘‘aniyatānī’’ti ṭhapesuṁ.",
  "atk-vin01a0:109_13": "Tiṁsa sikkhāpadāni ‘‘nissaggiyapācittiyānī’’ti ṭhapesuṁ.",
  "atk-vin01a0:109_14": "Dvenavuti sikkhāpadāni ‘‘pācittiyānī’’ti ṭhapesuṁ.",
  "atk-vin01a0:109_15": "Cattāri sikkhāpadāni ‘‘pāṭidesanīyānī’’ti ṭhapesuṁ.",
  "atk-vin01a0:109_16": "Pañcasattati sikkhāpadāni ‘‘sekhiyānī’’ti ṭhapesuṁ.",
  "atk-vin01a0:109_17": "Satta dhamme ‘‘adhikaraṇasamathā’’ti ṭhapesuṁ.",
  "atk-vin01a0:110_0": "Evaṁ mahāvibhaṅgaṁ saṅgahaṁ āropetvā bhikkhunīvibhaṅge aṭṭha sikkhāpadāni ‘‘pārājikakaṇḍaṁ nāma ida’’nti ṭhapesuṁ.",
  "atk-vin01a0:110_1": "Sattarasa sikkhāpadāni ‘‘sattarasaka’’nti ṭhapesuṁ.",
  "atk-vin01a0:110_2": "Tiṁsa sikkhāpadāni ‘‘nissaggiyapācittiyānī’’ti ṭhapesuṁ.",
  "atk-vin01a0:110_3": "Chasaṭṭhisatasikkhāpadāni ‘‘pācittiyānī’’ti ṭhapesuṁ.",
  "atk-vin01a0:110_4": "Aṭṭha sikkhāpadāni ‘‘pāṭidesanīyānī’’ti ṭhapesuṁ.",
  "atk-vin01a0:110_5": "Pañcasattati sikkhāpadāni ‘‘sekhiyānī’’ti ṭhapesuṁ.",
  "atk-vin01a0:110_6": "Satta dhamme ‘‘adhikaraṇasamathā’’ti ṭhapesuṁ.",
  "atk-vin01a0:110_7": "Evaṁ bhikkhunīvibhaṅgaṁ saṅgahaṁ āropetvā eteneva upāyena khandhakaparivārepi āropesuṁ.",
  "atk-vin01a0:110_8": "Evametaṁ saubhatovibhaṅgakhandhakaparivāraṁ vinayapiṭakaṁ saṅgahamārūḷhaṁ sabbaṁ mahākassapatthero pucchi,",
  "atk-vin01a0:110_9": "upālitthero vissajjesi.",
  "atk-vin01a0:110_10": "Pucchāvissajjanapariyosāne pañca arahantasatāni saṅgahaṁ āropitanayeneva gaṇasajjhāyamakaṁsu.",
  "atk-vin01a0:110_11": "Vinayasaṅgahāvasāne upālitthero dantakhacitaṁ bījaniṁ nikkhipitvā dhammāsanā orohitvā vuḍḍhe bhikkhū vanditvā attano pattāsane nisīdi.",
  "atk-vin01a0:111_0": "Vinayaṁ saṅgāyitvā dhammaṁ saṅgāyitukāmo āyasmā mahākassapo bhikkhū pucchi –",
  "atk-vin01a0:111_1": "‘‘dhammaṁ saṅgāyantehi kaṁ puggalaṁ dhuraṁ katvā dhammo saṅgāyitabbo’’ti?",
  "atk-vin01a0:111_2": "Bhikkhū ‘‘ānandattheraṁ dhuraṁ katvā’’ti āhaṁsu.",
  "atk-vin01a0:112_0": "Atha kho āyasmā mahākassapo saṅghaṁ ñāpesi –",
  "atk-vin01a0:113_0": "‘‘Suṇātu me, āvuso, saṅgho. Yadi saṅghassa pattakallaṁ, ahaṁ ānandaṁ dhammaṁ puccheyya’’nti.",
  "atk-vin01a0:114_0": "Atha kho āyasmā ānando saṅghaṁ ñāpesi –",
  "atk-vin01a0:115_0": "‘‘Suṇātu me, bhante,",
  "atk-vin01a0:115_1": "saṅgho yadi saṅghassa pattakallaṁ,",
  "atk-vin01a0:115_2": "ahaṁ āyasmatā mahākassapena dhammaṁ puṭṭho vissajjeyya’’nti.",
  "atk-vin01a0:116_0": "Atha kho āyasmā ānando uṭṭhāyāsanā ekaṁsaṁ cīvaraṁ katvā there bhikkhū vanditvā dhammāsane nisīdi dantakhacitaṁ bījaniṁ gahetvā.",
  "atk-vin01a0:116_1": "Atha mahākassapatthero ānandattheraṁ dhammaṁ pucchi –",
  "atk-vin01a0:116_2": "‘‘brahmajālaṁ,",
  "atk-vin01a0:116_3": "āvuso ānanda,",
  "atk-vin01a0:116_4": "kattha bhāsita’’nti?",
  "atk-vin01a0:116_5": "‘‘Antarā ca, bhante,",
  "atk-vin01a0:116_6": "rājagahaṁ antarā ca nāḷandaṁ rājāgārake ambalaṭṭhikāya’’nti.",
  "atk-vin01a0:116_7": "‘‘Kaṁ ārabbhā’’ti?",
  "atk-vin01a0:116_8": "‘‘Suppiyañca paribbājakaṁ,",
  "atk-vin01a0:116_9": "brahmadattañca māṇava’’nti.",
  "atk-vin01a0:116_10": "‘‘Kismiṁ vatthusmi’’nti?",
  "atk-vin01a0:116_11": "‘‘Vaṇṇāvaṇṇe’’ti.",
  "atk-vin01a0:116_12": "Atha kho āyasmā mahākassapo āyasmantaṁ ānandaṁ brahmajālassa nidānampi pucchi,",
  "atk-vin01a0:116_13": "puggalampi pucchi,",
  "atk-vin01a0:116_14": "vatthumpi pucchi.",
  "atk-vin01a0:116_15": "‘‘Sāmaññaphalaṁ panāvuso ānanda,",
  "atk-vin01a0:116_16": "kattha bhāsita’’nti?",
  "atk-vin01a0:116_17": "‘Rājagahe, bhante,",
  "atk-vin01a0:116_18": "jīvakambavane’’ti.",
  "atk-vin01a0:116_19": "‘‘Kena saddhi’’nti?",
  "atk-vin01a0:116_20": "‘‘Ajātasattunā vedehiputtena saddhi’’nti.",
  "atk-vin01a0:116_21": "Atha kho āyasmā mahākassapo āyasmantaṁ ānandaṁ sāmaññaphalassa nidānampi pucchi,",
  "atk-vin01a0:116_22": "puggalampi pucchi.",
  "atk-vin01a0:116_23": "Eteneva upāyena pañca nikāye pucchi.",
  "atk-vin01a0:117_0": "Pañcanikāyā nāma –",
  "atk-vin01a0:117_1": "dīghanikāyo,",
  "atk-vin01a0:117_2": "majjhimanikāyo,",
  "atk-vin01a0:117_3": "saṁyuttanikāyo,",
  "atk-vin01a0:117_4": "aṅguttaranikāyo,",
  "atk-vin01a0:117_5": "khuddakanikāyoti.",
  "atk-vin01a0:117_6": "Tattha khuddakanikāyo nāma –",
  "atk-vin01a0:117_7": "cattāro nikāye ṭhapetvā,",
  "atk-vin01a0:117_8": "avasesaṁ buddhavacanaṁ.",
  "atk-vin01a0:117_9": "Tattha vinayo āyasmatā upālittherena vissajjito,",
  "atk-vin01a0:117_10": "sesakhuddakanikāyo cattāro ca nikāyā ānandattherena.",
  "atk-vin01a0:117_11": "Tadetaṁ sabbampi buddhavacanaṁ rasavasena ekavidhaṁ,",
  "atk-vin01a0:117_12": "dhammavinayavasena duvidhaṁ,",
  "atk-vin01a0:117_13": "paṭhamamajjhimapacchimavasena tividhaṁ;",
  "atk-vin01a0:117_14": "tathā piṭakavasena,",
  "atk-vin01a0:117_15": "nikāyavasena pañcavidhaṁ,",
  "atk-vin01a0:117_16": "aṅgavasena navavidhaṁ,",
  "atk-vin01a0:117_17": "dhammakkhandhavasena caturāsītisahassavidhanti veditabbaṁ.",
  "atk-vin01a0:118_0": "Kathaṁ rasavasena ekavidhaṁ?",
  "atk-vin01a0:118_1": "Yañhi bhagavatā anuttaraṁ sammāsambodhiṁ abhisambujjhitvā yāva anupādisesāya nibbānadhātuyā parinibbāyati,",
  "atk-vin01a0:118_2": "etthantare pañcacattālīsavassāni devamanussanāgayakkhādayo anusāsantena paccavekkhantena vā vuttaṁ,",
  "atk-vin01a0:118_3": "sabbaṁ taṁ ekarasaṁ vimuttirasameva hoti.",
  "atk-vin01a0:118_4": "Evaṁ rasavasena ekavidhaṁ.",
  "atk-vin01a0:119_0": "Kathaṁ dhammavinayavasena duvidhaṁ?",
  "atk-vin01a0:119_1": "Sabbameva cetaṁ dhammo ceva vinayo cāti saṅkhyaṁ gacchati.",
  "atk-vin01a0:119_2": "Tattha vinayapiṭakaṁ vinayo,",
  "atk-vin01a0:119_3": "avasesaṁ buddhavacanaṁ dhammo;",
  "atk-vin01a0:119_4": "tenevāha –",
  "atk-vin01a0:119_5": "‘‘yaṁnūna mayaṁ, āvuso,",
  "atk-vin01a0:119_6": "dhammañca vinayañca saṅgāyeyyāmā’’ti.",
  "atk-vin01a0:119_7": "‘‘Ahaṁ upāliṁ vinayaṁ puccheyyaṁ,",
  "atk-vin01a0:119_8": "ānandaṁ dhammaṁ puccheyya’’nti ca evaṁ dhammavinayavasena duvidhaṁ.",
  "atk-vin01a0:120_0": "Kathaṁ paṭhamamajjhimapacchimavasena tividhaṁ?",
  "atk-vin01a0:120_1": "Sabbameva hidaṁ paṭhamabuddhavacanaṁ,",
  "atk-vin01a0:120_2": "majjhimabuddhavacanaṁ,",
  "atk-vin01a0:120_3": "pacchimabuddhavacananti tippabhedaṁ hoti. Tattha –",
  "atk-vin01a0:121_0": "‘‘Anekajātisaṁsāraṁ, sandhāvissaṁ anibbisaṁ;",
  "atk-vin01a0:122_0": "Gahakāraṁ gavesanto, dukkhā jāti punappunaṁ.",
  "atk-vin01a0:123_0": "‘‘Gahakāraka diṭṭhosi, puna gehaṁ na kāhasi;",
  "atk-vin01a0:124_0": "Sabbā te phāsukā bhaggā, gahakūṭaṁ visaṅkhataṁ;",
  "atk-vin01a0:125_0": "Visaṅkhāragataṁ cittaṁ, taṇhānaṁ khayamajjhagā’’ti. (dha. pa. 153-154);",
  "atk-vin01a0:126_0": "Idaṁ paṭhamabuddhavacanaṁ.",
  "atk-vin01a0:127_0": "Keci ‘‘yadā have pātubhavanti dhammā’’ti khandhake udānagāthaṁ āhu.",
  "atk-vin01a0:127_1": "Esā pana pāṭipadadivase sabbaññubhāvappattassa somanassamayañāṇena paccayākāraṁ paccavekkhantassa uppannā udānagāthāti veditabbā.",
  "atk-vin01a0:128_0": "Yaṁ pana parinibbānakāle abhāsi –",
  "atk-vin01a0:128_1": "‘‘handa dāni,",
  "atk-vin01a0:128_2": "bhikkhave,",
  "atk-vin01a0:128_3": "āmantayāmi vo,",
  "atk-vin01a0:128_4": "vayadhammā saṅkhārā,",
  "atk-vin01a0:128_5": "appamādena sampādethā’’ti (dī. ni.",
  "atk-vin01a0:128_6": "2.218) idaṁ pacchimabuddhavacanaṁ.",
  "atk-vin01a0:129_0": "Ubhinnamantare yaṁ vuttaṁ etaṁ majjhimabuddhavacananti. Evaṁ paṭhamamajjhimapacchimavasena tividhaṁ.",
  "atk-vin01a0:130_0": "Kathaṁ piṭakavasena tividhaṁ?",
  "atk-vin01a0:130_1": "Sabbampi hetaṁ vinayapiṭakaṁ suttantapiṭakaṁ abhidhammapiṭakanti tippabhedameva hoti.",
  "atk-vin01a0:130_2": "Tattha paṭhamasaṅgītiyaṁ saṅgītañca asaṅgītañca sabbampi samodhānetvā ubhayāni pātimokkhāni,",
  "atk-vin01a0:130_3": "dve vibhaṅgāni,",
  "atk-vin01a0:130_4": "dvāvīsati khandhakāni,",
  "atk-vin01a0:130_5": "soḷasaparivārāti idaṁ vinayapiṭakaṁ nāma.",
  "atk-vin01a0:131_0": "Brahmajālādi catuttiṁsasuttasaṅgaho dīghanikāyo,",
  "atk-vin01a0:131_1": "mūlapariyāyasuttādi diyaḍḍhasatadvesuttasaṅgaho majjhimanikāyo,",
  "atk-vin01a0:131_2": "oghataraṇasuttādi sattasuttasahassa sattasata dvāsaṭṭhisuttasaṅgaho saṁyuttanikāyo,",
  "atk-vin01a0:131_3": "cittapariyādānasuttādi navasuttasahassa pañcasata sattapaññāsasuttasaṅgaho aṅguttaranikāyo,",
  "atk-vin01a0:131_4": "khuddakapāṭha-dhammapada-udāna-itivuttaka-suttanipāta-vimānavatthu-petavatthu-theragāthā-therīgāthā-jātakaniddesa-paṭisambhidā-apadāna-buddhavaṁsa-cariyāpiṭakavasena",
  "atk-vin01a0:131_5": "pannarasappabhedo khuddakanikāyoti idaṁ suttantapiṭakaṁ nāma.",
  "atk-vin01a0:132_0": "Dhammasaṅgaho, vibhaṅgo,",
  "atk-vin01a0:132_1": "dhātukathā,",
  "atk-vin01a0:132_2": "puggalapaññatti,",
  "atk-vin01a0:132_3": "kathāvatthu, yamakaṁ,",
  "atk-vin01a0:132_4": "paṭṭhānanti idaṁ abhidhammapiṭakaṁ nāma. Tattha –",
  "atk-vin01a0:133_0": "Vividhavisesanayattā , vinayanato ceva kāyavācānaṁ;",
  "atk-vin01a0:134_0": "Vinayatthavidūhi ayaṁ, vinayo vinayoti akkhāto.",
  "atk-vin01a0:135_0": "Vividhā hi ettha pañcavidha pātimokkhuddesa pārājikādi sattaāpattikkhandhamātikā vibhaṅgādippabhedā nayā,",
  "atk-vin01a0:135_1": "visesabhūtā ca daḷhīkammasithilakaraṇappayojanā anupaññattinayā ,",
  "atk-vin01a0:135_2": "kāyikavācasikaajjhācāranisedhanato cesa kāyaṁ vācañca vineti,",
  "atk-vin01a0:135_3": "tasmā vividhanayattā visesanayattā kāyavācānañca vinayanato ‘‘vinayo’’ti akkhāto.",
  "atk-vin01a0:135_4": "Tenetametassa vacanatthakosallatthaṁ vuttaṁ –",
  "atk-vin01a0:136_0": "‘‘Vividhavisesanayattā, vinayanato ceva kāyavācānaṁ;",
  "atk-vin01a0:137_0": "Vinayatthavidūhi ayaṁ, vinayo vinayoti akkhāto’’ti.",
  "atk-vin01a0:138_0": "Itaraṁ pana –",
  "atk-vin01a0:139_0": "Atthānaṁ sūcanato, suvuttato savanatotha sūdanato;",
  "atk-vin01a0:140_0": "Suttāṇā suttasabhāgato ca, suttanti akkhātaṁ.",
  "atk-vin01a0:141_0": "Tañhi attatthaparatthādibhede atthe sūceti,",
  "atk-vin01a0:141_1": "suvuttā cettha atthā veneyyajjhāsayānulomena vuttattā.",
  "atk-vin01a0:141_2": "Savati cetaṁ atthe sassamiva phalaṁ pasavatīti vuttaṁ hoti.",
  "atk-vin01a0:141_3": "Sūdati cetaṁ dhenuviya khīraṁ,",
  "atk-vin01a0:141_4": "paggharatīti vuttaṁ hoti.",
  "atk-vin01a0:141_5": "Suṭṭhu ca ne tāyati rakkhatīti vuttaṁ hoti.",
  "atk-vin01a0:141_6": "Suttasabhāgañcetaṁ,",
  "atk-vin01a0:141_7": "yathā hi tacchakānaṁ suttaṁ pamāṇaṁ hoti;",
  "atk-vin01a0:141_8": "evametampi viññūnaṁ.",
  "atk-vin01a0:141_9": "Yathā ca suttena saṅgahitāni pupphāni na vikiriyanti na viddhaṁsiyanti;",
  "atk-vin01a0:141_10": "evametena saṅgahitā atthā.",
  "atk-vin01a0:141_11": "Tenetametassa vacanatthakosallatthaṁ vuttaṁ –",
  "atk-vin01a0:142_0": "‘‘Atthānaṁ sūcanato, suvuttato savanatotha sūdanato;",
  "atk-vin01a0:143_0": "Suttāṇā suttasabhāgato ca, suttanti akkhāta’’nti.",
  "atk-vin01a0:144_0": "Itaro pana –",
  "atk-vin01a0:145_0": "Yaṁ ettha vuḍḍhimanto, salakkhaṇā pūjitā paricchinnā;",
  "atk-vin01a0:146_0": "Vuttādhikā ca dhammā, abhidhammo tena akkhāto.",
  "atk-vin01a0:147_0": "Ayañhi abhisaddo vuḍḍhilakkhaṇapūjitaparicchinnādhikesu dissati.",
  "atk-vin01a0:147_1": "Tathāhesa –",
  "atk-vin01a0:147_2": "‘‘bāḷhā me āvuso dukkhā vedanā abhikkamanti no paṭikkamantī’’tiādīsu (ma. ni. 3.389; saṁ. ni.",
  "atk-vin01a0:147_3": "5.195) vuḍḍhiyaṁ āgato.",
  "atk-vin01a0:147_4": "‘‘Yā tā rattiyo abhiññātā abhilakkhitā’’tiādīsu (ma. ni.",
  "atk-vin01a0:147_5": "1.49) lakkhaṇe.",
  "atk-vin01a0:147_6": "‘‘Rājābhirājā manujindo’’tiādīsu (ma. ni. 2.399; su. ni.",
  "atk-vin01a0:147_7": "558) pūjite.",
  "atk-vin01a0:147_8": "‘‘Paṭibalo vinetuṁ abhidhamme abhivinaye’’tiādīsu (mahāva.",
  "atk-vin01a0:147_9": "85) paricchinne.",
  "atk-vin01a0:147_10": "Aññamaññasaṅkaravirahite dhamme ca vinaye cāti vuttaṁ hoti.",
  "atk-vin01a0:147_11": "‘‘Abhikkantena vaṇṇenā’’tiādīsu (vi. va.",
  "atk-vin01a0:147_12": "75) adhike.",
  "atk-vin01a0:148_0": "Ettha ca ‘‘rūpūpapattiyā maggaṁ bhāveti,",
  "atk-vin01a0:148_1": "mettāsahagatena cetasā ekaṁ disaṁ pharitvā viharatī’’tiādinā (dha. sa.",
  "atk-vin01a0:148_2": "160 ādayo) nayena vuḍḍhimantopi dhammā vuttā.",
  "atk-vin01a0:148_3": "‘‘Rūpārammaṇaṁ vā saddārammaṇaṁ vā’’tiādinā nayena ārammaṇādīhi lakkhaṇīyattā salakkhaṇāpi.",
  "atk-vin01a0:148_4": "‘‘Sekkhā dhammā,",
  "atk-vin01a0:148_5": "asekkhā dhammā,",
  "atk-vin01a0:148_6": "lokuttarā dhammā’’tiādinā nayena pūjitāpi pūjārahāti adhippāyo.",
  "atk-vin01a0:148_7": "‘‘Phasso hoti vedanā hotī’’tiādinā nayena sabhāvaparicchinnattā paricchinnāpi.",
  "atk-vin01a0:148_8": "‘‘Mahaggatā dhammā,",
  "atk-vin01a0:148_9": "appamāṇā dhammā,",
  "atk-vin01a0:148_10": "anuttarā dhammā’’tiādinā nayena adhikāpi dhammā vuttā.",
  "atk-vin01a0:148_11": "Tenetametassa vacanatthakosallatthaṁ vuttaṁ –",
  "atk-vin01a0:149_0": "‘‘Yaṁ ettha vuḍḍhimanto, salakkhaṇā pūjitā paricchinnā;",
  "atk-vin01a0:150_0": "Vuttādhikā ca dhammā, abhidhammo tena akkhāto’’ti.",
  "atk-vin01a0:151_0": "Yaṁ panettha avisiṭṭhaṁ, taṁ –",
  "atk-vin01a0:152_0": "Piṭakaṁ piṭakatthavidū, pariyattibbhājanatthato āhu;",
  "atk-vin01a0:153_0": "Tena samodhānetvā, tayopi vinayādayo ñeyyā.",
  "atk-vin01a0:154_0": "Pariyattipi hi ‘‘mā piṭakasampadānenā’’tiādīsu (a. ni.",
  "atk-vin01a0:154_1": "3.66) piṭakanti vuccati.",
  "atk-vin01a0:154_2": "‘‘Atha puriso āgaccheyya kudālapiṭakaṁ ādāyā’’tiādīsu (ma. ni. 1.228; a. ni.",
  "atk-vin01a0:154_3": "3.70) yaṁ kiñci bhājanampi.",
  "atk-vin01a0:154_4": "Tasmā piṭakaṁ piṭakatthavidū,",
  "atk-vin01a0:154_5": "pariyattibbhājanatthato āhu.",
  "atk-vin01a0:155_0": "Idāni tena samodhānetvā tayopi vinayādayo ñeyyāti.",
  "atk-vin01a0:155_1": "Tena evaṁ duvidhatthena piṭakasaddena saha samāsaṁ katvā vinayo ca so piṭakañca pariyattibhāvato tassa tassa atthassa bhājanato cāti vinayapiṭakaṁ,",
  "atk-vin01a0:155_2": "yathāvutteneva nayena suttantañca taṁ piṭakañcāti suttantapiṭakaṁ,",
  "atk-vin01a0:155_3": "abhidhammo ca so piṭakañcāti abhidhammapiṭakanti evamete tayopi vinayādayo ñeyyā.",
  "atk-vin01a0:156_0": "Evaṁ ñatvā ca punapi tesveva piṭakesu nānappakārakosallatthaṁ –",
  "atk-vin01a0:157_0": "Desanāsāsanakathā, bhedaṁ tesu yathārahaṁ;",
  "atk-vin01a0:158_0": "Sikkhāpahānagambhīra, bhāvañca paridīpaye.",
  "atk-vin01a0:159_0": "Pariyattibhedaṁ sampattiṁ, vipattiṁ cāpi yaṁ yahiṁ;",
  "atk-vin01a0:160_0": "Pāpuṇāti yathā bhikkhu, tampi sabbaṁ vibhāvaye.",
  "atk-vin01a0:161_0": "Tatrāyaṁ paridīpanā vibhāvanā ca,",
  "atk-vin01a0:161_1": "etāni hi tīṇi piṭakāni yathākkamaṁ āṇā vohāra paramatthadesanā yathāparādha-yathānuloma-yathādhammasāsanāni,",
  "atk-vin01a0:161_2": "saṁvarāsaṁvaradiṭṭhiviniveṭhanāmarūpaparicchedakathāti ca vuccanti.",
  "atk-vin01a0:162_0": "Ettha hi vinayapiṭakaṁ āṇārahena bhagavatā āṇābāhullato desitattā āṇādesanā,",
  "atk-vin01a0:162_1": "suttantapiṭakaṁ vohārakusalena bhagavatā vohārabāhullato desitattā vohāradesanā,",
  "atk-vin01a0:162_2": "abhidhammapiṭakaṁ paramatthakusalena bhagavatā paramatthabāhullato desitattā paramatthadesanāti vuccati.",
  "atk-vin01a0:163_0": "Tathā paṭhamaṁ ye te pacurāparādhā sattā te yathāparādhaṁ ettha sāsitāti yathāparādhasāsanaṁ,",
  "atk-vin01a0:163_1": "dutiyaṁ anekajjhāsayānusayacariyādhimuttikā sattā yathānulomaṁ ettha sāsitāti yathānulomasāsanaṁ,",
  "atk-vin01a0:163_2": "tatiyaṁ dhammapuñjamatte ‘‘ahaṁ mamā’’ti saññino sattā yathādhammaṁ ettha sāsitāti yathādhammasāsananti vuccati.",
  "atk-vin01a0:164_0": "Tathā paṭhamaṁ ajjhācārapaṭipakkhabhūto saṁvarāsaṁvaro ettha kathitoti saṁvarāsaṁvarakathā,",
  "atk-vin01a0:164_1": "dutiyaṁ dvāsaṭṭhidiṭṭhipaṭipakkhabhūtā diṭṭhiviniveṭhanā ettha kathitāti diṭṭhiviniveṭhanakathā,",
  "atk-vin01a0:164_2": "tatiyaṁ rāgādipaṭipakkhabhūto nāmarūpaparicchedo ettha kathitoti nāmarūpaparicchedakathāti vuccati.",
  "atk-vin01a0:165_0": "Tīsupi ca cetesu tisso sikkhā,",
  "atk-vin01a0:165_1": "tīṇi pahānāni,",
  "atk-vin01a0:165_2": "catubbidho ca gambhīrabhāvo veditabbo .",
  "atk-vin01a0:165_3": "Tathā hi –",
  "atk-vin01a0:165_4": "vinayapiṭake visesena adhisīlasikkhā vuttā,",
  "atk-vin01a0:165_5": "suttantapiṭake adhicittasikkhā,",
  "atk-vin01a0:165_6": "abhidhammapiṭake adhipaññāsikkhā.",
  "atk-vin01a0:166_0": "Vinayapiṭake ca vītikkamappahānaṁ kilesānaṁ,",
  "atk-vin01a0:166_1": "vītikkamapaṭipakkhattā sīlassa.",
  "atk-vin01a0:166_2": "Suttantapiṭake pariyuṭṭhānappahānaṁ,",
  "atk-vin01a0:166_3": "pariyuṭṭhānapaṭipakkhattā samādhissa.",
  "atk-vin01a0:166_4": "Abhidhammapiṭake anusayappahānaṁ anusayapaṭipakkhattā paññāya.",
  "atk-vin01a0:167_0": "Paṭhame ca tadaṅgappahānaṁ kilesānaṁ,",
  "atk-vin01a0:167_1": "itaresu vikkhambhanasamucchedappahānāni.",
  "atk-vin01a0:167_2": "Paṭhame ca duccaritasaṁkilesassa pahānaṁ,",
  "atk-vin01a0:167_3": "itaresu taṇhādiṭṭhisaṁkilesānaṁ.",
  "atk-vin01a0:168_0": "Ekamekasmiñcettha catubbidhopi dhammatthadesanāpaṭivedhagambhīrabhāvo veditabbo.",
  "atk-vin01a0:168_1": "Tattha dhammoti pāḷi.",
  "atk-vin01a0:168_2": "Atthoti tassāyevattho.",
  "atk-vin01a0:168_3": "Desanāti tassā manasāvavatthāpitāya pāḷiyā desanā.",
  "atk-vin01a0:168_4": "Paṭivedhoti pāḷiyā pāḷiatthassa ca yathābhūtāvabodho.",
  "atk-vin01a0:168_5": "Tīsupi cetesu ete dhammatthadesanāpaṭivedhā yasmā sasādīhi viya mahāsamuddo mandabuddhīhi dukkhogāhā alabbhaneyyapatiṭṭhā ca,",
  "atk-vin01a0:168_6": "tasmā gambhīrā.",
  "atk-vin01a0:168_7": "Evaṁ ekamekasmiṁ ettha catubbidhopi gambhīrabhāvo veditabbo.",
  "atk-vin01a0:169_0": "Aparo nayo –",
  "atk-vin01a0:169_1": "dhammoti hetu.",
  "atk-vin01a0:169_2": "Vuttaṁ hetaṁ –",
  "atk-vin01a0:169_3": "‘‘hetumhi ñāṇaṁ dhammapaṭisambhidā’’ti.",
  "atk-vin01a0:169_4": "Atthoti hetuphalaṁ.",
  "atk-vin01a0:169_5": "Vuttaṁ hetaṁ –",
  "atk-vin01a0:169_6": "‘‘hetuphale ñāṇaṁ atthapaṭisambhidā’’ti.",
  "atk-vin01a0:169_7": "Desanāti paññatti,",
  "atk-vin01a0:169_8": "yathādhammaṁ dhammābhilāpoti adhippāyo.",
  "atk-vin01a0:169_9": "Paṭivedhoti abhisamayo,",
  "atk-vin01a0:169_10": "so ca lokiyalokuttaro visayato asammohato ca atthānurūpaṁ dhammesu,",
  "atk-vin01a0:169_11": "dhammānurūpaṁ atthesu,",
  "atk-vin01a0:169_12": "paññattipathānurūpaṁ paññattīsu avabodho.",
  "atk-vin01a0:170_0": "Idāni yasmā etesu piṭakesu yaṁ yaṁ dhammajātaṁ vā atthajātaṁ vā,",
  "atk-vin01a0:170_1": "yā cāyaṁ yathā yathā ñāpetabbo attho sotūnaṁ ñāṇassa abhimukho hoti,",
  "atk-vin01a0:170_2": "tathā tathā tadatthajotikā desanā,",
  "atk-vin01a0:170_3": "yo cettha aviparītāvabodhasaṅkhāto paṭivedho sabbametaṁ anupacitakusalasambhārehi duppaññehi sasādīhi",
  "atk-vin01a0:170_4": "viya mahāsamuddo dukkhogāhaṁ alabbhaneyyapatiṭṭhañca,",
  "atk-vin01a0:170_5": "tasmā gambhīraṁ.",
  "atk-vin01a0:170_6": "Evampi ekamekasmiṁ ettha catubbidhopi gambhīrabhāvo veditabbo.",
  "atk-vin01a0:171_0": "Ettāvatā ca –",
  "atk-vin01a0:172_0": "‘‘Desanā-sāsanakathā , bhedaṁ tesu yathārahaṁ;",
  "atk-vin01a0:173_0": "Sikkhāpahānagambhīrabhāvañca paridīpaye’’ti.",
  "atk-vin01a0:174_0": "Ayaṁ gāthā vuttatthā hoti.",
  "atk-vin01a0:175_0": "‘‘Pariyattibhedaṁ sampattiṁ, vipattiñcāpi yaṁ yahiṁ;",
  "atk-vin01a0:176_0": "Pāpuṇāti yathā bhikkhu, tampi sabbaṁ vibhāvaye’’ti.",
  "atk-vin01a0:177_0": "Ettha pana tīsu piṭakesu tividho pariyattibhedo daṭṭhabbo.",
  "atk-vin01a0:177_1": "Tisso hi pariyattiyo –",
  "atk-vin01a0:177_2": "alagaddūpamā,",
  "atk-vin01a0:177_3": "nissaraṇatthā,",
  "atk-vin01a0:177_4": "bhaṇḍāgārikapariyattīti.",
  "atk-vin01a0:178_0": "Tattha yā duggahitā upārambhādihetu pariyāpuṭā,",
  "atk-vin01a0:178_1": "ayaṁ alagaddūpamā.",
  "atk-vin01a0:178_2": "Yaṁ sandhāya vuttaṁ –",
  "atk-vin01a0:178_3": "‘‘seyyathāpi,",
  "atk-vin01a0:178_4": "bhikkhave,",
  "atk-vin01a0:178_5": "puriso alagaddatthiko alagaddagavesī alagaddapariyesanaṁ caramāno,",
  "atk-vin01a0:178_6": "so passeyya mahantaṁ alagaddaṁ.",
  "atk-vin01a0:178_7": "Tamenaṁ bhoge vā naṅguṭṭhe vā gaṇheyya.",
  "atk-vin01a0:178_8": "Tassa so alagaddo paṭiparivattitvā hatthe vā bāhāya vā aññatarasmiṁ vā aṅgapaccaṅge ḍaṁseyya.",
  "atk-vin01a0:178_9": "So tatonidānaṁ maraṇaṁ vā nigaccheyya,",
  "atk-vin01a0:178_10": "maraṇamattaṁ vā dukkhaṁ.",
  "atk-vin01a0:178_11": "Taṁ kissa hetu?",
  "atk-vin01a0:178_12": "Duggahitattā,",
  "atk-vin01a0:178_13": "bhikkhave,",
  "atk-vin01a0:178_14": "alagaddassa.",
  "atk-vin01a0:178_15": "Evameva kho,",
  "atk-vin01a0:178_16": "bhikkhave,",
  "atk-vin01a0:178_17": "idhekacce moghapurisā dhammaṁ pariyāpuṇanti suttaṁ…pe… vedallaṁ.",
  "atk-vin01a0:178_18": "Te taṁ dhammaṁ pariyāpuṇitvā tesaṁ dhammānaṁ paññāya atthaṁ na upaparikkhanti.",
  "atk-vin01a0:178_19": "Tesaṁ te dhammā paññāya atthaṁ anupaparikkhataṁ na nijjhānaṁ khamanti.",
  "atk-vin01a0:178_20": "Te upārambhānisaṁsā ceva dhammaṁ pariyāpuṇanti itivādappamokkhānisaṁsā ca.",
  "atk-vin01a0:178_21": "Yassa catthāya dhammaṁ pariyāpuṇanti,",
  "atk-vin01a0:178_22": "tañcassa atthaṁ nānubhonti.",
  "atk-vin01a0:178_23": "Tesaṁ te dhammā duggahitā dīgharattaṁ ahitāya dukkhāya saṁvattanti.",
  "atk-vin01a0:178_24": "Taṁ kissa hetu?",
  "atk-vin01a0:178_25": "Duggahitattā,",
  "atk-vin01a0:178_26": "bhikkhave,",
  "atk-vin01a0:178_27": "dhammāna’’nti (ma. ni. 1.238).",
  "atk-vin01a0:179_0": "Yā pana suggahitā sīlakkhandhādipāripūriṁyeva ākaṅkhamānena pariyāpuṭā na upārambhādi hetu,",
  "atk-vin01a0:179_1": "ayaṁ nissaraṇatthā.",
  "atk-vin01a0:179_2": "Yaṁ sandhāya vuttaṁ –",
  "atk-vin01a0:179_3": "‘‘tesaṁ te dhammā suggahitā dīgharattaṁ hitāya sukhāya saṁvattanti.",
  "atk-vin01a0:179_4": "Taṁ kissa hetu?",
  "atk-vin01a0:179_5": "Suggahitattā,",
  "atk-vin01a0:179_6": "bhikkhave,",
  "atk-vin01a0:179_7": "dhammāna’’nti (ma. ni. 1.239).",
  "atk-vin01a0:180_0": "Yaṁ pana pariññātakkhandho pahīnakileso bhāvitamaggo paṭividdhākuppo sacchikatanirodho khīṇāsavo kevalaṁ",
  "atk-vin01a0:180_1": "paveṇīpālanatthāya vaṁsānurakkhaṇatthāya pariyāpuṇāti,",
  "atk-vin01a0:180_2": "ayaṁ bhaṇḍāgārikapaayattīti.",
  "atk-vin01a0:181_0": "Vinaye pana suppaṭipanno bhikkhu sīlasampattiṁ nissāya tisso vijjā pāpuṇāti,",
  "atk-vin01a0:181_1": "tāsaṁyeva ca tattha pabhedavacanato.",
  "atk-vin01a0:181_2": "Sutte suppaṭipanno samādhisampadaṁ nissāya cha abhiññā pāpuṇāti,",
  "atk-vin01a0:181_3": "tāsaṁyeva ca tattha pabhedavacanato.",
  "atk-vin01a0:181_4": "Abhidhamme suppaṭipanno paññāsampadaṁ nissāya catasso paṭisambhidā pāpuṇāti,",
  "atk-vin01a0:181_5": "tāsañca tattheva pabhedavacanato.",
  "atk-vin01a0:181_6": "Evametesu suppaṭipanno yathākkamena imaṁ vijjāttayachaḷabhiññācatupaṭisambhidābhedaṁ sampattiṁ pāpuṇāti.",
  "atk-vin01a0:182_0": "Vinaye pana duppaṭipanno anuññātasukhasamphassaattharaṇapāvuraṇādiphassasāmaññato paṭikkhittesu upādinnaphassādīsu anavajjasaññī hoti.",
  "atk-vin01a0:182_1": "Vuttampi hetaṁ –",
  "atk-vin01a0:182_2": "‘‘tathāhaṁ bhagavatā dhammaṁ desitaṁ ājānāmi,",
  "atk-vin01a0:182_3": "yathā yeme antarāyikā dhammā vuttā bhagavatā,",
  "atk-vin01a0:182_4": "te paṭisevato nālaṁ antarāyāyā’’ti (pāci. 417; ma. ni.",
  "atk-vin01a0:182_5": "1.234) tato dussīlabhāvaṁ pāpuṇāti.",
  "atk-vin01a0:182_6": "Sutte duppaṭipanno ‘‘cattārome,",
  "atk-vin01a0:182_7": "bhikkhave,",
  "atk-vin01a0:182_8": "puggalā santo saṁvijjamānā’’tiādīsu (a. ni.",
  "atk-vin01a0:182_9": "4.5) adhippāyaṁ ajānanto duggahitaṁ gaṇhāti.",
  "atk-vin01a0:182_10": "Yaṁ sandhāya vuttaṁ –",
  "atk-vin01a0:182_11": "‘‘attanā duggahitena amhe ceva abbhācikkhati,",
  "atk-vin01a0:182_12": "attānañca khanati,",
  "atk-vin01a0:182_13": "bahuñca apuññaṁ pasavatī’’ti (pāci. 417; ma. ni.",
  "atk-vin01a0:182_14": "1.236) tato micchādiṭṭhitaṁ pāpuṇāti.",
  "atk-vin01a0:182_15": "Abhidhamme duppaṭipanno dhammacintaṁ atidhāvanto acinteyyānipi cinteti,",
  "atk-vin01a0:182_16": "tato cittakkhepaṁ pāpuṇāti.",
  "atk-vin01a0:182_17": "Vuttaṁ hetaṁ –",
  "atk-vin01a0:182_18": "‘‘cattārimāni,",
  "atk-vin01a0:182_19": "bhikkhave,",
  "atk-vin01a0:182_20": "acinteyyāni na cintetabbāni,",
  "atk-vin01a0:182_21": "yāni cintento ummādassa vighātassa bhāgī assā’’ti (a. ni. 4.77).",
  "atk-vin01a0:182_22": "Evametesu duppaṭipanno yathākkamena imaṁ dussīlabhāvamicchādiṭṭhitā cittakkhepabhedaṁ vipattiṁ pāpuṇātīti.",
  "atk-vin01a0:183_0": "Ettāvatā ca –",
  "atk-vin01a0:184_0": "‘‘Pariyattibhedaṁ sampattiṁ, vipattiṁ cāpi yaṁ yahiṁ;",
  "atk-vin01a0:185_0": "Pāpuṇāti yathā bhikkhu, tampi sabbaṁ vibhāvaye’’ti.",
  "atk-vin01a0:186_0": "Ayampi gāthā vuttatthā hoti.",
  "atk-vin01a0:186_1": "Evaṁ nānappakārato piṭakāni ñatvā tesaṁ vasenetaṁ buddhavacanaṁ tividhanti ñātabbaṁ.",
  "atk-vin01a0:187_0": "Kathaṁ nikāyavasena pañcavidhaṁ?",
  "atk-vin01a0:187_1": "Sabbameva cetaṁ dīghanikāyo,",
  "atk-vin01a0:187_2": "majjhimanikāyo,",
  "atk-vin01a0:187_3": "saṁyuttanikāyo,",
  "atk-vin01a0:187_4": "aṅguttaranikāyo,",
  "atk-vin01a0:187_5": "khuddakanikāyoti pañcappabhedaṁ hoti.",
  "atk-vin01a0:187_6": "Tattha katamo dīghanikāyo?",
  "atk-vin01a0:187_7": "Tivaggasaṅgahāni brahmajālādīni catuttiṁsa suttāni.",
  "atk-vin01a0:188_0": "Catuttiṁseva suttantā, tivaggo yassa saṅgaho;",
  "atk-vin01a0:189_0": "Esa dīghanikāyoti, paṭhamo anulomiko.",
  "atk-vin01a0:190_0": "Kasmā panesa dīghanikāyoti vuccati?",
  "atk-vin01a0:190_1": "Dīghappamāṇānaṁ suttānaṁ samūhato nivāsato ca,",
  "atk-vin01a0:190_2": "samūhanivāsā hi nikāyoti vuccanti. ‘‘Nāhaṁ,",
  "atk-vin01a0:190_3": "bhikkhave,",
  "atk-vin01a0:190_4": "aññaṁ ekanikāyampi samanupassāmi evaṁ cittaṁ;",
  "atk-vin01a0:190_5": "yathayidaṁ,",
  "atk-vin01a0:190_6": "bhikkhave,",
  "atk-vin01a0:190_7": "tiracchānagatā pāṇā;",
  "atk-vin01a0:190_8": "poṇikanikāyo,",
  "atk-vin01a0:190_9": "cikkhallikanikāyo’’ti (saṁ. ni.",
  "atk-vin01a0:190_10": "3.100) evamādīni cettha sādhakāni sāsanato ca lokato ca.",
  "atk-vin01a0:190_11": "Evaṁ sesānampi nikāyabhāve vacanattho veditabbo.",
  "atk-vin01a0:191_0": "Katamo majjhimanikāyo?",
  "atk-vin01a0:191_1": "Majjhimappamāṇāni pañcadasavaggasaṅgahāni mūlapariyāyasuttādīni diyaḍḍhasataṁ dve ca suttāni.",
  "atk-vin01a0:192_0": "Diyaḍḍhasataṁ suttantā, dve ca suttāni yattha so;",
  "atk-vin01a0:193_0": "Nikāyo majjhimo pañca-dasavaggapariggaho.",
  "atk-vin01a0:194_0": "Katamo saṁyuttanikāyo?",
  "atk-vin01a0:194_1": "Devatāsaṁyuttādivasena ṭhitāni oghataraṇādīni satta suttasahassāni satta ca suttasatāni dvāsaṭṭhi ca suttāni.",
  "atk-vin01a0:195_0": "Satta suttasahassāni, satta suttasatāni ca;",
  "atk-vin01a0:196_0": "Dvāsaṭṭhi ceva suttantā, eso saṁyuttasaṅgaho.",
  "atk-vin01a0:197_0": "Katamo aṅguttaranikāyo?",
  "atk-vin01a0:197_1": "Ekekaaṅgātirekavasena ṭhitāni cittapariyādānādīni nava suttasahassāni pañca suttasatāni sattapaññāsañca suttāni.",
  "atk-vin01a0:198_0": "Nava suttasahassāni, pañca suttasatāni ca;",
  "atk-vin01a0:199_0": "Sattapaññāsa suttāni, saṅkhyā aṅguttare ayaṁ.",
  "atk-vin01a0:200_0": "Katamo khuddakanikāyo?",
  "atk-vin01a0:200_1": "Sakalaṁ vinayapiṭakaṁ abhidhammapiṭakaṁ khuddakapāṭhādayo ca pubbe nidassitā pannarasabhedā ṭhapetvā cattāro nikāye avasesaṁ buddhavacananti.",
  "atk-vin01a0:201_0": "Ṭhapetvā caturopete, nikāye dīghaādike;",
  "atk-vin01a0:202_0": "Tadaññaṁ buddhavacanaṁ, nikāyo khuddako matoti.",
  "atk-vin01a0:203_0": "Evaṁ nikāyavasena pañcavidhaṁ.",
  "atk-vin01a0:204_0": "Kathaṁ aṅgavasena navavidhaṁ?",
  "atk-vin01a0:204_1": "Sabbameva hidaṁ suttaṁ, geyyaṁ,",
  "atk-vin01a0:204_2": "veyyākaraṇaṁ, gāthā, udānaṁ,",
  "atk-vin01a0:204_3": "itivuttakaṁ, jātakaṁ,",
  "atk-vin01a0:204_4": "abbhutadhammaṁ,",
  "atk-vin01a0:204_5": "vedallanti navappabhedaṁ hoti.",
  "atk-vin01a0:204_6": "Tattha ubhatovibhaṅganiddesakhandhakaparivārā suttanipāte maṅgalasutta-ratanasutta-nālakasutta-tuvaṭṭakasuttāni",
  "atk-vin01a0:204_7": "aññampi ca suttanāmakaṁ tathāgatavacanaṁ suttanti veditabbaṁ.",
  "atk-vin01a0:204_8": "Sabbampi sagāthakaṁ suttaṁ geyyanti veditabbaṁ.",
  "atk-vin01a0:204_9": "Visesena saṁyuttake sakalopi sagāthāvaggo,",
  "atk-vin01a0:204_10": "sakalaṁ abhidhammapiṭakaṁ,",
  "atk-vin01a0:204_11": "niggāthakaṁ suttaṁ,",
  "atk-vin01a0:204_12": "yañca aññampi aṭṭhahi aṅgehi asaṅgahitaṁ buddhavacanaṁ taṁ veyyākaraṇanti veditabbaṁ.",
  "atk-vin01a0:204_13": "Dhammapadaṁ,",
  "atk-vin01a0:204_14": "theragāthā,",
  "atk-vin01a0:204_15": "therīgāthā,",
  "atk-vin01a0:204_16": "suttanipāte nosuttanāmikā suddhikagāthā ca gāthāti veditabbā.",
  "atk-vin01a0:204_17": "Somanassañāṇamayikagāthāpaṭisaṁyuttā dvāsīti suttantā udānanti veditabbaṁ.",
  "atk-vin01a0:204_18": "‘‘Vuttañhetaṁ bhagavatā’’tiādinayappavattā dasuttarasatasuttantā itivuttakanti veditabbaṁ.",
  "atk-vin01a0:204_19": "Apaṇṇakajātakādīni paññāsādhikāni pañca jātakasatāni jātakanti veditabbaṁ.",
  "atk-vin01a0:204_20": "‘‘Cattārome,",
  "atk-vin01a0:204_21": "bhikkhave,",
  "atk-vin01a0:204_22": "acchariyā abbhutā dhammā ānande’’ti (dī. ni.",
  "atk-vin01a0:204_23": "2.209) -ādinayappavattā sabbepi acchariyaabbhutadhammapaṭisaṁyuttā suttantā abbhutadhammanti veditabbaṁ.",
  "atk-vin01a0:204_24": "Cūḷavedalla-mahāvedalla-sammādiṭṭhi-sakkapañha-saṅkhārabhājaniya-mahāpuṇṇamasuttādayo sabbepi vedañca",
  "atk-vin01a0:204_25": "tuṭṭhiñca laddhā laddhā pucchitasuttantā vedallanti veditabbaṁ.",
  "atk-vin01a0:204_26": "Evaṁ aṅgavasena navavidhaṁ.",
  "atk-vin01a0:205_0": "Kathaṁ dhammakkhandhavasena caturāsītisahassavidhaṁ? Sabbameva cetaṁ buddhavacanaṁ –",
  "atk-vin01a0:206_0": "‘‘Dvāsīti buddhato gaṇhiṁ, dve sahassāni bhikkhuto;",
  "atk-vin01a0:207_0": "Caturāsīti sahassāni, ye me dhammā pavattino’’ti. (theragā. 1027);",
  "atk-vin01a0:208_0": "Evaṁ paridīpitadhammakkhandhavasena caturāsītisahassappabhedaṁ hoti.",
  "atk-vin01a0:208_1": "Tattha ekānusandhikaṁ suttaṁ eko dhammakkhandho.",
  "atk-vin01a0:208_2": "Yaṁ anekānusandhikaṁ tattha anusandhivasena dhammakkhandhagaṇanā.",
  "atk-vin01a0:208_3": "Gāthābandhesu pañhāpucchanaṁ eko dhammakkhandho,",
  "atk-vin01a0:208_4": "vissajjanaṁ eko.",
  "atk-vin01a0:208_5": "Abhidhamme ekamekaṁ tika-duka-bhājanaṁ,",
  "atk-vin01a0:208_6": "ekamekañca cittavārabhājanaṁ,",
  "atk-vin01a0:208_7": "eko dhammakkhandho.",
  "atk-vin01a0:208_8": "Vinaye atthi vatthu,",
  "atk-vin01a0:208_9": "atthi mātikā,",
  "atk-vin01a0:208_10": "atthi padabhājanīyaṁ,",
  "atk-vin01a0:208_11": "atthi antarāpatti,",
  "atk-vin01a0:208_12": "atthi āpatti,",
  "atk-vin01a0:208_13": "atthi anāpatti,",
  "atk-vin01a0:208_14": "atthi paricchedo;",
  "atk-vin01a0:208_15": "tattha ekameko koṭṭhāso,",
  "atk-vin01a0:208_16": "ekameko dhammakkhandhoti veditabbo.",
  "atk-vin01a0:208_17": "Evaṁ dhammakkhandhavasena caturāsītisahassavidhaṁ.",
  "atk-vin01a0:209_0": "Evametaṁ abhedato rasavasena ekavidhaṁ,",
  "atk-vin01a0:209_1": "bhedato dhammavinayādivasena duvidhādibhedaṁ buddhavacanaṁ saṅgāyantena mahākassapappamukhena vasīgaṇena ‘‘ayaṁ dhammo,",
  "atk-vin01a0:209_2": "ayaṁ vinayo;",
  "atk-vin01a0:209_3": "idaṁ paṭhamabuddhavacanaṁ,",
  "atk-vin01a0:209_4": "idaṁ majjhimabuddhavacanaṁ,",
  "atk-vin01a0:209_5": "idaṁ pacchimabuddhavacanaṁ;",
  "atk-vin01a0:209_6": "idaṁ vinayapiṭakaṁ,",
  "atk-vin01a0:209_7": "idaṁ suttantapiṭakaṁ,",
  "atk-vin01a0:209_8": "idaṁ abhidhammapiṭakaṁ;",
  "atk-vin01a0:209_9": "ayaṁ dīghanikāyo…pe…",
  "atk-vin01a0:209_10": "ayaṁ khuddakanikāyo;",
  "atk-vin01a0:209_11": "imāni suttādīni navaṅgāni,",
  "atk-vin01a0:209_12": "imāni caturāsītidhammakkhandhasahassānī’’ti imaṁ pabhedaṁ vavatthapetvāva saṅgītaṁ.",
  "atk-vin01a0:209_13": "Na kevalañca ettakameva,",
  "atk-vin01a0:209_14": "aññampi uddānasaṅgaha-vaggasaṅgahapeyyālasaṅgaha-ekakanipāta-dukanipātādinipātasaṅgaha-saṁyuttasaṅgaha-paṇṇāsasaṅgahādianekavidhaṁ",
  "atk-vin01a0:209_15": "tīsu piṭakesu sandissamānaṁ saṅgahappabhedaṁ vavatthapetvāeva sattahi māsehi saṅgītaṁ.",
  "atk-vin01a0:209_16": "Saṅgītipariyosāne cassa –",
  "atk-vin01a0:209_17": "‘‘idaṁ mahākassapattherena dasabalassa sāsanaṁ pañcavassasahassaparimāṇaṁ kālaṁ pavattanasamatthaṁ kata’’nti",
  "atk-vin01a0:209_18": "sañjātappamodā sādhukāraṁ viya dadamānā ayaṁ mahāpathavī udakapariyantaṁ katvā anekappakāraṁ kampi saṅkampi",
  "atk-vin01a0:209_19": "sampakampi sampavedhi,",
  "atk-vin01a0:209_20": "anekāni ca acchariyāni pāturahesunti ayaṁ paṭhamamahāsaṅgītināma. Yā loke –",
  "atk-vin01a0:210_0": "Satehi pañcahi katā, tena pañcasatāti ca;",
  "atk-vin01a0:211_0": "Thereheva katattā ca, therikāti pavuccatīti.",
  "atk-vin01a0:212_0": "Imissā pana paṭhamamahāsaṅgītiyā pavattamānāya vinayaṁ pucchantena āyasmatā mahākassapena ‘‘paṭhamaṁ,",
  "atk-vin01a0:212_1": "āvuso upāli,",
  "atk-vin01a0:212_2": "pārājikaṁ kattha paññatta’’nti evamādivacanapariyosāne ‘‘vatthumpi pucchi,",
  "atk-vin01a0:212_3": "nidānampi pucchi,",
  "atk-vin01a0:212_4": "puggalampi pucchī’’ti ettha nidāne pucchite taṁ nidānaṁ ādito pabhuti vitthāretvā yena ca paññattaṁ,",
  "atk-vin01a0:212_5": "yasmā ca paññattaṁ,",
  "atk-vin01a0:212_6": "sabbametaṁ kathetukāmena āyasmatā upālittherena vuttaṁ ‘‘tena samayena buddho bhagavā verañjāyaṁ viharatī’’ti sabbaṁ vattabbaṁ.",
  "atk-vin01a0:212_7": "Evamidaṁ āyasmatā upālittherena vuttaṁ,",
  "atk-vin01a0:212_8": "tañca pana ‘‘paṭhamamahāsaṅgītikāle vutta’’nti veditabbaṁ.",
  "atk-vin01a0:212_9": "Ettāvatā ca ‘‘idaṁ vacanaṁ kena vuttaṁ,",
  "atk-vin01a0:212_10": "kadā vutta’’nti etesaṁ padānaṁ attho pakāsito hoti.",
  "atk-vin01a0:213_0": "Idāni kasmā vuttanti ettha vuccate,",
  "atk-vin01a0:213_1": "yasmā ayamāyasmatā mahākassapattherena nidānaṁ puṭṭho tasmānena taṁ nidānaṁ ādito pabhuti vitthāretuṁ vuttanti.",
  "atk-vin01a0:213_2": "Evamidaṁ āyasmatā upālittherena paṭhamamahāsaṅgītikāle vadantenāpi iminā kāraṇena vuttanti veditabbaṁ.",
  "atk-vin01a0:213_3": "Ettāvatā ca vuttaṁ yena yadā yasmāti imesaṁ mātikāpadānaṁ attho pakāsito hoti.",
  "atk-vin01a0:214_0": "Idāni dhāritaṁ yena cābhataṁ,",
  "atk-vin01a0:214_1": "yatthappatiṭṭhitaṁ cetametaṁ vatvā vidhiṁ tatoti etesaṁ atthappakāsanatthaṁ idaṁ vuccati.",
  "atk-vin01a0:214_2": "Taṁ panetaṁ ‘‘tena samayena buddho bhagavā verañjāyaṁ viharatī’’ti evamādivacanapaṭimaṇḍitanidānaṁ vinayapiṭakaṁ kena dhāritaṁ,",
  "atk-vin01a0:214_3": "kenābhataṁ,",
  "atk-vin01a0:214_4": "kattha patiṭṭhitanti? Vuccate –",
  "atk-vin01a0:214_5": "ādito tāva idaṁ bhagavato sammukhā āyasmatā upālittherena dhāritaṁ,",
  "atk-vin01a0:214_6": "tassa sammukhato aparinibbute tathāgate chaḷabhiññādibhedehi anekehi bhikkhusahassehi parinibbute tathāgate",
  "atk-vin01a0:214_7": "mahākassapappamukhehi dhammasaṅgāhakattherehi.",
  "atk-vin01a0:214_8": "Kenābhatanti?",
  "atk-vin01a0:214_9": "Jambudīpe tāva upālittheramādiṁ katvā ācariyaparamparāya yāva tatiyasaṅgīti tāva ābhataṁ.",
  "atk-vin01a0:214_10": "Tatrāyaṁ ācariyaparamparā –",
  "atk-vin01a0:215_0": "Upāli dāsako ceva, soṇako siggavo tathā;",
  "atk-vin01a0:216_0": "Tisso moggaliputto ca, pañcete vijitāvino.",
  "atk-vin01a0:217_0": "Paramparāya vinayaṁ, dīpe jambusirivhaye;",
  "atk-vin01a0:218_0": "Acchijjamānamānesuṁ, tatiyo yāva saṅgaho.",
  "atk-vin01a0:219_0": "Āyasmā hi upāli imaṁ vinayavaṁsaṁ vinayatantiṁ vinayapaveṇiṁ bhagavato",
  "atk-vin01a0:220_0": "Sammukhā uggahetvā bahūnaṁ bhikkhūnaṁ hadaye patiṭṭhāpesi.",
  "atk-vin01a0:220_1": "Tassa hāyasmato santike vinayavaṁsaṁ uggahetvā vinaye pakataññutaṁ pattesu puggalesu puthujjana-sotāpanna-sakadāgāmi-anāgāmino",
  "atk-vin01a0:220_2": "gaṇanapathaṁ vītivattā,",
  "atk-vin01a0:220_3": "khīṇāsavānaṁ sahassamekaṁ ahosi.",
  "atk-vin01a0:220_4": "Dāsakattheropi tasseva saddhivihāriko ahosi,",
  "atk-vin01a0:220_5": "so upālittherassa sammukhā uggahetvā tatheva vinayaṁ vācesi.",
  "atk-vin01a0:220_6": "Tassāpi āyasmato santike uggahetvā vinaye pakataññutaṁ pattā puthujjanādayo gaṇanapathaṁ vītivattā,",
  "atk-vin01a0:220_7": "khīṇāsavānaṁ sahassameva ahosi.",
  "atk-vin01a0:220_8": "Soṇakattheropi dāsakattherassa saddhivihāriko ahosi,",
  "atk-vin01a0:220_9": "sopi attano upajjhāyassa dāsakattherassa sammukhā uggahetvā tatheva vinayaṁ vācesi.",
  "atk-vin01a0:220_10": "Tassāpi āyasmato santike uggahetvā vinaye pakataññutaṁ pattā puthujjanādayo gaṇanapathaṁ vītivattā,",
  "atk-vin01a0:220_11": "khīṇāsavānaṁ sahassameva ahosi.",
  "atk-vin01a0:220_12": "Siggavattheropi soṇakattherassa saddhivihāriko ahosi,",
  "atk-vin01a0:220_13": "sopi attano upajjhāyassa soṇakattherassa santike vinayaṁ uggahetvā arahantasahassassa dhuraggāho ahosi.",
  "atk-vin01a0:220_14": "Tassa panāyasmato santike uggahetvā vinaye pakataññutaṁ pattā puthujjana-sotāpannasakadāgāmi-anāgāminopi",
  "atk-vin01a0:220_15": "khīṇāsavāpi ettakāni satānīti vā ettakāni sahassānīti vā aparicchinnā ahesuṁ.",
  "atk-vin01a0:220_16": "Tadā kira jambudīpe atimahābhikkhusamudāyo ahosi.",
  "atk-vin01a0:220_17": "Moggaliputtatissattherassa pana ānubhāvo tatiyasaṅgītiyaṁ pākaṭo bhavissati.",
  "atk-vin01a0:220_18": "Evamidaṁ vinayapiṭakaṁ jambudīpe tāva imāya ācariyaparamparāya yāva tatiyasaṅgīti tāva ābhatanti veditabbaṁ.",
  "atk-vin01a0:221_0": "Paṭhamamahāsaṅgītikathā niṭṭhitā.",
  "atk-vin01a0:222_0": "Dutiyasaṅgītikathā",
  "atk-vin01a0:223_0": "Dutiyasaṅgītivijānanatthaṁ pana ayamanukkamo veditabbo. Yadā hi –",
  "atk-vin01a0:224_0": "Saṅgāyitvāna saddhammaṁ, jotayitvā ca sabbadhi;",
  "atk-vin01a0:225_0": "Yāva jīvitapariyantaṁ, ṭhatvā pañcasatāpi te.",
  "atk-vin01a0:226_0": "Khīṇāsavā jutīmanto, therā kassapaādayo;",
  "atk-vin01a0:227_0": "Khīṇasnehapadīpāva, nibbāyiṁsu anālayā.",
  "atk-vin01a0:228_0": "Athānukkamena gacchantesu rattindivesu vassasataparinibbute bhagavati vesālikā vajjiputtakā bhikkhū vesāliyaṁ ‘‘kappati siṅgīloṇakappo,",
  "atk-vin01a0:228_1": "kappati dvaṅgulakappo,",
  "atk-vin01a0:228_2": "kappati gāmantarakappo,",
  "atk-vin01a0:228_3": "kappati āvāsakappo,",
  "atk-vin01a0:228_4": "kappati anumatikappo,",
  "atk-vin01a0:228_5": "kappati āciṇṇakappo,",
  "atk-vin01a0:228_6": "kappati amathitakappo,",
  "atk-vin01a0:228_7": "kappati jaḷogiṁ pātuṁ,",
  "atk-vin01a0:228_8": "kappati adasakaṁ nisīdanaṁ,",
  "atk-vin01a0:228_9": "kappati jātarūparajata’’nti imāni dasa vatthūni dīpesuṁ.",
  "atk-vin01a0:228_10": "Tesaṁ susunāgaputto kāḷāsoko nāma rājā pakkho ahosi.",
  "atk-vin01a0:229_0": "Tena kho pana samayena āyasmā yaso kākaṇḍakaputto vajjīsu cārikaṁ caramāno ‘‘vesālikā kira vajjiputtakā",
  "atk-vin01a0:229_1": "bhikkhū vesāliyaṁ dasa vatthūni dīpentī’’ti sutvā ‘‘na kho panetaṁ patirūpaṁ yvāhaṁ dasabalassa sāsanavipattiṁ",
  "atk-vin01a0:229_2": "sutvā appossukko bhaveyyaṁ.",
  "atk-vin01a0:229_3": "Handāhaṁ adhammavādino niggahetvā dhammaṁ dīpemī’’ti cintento yena vesālī tadavasari.",
  "atk-vin01a0:229_4": "Tatra sudaṁ āyasmā yaso kākaṇḍakaputto vesāliyaṁ viharati mahāvane kūṭāgārasālāyaṁ.",
  "atk-vin01a0:230_0": "Tena kho pana samayena vesālikā vajjiputtakā bhikkhū tadahuposathe kaṁsapātiṁ udakena pūretvā majjhe",
  "atk-vin01a0:230_1": "bhikkhusaṅghassa ṭhapetvā āgatāgate vesālike upāsake evaṁ vadanti –",
  "atk-vin01a0:230_2": "‘‘dethāvuso,",
  "atk-vin01a0:230_3": "saṅghassa kahāpaṇampi aḍḍhampi pādampi māsakarūpampi,",
  "atk-vin01a0:230_4": "bhavissati saṅghassa parikkhārena karaṇīya’’nti sabbaṁ tāva vattabbaṁ,",
  "atk-vin01a0:230_5": "yāva ‘‘imāya pana vinayasaṅgītiyā satta bhikkhusatāni anūnāni anadhikāni ahesuṁ,",
  "atk-vin01a0:230_6": "tasmā ayaṁ dutiyasaṅgīti sattasatikāti vuccatī’’ti.",
  "atk-vin01a0:231_0": "Evaṁ tasmiñca sannipāte dvādasa bhikkhusatasahassāni sannipatiṁsu āyasmatā yasena samussāhitā.",
  "atk-vin01a0:231_1": "Tesaṁ majjhe āyasmatā revatena puṭṭhena sabbakāmittherena vinayaṁ vissajjentena tāni dasa vatthūni vinicchitāni,",
  "atk-vin01a0:231_2": "adhikaraṇaṁ vūpasamitaṁ.",
  "atk-vin01a0:231_3": "Atha therā ‘‘puna dhammañca vinayañca saṅgāyissāmā’’ti tipiṭakadhare pattapaṭisambhide sattasate bhikkhū",
  "atk-vin01a0:231_4": "uccinitvā vesāliyaṁ vālikārāme sannipatitvā mahākassapattherena saṅgāyitasadisameva sabbaṁ sāsanamalaṁ",
  "atk-vin01a0:231_5": "sodhetvā puna piṭakavasena nikāyavasena aṅgavasena dhammakkhandhavasena ca sabbaṁ dhammañca vinayañca",
  "atk-vin01a0:231_6": "saṅgāyiṁsu.",
  "atk-vin01a0:231_7": "Ayaṁ saṅgīti aṭṭhahi māsehi niṭṭhitā. Yā loke –",
  "atk-vin01a0:232_0": "Satehi sattahi katā, tena sattasatāti ca;",
  "atk-vin01a0:233_0": "Pubbe kataṁ upādāya, dutiyāti ca vuccatīti.",
  "atk-vin01a0:234_0": "Sā panāyaṁ –",
  "atk-vin01a0:235_0": "Yehi therehi saṅgītā, saṅgīti tesu vissutā;",
  "atk-vin01a0:236_0": "Sabbakāmī ca sāḷho ca, revato khujjasobhito.",
  "atk-vin01a0:237_0": "Yaso ca sāṇasambhūto, ete saddhivihārikā;",
  "atk-vin01a0:238_0": "Therā ānandatherassa, diṭṭhapubbā tathāgataṁ.",
  "atk-vin01a0:239_0": "Sumano vāsabhagāmī ca, ñeyyā saddhivihārikā;",
  "atk-vin01a0:240_0": "Dve ime anuruddhassa, diṭṭhapubbā tathāgataṁ.",
  "atk-vin01a0:241_0": "Dutiyo pana saṅgīto, yehi therehi saṅgaho;",
  "atk-vin01a0:242_0": "Sabbepi pannabhārā te, katakiccā anāsavāti.",
  "atk-vin01a0:243_0": "Ayaṁ dutiyasaṅgīti.",
  "atk-vin01a0:244_0": "Evamimaṁ dutiyasaṅgītiṁ saṅgāyitvā therā ‘‘uppajjissati nu kho anāgatepi sāsanassa evarūpaṁ abbuda’’nti olokayamānā imaṁ addasaṁsu –",
  "atk-vin01a0:244_1": "‘‘ito vassasatassa upari aṭṭhārasame vasse pāṭaliputte dhammāsoko nāma rājā uppajjitvā sakalajambudīpe rajjaṁ kāressati.",
  "atk-vin01a0:244_2": "So buddhasāsane pasīditvā mahantaṁ lābhasakkāraṁ pavattayissati.",
  "atk-vin01a0:244_3": "Tato titthiyā lābhasakkāraṁ patthayamānā sāsane pabbajitvā sakaṁ sakaṁ diṭṭhiṁ paridīpessanti.",
  "atk-vin01a0:244_4": "Evaṁ sāsane mahantaṁ abbudaṁ uppajjissatī’’ti.",
  "atk-vin01a0:244_5": "Atha nesaṁ etadahosi –",
  "atk-vin01a0:244_6": "‘‘kinnu kho mayaṁ etasmiṁ abbude uppanne sammukhā bhavissāma,",
  "atk-vin01a0:244_7": "na bhavissāmā’’ti.",
  "atk-vin01a0:244_8": "Atha te sabbeva tadā attano asammukhabhāvaṁ ñatvā ‘‘ko nu kho taṁ adhikaraṇaṁ vūpasametuṁ samattho bhavissatī’’ti",
  "atk-vin01a0:244_9": "sakalaṁ manussalokaṁ chakāmāvacaradevalokañca olokentā na kañci disvā brahmaloke tissaṁ nāma mahābrahmānaṁ",
  "atk-vin01a0:244_10": "addasaṁsu parittāyukaṁ uparibrahmalokūpapattiyā bhāvitamaggaṁ.",
  "atk-vin01a0:244_11": "Disvāna nesaṁ etadahosi –",
  "atk-vin01a0:244_12": "‘‘sace mayaṁ etassa brahmuno manussaloke nibbattanatthāya ussāhaṁ kareyyāma,",
  "atk-vin01a0:244_13": "addhā esa moggalibrāhmaṇassa gehe paṭisandhiṁ gahessati.",
  "atk-vin01a0:244_14": "Tato ca mantehi palobhito nikkhamitvā pabbajissati.",
  "atk-vin01a0:244_15": "So evaṁ pabbajitvā sakalaṁ buddhavacanaṁ uggahetvā adhigatapaṭisambhido hutvā titthiye madditvā taṁ adhikaraṇaṁ vinicchitvā sāsanaṁ paggaṇhissatī’’ti.",
  "atk-vin01a0:245_0": "Te brahmalokaṁ gantvā tissaṁ mahābrahmānaṁ etadavocuṁ –",
  "atk-vin01a0:245_1": "‘‘ito vassasatassa upari aṭṭhārasame vasse sāsane mahantaṁ abbudaṁ uppajjissati.",
  "atk-vin01a0:245_2": "Mayañca sakalaṁ manussalokaṁ chakāmāvacaradevalokañca olokayamānā kañci sāsanaṁ paggahetuṁ samatthaṁ",
  "atk-vin01a0:245_3": "adisvā brahmalokaṁ vicinantā bhavantameva addasāma. Sādhu,",
  "atk-vin01a0:245_4": "sappurisa,",
  "atk-vin01a0:245_5": "manussaloke nibbattitvā dasabalassa sāsanaṁ paggaṇhituṁ paṭiññaṁ dehī’’ti.",
  "atk-vin01a0:246_0": "Evaṁ vutte mahābrahmā,",
  "atk-vin01a0:246_1": "‘‘ahaṁ kira sāsane uppannaṁ abbudaṁ sodhetvā sāsanaṁ paggahetuṁ samattho bhavissāmī’’ti haṭṭhapahaṭṭho udaggudaggo hutvā,",
  "atk-vin01a0:246_2": "‘‘sādhū’’ti paṭissuṇitvā paṭiññaṁ adāsi.",
  "atk-vin01a0:246_3": "Therā brahmaloke taṁ karaṇīyaṁ tīretvā puna paccāgamiṁsu.",
  "atk-vin01a0:247_0": "Tena kho pana samayena siggavatthero ca caṇḍavajjitthero ca dvepi navakā honti daharabhikkhū tipiṭakadharā pattapaṭisambhidā khīṇāsavā,",
  "atk-vin01a0:247_1": "te taṁ adhikaraṇaṁ na sampāpuṇiṁsu.",
  "atk-vin01a0:247_2": "Therā ‘‘tumhe, āvuso,",
  "atk-vin01a0:247_3": "amhākaṁ imasmiṁ adhikaraṇe no sahāyakā ahuvattha,",
  "atk-vin01a0:247_4": "tena vo idaṁ daṇḍakammaṁ hotu –",
  "atk-vin01a0:247_5": "‘tisso nāma brahmā moggalibrāhmaṇassa gehe paṭisandhiṁ gaṇhissati,",
  "atk-vin01a0:247_6": "taṁ tumhākaṁ eko nīharitvā pabbājetu,",
  "atk-vin01a0:247_7": "eko buddhavacanaṁ uggaṇhāpetū’’’ti vatvā sabbepi yāvatāyukaṁ ṭhatvā –",
  "atk-vin01a0:248_0": "Sabbakāmippabhutayo, tepi therā mahiddhikā;",
  "atk-vin01a0:249_0": "Aggikkhandhāva lokamhi, jalitvā parinibbutā.",
  "atk-vin01a0:250_0": "Dutiyaṁ saṅgahaṁ katvā, visodhetvāna sāsanaṁ;",
  "atk-vin01a0:251_0": "Anāgatepi katvāna, hetuṁ saddhammasuddhiyā.",
  "atk-vin01a0:252_0": "Khīṇāsavā vasippatthā, pabhinnapaṭisambhidā;",
  "atk-vin01a0:253_0": "Aniccatāvasaṁ therā, tepi nāma upāgatā.",
  "atk-vin01a0:254_0": "Evaṁ aniccataṁ jammiṁ, ñatvā durabhisambhavaṁ;",
  "atk-vin01a0:255_0": "Taṁ pattuṁ vāyame dhīro, yaṁ niccaṁ amataṁ padanti.",
  "atk-vin01a0:256_0": "Ettāvatā sabbākārena dutiyasaṅgītivaṇṇanā niṭṭhitā hoti.",
  "atk-vin01a0:257_0": "Dutiyasaṅgītikathā niṭṭhitā",
  "atk-vin01a0:258_0": "Tatiyasaṅgītikathā",
  "atk-vin01a0:259_0": "Tissopi kho mahābrahmā brahmalokato cavitvā moggalibrāhmaṇassa gehe paṭisandhiṁ aggahesi.",
  "atk-vin01a0:259_1": "Siggavattheropi tassa paṭisandhiggahaṇato pabhuti satta vassāni brāhmaṇassa gehaṁ piṇḍāya pāvisi.",
  "atk-vin01a0:259_2": "Ekadivasampi uḷuṅkamattaṁ vā yāguṁ kaṭacchumattaṁ vā bhattaṁ nālattha.",
  "atk-vin01a0:259_3": "Sattannaṁ pana vassānaṁ accayena ekadivasaṁ ‘‘aticchatha,",
  "atk-vin01a0:259_4": "bhante’’ti vacanamattaṁ alattha.",
  "atk-vin01a0:259_5": "Taṁdivasameva brāhmaṇopi bahiddhā kiñci karaṇīyaṁ katvā āgacchanto paṭipathe theraṁ disvā,",
  "atk-vin01a0:259_6": "‘‘bho pabbajita,",
  "atk-vin01a0:259_7": "amhākaṁ gehaṁ agamitthā’’ti āha. ‘‘Āma, brāhmaṇa,",
  "atk-vin01a0:259_8": "agamimhā’’ti.",
  "atk-vin01a0:259_9": "‘‘Api kiñci labhitthā’’ti? ‘‘Āma, brāhmaṇa,",
  "atk-vin01a0:259_10": "labhimhā’’ti.",
  "atk-vin01a0:259_11": "So gehaṁ gantvā pucchi –",
  "atk-vin01a0:259_12": "‘‘tassa pabbajitassa kiñci adatthā’’ti?",
  "atk-vin01a0:259_13": "‘‘Na kiñci adamhā’’ti.",
  "atk-vin01a0:259_14": "Brāhmaṇo dutiyadivase gharadvāreyeva nisīdi ‘‘ajja pabbajitaṁ musāvādena niggahessāmī’’ti.",
  "atk-vin01a0:259_15": "Thero dutiyadivase brāhmaṇassa gharadvāraṁ sampatto.",
  "atk-vin01a0:259_16": "Brāhmaṇo theraṁ disvāva evamāha –",
  "atk-vin01a0:259_17": "‘‘tumhe hiyyo amhākaṁ gehe kiñci aladdhāyeva ‘labhimhā’ti avocuttha.",
  "atk-vin01a0:259_18": "Vaṭṭati nu kho tumhākaṁ musāvādo’’ti! Thero āha – ‘‘mayaṁ, brāhmaṇa,",
  "atk-vin01a0:259_19": "tumhākaṁ gehe satta vassāni ‘aticchathā’ti vacanamattampi alabhitvā hiyyo ‘aticchathā’ti vacanamattaṁ labhimha;",
  "atk-vin01a0:259_20": "athetaṁ paṭisanthāraṁ upādāya evamavocumhā’’ti.",
  "atk-vin01a0:260_0": "Brāhmaṇo cintesi –",
  "atk-vin01a0:260_1": "‘‘ime paṭisanthāramattampi labhitvā ‘labhimhā’ti pasaṁsanti,",
  "atk-vin01a0:260_2": "aññaṁ kiñci khādanīyaṁ bhojanīyaṁ labhitvā kasmā na pasaṁsantī’’ti pasīditvā attano atthāya paṭiyāditabhattato",
  "atk-vin01a0:260_3": "kaṭacchumattaṁ bhikkhaṁ tadupiyañca byañjanaṁ dāpetvā ‘‘imaṁ bhikkhaṁ sabbakālaṁ tumhe labhissathā’’ti āha .",
  "atk-vin01a0:260_4": "So punadivasato pabhuti upasaṅkamantassa therassa upasamaṁ disvā bhiyyosomattāya pasīditvā theraṁ niccakālaṁ",
  "atk-vin01a0:260_5": "attano ghare bhattavissaggakaraṇatthāya yāci.",
  "atk-vin01a0:260_6": "Thero adhivāsetvā divase divase bhattakiccaṁ katvā gacchanto thokaṁ thokaṁ buddhavacanaṁ kathetvā gacchati.",
  "atk-vin01a0:260_7": "Sopi kho māṇavako soḷasavassuddesikoyeva tiṇṇaṁ vedānaṁ pāragū ahosi.",
  "atk-vin01a0:260_8": "Brahmalokato āgatasuddhasattassa āsane vā sayane vā añño koci nisajjitā vā nipajjitā vā natthi.",
  "atk-vin01a0:260_9": "So yadā ācariyagharaṁ gacchati,",
  "atk-vin01a0:260_10": "tadāssa mañcapīṭhaṁ setena vatthena paṭicchādetvā laggetvā ṭhapenti.",
  "atk-vin01a0:260_11": "Thero cintesi –",
  "atk-vin01a0:260_12": "‘‘samayo dāni māṇavakaṁ pabbājetuṁ,",
  "atk-vin01a0:260_13": "cirañca me idhāgacchantassa,",
  "atk-vin01a0:260_14": "na ca kāci māṇavakena saddhiṁ kathā uppajjati.",
  "atk-vin01a0:260_15": "Handa dāni iminā upāyena pallaṅkaṁ nissāya uppajjissatī’’ti gehaṁ gantvā yathā tasmiṁ gehe ṭhapetvā māṇavakassa",
  "atk-vin01a0:260_16": "pallaṅkaṁ aññaṁ na kiñci āsanaṁ dissati tathā adhiṭṭhāsi.",
  "atk-vin01a0:260_17": "Brāhmaṇassa gehajano theraṁ disvā aññaṁ kiñci āsanaṁ apassanto māṇavakassa pallaṅkaṁ attharitvā therassa adāsi.",
  "atk-vin01a0:260_18": "Nisīdi thero pallaṅke.",
  "atk-vin01a0:260_19": "Māṇavakopi kho taṅkhaṇaññeva ācariyagharā āgamma theraṁ attano pallaṅke nisinnaṁ disvā kupito anattamano",
  "atk-vin01a0:260_20": "‘‘ko mama pallaṅkaṁ samaṇassa paññapesī’’ti āha.",
  "atk-vin01a0:261_0": "Thero bhattakiccaṁ katvā vūpasante māṇavakassa caṇḍikkabhāve evamāha –",
  "atk-vin01a0:261_1": "‘‘kiṁ pana tvaṁ, māṇavaka,",
  "atk-vin01a0:261_2": "kiñci mantaṁ jānāsī’’ti?",
  "atk-vin01a0:261_3": "Māṇavako ‘‘bho pabbajita,",
  "atk-vin01a0:261_4": "mayi dāni mante ajānante aññe ke jānissantī’’ti vatvā,",
  "atk-vin01a0:261_5": "theraṁ pucchi –",
  "atk-vin01a0:261_6": "‘‘tumhe pana mantaṁ jānāthā’’ti? ‘‘Puccha, māṇavaka,",
  "atk-vin01a0:261_7": "pucchitvā sakkā jānitu’’nti.",
  "atk-vin01a0:261_8": "Atha kho māṇavako tīsu vedesu sanighaṇḍukeṭubhesu sākkharappabhedesu itihāsapañcamesu yāni yāni gaṇṭhiṭṭhānāni,",
  "atk-vin01a0:261_9": "yesaṁ yesaṁ nayaṁ neva attanā passati nāpissa ācariyo addasa,",
  "atk-vin01a0:261_10": "tesu tesu theraṁ pucchi.",
  "atk-vin01a0:261_11": "Thero ‘‘pakatiyāpi tiṇṇaṁ vedānaṁ pāragū,",
  "atk-vin01a0:261_12": "idāni pana paṭisambhidāppatto,",
  "atk-vin01a0:261_13": "tenassa natthi tesaṁ pañhānaṁ vissajjane bhāro’’ti tāvadeva te pañhe vissajjetvā māṇavakaṁ āha –",
  "atk-vin01a0:261_14": "‘‘māṇavaka,",
  "atk-vin01a0:261_15": "ahaṁ tayā bahuṁ pucchito;",
  "atk-vin01a0:261_16": "ahampi dāni taṁ ekaṁ pañhaṁ pucchāmi,",
  "atk-vin01a0:261_17": "byākarissasi me’’ti? ‘‘Āma,",
  "atk-vin01a0:261_18": "bho pabbajita,",
  "atk-vin01a0:261_19": "puccha byākarissāmī’’ti.",
  "atk-vin01a0:261_20": "Thero cittayamake imaṁ pañhaṁ pucchi –",
  "atk-vin01a0:262_0": "‘‘Yassa cittaṁ uppajjati na nirujjhati tassa cittaṁ nirujjhissati nuppajjissati;",
  "atk-vin01a0:262_1": "yassa vā pana cittaṁ nirujjhissati nuppajjissati tassa cittaṁ uppajjati na nirujjhatī’’ti?",
  "atk-vin01a0:263_0": "Māṇavo uddhaṁ vā adho vā harituṁ asakkonto ‘‘kiṁ nāma,",
  "atk-vin01a0:263_1": "bho pabbajita,",
  "atk-vin01a0:263_2": "ida’’nti āha.",
  "atk-vin01a0:263_3": "‘‘Buddhamanto nāmāyaṁ,",
  "atk-vin01a0:263_4": "māṇavā’’ti.",
  "atk-vin01a0:263_5": "‘‘Sakkā panāyaṁ, bho,",
  "atk-vin01a0:263_6": "mayhampi dātu’’nti.",
  "atk-vin01a0:263_7": "‘‘Sakkā māṇava,",
  "atk-vin01a0:263_8": "amhehi gahitapabbajjaṁ gaṇhantassa dātu’’nti.",
  "atk-vin01a0:263_9": "Tato māṇavo mātāpitaro upasaṅkamitvā āha –",
  "atk-vin01a0:263_10": "‘‘ayaṁ pabbajito buddhamantaṁ nāma jānāti,",
  "atk-vin01a0:263_11": "na ca attano santike apabbajitassa deti,",
  "atk-vin01a0:263_12": "ahaṁ etassa santike pabbajitvā mantaṁ uggaṇhissāmī’’ti.",
  "atk-vin01a0:264_0": "Athassa mātāpitaro ‘‘pabbajitvāpi no putto mante gaṇhatu,",
  "atk-vin01a0:264_1": "gahetvā punāgamissatī’’ti maññamānā ‘‘uggaṇha,",
  "atk-vin01a0:264_2": "puttā’’ti anujāniṁsu.",
  "atk-vin01a0:264_3": "Thero dārakaṁ pabbājetvā dvattiṁsākārakammaṭṭhānaṁ tāva ācikkhi.",
  "atk-vin01a0:264_4": "So tattha parikammaṁ karonto nacirasseva sotāpattiphale patiṭṭhahi.",
  "atk-vin01a0:264_5": "Tato thero cintesi –",
  "atk-vin01a0:264_6": "‘‘sāmaṇero sotāpattiphale patiṭṭhito,",
  "atk-vin01a0:264_7": "abhabbo dāni sāsanato nivattituṁ.",
  "atk-vin01a0:264_8": "Sace panassāhaṁ kammaṭṭhānaṁ vaḍḍhetvā katheyyaṁ,",
  "atk-vin01a0:264_9": "arahattaṁ pāpuṇeyya,",
  "atk-vin01a0:264_10": "appossukko bhaveyya buddhavacanaṁ gahetuṁ,",
  "atk-vin01a0:264_11": "samayo dāni naṁ caṇḍavajjittherassa santikaṁ pesetu’’nti.",
  "atk-vin01a0:264_12": "Tato āha –",
  "atk-vin01a0:264_13": "‘‘ehi tvaṁ, sāmaṇera,",
  "atk-vin01a0:264_14": "therassa santikaṁ gantvā buddhavacanaṁ uggaṇha.",
  "atk-vin01a0:264_15": "Mama vacanena tañca ārogyaṁ puccha;",
  "atk-vin01a0:264_16": "evañca vadehi –",
  "atk-vin01a0:264_17": "‘upajjhāyo maṁ, bhante,",
  "atk-vin01a0:264_18": "tumhākaṁ santikaṁ pahiṇī’ti.",
  "atk-vin01a0:264_19": "‘Ko nāma te upajjhāyo’ti ca vutte ‘siggavatthero nāma,",
  "atk-vin01a0:264_20": "bhante’ti vadeyyāsi.",
  "atk-vin01a0:264_21": "‘Ahaṁ ko nāmā’ti vutte evaṁ vadeyyāsi –",
  "atk-vin01a0:264_22": "‘mama upajjhāyo, bhante,",
  "atk-vin01a0:264_23": "tumhākaṁ nāmaṁ jānātī’’’ti.",
  "atk-vin01a0:265_0": "‘‘Evaṁ,",
  "atk-vin01a0:265_1": "bhante’’ti kho tisso sāmaṇero theraṁ abhivādetvā padakkhiṇaṁ katvā anupubbena caṇḍavajjittherassa santikaṁ gantvā vanditvā ekamantaṁ aṭṭhāsi.",
  "atk-vin01a0:265_2": "Thero sāmaṇeraṁ pucchi –",
  "atk-vin01a0:265_3": "‘‘kuto āgatosī’’ti?",
  "atk-vin01a0:265_4": "‘‘Upajjhāyo maṁ, bhante,",
  "atk-vin01a0:265_5": "tumhākaṁ santikaṁ pahiṇī’’ti.",
  "atk-vin01a0:265_6": "‘‘Ko nāma te upajjhāyo’’ti?",
  "atk-vin01a0:265_7": "‘‘Siggavatthero nāma,",
  "atk-vin01a0:265_8": "bhante’’ti.",
  "atk-vin01a0:265_9": "‘‘Ahaṁ ko nāmā’’ti?",
  "atk-vin01a0:265_10": "‘‘Mama upajjhāyo, bhante,",
  "atk-vin01a0:265_11": "tumhākaṁ nāmaṁ jānātī’’ti.",
  "atk-vin01a0:265_12": "‘‘Pattacīvaraṁ dāni paṭisāmehī’’ti. ‘‘Sādhu,",
  "atk-vin01a0:265_13": "bhante’’ti sāmaṇero pattacīvaraṁ paṭisāmetvā punadivase pariveṇaṁ sammajjitvā udakadantaponaṁ upaṭṭhāpesi.",
  "atk-vin01a0:265_14": "Thero tassa sammajjitaṭṭhānaṁ puna sammajji .",
  "atk-vin01a0:265_15": "Taṁ udakaṁ chaḍḍetvā aññaṁ udakaṁ āhari.",
  "atk-vin01a0:265_16": "Tañca dantakaṭṭhaṁ apanetvā aññaṁ dantakaṭṭhaṁ gaṇhi.",
  "atk-vin01a0:265_17": "Evaṁ satta divasāni katvā sattame divase puna pucchi.",
  "atk-vin01a0:265_18": "Sāmaṇero punapi pubbe kathitasadisameva kathesi.",
  "atk-vin01a0:265_19": "Thero ‘‘so vatāyaṁ brāhmaṇo’’ti sañjānitvā ‘‘kimatthaṁ āgatosī’’ti āha.",
  "atk-vin01a0:265_20": "‘‘Buddhavacanaṁ uggaṇhatthāya,",
  "atk-vin01a0:265_21": "bhante’’ti.",
  "atk-vin01a0:265_22": "Thero ‘‘uggaṇha dāni,",
  "atk-vin01a0:265_23": "sāmaṇerā’’ti vatvā puna divasato pabhuti buddhavacanaṁ paṭṭhapesi.",
  "atk-vin01a0:265_24": "Tisso sāmaṇerova hutvā,",
  "atk-vin01a0:265_25": "ṭhapetvā vinayapiṭakaṁ sabbaṁ buddhavacanaṁ uggaṇhi saddhiṁ aṭṭhakathāya.",
  "atk-vin01a0:265_26": "Upasampannakāle pana avassikova samāno tipiṭakadharo ahosi.",
  "atk-vin01a0:265_27": "Ācariyupajjhāyā moggaliputtatissattherassa hatthe sakalaṁ buddhavacanaṁ patiṭṭhāpetvā yāvatāyukaṁ ṭhatvā parinibbāyiṁsu.",
  "atk-vin01a0:265_28": "Moggaliputtatissattheropi aparena samayena kammaṭṭhānaṁ vaḍḍhetvā arahattappatto bahūnaṁ dhammavinayaṁ vācesi.",
  "atk-vin01a0:266_0": "Tena kho pana samayena bindusārassa rañño ekasataputtā ahesuṁ.",
  "atk-vin01a0:266_1": "Te sabbe asoko attanā saddhiṁ ekamātikaṁ tissakumāraṁ ṭhapetvā ghātesi.",
  "atk-vin01a0:266_2": "Ghātento ca cattāri vassāni anabhisittova rajjaṁ kāretvā catunnaṁ vassānaṁ accayena tathāgatassa parinibbānato",
  "atk-vin01a0:266_3": "dvinnaṁ vassasatānaṁ upari aṭṭhārasame vasse sakalajambudīpe ekarajjābhisekaṁ pāpuṇi .",
  "atk-vin01a0:266_4": "Abhisekānubhāvena cassa imā rājiddhiyo āgatā –",
  "atk-vin01a0:266_5": "mahāpathaviyā heṭṭhā yojanappamāṇe āṇā pavattati;",
  "atk-vin01a0:266_6": "tathā upari ākāse anotattadahato aṭṭhahi kājehi soḷasa pānīyaghaṭe divase divase devatā āharanti,",
  "atk-vin01a0:266_7": "yato sāsane uppannasaddho hutvā aṭṭha ghaṭe bhikkhusaṅghassa adāsi,",
  "atk-vin01a0:266_8": "dve ghaṭe saṭṭhimattānaṁ tipiṭakadharabhikkhūnaṁ,",
  "atk-vin01a0:266_9": "dve ghaṭe aggamahesiyā asandhimittāya,",
  "atk-vin01a0:266_10": "cattāro ghaṭe attanā paribhuñji;",
  "atk-vin01a0:266_11": "devatāeva himavante nāgalatādantakaṭṭhaṁ nāma atthi siniddhaṁ mudukaṁ rasavantaṁ taṁ divase divase āharanti,",
  "atk-vin01a0:266_12": "yena rañño ca mahesiyā ca soḷasannañca nāṭakitthisahassānaṁ saṭṭhimattānañca bhikkhusahassānaṁ devasikaṁ dantaponakiccaṁ nippajjati.",
  "atk-vin01a0:266_13": "Devasikameva cassa devatā agadāmalakaṁ agadaharītakaṁ suvaṇṇavaṇṇañca gandharasasampannaṁ ambapakkaṁ āharanti.",
  "atk-vin01a0:266_14": "Tathā chaddantadahato pañcavaṇṇanivāsanapāvuraṇaṁ pītakavaṇṇahatthapucchanapaṭakaṁ dibbañca pānakaṁ āharanti.",
  "atk-vin01a0:266_15": "Devasikameva panassa nhānagandhaṁ anuvilepanagandhaṁ pārupanatthāya asuttamayikaṁ sumanapupphapaṭaṁ mahārahañca",
  "atk-vin01a0:266_16": "añjanaṁ nāgabhavanato nāgarājāno āharanti.",
  "atk-vin01a0:266_17": "Chaddantadaheva uṭṭhitassa sālino nava vāhasahassāni divase divase sukā āharanti.",
  "atk-vin01a0:266_18": "Mūsikā nitthusakaṇe karonti,",
  "atk-vin01a0:266_19": "ekopi khaṇḍataṇḍulo na hoti,",
  "atk-vin01a0:266_20": "rañño sabbaṭṭhānesu ayameva taṇḍulo paribhogaṁ gacchati.",
  "atk-vin01a0:266_21": "Madhumakkhikā madhuṁ karonti.",
  "atk-vin01a0:266_22": "Kammārasālāsu acchā kūṭaṁ paharanti.",
  "atk-vin01a0:266_23": "Karavīkasakuṇā āgantvā madhurassaraṁ vikūjantā rañño balikammaṁ karonti.",
  "atk-vin01a0:267_0": "Imāhi iddhīhi samannāgato rājā ekadivasaṁ suvaṇṇasaṅkhalikabandhanaṁ pesetvā catunnaṁ buddhānaṁ adhigatarūpadassanaṁ",
  "atk-vin01a0:267_1": "kappāyukaṁ kāḷaṁ nāma nāgarājānaṁ ānayitvā setacchattassa heṭṭhā mahārahe pallaṅke nisīdāpetvā anekasatavaṇṇehi",
  "atk-vin01a0:267_2": "jalaja thalajapupphehi suvaṇṇapupphehi ca pūjaṁ katvā sabbālaṅkārapaṭimaṇḍitehi soḷasahi nāṭakitthisahassehi",
  "atk-vin01a0:267_3": "samantato parikkhipitvā ‘‘anantañāṇassa tāva me saddhammavaracakkavattino sammāsambuddhassa rūpaṁ imesaṁ",
  "atk-vin01a0:267_4": "akkhīnaṁ āpāthaṁ karohī’’ti vatvā tena nimmitaṁ sakalasarīravippakiṇṇapuññappabhāvanibbattāsītānubyañjanapaṭimaṇḍitadvattiṁsamahāpurisalakkhaṇasassirīkatāya",
  "atk-vin01a0:267_5": "vikasitakamaluppalapuṇḍarīkapaṭimaṇḍitamiva salilatalaṁ tārāgaṇarasmijālavisadavipphuritasobhāsamujjalitamiva",
  "atk-vin01a0:267_6": "gaganatalaṁ nīlapītalohitādibhedavicitravaṇṇaraṁsivinaddhabyāmappabhāparikkhepavilāsitāya sañcāppabhānurāgaindadhanuvijjulatāparikkhittamiva",
  "atk-vin01a0:267_7": "kanakagirisikharaṁ nānāvirāgavimalaketumālāsamujjalitacārumatthakasobhaṁ nayanarasāyatanamiva brahmadevamanujanāgayakkhagaṇānaṁ",
  "atk-vin01a0:267_8": "buddharūpaṁ passanto satta divasāni akkhipūjaṁ nāma akāsi.",
  "atk-vin01a0:268_0": "Rājā kira abhisekaṁ pāpuṇitvā tīṇiyeva saṁvaccharāni bāhirakapāsaṇḍaṁ pariggaṇhi.",
  "atk-vin01a0:268_1": "Catutthe saṁvacchare buddhasāsane pasīdi.",
  "atk-vin01a0:268_2": "Tassa kira pitā bindusāro brāhmaṇabhatto ahosi,",
  "atk-vin01a0:268_3": "so brāhmaṇānañca brāhmaṇajātiyapāsaṇḍānañca paṇḍaraṅgaparibbājakādīnaṁ saṭṭhisahassamattānaṁ niccabhattaṁ paṭṭhapesi.",
  "atk-vin01a0:268_4": "Asokopi pitarā pavattitaṁ dānaṁ attano antepure tatheva dadamāno ekadivasaṁ sīhapañjare ṭhito te upasamaparibāhirena",
  "atk-vin01a0:268_5": "ācārena bhuñjamāne asaṁyatindriye avinītairiyāpathe disvā cintesi –",
  "atk-vin01a0:268_6": "‘‘īdisaṁ dānaṁ upaparikkhitvā yuttaṭṭhāne dātuṁ vaṭṭatī’’ti.",
  "atk-vin01a0:268_7": "Evaṁ cintetvā amacce āha –",
  "atk-vin01a0:268_8": "‘‘gacchatha, bhaṇe,",
  "atk-vin01a0:268_9": "attano attano sādhusammate samaṇabrāhmaṇe antepuraṁ atiharatha,",
  "atk-vin01a0:268_10": "dānaṁ dassāmā’’ti.",
  "atk-vin01a0:268_11": "Amaccā ‘‘sādhu,",
  "atk-vin01a0:268_12": "devā’’ti rañño paṭissuṇitvā te te paṇḍaraṅgaparibbājakājīvakanigaṇṭhādayo ānetvā ‘‘ime, mahārāja,",
  "atk-vin01a0:268_13": "amhākaṁ arahanto’’ti āhaṁsu.",
  "atk-vin01a0:269_0": "Atha rājā antepure uccāvacāni āsanāni paññapetvā ‘‘āgacchantū’’ti vatvā āgatāgate āha –",
  "atk-vin01a0:269_1": "‘‘attano attano patirūpe āsane nisīdathā’’ti .",
  "atk-vin01a0:269_2": "Tesu ekacce bhaddapīṭhakesu,",
  "atk-vin01a0:269_3": "ekacce phalakapīṭhakesu nisīdiṁsu.",
  "atk-vin01a0:269_4": "Te disvā rājā ‘‘natthi nesaṁ anto sāro’’ti ñatvā tesaṁ anurūpaṁ khādanīyaṁ bhojanīyaṁ datvā uyyojesi.",
  "atk-vin01a0:270_0": "Evaṁ gacchante kāle ekadivasaṁ rājā sīhapañjare ṭhito addasa nigrodhasāmaṇeraṁ rājaṅgaṇena gacchantaṁ dantaṁ guttaṁ santindriyaṁ iriyāpathasampannaṁ.",
  "atk-vin01a0:270_1": "Ko panāyaṁ nigrodho nāma?",
  "atk-vin01a0:270_2": "Bindusārarañño jeṭṭhaputtassa sumanarājakumārassa putto.",
  "atk-vin01a0:271_0": "Tatrāyaṁ anupubbikathā –",
  "atk-vin01a0:272_0": "Bindusārarañño kira dubbalakāleyeva asokakumāro attanā laddhaṁ ujjenīrajjaṁ pahāya āgantvā sabbanagaraṁ",
  "atk-vin01a0:272_1": "attano hatthagataṁ katvā sumanarājakumāraṁ aggahesi.",
  "atk-vin01a0:272_2": "Taṁdivasameva sumanassa rājakumārassa sumanā nāma devī paripuṇṇagabbhā ahosi.",
  "atk-vin01a0:272_3": "Sā aññātakavesena nikkhamitvā avidūre aññataraṁ caṇḍālagāmaṁ sandhāya gacchantī jeṭṭhakacaṇḍālassa gehato",
  "atk-vin01a0:272_4": "avidūre aññatarasmiṁ nigrodharukkhe adhivatthāya devatāya ‘‘ito ehi,",
  "atk-vin01a0:272_5": "sumane’’ti vadantiyā saddaṁ sutvā tassā samīpaṁ gatā.",
  "atk-vin01a0:272_6": "Devatā attano ānubhāvena ekaṁ sālaṁ nimminitvā ‘‘ettha vasāhī’’ti adāsi.",
  "atk-vin01a0:272_7": "Sā taṁ sālaṁ pāvisi.",
  "atk-vin01a0:272_8": "Gatadivaseyeva ca puttaṁ vijāyi.",
  "atk-vin01a0:272_9": "Sā tassa nigrodhadevatāya pariggahitattā ‘‘nigrodho’’ tveva nāmaṁ akāsi.",
  "atk-vin01a0:272_10": "Jeṭṭhakacaṇḍālo diṭṭhadivasato pabhuti taṁ attano sāmidhītaraṁ viya maññamāno nibaddhavattaṁ paṭṭhapesi.",
  "atk-vin01a0:272_11": "Rājadhītā tattha satta vassāni vasi.",
  "atk-vin01a0:272_12": "Nigrodhakumāropi sattavassiko jāto.",
  "atk-vin01a0:272_13": "Tadā mahāvaruṇatthero nāma eko arahā dārakassa hetusampadaṁ disvā rakkhitvā tattha viharamāno ‘‘sattavassiko dāni dārako,",
  "atk-vin01a0:272_14": "kālo naṁ pabbājetu’’nti cintetvā rājadhītāya ārocāpetvā nigrodhakumāraṁ pabbājesi.",
  "atk-vin01a0:272_15": "Kumāro khuraggeyeva arahattaṁ pāpuṇi.",
  "atk-vin01a0:272_16": "So ekadivasaṁ pātova sarīraṁ jaggitvā ācariyupajjhāyavattaṁ katvā pattacīvaramādāya ‘‘mātuupāsikāya gehadvāraṁ gacchāmī’’ti nikkhami.",
  "atk-vin01a0:272_17": "Mātunivāsanaṭṭhānañcassa dakkhiṇadvārena nagaraṁ pavisitvā nagaramajjhena gantvā pācīnadvārena nikkhamitvā gantabbaṁ hoti.",
  "atk-vin01a0:273_0": "Tena ca samayena asoko dhammarājā pācīnadisābhimukho sīhapañjare caṅkamati.",
  "atk-vin01a0:273_1": "Taṅkhaṇaññeva nigrodho rājaṅgaṇaṁ sampāpuṇi santindriyo santamānaso yugamattaṁ pekkhamāno.",
  "atk-vin01a0:273_2": "Tena vuttaṁ –",
  "atk-vin01a0:273_3": "‘‘ekadivasaṁ rājā sīhapañjare ṭhito addasa nigrodhasāmaṇeraṁ rājaṅgaṇena gacchantaṁ dantaṁ guttaṁ santindriyaṁ iriyāpathasampanna’’nti.",
  "atk-vin01a0:273_4": "Disvā panassa etadahosi –",
  "atk-vin01a0:273_5": "‘‘ayaṁ jano sabbopi vikkhittacitto bhantamigappaṭibhāgo.",
  "atk-vin01a0:273_6": "Ayaṁ pana dārako avikkhittacitto ativiya cassa ālokitavilokitaṁ samiñjanapasāraṇañca sobhati.",
  "atk-vin01a0:273_7": "Addhā etassa abbhantare lokuttaradhammo bhavissatī’’ti rañño saha dassaneneva sāmaṇere cittaṁ pasīdi,",
  "atk-vin01a0:273_8": "pemaṁ saṇṭhahi. Kasmā?",
  "atk-vin01a0:273_9": "Pubbe hi kira puññakaraṇakāle esa rañño jeṭṭhabhātā vāṇijako ahosi.",
  "atk-vin01a0:273_10": "Vuttampi hetaṁ –",
  "atk-vin01a0:274_0": "‘‘Pubbe va sannivāsena, paccuppannahitena vā;",
  "atk-vin01a0:275_0": "Evaṁ taṁ jāyate pemaṁ, uppalaṁ va yathodake’’ti. (jā. 1.2.174);",
  "atk-vin01a0:276_0": "Atha rājā sañjātapemo sabahumāno ‘‘etaṁ sāmaṇeraṁ pakkosathā’’ti amacce pesesi.",
  "atk-vin01a0:276_1": "‘‘Te aticirāyantī’’ti puna dve tayo pesesi –",
  "atk-vin01a0:276_2": "‘‘turitaṁ āgacchatū’’ti.",
  "atk-vin01a0:276_3": "Sāmaṇero attano pakatiyā eva agamāsi.",
  "atk-vin01a0:276_4": "Rājā patirūpamāsanaṁ ñatvā ‘‘nisīdathā’’ti āha.",
  "atk-vin01a0:276_5": "So ito cito ca viloketvā ‘‘natthi dāni aññe bhikkhū’’ti samussitasetacchattaṁ rājapallaṅkaṁ upasaṅkamitvā pattaggahaṇatthāya rañño ākāraṁ dassesi.",
  "atk-vin01a0:276_6": "Rājā taṁ pallaṅkasamīpaṁ upagacchantaṁyeva disvā cintesi –",
  "atk-vin01a0:276_7": "‘‘ajjeva dāni ayaṁ sāmaṇero imassa gehassa sāmiko bhavissatī’’ti sāmaṇero rañño hatthe pattaṁ datvā pallaṅkaṁ abhiruhitvā nisīdi.",
  "atk-vin01a0:276_8": "Rājā attano atthāya sampāditaṁ sabbaṁ yāgukhajjakabhattavikatiṁ upanāmesi.",
  "atk-vin01a0:276_9": "Sāmaṇero attano yāpanīyamattakameva sampaṭicchi.",
  "atk-vin01a0:276_10": "Bhattakiccāvasāne rājā āha –",
  "atk-vin01a0:276_11": "‘‘satthārā tumhākaṁ dinnovādaṁ jānāthā’’ti? ‘‘Jānāmi, mahārāja,",
  "atk-vin01a0:276_12": "ekadesenā’’ti. ‘‘Tāta,",
  "atk-vin01a0:276_13": "mayhampi naṁ kathehī’’ti. ‘‘Sādhu,",
  "atk-vin01a0:276_14": "mahārājā’’ti rañño anurūpaṁ dhammapade appamādavaggaṁ anumodanatthāya abhāsi.",
  "atk-vin01a0:277_0": "Rājā pana ‘‘appamādo amatapadaṁ,",
  "atk-vin01a0:277_1": "pamādo maccuno pada’’nti sutvāva ‘‘aññātaṁ, tāta,",
  "atk-vin01a0:277_2": "pariyosāpehī’’ti āha.",
  "atk-vin01a0:277_3": "Anumodanāvasāne ca ‘‘aṭṭha te, tāta,",
  "atk-vin01a0:277_4": "dhuvabhattāni dammī’’ti āha.",
  "atk-vin01a0:277_5": "Sāmaṇero āha –",
  "atk-vin01a0:277_6": "‘‘etāni ahaṁ upajjhāyassa dammi,",
  "atk-vin01a0:277_7": "mahārājā’’ti.",
  "atk-vin01a0:277_8": "‘‘Ko ayaṁ, tāta,",
  "atk-vin01a0:277_9": "upajjhāyo nāmā’’ti?",
  "atk-vin01a0:277_10": "‘‘Vajjāvajjaṁ disvā codetā sāretā ca,",
  "atk-vin01a0:277_11": "mahārājā’’ti.",
  "atk-vin01a0:277_12": "‘‘Aññānipi te, tāta,",
  "atk-vin01a0:277_13": "aṭṭha dammī’’ti.",
  "atk-vin01a0:277_14": "‘‘Etāni ācariyassa dammi,",
  "atk-vin01a0:277_15": "mahārājā’’ti.",
  "atk-vin01a0:277_16": "‘‘Ko ayaṁ, tāta,",
  "atk-vin01a0:277_17": "ācariyo nāmā’’ti?",
  "atk-vin01a0:277_18": "‘‘Imasmiṁ sāsane sikkhitabbakadhammesu patiṭṭhāpetā,",
  "atk-vin01a0:277_19": "mahārājā’’ti. ‘‘Sādhu, tāta,",
  "atk-vin01a0:277_20": "aññānipi te aṭṭha dammī’’ti.",
  "atk-vin01a0:277_21": "‘‘Etānipi bhikkhusaṅghassa dammi,",
  "atk-vin01a0:277_22": "mahārājā’’ti.",
  "atk-vin01a0:277_23": "‘‘Ko ayaṁ, tāta,",
  "atk-vin01a0:277_24": "bhikkhusaṅgho nāmā’’ti?",
  "atk-vin01a0:277_25": "‘‘Yaṁ nissāya , mahārāja,",
  "atk-vin01a0:277_26": "amhākaṁ ācariyupajjhāyānañca mama ca pabbajjā ca upasampadā cā’’ti.",
  "atk-vin01a0:277_27": "Rājā bhiyyoso mattāya tuṭṭhacitto āha –",
  "atk-vin01a0:277_28": "‘‘aññānipi te, tāta,",
  "atk-vin01a0:277_29": "aṭṭha dammī’’ti.",
  "atk-vin01a0:277_30": "Sāmaṇero ‘‘sādhū’’ti sampaṭicchitvā punadivase dvattiṁsa bhikkhū gahetvā rājantepuraṁ pavisitvā bhattakiccamakāsi.",
  "atk-vin01a0:277_31": "Rājā ‘‘aññepi dvattiṁsa bhikkhū tumhehi saddhiṁ sve bhikkhaṁ gaṇhantū’’ti eteneva upāyena divase divase",
  "atk-vin01a0:277_32": "vaḍḍhāpento saṭṭhisahassānaṁ brāhmaṇaparibbājakādīnaṁ bhattaṁ upacchinditvā antonivesane saṭṭhisahassānaṁ",
  "atk-vin01a0:277_33": "bhikkhūnaṁ niccabhattaṁ paṭṭhapesi nigrodhatthere gateneva pasādena.",
  "atk-vin01a0:277_34": "Nigrodhattheropi rājānaṁ saparisaṁ tīsu saraṇesu pañcasu ca sīlesu patiṭṭhāpetvā buddhasāsane pothujjanikena",
  "atk-vin01a0:277_35": "pasādena acalappasādaṁ katvā patiṭṭhāpesi.",
  "atk-vin01a0:277_36": "Puna rājā asokārāmaṁ nāma mahāvihāraṁ kāretvā saṭṭhisahassānaṁ bhikkhūnaṁ niccabhattaṁ paṭṭhapesi.",
  "atk-vin01a0:277_37": "Sakalajambudīpe caturāsītiyā nagarasahassesu caturāsītivihārasahassāni kārāpesi caturāsītisahassacetiyapaṭimaṇḍitāni dhammeneva,",
  "atk-vin01a0:277_38": "no adhammena.",
  "atk-vin01a0:278_0": "Ekadivasaṁ kira rājā asokārāme mahādānaṁ datvā saṭṭhisahassabhikkhusaṅghassa majjhe nisajja saṅghaṁ catūhi paccayehi pavāretvā imaṁ pañhaṁ pucchi – ‘‘bhante,",
  "atk-vin01a0:278_1": "bhagavatā desitadhammo nāma kittako hotī’’ti? ‘‘Aṅgato, mahārāja,",
  "atk-vin01a0:278_2": "navaṅgāni,",
  "atk-vin01a0:278_3": "khandhato caturāsītidhammakkhandhasahassānī’’ti.",
  "atk-vin01a0:278_4": "Rājā dhamme pasīditvā ‘‘ekekaṁ dhammakkhandhaṁ ekekavihārena pūjessāmī’’ti ekadivasameva channavutikoṭidhanaṁ visajjetvā amacce āṇāpesi – ‘‘etha, bhaṇe,",
  "atk-vin01a0:278_5": "ekamekasmiṁ nagare ekamekaṁ vihāraṁ kārāpentā caturāsītiyā nagarasahassesu caturāsītivihārasahassāni kārāpethā’’ti.",
  "atk-vin01a0:278_6": "Sayañca asokārāme asokamahāvihāratthāya kammaṁ paṭṭhapesi.",
  "atk-vin01a0:278_7": "Saṅgho indaguttattheraṁ nāma mahiddhikaṁ mahānubhāvaṁ khīṇāsavaṁ navakammādhiṭṭhāyakaṁ adāsi.",
  "atk-vin01a0:278_8": "Thero yaṁ yaṁ na niṭṭhāti taṁ taṁ attano ānubhāvena niṭṭhāpesi.",
  "atk-vin01a0:278_9": "Evampi tīhi saṁvaccharehi vihārakammaṁ niṭṭhāpesi.",
  "atk-vin01a0:278_10": "Ekadivasameva sabbanagarehi paṇṇāni āgamiṁsu.",
  "atk-vin01a0:279_0": "Amaccā rañño ārocesuṁ –",
  "atk-vin01a0:279_1": "‘‘niṭṭhitāni, deva,",
  "atk-vin01a0:279_2": "caturāsītivihārasahassānī’’ti.",
  "atk-vin01a0:279_3": "Rājā nagare bheriṁ carāpesi –",
  "atk-vin01a0:279_4": "‘‘ito sattannaṁ divasānaṁ accayena vihāramaho bhavissati.",
  "atk-vin01a0:279_5": "Sabbe aṭṭha sīlaṅgāni samādiyitvā antonagare ca bahinagare ca vihāramahaṁ paṭiyādentū’’ti.",
  "atk-vin01a0:279_6": "Tato sattannaṁ divasānaṁ accayena sabbālaṅkāravibhūsitāya anekasatasahassasaṅkhyāya caturaṅginiyā senāya",
  "atk-vin01a0:279_7": "parivuto devaloke amaravatiyā rājadhāniyā sirito adhikatarasassirīkaṁ viya nagaraṁ kātukāmena ussāhajātena",
  "atk-vin01a0:279_8": "mahājanena alaṅkatapaṭiyattaṁ nagaraṁ anuvicaranto vihāraṁ gantvā bhikkhusaṅghassa majjhe aṭṭhāsi.",
  "atk-vin01a0:280_0": "Tasmiñca khaṇe sannipatitā asīti bhikkhukoṭiyo ahesuṁ,",
  "atk-vin01a0:280_1": "bhikkhunīnañca channavutisatasahassāni.",
  "atk-vin01a0:280_2": "Tattha khīṇāsavabhikkhūyeva satasahassasaṅkhyā ahesuṁ.",
  "atk-vin01a0:280_3": "Tesaṁ etadahosi –",
  "atk-vin01a0:280_4": "‘‘sace rājā attano adhikāraṁ anavasesaṁ passeyya ativiya buddhasāsane pasīdeyyā’’ti.",
  "atk-vin01a0:280_5": "Tato lokavivaraṇaṁ nāma pāṭihāriyaṁ akaṁsu.",
  "atk-vin01a0:280_6": "Rājā asokārāme ṭhitova catuddisā anuvilokento samantato samuddapariyantaṁ jambudīpaṁ passati caturāsītiñca",
  "atk-vin01a0:280_7": "vihārasahassāni uḷārāya vihāramahapūjāya virocamānāni.",
  "atk-vin01a0:280_8": "So taṁ vibhūtiṁ passamāno uḷārena pītipāmojjena samannāgato ‘‘atthi pana aññassapi kassaci evarūpaṁ pītipāmojjaṁ",
  "atk-vin01a0:280_9": "uppannapubba’’nti cintento bhikkhusaṅghaṁ pucchi – ‘‘bhante,",
  "atk-vin01a0:280_10": "amhākaṁ lokanāthassa dasabalassa sāsane ko mahāpariccāgaṁ pariccaji.",
  "atk-vin01a0:280_11": "Kassa pariccāgo mahantoti?",
  "atk-vin01a0:280_12": "Bhikkhusaṅgho moggaliputtatissattherassa bhāraṁ akāsi.",
  "atk-vin01a0:280_13": "Thero āha –",
  "atk-vin01a0:280_14": "‘‘mahārāja,",
  "atk-vin01a0:280_15": "dasabalassa sāsane paccayadāyako nāma tayā sadiso dharamānepi tathāgate na koci ahosi,",
  "atk-vin01a0:280_16": "taveva pariccāgo mahā’’ti.",
  "atk-vin01a0:280_17": "Rājā therassa vacanaṁ sutvā uḷārena pītipāmojjena nirantaraṁ phuṭṭhasarīro hutvā cintesi –",
  "atk-vin01a0:280_18": "‘‘natthi kira mayā sadiso paccayadāyako,",
  "atk-vin01a0:280_19": "mayhaṁ kira pariccāgo mahā,",
  "atk-vin01a0:280_20": "ahaṁ kira deyyadhammena sāsanaṁ paggaṇhāmi.",
  "atk-vin01a0:280_21": "Kiṁ panāhaṁ evaṁ sati sāsanassa dāyādo homi,",
  "atk-vin01a0:280_22": "na homī’’ti.",
  "atk-vin01a0:280_23": "Tato bhikkhusaṅghaṁ pucchi –",
  "atk-vin01a0:280_24": "‘‘bhavāmi nu kho ahaṁ, bhante,",
  "atk-vin01a0:280_25": "sāsanassa dāyādo’’ti?",
  "atk-vin01a0:281_0": "Tato moggaliputtatissatthero rañño idaṁ vacanaṁ sutvā rājaputtassa mahindassa upanissayasampattiṁ sampassamāno",
  "atk-vin01a0:281_1": "‘‘sace ayaṁ kumāro pabbajissati sāsanassa ativiya vuḍḍhi bhavissatī’’ti cintetvā rājānaṁ etadavoca –  ‘‘na kho, mahārāja,",
  "atk-vin01a0:281_2": "ettāvatā sāsanassa dāyādo hoti;",
  "atk-vin01a0:281_3": "apica kho paccayadāyakoti vā upaṭṭhākoti vā saṅkhyaṁ gacchati. Yopi hi, mahārāja,",
  "atk-vin01a0:281_4": "pathavito yāva brahmalokaparimāṇaṁ paccayarāsiṁ dadeyya sopi ‘sāsane dāyādo’ti saṅkhyaṁ na gacchatī’’ti.",
  "atk-vin01a0:281_5": "‘‘Atha kathaṁ carahi, bhante,",
  "atk-vin01a0:281_6": "sāsanassa dāyādo hotī’’ti?",
  "atk-vin01a0:281_7": "‘‘Yo hi koci, mahārāja,",
  "atk-vin01a0:281_8": "aḍḍho vā daliddo vā attano orasaṁ puttaṁ pabbājeti –",
  "atk-vin01a0:281_9": "ayaṁ vuccati, mahārāja,",
  "atk-vin01a0:281_10": "dāyādo sāsanassā’’ti.",
  "atk-vin01a0:282_0": "Evaṁ vutte asoko rājā ‘‘ahaṁ kira evarūpaṁ pariccāgaṁ katvāpi neva sāsanassa dāyādabhāvaṁ patto’’ti sāsane",
  "atk-vin01a0:282_1": "dāyādabhāvaṁ patthayamāno ito cito ca viloketvā addasa mahindakumāraṁ avidūre ṭhitaṁ.",
  "atk-vin01a0:282_2": "Disvānassa etadahosi –",
  "atk-vin01a0:282_3": "‘‘kiñcāpi ahaṁ imaṁ kumāraṁ tissakumārassa pabbajitakālato pabhuti oparajje ṭhapetukāmo,",
  "atk-vin01a0:282_4": "atha kho oparajjatopi pabbajjāva uttamā’’ti.",
  "atk-vin01a0:282_5": "Tato kumāraṁ āha –",
  "atk-vin01a0:282_6": "‘‘sakkhasi tvaṁ, tāta,",
  "atk-vin01a0:282_7": "pabbajitu’’nti?",
  "atk-vin01a0:282_8": "Kumāro pakatiyāpi tissakumārassa pabbajitakālato pabhuti pabbajitukāmova rañño vacanaṁ sutvā ativiya pāmojjajāto hutvā āha –",
  "atk-vin01a0:282_9": "‘‘pabbajāmi, deva,",
  "atk-vin01a0:282_10": "maṁ pabbājetvā tumhe sāsanadāyādā hothā’’ti.",
  "atk-vin01a0:283_0": "Tena ca samayena rājadhītā saṅghamittāpi tasmiṁyeva ṭhāne ṭhitā hoti.",
  "atk-vin01a0:283_1": "Tassā ca sāmiko aggibrahmā nāma kumāro yuvarājena tissakumārena saddhiṁ pabbajito hoti.",
  "atk-vin01a0:283_2": "Rājā taṁ disvā āha – ‘‘tvampi, amma,",
  "atk-vin01a0:283_3": "pabbajituṁ sakkhasī’’ti? ‘‘Sādhu, tāta,",
  "atk-vin01a0:283_4": "sakkomī’’ti.",
  "atk-vin01a0:283_5": "Rājā puttānaṁ manaṁ labhitvā pahaṭṭhacitto bhikkhusaṅghaṁ etadavoca – ‘‘bhante,",
  "atk-vin01a0:283_6": "ime dārake pabbājetvā maṁ sāsane dāyādaṁ karothā’’ti.",
  "atk-vin01a0:283_7": "Saṅgho rañño vacanaṁ sampaṭicchitvā kumāraṁ moggaliputtatissattherena upajjhāyena mahādevattherena ca ācariyena pabbājesi.",
  "atk-vin01a0:283_8": "Majjhantikattherena ācariyena upasampādesi.",
  "atk-vin01a0:283_9": "Tadā kira kumāro paripuṇṇavīsativassova hoti.",
  "atk-vin01a0:283_10": "So tasmiṁyeva upasampadasīmamaṇḍale saha paṭisambhidāhi arahattaṁ pāpuṇi.",
  "atk-vin01a0:283_11": "Saṅghamittāyapi rājadhītāya ācariyā āyupālittherī nāma,",
  "atk-vin01a0:283_12": "upajjhāyā pana dhammapālittherī nāma ahosi.",
  "atk-vin01a0:283_13": "Tadā saṅghamittā aṭṭhārasavassā hoti.",
  "atk-vin01a0:283_14": "Taṁ pabbajitamattaṁ tasmiṁyeva sīmamaṇḍale sikkhāya patiṭṭhāpesuṁ.",
  "atk-vin01a0:283_15": "Ubhinnaṁ pabbajitakāle rājā chabbassābhiseko hoti.",
  "atk-vin01a0:284_0": "Atha mahindatthero upasampannakālato pabhuti attano upajjhāyasseva santike dhammañca vinayañca pariyāpuṇanto",
  "atk-vin01a0:284_1": "dvepi saṅgītiyo ārūḷhaṁ tipiṭakasaṅgahitaṁ sāṭṭhakathaṁ sabbaṁ theravādaṁ tiṇṇaṁ vassānaṁ abbhantare",
  "atk-vin01a0:284_2": "uggahetvā attano upajjhāyassa antevāsikānaṁ sahassamattānaṁ bhikkhūnaṁ pāmokkho ahosi.",
  "atk-vin01a0:284_3": "Tadā asoko dhammarājā navavassābhiseko hoti.",
  "atk-vin01a0:284_4": "Rañño pana aṭṭhavassābhisekakāleyeva kontaputtatissatthero byādhipaṭikammatthaṁ bhikkhācāravattena āhiṇḍanto",
  "atk-vin01a0:284_5": "pasatamattaṁ sappiṁ alabhitvā byādhibalena parikkhīṇāyusaṅkhāro bhikkhusaṅghaṁ appamādena ovaditvā ākāse",
  "atk-vin01a0:284_6": "pallaṅkena nisīditvā tejodhātuṁ samāpajjitvā parinibbāyi.",
  "atk-vin01a0:284_7": "Rājā taṁ pavattiṁ sutvā therassa sakkāraṁ katvā ‘‘mayi nāma rajjaṁ kārente evaṁ bhikkhūnaṁ paccayā dullabhā’’ti",
  "atk-vin01a0:284_8": "nagarassa catūsu dvāresu pokkharaṇiyo kārāpetvā bhesajjassa pūrāpetvā dāpesi.",
  "atk-vin01a0:285_0": "Tena kira samayena pāṭaliputtassa catūsu dvāresu cattāri satasahassāni,",
  "atk-vin01a0:285_1": "sabhāyaṁ satasahassanti divase divase pañcasatasahassāni rañño uppajjanti.",
  "atk-vin01a0:285_2": "Tato rājā nigrodhattherassa devasikaṁ satasahassaṁ visajjesi.",
  "atk-vin01a0:285_3": "Buddhassa cetiye gandhamālādīhi pūjanatthāya satasahassaṁ .",
  "atk-vin01a0:285_4": "Dhammassa satasahassaṁ,",
  "atk-vin01a0:285_5": "taṁ dhammadharānaṁ bahussutānaṁ catupaccayatthāya upanīyati.",
  "atk-vin01a0:285_6": "Saṅghassa satasahassaṁ,",
  "atk-vin01a0:285_7": "catūsu dvāresu bhesajjatthāya satasahassaṁ.",
  "atk-vin01a0:285_8": "Evaṁ sāsane uḷāro lābhasakkāro nibbatti.",
  "atk-vin01a0:286_0": "Titthiyā parihīnalābhasakkārā antamaso ghāsacchādanampi alabhantā lābhasakkāraṁ patthayamānā sāsane pabbajitvā",
  "atk-vin01a0:286_1": "sakāni sakāni diṭṭhigatāni ‘‘ayaṁ dhammo,",
  "atk-vin01a0:286_2": "ayaṁ vinayo’’ti dīpenti.",
  "atk-vin01a0:286_3": "Pabbajjaṁ alabhamānāpi sayameva muṇḍetvā kāsāyāni vatthāni acchādetvā vihāresu vicarantā uposathampi",
  "atk-vin01a0:286_4": "pavāraṇampi saṅghakammampi gaṇakammampi pavisanti.",
  "atk-vin01a0:286_5": "Bhikkhū tehi saddhiṁ uposathaṁ na karonti.",
  "atk-vin01a0:286_6": "Tadā moggaliputtatissatthero ‘‘uppannaṁ dāni idaṁ adhikaraṇaṁ,",
  "atk-vin01a0:286_7": "taṁ nacirasseva kakkhaḷaṁ bhavissati.",
  "atk-vin01a0:286_8": "Na kho panetaṁ sakkā imesaṁ majjhe vasantena vūpasametu’’nti mahindattherassa gaṇaṁ nīyyātetvā attanā",
  "atk-vin01a0:286_9": "phāsuvihārena viharitukāmo ahogaṅgapabbataṁ agamāsi.",
  "atk-vin01a0:286_10": "Tepi kho titthiyā bhikkhusaṅghena dhammena vinayena satthusāsanena niggayhamānāpi dhammavinayānulomāya",
  "atk-vin01a0:286_11": "paṭipattiyā asaṇṭhahantā anekarūpaṁ sāsanassa abbudañca malañca kaṇṭakañca samuṭṭhāpesuṁ.",
  "atk-vin01a0:286_12": "Keci aggiṁ paricaranti,",
  "atk-vin01a0:286_13": "keci pañcātapena tāpenti,",
  "atk-vin01a0:286_14": "keci ādiccaṁ anuparivattanti,",
  "atk-vin01a0:286_15": "keci ‘‘dhammañca vinayañca vobhindissāmā’’ti paggaṇhiṁsu.",
  "atk-vin01a0:286_16": "Tadā bhikkhusaṅgho na tehi saddhiṁ uposathaṁ vā pavāraṇaṁ vā akāsi.",
  "atk-vin01a0:286_17": "Asokārāme sattavassāni uposatho upacchijji.",
  "atk-vin01a0:286_18": "Raññopi etamatthaṁ ārocesuṁ.",
  "atk-vin01a0:286_19": "Rājā ekaṁ amaccaṁ āṇāpesi –",
  "atk-vin01a0:286_20": "‘‘vihāraṁ gantvā adhikaraṇaṁ vūpasametvā uposathaṁ kārāpehī’’ti.",
  "atk-vin01a0:286_21": "Amacco rājānaṁ paṭipucchituṁ avisahanto aññe amacce upasaṅkamitvā āha –",
  "atk-vin01a0:286_22": "‘‘rājā maṁ ‘vihāraṁ gantvā adhikaraṇaṁ vūpasametvā uposathaṁ kārāpehī’ti pahiṇi.",
  "atk-vin01a0:286_23": "Kathaṁ nu kho adhikaraṇaṁ vūpasammatī’’ti?",
  "atk-vin01a0:286_24": "Te āhaṁsu –",
  "atk-vin01a0:286_25": "‘‘mayaṁ evaṁ sallakkhema –",
  "atk-vin01a0:286_26": "‘yathā nāma paccantaṁ vūpasamentā core ghātenti,",
  "atk-vin01a0:286_27": "evameva ye uposathaṁ na karonti,",
  "atk-vin01a0:286_28": "te māretukāmo rājā bhavissatī’’’ti.",
  "atk-vin01a0:286_29": "Atha so amacco vihāraṁ gantvā bhikkhusaṅghaṁ sannipātetvā āha –",
  "atk-vin01a0:286_30": "‘‘ahaṁ raññā ‘uposathaṁ kārāpehī’ti pesito.",
  "atk-vin01a0:286_31": "Karotha dāni, bhante,",
  "atk-vin01a0:286_32": "uposatha’’nti.",
  "atk-vin01a0:286_33": "Bhikkhū ‘‘na mayaṁ titthiyehi saddhiṁ uposathaṁ karomā’’ti āhaṁsu.",
  "atk-vin01a0:286_34": "Atha amacco therāsanato paṭṭhāya asinā sīsāni pātetuṁ āraddho.",
  "atk-vin01a0:287_0": "Addasā kho tissatthero taṁ amaccaṁ tathā vippaṭipannaṁ.",
  "atk-vin01a0:287_1": "Tissatthero nāma na yo vā so vā,",
  "atk-vin01a0:287_2": "rañño ekamātiko bhātā tissakumāro nāma,",
  "atk-vin01a0:287_3": "taṁ kira rājā pattābhiseko oparajje ṭhapesi.",
  "atk-vin01a0:287_4": "So ekadivasaṁ vanacāraṁ gato addasa mahantaṁ migasaṅghaṁ cittakīḷāya kīḷantaṁ.",
  "atk-vin01a0:287_5": "Disvānassa etadahosi –",
  "atk-vin01a0:287_6": "‘‘ime tāva tiṇabhakkhā migā evaṁ kīḷanti,",
  "atk-vin01a0:287_7": "ime pana samaṇā rājakule paṇītāni bhojanāni bhuñjitvā mudukāsu seyyāsu sayamānā kiṁ nāma kīḷitaṁ na kīḷissantī’’ti!",
  "atk-vin01a0:287_8": "So tato āgantvā imaṁ attano vitakkaṁ rañño ārocesi.",
  "atk-vin01a0:287_9": "Rājā ‘‘aṭṭhāne kukkuccāyitaṁ kumārena! Handa,",
  "atk-vin01a0:287_10": "naṁ evaṁ saññāpessāmī’’ti ekadivasaṁ kenaci kāraṇena kuddho viya hutvā ‘‘ehi sattadivasena rajjaṁ sampaṭiccha,",
  "atk-vin01a0:287_11": "tato taṁ ghātessāmī’’ti maraṇabhayena tajjetvā tamatthaṁ saññāpesi.",
  "atk-vin01a0:287_12": "So kira kumāro ‘‘sattame maṁ divase māressatī’’ti na cittarūpaṁ nhāyi,",
  "atk-vin01a0:287_13": "na bhuñji, na supi,",
  "atk-vin01a0:287_14": "ativiya lūkhasarīro ahosi.",
  "atk-vin01a0:287_15": "Tato naṁ rājā pucchi –",
  "atk-vin01a0:287_16": "‘‘kissa tvaṁ evarūpo jāto’’ti?",
  "atk-vin01a0:287_17": "‘‘Maraṇabhayena, devā’’ti. ‘‘Are,",
  "atk-vin01a0:287_18": "tvaṁ nāma paricchinnamaraṇaṁ sampassamāno vissattho na kīḷasi?",
  "atk-vin01a0:287_19": "Bhikkhū assāsapassāsanibaddhaṁ maraṇaṁ pekkhamānā kathaṁ kīḷissantī’’ti! Tato pabhuti kumāro sāsane pasīdi.",
  "atk-vin01a0:288_0": "So puna ekadivasaṁ migavaṁ nikkhamitvā araññe anuvicaramāno addasa yonakamahādhammarakkhitattheraṁ aññatarena",
  "atk-vin01a0:288_1": "hatthināgena sālasākhaṁ gahetvā bījiyamānaṁ nisinnaṁ.",
  "atk-vin01a0:288_2": "Disvā pāmojjajāto cintesi –",
  "atk-vin01a0:288_3": "‘‘kadā nu kho ahampi ayaṁ mahāthero viya pabbajeyyaṁ! Siyā nu kho so divaso’’ti.",
  "atk-vin01a0:288_4": "Thero tassāsayaṁ viditvā tassa passantasseva ākāse uppatitvā asokārāme pokkharaṇiyā udakatale ṭhatvā",
  "atk-vin01a0:288_5": "cīvarañca uttarāsaṅgañca ākāse laggetvā nhāyituṁ āraddho.",
  "atk-vin01a0:289_0": "Kumāro therassānubhāvaṁ disvā ativiya pasanno ‘‘ajjeva pabbajissāmī’’ti nivattitvā rañño ārocesi –",
  "atk-vin01a0:289_1": "‘‘pabbajissāmahaṁ, devā’’ti.",
  "atk-vin01a0:289_2": "Rājā anekappakāraṁ yācitvāpi taṁ nivattetuṁ asakkonto asokārāmagamanīyamaggaṁ alaṅkārāpetvā kumāraṁ chaṇavesaṁ",
  "atk-vin01a0:289_3": "gāhāpetvā alaṅkatāya senāya parivārāpetvā vihāraṁ nesi.",
  "atk-vin01a0:289_4": "‘‘Yuvarājā kira pabbajissatī’’ti sutvā bahū bhikkhū pattacīvarāni paṭiyādesuṁ.",
  "atk-vin01a0:289_5": "Kumāro padhānagharaṁ gantvā mahādhammarakkhitattherasseva santike pabbaji saddhiṁ purisasatasahassena.",
  "atk-vin01a0:289_6": "Kumārassa pana anupabbajitānaṁ gaṇanaparicchedo natthi.",
  "atk-vin01a0:289_7": "Kumāro rañño catuvassābhisekakāle pabbajito.",
  "atk-vin01a0:289_8": "Athaññopi rañño bhāgineyyo saṅghamittāya sāmiko aggibrahmā nāma kumāro atthi.",
  "atk-vin01a0:289_9": "Saṅghamittā taṁ paṭicca ekameva puttaṁ vijāyi.",
  "atk-vin01a0:289_10": "Sopi ‘‘yuvarājā pabbajito’’ti sutvā rājānaṁ upasaṅkamitvā – ‘‘ahampi, deva,",
  "atk-vin01a0:289_11": "pabbajissāmī’’ti yāci.",
  "atk-vin01a0:289_12": "‘‘Pabbaja,",
  "atk-vin01a0:289_13": "tātā’’ti ca raññā anuññāto taṁdivasameva pabbaji.",
  "atk-vin01a0:290_0": "Evaṁ anupabbajito, uḷāravibhavena khattiyajanena;",
  "atk-vin01a0:291_0": "Rañño kaniṭṭhabhātā, tissattheroti viññeyyo.",
  "atk-vin01a0:292_0": "So taṁ amaccaṁ tathā vippaṭipannaṁ disvā cintesi –",
  "atk-vin01a0:292_1": "‘‘na rājā there mārāpetuṁ pahiṇeyya;",
  "atk-vin01a0:292_2": "addhā imassevetaṁ amaccassa duggahitaṁ bhavissatī’’ti gantvā sayaṁ tassa āsanne āsane nisīdi.",
  "atk-vin01a0:292_3": "So theraṁ sañjānitvā satthaṁ nipātetuṁ avisahanto gantvā rañño ārocesi – ‘‘ahaṁ, deva,",
  "atk-vin01a0:292_4": "uposathaṁ kātuṁ anicchantānaṁ ettakānaṁ nāma bhikkhūnaṁ sīsāni pātesiṁ;",
  "atk-vin01a0:292_5": "atha ayyassa tissattherassa paṭipāṭi sampattā,",
  "atk-vin01a0:292_6": "kinti karomī’’ti?",
  "atk-vin01a0:292_7": "Rājā sutvāva –",
  "atk-vin01a0:292_8": "‘‘are! Kiṁ pana, tvaṁ,",
  "atk-vin01a0:292_9": "mayā bhikkhū ghātetuṁ pesito’’ti tāvadeva sarīre uppannadāho hutvā vihāraṁ gantvā there bhikkhū pucchi – ‘‘ayaṁ, bhante,",
  "atk-vin01a0:292_10": "amacco mayā anāṇattova evaṁ akāsi,",
  "atk-vin01a0:292_11": "kassa nu kho iminā pāpena bhavitabba’’nti?",
  "atk-vin01a0:292_12": "Ekacce therā,",
  "atk-vin01a0:292_13": "‘‘ayaṁ tava vacanena akāsi,",
  "atk-vin01a0:292_14": "tuyhetaṁ pāpa’’nti āhaṁsu.",
  "atk-vin01a0:292_15": "Ekacce ‘‘ubhinnampi vo etaṁ pāpa’’nti āhaṁsu.",
  "atk-vin01a0:292_16": "Ekacce evamāhaṁsu –",
  "atk-vin01a0:292_17": "‘‘kiṁ pana te, mahārāja,",
  "atk-vin01a0:292_18": "atthi cittaṁ ‘ayaṁ gantvā bhikkhū ghātetū’’’ti? ‘‘Natthi, bhante,",
  "atk-vin01a0:292_19": "kusalādhippāyo ahaṁ pesesiṁ –",
  "atk-vin01a0:292_20": "‘samaggo bhikkhusaṅgho uposathaṁ karotū’’’ti.",
  "atk-vin01a0:292_21": "‘‘Sace tvaṁ kusalādhippāyo,",
  "atk-vin01a0:292_22": "natthi tuyhaṁ pāpaṁ,",
  "atk-vin01a0:292_23": "amaccassevetaṁ pāpa’’nti.",
  "atk-vin01a0:292_24": "Rājā dveḷhakajāto āha –",
  "atk-vin01a0:292_25": "‘‘atthi nu kho, bhante,",
  "atk-vin01a0:292_26": "koci bhikkhu mametaṁ dveḷhakaṁ chinditvā sāsanaṁ paggahetuṁ samattho’’ti? ‘‘Atthi, mahārāja,",
  "atk-vin01a0:292_27": "moggaliputtatissatthero nāma,",
  "atk-vin01a0:292_28": "so te imaṁ dveḷhakaṁ chinditvā sāsanaṁ paggaṇhituṁ samattho’’ti.",
  "atk-vin01a0:292_29": "Rājā tadaheva cattāro dhammakathike ekekabhikkhusahassaparivāre,",
  "atk-vin01a0:292_30": "cattāro ca amacce ekekapurisasahassaparivāre ‘‘theraṁ gaṇhitvā āgacchathā’’ti pesesi.",
  "atk-vin01a0:292_31": "Te gantvā ‘‘rājā pakkosatī’’ti āhaṁsu.",
  "atk-vin01a0:292_32": "Thero nāgacchi .",
  "atk-vin01a0:292_33": "Dutiyampi kho rājā aṭṭha dhammakathike,",
  "atk-vin01a0:292_34": "aṭṭha ca amacce sahassasahassaparivāreyeva pesesi – ‘‘‘rājā, bhante,",
  "atk-vin01a0:292_35": "pakkosatī’ti vatvā gaṇhitvāva āgacchathā’’ti.",
  "atk-vin01a0:292_36": "Te tatheva āhaṁsu.",
  "atk-vin01a0:292_37": "Dutiyampi thero nāgacchi.",
  "atk-vin01a0:292_38": "Rājā there pucchi – ‘‘ahaṁ, bhante,",
  "atk-vin01a0:292_39": "dvikkhattuṁ pahiṇiṁ;",
  "atk-vin01a0:292_40": "kasmā thero nāgacchatī’’ti?",
  "atk-vin01a0:292_41": "‘‘‘Rājā pakkosatī’ti vuttattā, mahārāja,",
  "atk-vin01a0:292_42": "nāgacchati.",
  "atk-vin01a0:292_43": "Evaṁ pana vutte āgaccheyya ‘sāsanaṁ, bhante, osīdati,",
  "atk-vin01a0:292_44": "amhākaṁ sāsanaṁ paggahatthāya sahāyakā hothā’’’ti.",
  "atk-vin01a0:292_45": "Atha rājā tathā vatvā soḷasa dhammakathike,",
  "atk-vin01a0:292_46": "soḷasa ca amacce sahassasahassaparivāre pesesi.",
  "atk-vin01a0:292_47": "Bhikkhū ca paṭipucchi –",
  "atk-vin01a0:292_48": "‘‘mahallako nu kho, bhante,",
  "atk-vin01a0:292_49": "thero daharo nu kho’’ti?",
  "atk-vin01a0:292_50": "‘‘Mahallako,",
  "atk-vin01a0:292_51": "mahārājā’’ti.",
  "atk-vin01a0:292_52": "‘‘Vayhaṁ vā sivikaṁ vā abhiruhissati,",
  "atk-vin01a0:292_53": "bhante’’ti?",
  "atk-vin01a0:292_54": "‘‘Nābhiruhissati,",
  "atk-vin01a0:292_55": "mahārājā’’ti. ‘‘Kuhiṁ, bhante,",
  "atk-vin01a0:292_56": "thero vasatī’’ti?",
  "atk-vin01a0:292_57": "‘‘Upari gaṅgāya,",
  "atk-vin01a0:292_58": "mahārājā’’ti.",
  "atk-vin01a0:292_59": "Rājā āha –",
  "atk-vin01a0:292_60": "‘‘tena hi, bhaṇe,",
  "atk-vin01a0:292_61": "nāvāsaṅghāṭaṁ bandhitvā tattheva theraṁ nisīdāpetvā dvīsupi tīresu ārakkhaṁ saṁvidhāya theraṁ ānethā’’ti.",
  "atk-vin01a0:292_62": "Bhikkhū ca amaccā ca therassa santikaṁ gantvā rañño sāsanaṁ ārocesuṁ.",
  "atk-vin01a0:293_0": "Thero sutvā ‘‘yaṁ kho ahaṁ mūlato paṭṭhāya sāsanaṁ paggaṇhissāmīti pabbajitomhi.",
  "atk-vin01a0:293_1": "Ayaṁ dāni me so kālo anuppatto’’ti cammakhaṇḍaṁ gaṇhitvāva uṭṭhahi.",
  "atk-vin01a0:293_2": "Atha ‘‘thero sve pāṭaliputtaṁ sampāpuṇissatī’’ti rattibhāge rājā supinaṁ addasa.",
  "atk-vin01a0:293_3": "Evarūpo supino ahosi –",
  "atk-vin01a0:293_4": "‘‘sabbaseto hatthināgo āgantvā rājānaṁ sīsato paṭṭhāya parāmasitvā dakkhiṇahatthe aggahesī’’ti.",
  "atk-vin01a0:293_5": "Punadivase rājā supinajjhāyake pucchi –",
  "atk-vin01a0:293_6": "‘‘mayā evarūpo supino diṭṭho,",
  "atk-vin01a0:293_7": "kiṁ me bhavissatī’’ti? Eko taṁ,",
  "atk-vin01a0:293_8": "‘‘mahārāja,",
  "atk-vin01a0:293_9": "samaṇanāgo dakkhiṇahatthe gaṇhissatī’’ti.",
  "atk-vin01a0:293_10": "Atha rājā tāvadeva ‘‘thero āgato’’ti sutvā gaṅgātīraṁ gantvā nadiṁ otaritvā abbhuggacchanto jāṇumatte",
  "atk-vin01a0:293_11": "udake theraṁ sampāpuṇitvā therassa nāvāto otarantassa hatthaṁ adāsi.",
  "atk-vin01a0:293_12": "Thero rājānaṁ dakkhiṇahatthe aggahesi.",
  "atk-vin01a0:293_13": "Taṁ disvā asiggāhā ‘‘therassa sīsaṁ pātessāmā’’ti kosato asiṁ abbāhiṁsu. Kasmā?",
  "atk-vin01a0:293_14": "Etaṁ kira cārittaṁ rājakulesu –",
  "atk-vin01a0:293_15": "‘‘yo rājānaṁ hatthe gaṇhati tassa asinā sīsaṁ pātetabba’’nti.",
  "atk-vin01a0:293_16": "Rājā chāyaṁyeva disvā āha –",
  "atk-vin01a0:293_17": "‘‘pubbepi ahaṁ bhikkhūsu viraddhakāraṇā assādaṁ na vindāmi,",
  "atk-vin01a0:293_18": "mā kho there virajjhitthā’’ti.",
  "atk-vin01a0:293_19": "Thero pana kasmā rājānaṁ hatthe aggahesīti?",
  "atk-vin01a0:293_20": "Yasmā raññā pañhaṁ pucchanatthāya pakkosāpito tasmā ‘‘antevāsiko me aya’’nti aggahesi.",
  "atk-vin01a0:294_0": "Rājā theraṁ attano uyyānaṁ netvā bāhirato tikkhattuṁ parivārāpetvā ārakkhaṁ ṭhapetvā sayameva therassa",
  "atk-vin01a0:294_1": "pāde dhovitvā telena makkhetvā therassa santike nisīditvā ‘‘paṭibalo nu kho thero mama kaṅkhaṁ chinditvā",
  "atk-vin01a0:294_2": "uppannaṁ adhikaraṇaṁ vūpasametvā sāsanaṁ paggaṇhitu’’nti vīmaṁsanatthāya ‘‘ahaṁ, bhante,",
  "atk-vin01a0:294_3": "ekaṁ pāṭihāriyaṁ daṭṭhukāmo’’ti āha.",
  "atk-vin01a0:294_4": "‘‘Kataraṁ pāṭihāriyaṁ daṭṭhukāmosi,",
  "atk-vin01a0:294_5": "mahārājā’’ti?",
  "atk-vin01a0:294_6": "‘‘Pathavīkampanaṁ,",
  "atk-vin01a0:294_7": "bhante’’ti.",
  "atk-vin01a0:294_8": "‘‘Sakalapathavīkampanaṁ daṭṭhukāmosi, mahārāja,",
  "atk-vin01a0:294_9": "padesapathavīkampana’’nti?",
  "atk-vin01a0:294_10": "‘‘Kataraṁ panettha, bhante,",
  "atk-vin01a0:294_11": "dukkara’’nti?",
  "atk-vin01a0:294_12": "‘‘Kiṁ nu kho, mahārāja,",
  "atk-vin01a0:294_13": "kaṁsapātiyā udakapuṇṇāya sabbaṁ udakaṁ kampetuṁ dukkaraṁ;",
  "atk-vin01a0:294_14": "udāhu upaḍḍha’’nti?",
  "atk-vin01a0:294_15": "‘‘Upaḍḍhaṁ,",
  "atk-vin01a0:294_16": "bhante’’ti.",
  "atk-vin01a0:294_17": "‘‘Evameva kho, mahārāja,",
  "atk-vin01a0:294_18": "padesapathavīkampanaṁ dukkara’’nti.",
  "atk-vin01a0:294_19": "‘‘Tena hi, bhante,",
  "atk-vin01a0:294_20": "padesapathavīkampanaṁ passissāmī’’ti.",
  "atk-vin01a0:294_21": "‘‘Tena hi, mahārāja,",
  "atk-vin01a0:294_22": "samantato yojane puratthimāya disāya ekena cakkena sīmaṁ akkamitvā ratho tiṭṭhatu;",
  "atk-vin01a0:294_23": "dakkhiṇāya disāya dvīhi pādehi sīmaṁ akkamitvā asso tiṭṭhatu;",
  "atk-vin01a0:294_24": "pacchimāya disāya ekena pādena sīmaṁ akkamitvā puriso tiṭṭhatu;",
  "atk-vin01a0:294_25": "uttarāya disāya upaḍḍhabhāgena sīmaṁ akkamitvā ekā udakapāti tiṭṭhatū’’ti.",
  "atk-vin01a0:294_26": "Rājā tathā kārāpesi.",
  "atk-vin01a0:294_27": "Thero abhiññāpādakaṁ catutthajjhānaṁ samāpajjitvā tato vuṭṭhāya ‘‘rājā passatū’’ti yojanappamāṇapathavīcalanaṁ adhiṭṭhahi.",
  "atk-vin01a0:294_28": "Puratthimāya disāya rathassa antosīmāya ṭhito pādova cali,",
  "atk-vin01a0:294_29": "itaro na cali.",
  "atk-vin01a0:294_30": "Evaṁ dakkhiṇapacchimadisāsu assapurisānaṁ antosīmāya ṭhitapādāyeva caliṁsu,",
  "atk-vin01a0:294_31": "upaḍḍhupaḍḍhaṁ sarīrañca.",
  "atk-vin01a0:294_32": "Uttaradisāya udakapātiyāpi antosīmāya ṭhitaṁ upaḍḍhabhāgagatameva udakaṁ cali,",
  "atk-vin01a0:294_33": "avasesaṁ niccalamahosīti.",
  "atk-vin01a0:294_34": "Rājā taṁ pāṭihāriyaṁ disvā ‘‘sakkhati dāni thero sāsanaṁ paggaṇhitu’’nti niṭṭhaṁ gantvā attano kukkuccaṁ pucchi – ‘‘ahaṁ, bhante,",
  "atk-vin01a0:294_35": "ekaṁ amaccaṁ ‘vihāraṁ gantvā adhikaraṇaṁ vūpasametvā uposathaṁ kārāpehī’ti pahiṇiṁ,",
  "atk-vin01a0:294_36": "so vihāraṁ gantvā ettake bhikkhū jīvitā voropesi,",
  "atk-vin01a0:294_37": "etaṁ pāpaṁ kassa hotī’’ti?",
  "atk-vin01a0:295_0": "‘‘Kiṁ pana te, mahārāja,",
  "atk-vin01a0:295_1": "atthi cittaṁ ‘ayaṁ vihāraṁ gantvā bhikkhū ghātetū’’’ti? ‘‘Natthi,",
  "atk-vin01a0:295_2": "bhante’’ti.",
  "atk-vin01a0:295_3": "‘‘Sace te, mahārāja,",
  "atk-vin01a0:295_4": "natthi evarūpaṁ cittaṁ,",
  "atk-vin01a0:295_5": "natthi tuyhaṁ pāpa’’nti.",
  "atk-vin01a0:295_6": "Atha thero rājānaṁ etamatthaṁ iminā suttena saññāpesi –",
  "atk-vin01a0:295_7": "‘‘cetanāhaṁ,",
  "atk-vin01a0:295_8": "bhikkhave,",
  "atk-vin01a0:295_9": "kammaṁ vadāmi.",
  "atk-vin01a0:295_10": "Cetayitvā kammaṁ karoti –",
  "atk-vin01a0:295_11": "kāyena vācāya manasā’’ti (a. ni. 6.63).",
  "atk-vin01a0:296_0": "Tamevatthaṁ paridīpetuṁ tittirajātakaṁ (jā.",
  "atk-vin01a0:296_1": "1.4.75) āhari – ‘‘atīte, mahārāja,",
  "atk-vin01a0:296_2": "dīpakatittiro tāpasaṁ pucchi –",
  "atk-vin01a0:297_0": "‘Ñātako no nisinnoti, bahu āgacchatī jano;",
  "atk-vin01a0:298_0": "Paṭicca kammaṁ phusati, tasmiṁ me saṅkate mano’ti.",
  "atk-vin01a0:299_0": "Tāpaso āha –",
  "atk-vin01a0:299_1": "‘atthi pana te cittaṁ mama saddena ca rūpadassanena ca āgantvā ete pakkhino bajjhantu vā haññantu vā’ti? ‘Natthi,",
  "atk-vin01a0:299_2": "bhante’ti tittiro āha.",
  "atk-vin01a0:299_3": "Tato naṁ tāpaso saññāpesi –",
  "atk-vin01a0:299_4": "‘sace te natthi cittaṁ,",
  "atk-vin01a0:299_5": "natthi pāpaṁ;",
  "atk-vin01a0:299_6": "cetayantameva hi pāpaṁ phusati,",
  "atk-vin01a0:299_7": "nācetayantaṁ.",
  "atk-vin01a0:300_0": "‘Na paṭicca kammaṁ phusati, mano ce nappadussati;",
  "atk-vin01a0:301_0": "Appossukkassa bhadrassa, na pāpamupalimpatī’’’ti.",
  "atk-vin01a0:302_0": "Evaṁ thero rājānaṁ saññāpetvā tattheva rājuyyāne satta divasāni vasanto rājānaṁ samayaṁ uggaṇhāpesi.",
  "atk-vin01a0:302_1": "Rājā sattame divase asokārāme bhikkhusaṅghaṁ sannipātāpetvā sāṇipākāraṁ parikkhipāpetvā sāṇipākārantare",
  "atk-vin01a0:302_2": "nisinno ekaladdhike ekaladdhike bhikkhū ekato ekato kārāpetvā ekamekaṁ bhikkhusamūhaṁ pakkosāpetvā pucchi –",
  "atk-vin01a0:302_3": "‘‘kiṁvādī sammāsambuddho’’ti?",
  "atk-vin01a0:302_4": "Tatosassatavādino ‘‘sassatavādī’’ti āhaṁsu.",
  "atk-vin01a0:302_5": "Ekaccasassatikā…pe…",
  "atk-vin01a0:302_6": "antānantikā…",
  "atk-vin01a0:302_7": "amarāvikkhepikā…",
  "atk-vin01a0:302_8": "adhiccasamuppannikā…",
  "atk-vin01a0:302_9": "saññīvādā…",
  "atk-vin01a0:302_10": "asaññīvādā…",
  "atk-vin01a0:302_11": "nevasaññīnāsaññīvādā …",
  "atk-vin01a0:302_12": "ucchedavādā…",
  "atk-vin01a0:302_13": "diṭṭhadhammanibbānavādā ‘‘diṭṭhadhammanibbānavādī’’ti āhaṁsu.",
  "atk-vin01a0:302_14": "Rājā paṭhamameva samayassa uggahitattā ‘‘nayime bhikkhū,",
  "atk-vin01a0:302_15": "aññatitthiyā ime’’ti ñatvā tesaṁ setakāni vatthāni datvā uppabbājesi.",
  "atk-vin01a0:302_16": "Te sabbepi saṭṭhisahassā ahesuṁ.",
  "atk-vin01a0:303_0": "Athaññe bhikkhū pakkosāpetvā pucchi –",
  "atk-vin01a0:303_1": "‘‘kiṁvādī, bhante,",
  "atk-vin01a0:303_2": "sammāsambuddho’’ti?",
  "atk-vin01a0:303_3": "‘‘Vibhajjavādī,",
  "atk-vin01a0:303_4": "mahārājā’’ti.",
  "atk-vin01a0:303_5": "Evaṁ vutte rājā theraṁ pucchi –",
  "atk-vin01a0:303_6": "‘‘vibhajjavādī, bhante,",
  "atk-vin01a0:303_7": "sammāsambuddho’’ti? ‘‘Āma,",
  "atk-vin01a0:303_8": "mahārājā’’ti.",
  "atk-vin01a0:303_9": "Tato rājā ‘‘suddhaṁ dāni, bhante, sāsanaṁ;",
  "atk-vin01a0:303_10": "karotu bhikkhusaṅgho uposatha’’nti ārakkhaṁ datvā nagaraṁ pāvisi.",
  "atk-vin01a0:304_0": "Samaggo saṅgho sannipatitvā uposathaṁ akāsi.",
  "atk-vin01a0:304_1": "Tasmiṁ sannipāte saṭṭhi bhikkhusatasahassāni ahesuṁ.",
  "atk-vin01a0:304_2": "Tasmiṁ samāgame moggaliputtatissatthero parappavādaṁ maddamāno kathāvatthuppakaraṇaṁ abhāsi.",
  "atk-vin01a0:304_3": "Tato saṭṭhisatasahassasaṅkhyesu bhikkhūsu uccinitvā tipiṭakapariyattidharānaṁ pabhinnapaṭisambhidānaṁ",
  "atk-vin01a0:304_4": "tevijjādibhedānaṁ bhikkhūnaṁ sahassamekaṁ gahetvā yathā mahākassapatthero ca kākaṇḍakaputto yasatthero",
  "atk-vin01a0:304_5": "ca dhammañca vinayañca saṅgāyiṁsu;",
  "atk-vin01a0:304_6": "evameva dhammañca vinayañca saṅgāyanto sabbaṁ sāsanamalaṁ visodhetvā tatiyasaṅgītiṁ akāsi.",
  "atk-vin01a0:304_7": "Saṅgītipariyosāne anekappakāraṁ pathavī akampittha.",
  "atk-vin01a0:304_8": "Ayaṁ saṅgīti navahi māsehi niṭṭhitā. Yā loke –",
  "atk-vin01a0:305_0": "Katā bhikkhusahassena, tasmā sahassikāti ca;",
  "atk-vin01a0:306_0": "Purimā dve upādāya, tatiyāti ca vuccatīti.",
  "atk-vin01a0:307_0": "Ayaṁ tatiyasaṅgīti.",
  "atk-vin01a0:308_0": "Ettāvatā ca ‘‘kenābhata’’nti etassa pañhassa vissajjanatthaṁ yaṁ avocumha –",
  "atk-vin01a0:308_1": "‘‘jambudīpe tāva upālittheramādiṁ katvā ācariyaparamparāya yāva tatiyasaṅgīti tāva ābhataṁ.",
  "atk-vin01a0:308_2": "Tatrāyaṁ ācariyaparamparā –",
  "atk-vin01a0:309_0": "‘‘Upāli dāsako ceva, soṇako siggavo tathā;",
  "atk-vin01a0:310_0": "Tisso moggaliputto ca, pañcete vijitāvino.",
  "atk-vin01a0:311_0": "‘‘Paramparāya vinayaṁ, dīpe jambusirivhaye;",
  "atk-vin01a0:312_0": "Acchijjamānamānesuṁ, tatiyo yāva saṅgaho’’ti.",
  "atk-vin01a0:313_0": "Tassattho pakāsitova hoti.",
  "atk-vin01a0:314_0": "Tatiyasaṅgahato pana uddhaṁ imaṁ dīpaṁ mahindādīhi ābhataṁ.",
  "atk-vin01a0:314_1": "Mahindato uggahetvā kañci kālaṁ ariṭṭhattherādīhi ābhataṁ.",
  "atk-vin01a0:314_2": "Tato yāvajjatanā tesaṁyeva antevāsikaparamparabhūtāya ācariyaparamparāya ābhatanti veditabbaṁ.",
  "atk-vin01a0:314_3": "Yathāhu porāṇā –",
  "atk-vin01a0:315_0": "‘‘Tato mahindo iṭṭiyo, uttiyo sambalo tathā;",
  "atk-vin01a0:316_0": "Bhaddanāmo ca paṇḍito.",
  "atk-vin01a0:317_0": "‘‘Ete nāgā mahāpaññā, jambudīpā idhāgatā;",
  "atk-vin01a0:318_0": "Vinayaṁ te vācayiṁsu, piṭakaṁ tambapaṇṇiyā.",
  "atk-vin01a0:319_0": "‘‘Nikāye pañca vācesuṁ, satta ceva pakaraṇe;",
  "atk-vin01a0:320_0": "Tato ariṭṭho medhāvī, tissadatto ca paṇḍito.",
  "atk-vin01a0:321_0": "‘‘Visārado kāḷasumano, thero ca dīghanāmako;",
  "atk-vin01a0:322_0": "Dīghasumano ca paṇḍito.",
  "atk-vin01a0:323_0": "‘‘Punadeva kāḷasumano, nāgatthero ca buddharakkhito;",
  "atk-vin01a0:324_0": "Tissatthero ca medhāvī, devatthero ca paṇḍito.",
  "atk-vin01a0:325_0": "‘‘Punadeva sumano medhāvī, vinaye ca visārado;",
  "atk-vin01a0:326_0": "Bahussuto cūḷanāgo, gajova duppadhaṁsiyo.",
  "atk-vin01a0:327_0": "‘‘Dhammapālitanāmo ca, rohaṇe sādhupūjito;",
  "atk-vin01a0:328_0": "Tassa sisso mahāpañño, khemanāmo tipeṭako.",
  "atk-vin01a0:329_0": "‘‘Dīpe tārakarājāva, paññāya atirocatha;",
  "atk-vin01a0:330_0": "Upatisso ca medhāvī, phussadevo mahākathī.",
  "atk-vin01a0:331_0": "‘‘Punadeva sumano medhāvī, pupphanāmo bahussuto;",
  "atk-vin01a0:332_0": "Mahākathī mahāsivo, piṭake sabbattha kovido.",
  "atk-vin01a0:333_0": "‘‘Punadeva upāli medhāvī, vinaye ca visārado;",
  "atk-vin01a0:334_0": "Mahānāgo mahāpañño, saddhammavaṁsakovido.",
  "atk-vin01a0:335_0": "‘‘Punadeva abhayo medhāvī, piṭake sabbattha kovido;",
  "atk-vin01a0:336_0": "Tissatthero ca medhāvī, vinaye ca visārado.",
  "atk-vin01a0:337_0": "‘‘Tassa sisso mahāpañño, pupphanāmo bahussuto;",
  "atk-vin01a0:338_0": "Sāsanaṁ anurakkhanto, jambudīpe patiṭṭhito.",
  "atk-vin01a0:339_0": "‘‘Cūḷābhayo ca medhāvī, vinaye ca visārado;",
  "atk-vin01a0:340_0": "Tissatthero ca medhāvī, saddhammavaṁsakovido.",
  "atk-vin01a0:341_0": "‘‘Cūḷadevo ca medhāvī, vinaye ca visārado;",
  "atk-vin01a0:342_0": "Sivatthero ca medhāvī, vinaye sabbattha kovido.",
  "atk-vin01a0:343_0": "‘‘Ete nāgā mahāpaññā, vinayaññū maggakovidā;",
  "atk-vin01a0:344_0": "Vinayaṁ dīpe pakāsesuṁ, piṭakaṁ tambapaṇṇiyā’’ti.",
  "atk-vin01a0:345_0": "Tatrāyaṁ anupubbikathā –",
  "atk-vin01a0:345_1": "moggaliputtatissatthero kira imaṁ tatiyadhammasaṅgītiṁ katvā evaṁ cintesi –",
  "atk-vin01a0:345_2": "‘‘kattha nu kho anāgate sāsanaṁ suppatiṭṭhitaṁ bhaveyyā’’ti?",
  "atk-vin01a0:345_3": "Athassa upaparikkhato etadahosi –",
  "atk-vin01a0:345_4": "‘‘paccantimesu kho janapadesu suppatiṭṭhitaṁ bhavissatī’’ti.",
  "atk-vin01a0:345_5": "So tesaṁ tesaṁ bhikkhūnaṁ bhāraṁ katvā te te bhikkhū tattha tattha pesesi.",
  "atk-vin01a0:345_6": "Majjhantikattheraṁ kasmīragandhāraraṭṭhaṁ pesesi –",
  "atk-vin01a0:345_7": "‘‘tvaṁ etaṁ raṭṭhaṁ gantvā ettha sāsanaṁ patiṭṭhāpehī’’ti.",
  "atk-vin01a0:345_8": "Mahādevattheraṁ tatheva vatvā mahiṁsakamaṇḍalaṁ pesesi.",
  "atk-vin01a0:345_9": "Rakkhitattheraṁ vanavāsiṁ.",
  "atk-vin01a0:345_10": "Yonakadhammarakkhitattheraṁ aparantakaṁ.",
  "atk-vin01a0:345_11": "Mahādhammarakkhitattheraṁ mahāraṭṭhaṁ.",
  "atk-vin01a0:345_12": "Mahārakkhitattheraṁ yonakalokaṁ.",
  "atk-vin01a0:345_13": "Majjhimattheraṁ himavantadesabhāgaṁ.",
  "atk-vin01a0:345_14": "Soṇattherañca uttarattherañca suvaṇṇabhūmiṁ.",
  "atk-vin01a0:345_15": "Attano saddhivihārikaṁ mahindattheraṁ iṭṭiyattherena uttiyattherena sambalattherena bhaddasālattherena ca saddhiṁ tambapaṇṇidīpaṁ pesesi –",
  "atk-vin01a0:345_16": "‘‘tumhe tambapaṇṇidīpaṁ gantvā ettha sāsanaṁ patiṭṭhāpethā’’ti.",
  "atk-vin01a0:345_17": "Sabbepi taṁ taṁ disābhāgaṁ gacchantā attapañcamā agamaṁsu ‘‘paccantimesu janapadesu pañcavaggo gaṇo alaṁ upasampadakammāyā’’ti maññamānā.",
  "atk-vin01a0:346_0": "Tena kho pana samayena kasmīragandhāraraṭṭhe sassapākasamaye aravāḷo nāma nāgarājā karakavassaṁ nāma vassāpetvā sassaṁ harāpetvā mahāsamuddaṁ pāpeti.",
  "atk-vin01a0:346_1": "Majjhantikatthero pana pāṭaliputtato vehāsaṁ abbhuggantvā himavati aravāḷadahassa upari otaritvā aravāḷadahapiṭṭhiyaṁ",
  "atk-vin01a0:346_2": "caṅkamatipi tiṭṭhatipi nisīdatipi seyyampi kappeti.",
  "atk-vin01a0:346_3": "Nāgamāṇavakā taṁ disvā aravāḷassa nāgarājassa ārocesuṁ –",
  "atk-vin01a0:346_4": "‘‘mahārāja,",
  "atk-vin01a0:346_5": "eko chinnabhinnapaṭadharo bhaṇḍu kāsāvavasano amhākaṁ udakaṁ dūsetī’’ti.",
  "atk-vin01a0:346_6": "Nāgarājā tāvadeva kodhābhibhūto nikkhamitvā theraṁ disvā makkhaṁ asahamāno antalikkhe anekāni bhiṁsanakāni nimmini.",
  "atk-vin01a0:346_7": "Tato tato bhusā vātā vāyanti,",
  "atk-vin01a0:346_8": "rukkhā chijjanti,",
  "atk-vin01a0:346_9": "pabbatakūṭāni patanti,",
  "atk-vin01a0:346_10": "meghā gajjanti,",
  "atk-vin01a0:346_11": "vijjulatā niccharanti,",
  "atk-vin01a0:346_12": "asaniyo phalanti,",
  "atk-vin01a0:346_13": "bhinnaṁ viya gaganatalaṁ udakaṁ paggharati.",
  "atk-vin01a0:346_14": "Bhayānakarūpā nāgakumārā sannipatanti.",
  "atk-vin01a0:346_15": "Sayampi dhūmāyati,",
  "atk-vin01a0:346_16": "pajjalati,",
  "atk-vin01a0:346_17": "paharaṇavuṭṭhiyo vissajjeti.",
  "atk-vin01a0:346_18": "‘‘Ko ayaṁ muṇḍako chinnabhinnapaṭadharo’’tiādīhi pharusavacanehi theraṁ santajjesi.",
  "atk-vin01a0:346_19": "‘‘Etha gaṇhatha hanatha niddhamatha imaṁ samaṇa’’nti nāgabalaṁ āṇāpesi.",
  "atk-vin01a0:346_20": "Thero sabbaṁ taṁ bhiṁsanakaṁ attano iddhibalena paṭibāhitvā nāgarājānaṁ āha –",
  "atk-vin01a0:347_0": "‘‘Sadevakopi ce loko, āgantvā tāsayeyya maṁ;",
  "atk-vin01a0:348_0": "Na me paṭibalo assa, janetuṁ bhayabheravaṁ.",
  "atk-vin01a0:349_0": "‘‘Sacepi tvaṁ mahiṁ sabbaṁ, sasamuddaṁ sapabbataṁ;",
  "atk-vin01a0:350_0": "Ukkhipitvā mahānāga, khipeyyāsi mamūpari.",
  "atk-vin01a0:351_0": "‘‘Neva me sakkuṇeyyāsi, janetuṁ bhayabheravaṁ;",
  "atk-vin01a0:352_0": "Aññadatthu tavevassa, vighāto uragādhipā’’ti.",
  "atk-vin01a0:353_0": "Evaṁ vutte nāgarājā vihatānubhāvo nipphalavāyāmo dukkhī dummano ahosi.",
  "atk-vin01a0:353_1": "Taṁ thero taṅkhaṇānurūpāya dhammiyā kathāya sandassetvā samādapetvā samuttejetvā sampahaṁsetvā tīsu saraṇesu",
  "atk-vin01a0:353_2": "pañcasu ca sīlesu patiṭṭhāpesi saddhiṁ caturāsītiyā nāgasahassehi.",
  "atk-vin01a0:353_3": "Aññepi bahū himavantavāsino yakkhā ca gandhabbā ca kumbhaṇḍā ca therassa dhammakathaṁ sutvā saraṇesu ca sīlesu ca patiṭṭhahiṁsu.",
  "atk-vin01a0:353_4": "Pañcakopi yakkho saddhiṁ bhariyāya yakkhiniyā pañcahi ca puttasatehi paṭhame phale patiṭṭhito.",
  "atk-vin01a0:353_5": "Athāyasmā majjhantikatthero sabbepi nāgayakkharakkhase āmantetvā evamāha –",
  "atk-vin01a0:354_0": "‘‘Mā dāni kodhaṁ janayittha, ito uddhaṁ yathā pure;",
  "atk-vin01a0:355_0": "Sassaghātañca mā kattha, sukhakāmā hi pāṇino;",
  "atk-vin01a0:356_0": "Karotha mettaṁ sattesu, vasantu manujā sukha’’nti.",
  "atk-vin01a0:357_0": "Te sabbepi ‘‘sādhu bhante’’ti therassa paṭissuṇitvā yathānusiṭṭhaṁ paṭipajjiṁsu.",
  "atk-vin01a0:357_1": "Taṁdivasameva ca nāgarājassa pūjāsamayo hoti.",
  "atk-vin01a0:357_2": "Atha nāgarājā attano ratanamayaṁ pallaṅkaṁ āharāpetvā therassa paññapesi.",
  "atk-vin01a0:357_3": "Nisīdi thero pallaṅke.",
  "atk-vin01a0:357_4": "Nāgarājāpi theraṁ bījayamāno samīpe aṭṭhāsi.",
  "atk-vin01a0:357_5": "Tasmiṁ khaṇe kasmīragandhāraraṭṭhavāsino āgantvā theraṁ disvā ‘‘amhākaṁ nāgarājatopi thero mahiddhikataro’’ti therameva vanditvā nisinnā.",
  "atk-vin01a0:357_6": "Thero tesaṁ āsīvisopamasuttaṁ kathesi .",
  "atk-vin01a0:357_7": "Suttapariyosāne asītiyā pāṇasahassānaṁ dhammābhisamayo ahosi,",
  "atk-vin01a0:357_8": "kulasatasahassaṁ pabbaji.",
  "atk-vin01a0:357_9": "Tato pabhuti ca kasmīragandhārā yāvajjatanā kāsāvapajjotā isivātapaṭivātā eva.",
  "atk-vin01a0:358_0": "Gantvā kasmīragandhāraṁ, isi majjhantiko tadā;",
  "atk-vin01a0:359_0": "Duṭṭhaṁ nāgaṁ pasādetvā, mocesi bandhanā bahūti.",
  "atk-vin01a0:360_0": "Mahādevattheropi mahiṁsakamaṇḍalaṁ gantvā devadūtasuttaṁ kathesi.",
  "atk-vin01a0:360_1": "Suttapariyosāne cattālīsa pāṇasahassāni dhammacakkhuṁ paṭilabhiṁsu,",
  "atk-vin01a0:360_2": "cattālīsaṁyeva pāṇasahassāni pabbajiṁsu.",
  "atk-vin01a0:361_0": "Gantvāna raṭṭhaṁ mahiṁsaṁ, mahādevo mahiddhiko;",
  "atk-vin01a0:362_0": "Codetvā devadūtehi, mocesi bandhanā bahūti.",
  "atk-vin01a0:363_0": "Rakkhitatthero pana vanavāsiṁ gantvā ākāse ṭhatvā anamataggapariyāyakathāya vanavāsike pasādesi.",
  "atk-vin01a0:363_1": "Kathāpariyosāne panassa saṭṭhisahassānaṁ dhammābhisamayo ahosi.",
  "atk-vin01a0:363_2": "Sattatisahassamattā pabbajiṁsu,",
  "atk-vin01a0:363_3": "pañcavihārasatāni patiṭṭhahiṁsu.",
  "atk-vin01a0:363_4": "Evaṁ so tattha sāsanaṁ patiṭṭhāpesi.",
  "atk-vin01a0:364_0": "Gantvāna rakkhitatthero, vanavāsiṁ mahiddhiko;",
  "atk-vin01a0:365_0": "Antalikkhe ṭhito tattha, desesi anamataggiyanti.",
  "atk-vin01a0:366_0": "Yonakadhammarakkhitattheropi aparantakaṁ gantvā aggikkhandhopamasuttantakathāya aparantake pasādetvā sattati pāṇasahassāni dhammāmataṁ pāyesi.",
  "atk-vin01a0:366_1": "Khattiyakulato eva purisasahassāni pabbajiṁsu,",
  "atk-vin01a0:366_2": "samadhikāni ca cha itthisahassāni.",
  "atk-vin01a0:366_3": "Evaṁ so tattha sāsanaṁ patiṭṭhāpesi.",
  "atk-vin01a0:367_0": "Aparantaṁ vigāhitvā, yonako dhammarakkhito;",
  "atk-vin01a0:368_0": "Aggikkhandhopamenettha, pasādesi jane bahūti.",
  "atk-vin01a0:369_0": "Mahādhammarakkhitatthero pana mahāraṭṭhaṁ gantvā mahānāradakassapajātakakathāya mahāraṭṭhake pasādetvā",
  "atk-vin01a0:369_1": "caturāsīti pāṇasahassāni maggaphalesu patiṭṭhāpesi.",
  "atk-vin01a0:369_2": "Terasasahassāni pabbajiṁsu.",
  "atk-vin01a0:369_3": "Evaṁ so tattha sāsanaṁ patiṭṭhāpesi.",
  "atk-vin01a0:370_0": "Mahāraṭṭhaṁ isi gantvā, so mahādhammarakkhito;",
  "atk-vin01a0:371_0": "Jātakaṁ kathayitvāna, pasādesi mahājananti.",
  "atk-vin01a0:372_0": "Mahārakkhitattheropi yonakaraṭṭhaṁ gantvā kāḷakārāmasuttantakathāya yonakalokaṁ pasādetvā sattatisahassādhikassa",
  "atk-vin01a0:372_1": "pāṇasatasahassassa maggaphalālaṅkāraṁ adāsi.",
  "atk-vin01a0:372_2": "Santike cassa dasasahassāni pabbajiṁsu.",
  "atk-vin01a0:372_3": "Evaṁ sopi tattha sāsanaṁ patiṭṭhāpesi.",
  "atk-vin01a0:373_0": "Yonaraṭṭhaṁ tadā gantvā, so mahārakkhito isi;",
  "atk-vin01a0:374_0": "Kāḷakārāmasuttena te pasādesi yonaketi.",
  "atk-vin01a0:375_0": "Majjhimatthero pana kassapagottattherena aḷakadevattherena dundubhissarattherena mahādevattherena ca",
  "atk-vin01a0:375_1": "saddhiṁ himavantadesabhāgaṁ gantvā dhammacakkappavattanasuttantakathāya taṁ desaṁ pasādetvā asītipāṇakoṭiyo",
  "atk-vin01a0:375_2": "maggaphalaratanāni paṭilābhesi.",
  "atk-vin01a0:375_3": "Pañcapi ca therā pañca raṭṭhāni pasādesuṁ.",
  "atk-vin01a0:375_4": "Ekamekassa santike satasahassamattā pabbajiṁsu.",
  "atk-vin01a0:375_5": "Evaṁ te tattha sāsanaṁ patiṭṭhāpesuṁ.",
  "atk-vin01a0:376_0": "Gantvāna majjhimatthero, himavantaṁ pasādayi;",
  "atk-vin01a0:377_0": "Yakkhasenaṁ pakāsento, dhammacakkapavattananti.",
  "atk-vin01a0:378_0": "Soṇattheropi saddhiṁ uttarattherena suvaṇṇabhūmiṁ agamāsi.",
  "atk-vin01a0:378_1": "Tena ca samayena tattha ekā rakkhasī samuddato nikkhamitvā rājakule jāte jāte dārake khādati.",
  "atk-vin01a0:378_2": "Taṁdivasameva ca rājakule eko dārako jāto hoti.",
  "atk-vin01a0:378_3": "Manussā theraṁ disvā ‘‘rakkhasānaṁ sahāyako eso’’ti maññamānā āvudhāni gahetvā theraṁ paharitukāmā āgacchanti.",
  "atk-vin01a0:378_4": "Thero ‘‘kiṁ tumhe āvudhahatthā āgacchathā’’ti āha.",
  "atk-vin01a0:378_5": "Te āhaṁsu –",
  "atk-vin01a0:378_6": "‘‘rājakule jāte jāte dārake rakkhasā khādanti,",
  "atk-vin01a0:378_7": "tesaṁ tumhe sahāyakā’’ti.",
  "atk-vin01a0:378_8": "Thero ‘‘na mayaṁ rakkhasānaṁ sahāyakā,",
  "atk-vin01a0:378_9": "samaṇā nāma mayaṁ viratā pāṇātipātā…pe…",
  "atk-vin01a0:378_10": "viratā majjapānā ekabhattikā sīlavanto kalyāṇadhammā’’ti āha.",
  "atk-vin01a0:378_11": "Tasmiṁyeva ca khaṇe sā rakkhasī saparivārā samuddato nikkhami ‘‘rājakule dārako jāto taṁ khādissāmī’’ti.",
  "atk-vin01a0:378_12": "Manussā taṁ disvā ‘‘esā, bhante,",
  "atk-vin01a0:378_13": "rakkhasī āgacchatī’’ti bhītā viraviṁsu.",
  "atk-vin01a0:378_14": "Thero rakkhasehi diguṇe attabhāve nimminitvā tehi attabhāvehi taṁ rakkhasiṁ saparisaṁ majjhe katvā ubhosu passesu parikkhipi .",
  "atk-vin01a0:378_15": "Tassā saparisāya etadahosi –",
  "atk-vin01a0:378_16": "‘‘addhā imehi idaṁ ṭhānaṁ laddhaṁ bhavissati.",
  "atk-vin01a0:378_17": "Mayaṁ pana imesaṁ bhakkhā bhavissāmā’’ti.",
  "atk-vin01a0:378_18": "Sabbe rakkhasā bhītā vegasā palāyiṁsu.",
  "atk-vin01a0:378_19": "Theropi te yāva adassanaṁ tāva palāpetvā dīpassa samantato rakkhaṁ ṭhapesi.",
  "atk-vin01a0:378_20": "Tasmiñca samaye sannipatitaṁ mahājanakāyaṁ brahmajālasuttantakathāya pasādetvā saraṇesu ca sīlesu ca patiṭṭhāpesi.",
  "atk-vin01a0:378_21": "Saṭṭhisahassānaṁ panettha dhammābhisamayo ahosi.",
  "atk-vin01a0:378_22": "Kuladārakānaṁ aḍḍhuḍḍhāni sahassāni pabbajiṁsu,",
  "atk-vin01a0:378_23": "kuladhītānaṁ diyaḍḍhasahassaṁ.",
  "atk-vin01a0:378_24": "Evaṁ so tattha sāsanaṁ patiṭṭhāpesi.",
  "atk-vin01a0:378_25": "Tato pabhuti rājakule jātadārakānaṁ soṇuttaranāmameva karonti.",
  "atk-vin01a0:379_0": "Suvaṇṇabhūmiṁ gantvāna, soṇuttarā mahiddhikā;",
  "atk-vin01a0:380_0": "Pisāce niddhametvāna, brahmajālaṁ adesisunti.",
  "atk-vin01a0:381_0": "Mahindatthero pana ‘‘tambapaṇṇidīpaṁ gantvā sāsanaṁ patiṭṭhāpehī’’ti upajjhāyena ca bhikkhusaṅghena ca ajjhiṭṭho cintesi –",
  "atk-vin01a0:381_1": "‘‘kālo nu kho me tambapaṇṇidīpaṁ gantuṁ no’’ti.",
  "atk-vin01a0:381_2": "Athassa vīmaṁsato ‘‘na tāva kālo’’ti ahosi.",
  "atk-vin01a0:381_3": "Kiṁ panassa disvā etadahosi?",
  "atk-vin01a0:381_4": "Muṭasivarañño mahallakabhāvaṁ.",
  "atk-vin01a0:381_5": "Tato cintesi –",
  "atk-vin01a0:381_6": "‘‘ayaṁ rājā mahallako,",
  "atk-vin01a0:381_7": "na sakkā imaṁ gaṇhitvā sāsanaṁ paggahetuṁ.",
  "atk-vin01a0:381_8": "Idāni panassa putto devānaṁpiyatisso rajjaṁ kāressati.",
  "atk-vin01a0:381_9": "Taṁ gaṇhitvā sakkā bhavissati sāsanaṁ paggahetuṁ.",
  "atk-vin01a0:381_10": "Handa yāva so samayo āgacchati,",
  "atk-vin01a0:381_11": "tāva ñātake olokema.",
  "atk-vin01a0:381_12": "Puna dāni mayaṁ imaṁ janapadaṁ āgaccheyyāma vā na vā’’ti.",
  "atk-vin01a0:381_13": "So evaṁ cintetvā upajjhāyañca bhikkhusaṅghañca vanditvā asokārāmato nikkhamma tehi iṭṭiyādīhi catūhi",
  "atk-vin01a0:381_14": "therehi saṅghamittāya puttena sumanasāmaṇerena bhaṇḍukena ca upāsakena saddhiṁ rājagahanagaraparivattakena",
  "atk-vin01a0:381_15": "dakkhiṇāgirijanapade cārikaṁ caramāno ñātake olokento cha māse atikkāmesi.",
  "atk-vin01a0:381_16": "Athānupubbena mātu nivesanaṭṭhānaṁ vedisanagaraṁ nāma sampatto.",
  "atk-vin01a0:381_17": "Asoko kira kumārakāle janapadaṁ labhitvā ujjeniṁ gacchanto vedisanagaraṁ patvā vedisaseṭṭhissa dhītaraṁ aggahesi.",
  "atk-vin01a0:381_18": "Sā taṁdivasameva gabbhaṁ gaṇhitvā ujjeniyaṁ mahindakumāraṁ vijāyi.",
  "atk-vin01a0:381_19": "Kumārassa cuddasavassakāle rājā abhisekaṁ pāpuṇi.",
  "atk-vin01a0:381_20": "Sā tassa mātā tena samayena ñātighare vasati.",
  "atk-vin01a0:381_21": "Tena vuttaṁ –",
  "atk-vin01a0:381_22": "‘‘athānupubbena mātu nivesanaṭṭhānaṁ veṭisanagaraṁ nāma sampatto’’ti.",
  "atk-vin01a0:382_0": "Sampattañca pana theraṁ disvā theramātā devī pādesu sirasā vanditvā bhikkhaṁ datvā theraṁ attanā kataṁ vedisagirimahāvihāraṁ nāma āropesi.",
  "atk-vin01a0:382_1": "Thero tasmiṁ vihāre nisinno cintesi –",
  "atk-vin01a0:382_2": "‘‘amhākaṁ idha kattabbakiccaṁ niṭṭhitaṁ,",
  "atk-vin01a0:382_3": "samayo nu kho idāni laṅkādīpaṁ gantu’’nti.",
  "atk-vin01a0:382_4": "Tato cintesi –",
  "atk-vin01a0:382_5": "‘‘anubhavatu tāva me pitarā pesitaṁ abhisekaṁ devānaṁpiyatisso,",
  "atk-vin01a0:382_6": "ratanattayaguṇañca suṇātu,",
  "atk-vin01a0:382_7": "chaṇatthañca nagarato nikkhamitvā missakapabbataṁ abhiruhatu,",
  "atk-vin01a0:382_8": "tadā taṁ tattha dakkhissāmā’’ti.",
  "atk-vin01a0:382_9": "Athāparaṁ ekamāsaṁ tattheva vāsaṁ kappesi.",
  "atk-vin01a0:382_10": "Māsātikkamena ca jeṭṭhamūlamāsapuṇṇamāyaṁ uposathadivase sannipatitā sabbepi –",
  "atk-vin01a0:382_11": "‘‘kālo nu kho amhākaṁ tambapaṇṇidīpaṁ gamanāya,",
  "atk-vin01a0:382_12": "udāhu no’’ti mantayiṁsu.",
  "atk-vin01a0:382_13": "Tenāhu porāṇā –",
  "atk-vin01a0:383_0": "‘‘Mahindo nāma nāmena, saṅghatthero tadā ahu;",
  "atk-vin01a0:384_0": "Iṭṭiyo uttiyo thero, bhaddasālo ca sambalo.",
  "atk-vin01a0:385_0": "‘‘Sāmaṇero ca sumano, chaḷabhiñño mahiddhiko;",
  "atk-vin01a0:386_0": "Bhaṇḍuko sattamo tesaṁ, diṭṭhasacco upāsako;",
  "atk-vin01a0:387_0": "Iti hete mahānāgā, mantayiṁsu rahogatā’’ti.",
  "atk-vin01a0:388_0": "Tadā sakko devānamindo mahindattheraṁ upasaṅkamitvā etadavoca –",
  "atk-vin01a0:388_1": "‘‘kālaṅkato, bhante,",
  "atk-vin01a0:388_2": "muṭasivarājā;",
  "atk-vin01a0:388_3": "idāni devānaṁpiyatissamahārājā rajjaṁ kāreti.",
  "atk-vin01a0:388_4": "Sammāsambuddhena ca tumhe byākatā –",
  "atk-vin01a0:388_5": "‘anāgate mahindo nāma bhikkhu tambapaṇṇidīpaṁ pasādessatī’ti.",
  "atk-vin01a0:388_6": "Tasmātiha vo, bhante,",
  "atk-vin01a0:388_7": "kālo dīpavaraṁ gamanāya;",
  "atk-vin01a0:388_8": "ahampi vo sahāyo bhavissāmī’’ti.",
  "atk-vin01a0:388_9": "Kasmā pana sakko evamāha?",
  "atk-vin01a0:388_10": "Bhagavā kirassa bodhimūleyeva buddhacakkhunā lokaṁ voloketvā anāgate imassa dīpassa sampattiṁ disvā etamatthaṁ ārocesi –",
  "atk-vin01a0:388_11": "‘‘tadā tvampi sahāyo bhaveyyāsī’’ti ca āṇāpesi.",
  "atk-vin01a0:388_12": "Tasmā evamāha.",
  "atk-vin01a0:388_13": "Thero tassa vacanaṁ sampaṭicchitvā attasattamo veṭisakapabbatā vehāsaṁ uppatitvā anurādhapurassa puratthimadisāya missakapabbate patiṭṭhahi.",
  "atk-vin01a0:388_14": "Yaṁ panetarahi ‘‘cetiyapabbato’’tipi sañjānanti.",
  "atk-vin01a0:388_15": "Tenāhu porāṇā –",
  "atk-vin01a0:389_0": "‘‘Veṭisagirimhi rājagahe, vasitvā tiṁsarattiyo;",
  "atk-vin01a0:390_0": "Kālova gamanassāti, gacchāma dīpamuttamaṁ.",
  "atk-vin01a0:391_0": "‘‘Paḷīnā jambudīpā te, haṁsarājāva ambare;",
  "atk-vin01a0:392_0": "Evamuppatitā therā, nipatiṁsu naguttame.",
  "atk-vin01a0:393_0": "‘‘Purato puraseṭṭhassa, pabbate meghasannibhe;",
  "atk-vin01a0:394_0": "Patiṁsu sīlakūṭamhi, haṁsāva nagamuddhanī’’ti.",
  "atk-vin01a0:395_0": "Evaṁ iṭṭiyādīhi saddhiṁ āgantvā patiṭṭhahanto ca āyasmā mahindatthero sammāsambuddhassa parinibbānato",
  "atk-vin01a0:395_1": "dvinnaṁ vassasatānaṁ upari chattiṁsatime vasse imasmiṁ dīpe patiṭṭhahīti veditabbo.",
  "atk-vin01a0:395_2": "Ajātasattussa hi aṭṭhame vasse sammāsambuddho parinibbāyi.",
  "atk-vin01a0:395_3": "Tasmiṁyeva vasse sīhakumārassa putto tambapaṇṇidīpassa ādirājā vijayakumāro imaṁ dīpamāgantvā manussāvāsaṁ akāsi.",
  "atk-vin01a0:395_4": "Jambudīpe udayabhaddassa cuddasame vasse idha vijayo kālamakāsi.",
  "atk-vin01a0:395_5": "Udayabhaddassa pañcadasame vasse paṇḍuvāsudevo nāma imasmiṁ dīpe rajjaṁ pāpuṇi.",
  "atk-vin01a0:395_6": "Tattha nāgadāsakarañño vīsatime vasse idha paṇḍuvāsudevo kālamakāsi.",
  "atk-vin01a0:395_7": "Tasmiṁyeva ca vasse abhayo nāma rājakumāro imasmiṁ dīpe rajjaṁ pāpuṇi.",
  "atk-vin01a0:395_8": "Tattha susunāgarañño sattarasame vasse idha abhayarañño vīsativassāni paripūriṁsu.",
  "atk-vin01a0:395_9": "Atha abhayassa vīsatime vasse paṇḍukābhayo nāma dāmariko rajjaṁ aggahesi.",
  "atk-vin01a0:395_10": "Tattha kāḷāsokassa soḷasame vasse idha paṇḍukassa sattarasavassāni paripūriṁsu.",
  "atk-vin01a0:395_11": "Tāni heṭṭhā ekena vassena saha aṭṭhārasa honti.",
  "atk-vin01a0:395_12": "Tattha candaguttassa cuddasame vasse idha paṇḍukābhayo kālamakāsi.",
  "atk-vin01a0:395_13": "Muṭasivarājā rajjaṁ pāpuṇi.",
  "atk-vin01a0:395_14": "Tattha asokadhammarājassa sattarasame vasse idha muṭasivarājā kālamakāsi.",
  "atk-vin01a0:395_15": "Devānampiyatisso rajjaṁ pāpuṇi.",
  "atk-vin01a0:395_16": "Parinibbute ca sammāsambuddhe ajātasattu catuvīsati vassāni rajjaṁ kāresi.",
  "atk-vin01a0:395_17": "Udayabhaddo soḷasa,",
  "atk-vin01a0:395_18": "anuruddho ca muṇḍo ca aṭṭha,",
  "atk-vin01a0:395_19": "nāgadāsako catuvīsati,",
  "atk-vin01a0:395_20": "susunāgo aṭṭhārasa,",
  "atk-vin01a0:395_21": "tasseva putto kāḷāsoko aṭṭhavīsati,",
  "atk-vin01a0:395_22": "tato tassa puttakā dasa bhātukarājāno dvevīsati vassāni rajjaṁ kāresuṁ.",
  "atk-vin01a0:395_23": "Tesaṁ pacchato nava nandā dvevīsatimeva,",
  "atk-vin01a0:395_24": "candagutto catuvīsati,",
  "atk-vin01a0:395_25": "bindusāro aṭṭhavīsati .",
  "atk-vin01a0:395_26": "Tassāvasāne asoko rajjaṁ pāpuṇi.",
  "atk-vin01a0:395_27": "Tassa pure abhisekā cattāri abhisekato aṭṭhārasame vasse imasmiṁ dīpe mahindatthero patiṭṭhito.",
  "atk-vin01a0:395_28": "Evametena rājavaṁsānusārena veditabbametaṁ –",
  "atk-vin01a0:395_29": "‘‘sammāsambuddhassa parinibbānato dvinnaṁ vassasatānaṁ upari chattiṁsatime vasse imasmiṁ dīpe patiṭṭhahī’’ti.",
  "atk-vin01a0:396_0": "Tasmiñca divase tambapaṇṇidīpe jeṭṭhamūlanakkhattaṁ nāma hoti.",
  "atk-vin01a0:396_1": "Rājā nakkhattaṁ ghosāpetvā ‘‘chaṇaṁ karothā’’ti amacce ca āṇāpetvā cattālīsapurisasahassaparivāro nagaramhā",
  "atk-vin01a0:396_2": "nikkhamitvā yena missakapabbato tena pāyāsi migavaṁ kīḷitukāmo.",
  "atk-vin01a0:396_3": "Atha tasmiṁ pabbate adhivatthā ekā devatā ‘‘rañño there dassessāmī’’ti rohitamigarūpaṁ gahetvā avidūre tiṇapaṇṇāni khādamānā viya carati.",
  "atk-vin01a0:396_4": "Rājā taṁ disvā ‘‘ayuttaṁ dāni pamattaṁ vijjhitu’’nti jiyaṁ phoṭesi.",
  "atk-vin01a0:396_5": "Migo ambatthalamaggaṁ gahetvā palāyituṁ ārabhi.",
  "atk-vin01a0:396_6": "Rājā piṭṭhito piṭṭhito anubandhanto ambatthalameva abhiruhi.",
  "atk-vin01a0:396_7": "Migopi therānaṁ avidūre antaradhāyi.",
  "atk-vin01a0:396_8": "Mahindatthero rājānaṁ avidūre āgacchantaṁ disvā ‘‘mamaṁyeva rājā passatu,",
  "atk-vin01a0:396_9": "mā itare’’ti adhiṭṭhahitvā ‘‘tissa, tissa,",
  "atk-vin01a0:396_10": "ito ehī’’ti āha.",
  "atk-vin01a0:396_11": "Rājā sutvā cintesi –",
  "atk-vin01a0:396_12": "‘‘imasmiṁ dīpe jāto maṁ ‘tissā’ti nāmaṁ gahetvā ālapituṁ samattho nāma natthi.",
  "atk-vin01a0:396_13": "Ayaṁ pana chinnabhinnapaṭadharo bhaṇḍu kāsāvavasano maṁ nāmena ālapati,",
  "atk-vin01a0:396_14": "ko nu kho ayaṁ bhavissati manusso vā amanusso vā’’ti?",
  "atk-vin01a0:396_15": "Thero āha –",
  "atk-vin01a0:397_0": "‘‘Samaṇā mayaṁ mahārāja, dhammarājassa sāvakā;",
  "atk-vin01a0:398_0": "Taveva anukampāya, jambudīpā idhāgatā’’ti.",
  "atk-vin01a0:399_0": "Tena ca samayena devānampiyatissamahārājā ca asokadhammarājā ca adiṭṭhasahāyakā honti.",
  "atk-vin01a0:399_1": "Devānampiyatissamahārājassa ca puññānubhāvena chātapabbatapāde ekamhi veḷugumbe tisso veḷuyaṭṭhiyo rathayaṭṭhippamāṇā uppajjiṁsu –",
  "atk-vin01a0:399_2": "ekā latāyaṭṭhi nāma,",
  "atk-vin01a0:399_3": "ekā pupphayaṭṭhi nāma,",
  "atk-vin01a0:399_4": "ekā sakuṇayaṭṭhi nāma.",
  "atk-vin01a0:399_5": "Tāsu latāyaṭṭhi rajatavaṇṇā hoti,",
  "atk-vin01a0:399_6": "taṁ alaṅkaritvā uppannalatā kañcanavaṇṇā khāyati.",
  "atk-vin01a0:399_7": "Pupphayaṭṭhiyaṁ pana nīlapītalohitodātakāḷavaṇṇāni pupphāni suvibhattavaṇṭapattakiñjakkhāni hutvā khāyanti.",
  "atk-vin01a0:399_8": "Sakuṇayaṭṭhiyaṁ haṁsakukkuṭajīvajīvakādayo sakuṇā nānappakārāni ca catuppadāni sajīvāni viya khāyanti.",
  "atk-vin01a0:399_9": "Vuttampi cetaṁ dīpavaṁse –",
  "atk-vin01a0:400_0": "‘‘Chātapabbatapādamhi , veḷuyaṭṭhī tayo ahu;",
  "atk-vin01a0:401_0": "Setā rajatayaṭṭhīva, latā kañcanasannibhā.",
  "atk-vin01a0:402_0": "‘‘Nīlādi yādisaṁ pupphaṁ, pupphayaṭṭhimhi tādisaṁ;",
  "atk-vin01a0:403_0": "Sakuṇā sakuṇayaṭṭhimhi, sarūpeneva saṇṭhitā’’ti.",
  "atk-vin01a0:404_0": "Samuddatopissa muttāmaṇiveḷuriyādi anekavihitaṁ ratanaṁ uppajji.",
  "atk-vin01a0:404_1": "Tambapaṇṇiyaṁ pana aṭṭha muttā uppajjiṁsu –",
  "atk-vin01a0:404_2": "hayamuttā,",
  "atk-vin01a0:404_3": "gajamuttā,",
  "atk-vin01a0:404_4": "rathamuttā,",
  "atk-vin01a0:404_5": "āmalakamuttā,",
  "atk-vin01a0:404_6": "valayamuttā,",
  "atk-vin01a0:404_7": "aṅguliveṭhakamuttā,",
  "atk-vin01a0:404_8": "kakudhaphalamuttā,",
  "atk-vin01a0:404_9": "pākatikamuttāti.",
  "atk-vin01a0:404_10": "So tā ca yaṭṭhiyo tā ca muttā aññañca bahuṁ ratanaṁ asokassa dhammarañño paṇṇākāratthāya pesesi.",
  "atk-vin01a0:404_11": "Asoko pasīditvā tassa pañca rājakakudhabhaṇḍāni pahiṇi – chattaṁ, cāmaraṁ, khaggaṁ, moḷiṁ,",
  "atk-vin01a0:404_12": "ratanapādukaṁ,",
  "atk-vin01a0:404_13": "aññañca abhisekatthāya bahuvidhaṁ paṇṇākāraṁ;",
  "atk-vin01a0:404_14": "seyyathidaṁ – saṅkhaṁ,",
  "atk-vin01a0:404_15": "gaṅgodakaṁ,",
  "atk-vin01a0:404_16": "vaḍḍhamānaṁ,",
  "atk-vin01a0:404_17": "vaṭaṁsakaṁ,",
  "atk-vin01a0:404_18": "bhiṅgāraṁ,",
  "atk-vin01a0:404_19": "nandiyāvaṭṭaṁ, sivikaṁ, kaññaṁ,",
  "atk-vin01a0:404_20": "kaṭacchuṁ,",
  "atk-vin01a0:404_21": "adhovimaṁ dussayugaṁ,",
  "atk-vin01a0:404_22": "hatthapuñchanaṁ,",
  "atk-vin01a0:404_23": "haricandanaṁ,",
  "atk-vin01a0:404_24": "aruṇavaṇṇamattikaṁ, añjanaṁ,",
  "atk-vin01a0:404_25": "harītakaṁ,",
  "atk-vin01a0:404_26": "āmalakanti.",
  "atk-vin01a0:404_27": "Vuttampi cetaṁ dīpavaṁse –",
  "atk-vin01a0:405_0": "‘‘Vālabījanimuṇhīsaṁ, chattaṁ khaggañca pādukaṁ;",
  "atk-vin01a0:406_0": "Veṭhanaṁ sārapāmaṅgaṁ, bhiṅgāraṁ nandivaṭṭakaṁ.",
  "atk-vin01a0:407_0": "‘‘Sivikaṁ saṅkhaṁ vaṭaṁsañca, adhovimaṁ vatthakoṭikaṁ;",
  "atk-vin01a0:408_0": "Sovaṇṇapātiṁ kaṭacchuṁ, mahagghaṁ hatthapuñchanaṁ.",
  "atk-vin01a0:409_0": "‘‘Anotattodakaṁ kaññaṁ, uttamaṁ haricandanaṁ;",
  "atk-vin01a0:410_0": "Aruṇavaṇṇamattikaṁ , añjanaṁ nāgamāhaṭaṁ.",
  "atk-vin01a0:411_0": "‘‘Harītakaṁ āmalakaṁ, mahagghaṁ amatosadhaṁ;",
  "atk-vin01a0:412_0": "Saṭṭhivāhasataṁ sāliṁ, sugandhaṁ suvakāhaṭaṁ;",
  "atk-vin01a0:413_0": "Puññakammābhinibbattaṁ, pāhesi asokavhayo’’ti.",
  "atk-vin01a0:414_0": "Na kevalañcetaṁ āmisapaṇṇākāraṁ, imaṁ kira dhammapaṇṇākārampi pesesi –",
  "atk-vin01a0:415_0": "‘‘Ahaṁ buddhañca dhammañca, saṅghañca saraṇaṁ gato;",
  "atk-vin01a0:416_0": "Upāsakattaṁ desesiṁ, sakyaputtassa sāsane.",
  "atk-vin01a0:417_0": "‘‘Imesu tīsu vatthūsu, uttame jinasāsane;",
  "atk-vin01a0:418_0": "Tvampi cittaṁ pasādehi, saddhā saraṇamupehī’’ti.",
  "atk-vin01a0:419_0": "Svāyaṁ rājā taṁ divasaṁ asokaraññā pesitena abhisekena ekamāsābhisitto hoti.",
  "atk-vin01a0:420_0": "Visākhapuṇṇamāyaṁ hissa abhisekamakaṁsu.",
  "atk-vin01a0:420_1": "So acirassutaṁ –",
  "atk-vin01a0:420_2": "taṁ sāsanappavattiṁ anussaramāno taṁ therassa ‘‘samaṇā mayaṁ mahārāja dhammarājassa sāvakā’’ti vacanaṁ",
  "atk-vin01a0:420_3": "sutvā ‘‘ayyā nu kho āgatā’’ti tāvadeva āvudhaṁ nikkhipitvā ekamantaṁ nisīdi sammodanīyaṁ kathaṁ kathayamāno.  Yathāha –",
  "atk-vin01a0:421_0": "‘‘Āvudhaṁ nikkhipitvāna, ekamantaṁ upāvisi;",
  "atk-vin01a0:422_0": "Nisajja rājā sammodi, bahuṁ atthūpasañhita’’nti.",
  "atk-vin01a0:423_0": "Sammodanīyakathañca kurumāneyeva tasmiṁ tānipi cattālīsapurisasahassāni āgantvā samparivāresuṁ.",
  "atk-vin01a0:423_1": "Tadā thero itarepi cha jane dassesi.",
  "atk-vin01a0:423_2": "Rājā disvā ‘‘ime kadā āgatā’’ti āha .",
  "atk-vin01a0:423_3": "‘‘Mayā saddhiṁyeva,",
  "atk-vin01a0:423_4": "mahārājā’’ti.",
  "atk-vin01a0:423_5": "‘‘Idāni pana jambudīpe aññepi evarūpā samaṇā santī’’ti? ‘‘Santi, mahārāja;",
  "atk-vin01a0:423_6": "etarahi jambudīpo kāsāvapajjoto isivātapaṭivāto. Tasmiṁ –",
  "atk-vin01a0:424_0": "‘‘Tevijjā iddhipattā ca, cetopariyāyakovidā;",
  "atk-vin01a0:425_0": "Khīṇāsavā arahanto, bahū buddhassa sāvakāti.",
  "atk-vin01a0:426_0": "‘‘Bhante,",
  "atk-vin01a0:426_1": "kena āgatatthā’’ti? ‘‘Neva, mahārāja,",
  "atk-vin01a0:426_2": "udakena na thalenā’’ti.",
  "atk-vin01a0:426_3": "‘‘Rājā ākāsena āgatā’’ti aññāsi.",
  "atk-vin01a0:426_4": "Thero ‘‘atthi nu kho rañño paññāveyattiya’’nti vīmaṁsanatthāya āsannaṁ ambarukkhaṁ ārabbha pañhaṁ pucchi –",
  "atk-vin01a0:426_5": "‘‘kiṁ nāmo ayaṁ, mahārāja,",
  "atk-vin01a0:426_6": "rukkho’’ti?",
  "atk-vin01a0:426_7": "‘‘Ambarukkho nāma,",
  "atk-vin01a0:426_8": "bhante’’ti.",
  "atk-vin01a0:426_9": "‘‘Imaṁ pana, mahārāja,",
  "atk-vin01a0:426_10": "ambaṁ muñcitvā añño ambo atthi,",
  "atk-vin01a0:426_11": "natthī’’ti? ‘‘Atthi, bhante,",
  "atk-vin01a0:426_12": "aññepi bahū ambarukkhā’’ti.",
  "atk-vin01a0:426_13": "‘‘Imañca ambaṁ te ca ambe muñcitvā atthi nu kho, mahārāja,",
  "atk-vin01a0:426_14": "aññe rukkhā’’ti? ‘‘Atthi, bhante,",
  "atk-vin01a0:426_15": "te pana na ambarukkhā’’ti.",
  "atk-vin01a0:426_16": "‘‘Aññe ambe ca anambe ca muñcitvā atthi pana añño rukkho’’ti?",
  "atk-vin01a0:426_17": "‘‘Ayameva, bhante,",
  "atk-vin01a0:426_18": "ambarukkho’’ti. ‘‘Sādhu, mahārāja,",
  "atk-vin01a0:426_19": "paṇḍitosi.",
  "atk-vin01a0:426_20": "Atthi pana te, mahārāja,",
  "atk-vin01a0:426_21": "ñātakā’’ti? ‘‘Atthi, bhante,",
  "atk-vin01a0:426_22": "bahū janā’’ti.",
  "atk-vin01a0:426_23": "‘‘Te muñcitvā aññe keci aññātakāpi atthi,",
  "atk-vin01a0:426_24": "mahārājā’’ti?",
  "atk-vin01a0:426_25": "‘‘Aññātakā, bhante,",
  "atk-vin01a0:426_26": "ñātakehi bahutarā’’ti.",
  "atk-vin01a0:426_27": "‘‘Tava ñātake ca aññātake ca muñcitvā atthañño koci,",
  "atk-vin01a0:426_28": "mahārājā’’ti ?",
  "atk-vin01a0:426_29": "‘‘Ahameva,",
  "atk-vin01a0:426_30": "aññātako’’ti.",
  "atk-vin01a0:426_31": "Atha thero ‘‘paṇḍito rājā sakkhissati dhammaṁ aññātu’’nti cūḷahatthipadopamasuttaṁ kathesi.",
  "atk-vin01a0:426_32": "Kathāpariyosāne rājā tīsu saraṇesu patiṭṭhahi saddhiṁ cattālīsāya pāṇasahassehi.",
  "atk-vin01a0:427_0": "Taṁ khaṇaññeva ca rañño bhattaṁ āhariyittha .",
  "atk-vin01a0:427_1": "Rājā ca suttantaṁ suṇanto eva aññāsi –",
  "atk-vin01a0:427_2": "‘‘na imesaṁ imasmiṁ kāle bhojanaṁ kappatī’’ti.",
  "atk-vin01a0:427_3": "‘‘Apucchitvā pana bhuñjituṁ ayutta’’nti cintetvā ‘‘bhuñjissatha,",
  "atk-vin01a0:427_4": "bhante’’ti pucchi. ‘‘Na, mahārāja,",
  "atk-vin01a0:427_5": "amhākaṁ imasmiṁ kāle bhojanaṁ kappatī’’ti.",
  "atk-vin01a0:427_6": "‘‘Kasmiṁ kāle, bhante,",
  "atk-vin01a0:427_7": "kappatī’’ti?",
  "atk-vin01a0:427_8": "‘‘Aruṇuggamanato paṭṭhāya yāva majjhanhikasamayā,",
  "atk-vin01a0:427_9": "mahārājā’’ti.",
  "atk-vin01a0:427_10": "‘‘Gacchāma, bhante,",
  "atk-vin01a0:427_11": "nagara’’nti? ‘‘Alaṁ, mahārāja,",
  "atk-vin01a0:427_12": "idheva vasissāmā’’ti. ‘‘Sace, bhante,",
  "atk-vin01a0:427_13": "tumhe vasatha,",
  "atk-vin01a0:427_14": "ayaṁ dārako āgacchatū’’ti.",
  "atk-vin01a0:427_15": "‘‘Mahārāja,",
  "atk-vin01a0:427_16": "ayaṁ dārako āgataphalo viññātasāsano pabbajjāpekkho idāni pabbajissatī’’ti.",
  "atk-vin01a0:427_17": "Rājā ‘‘tena hi, bhante,",
  "atk-vin01a0:427_18": "sve rathaṁ pesessāmi;",
  "atk-vin01a0:427_19": "taṁ abhiruhitvā āgaccheyyāthā’’ti vatvā vanditvā pakkāmi.",
  "atk-vin01a0:428_0": "Thero acirapakkantassa rañño sumanasāmaṇeraṁ āmantesi –",
  "atk-vin01a0:428_1": "‘‘ehi tvaṁ, sumana,",
  "atk-vin01a0:428_2": "dhammasavanassa kālaṁ ghosehī’’ti. ‘‘Bhante,",
  "atk-vin01a0:428_3": "kittakaṁ ṭhānaṁ sāvento ghosemī’’ti?",
  "atk-vin01a0:428_4": "‘‘Sakalaṁ tambapaṇṇidīpa’’nti. ‘‘Sādhu,",
  "atk-vin01a0:428_5": "bhante’’ti sāmaṇero abhiññāpādakaṁ catutthajjhānaṁ samāpajjitvā vuṭṭhāya adhiṭṭhahitvā samāhitena cittena",
  "atk-vin01a0:428_6": "sakalaṁ tambapaṇṇidīpaṁ sāvento tikkhattuṁ dhammasavanassa kālaṁ ghosesi.",
  "atk-vin01a0:428_7": "Rājā taṁ saddaṁ sutvā therānaṁ santikaṁ pesesi – ‘‘kiṁ, bhante,",
  "atk-vin01a0:428_8": "atthi koci upaddavo’’ti.",
  "atk-vin01a0:428_9": "‘‘Natthamhākaṁ koci upaddavo,",
  "atk-vin01a0:428_10": "dhammasavanassa kālaṁ ghosāpayimha buddhavacanaṁ kathetukāmamhā’’ti .",
  "atk-vin01a0:428_11": "Tañca pana sāmaṇerassa saddaṁ sutvā bhummā devatā saddamanussāvesuṁ.",
  "atk-vin01a0:428_12": "Etenupāyena yāva brahmalokā saddo abbhuggacchi.",
  "atk-vin01a0:428_13": "Tena saddena mahā devatāsannipāto ahosi.",
  "atk-vin01a0:428_14": "Thero mahantaṁ devatāsannipātaṁ disvā samacittasuttantaṁ kathesi.",
  "atk-vin01a0:428_15": "Kathāpariyosāne asaṅkhyeyyānaṁ devatānaṁ dhammābhisamayo ahosi.",
  "atk-vin01a0:428_16": "Bahū nāgā ca supaṇṇā ca saraṇesu patiṭṭhahiṁsu.",
  "atk-vin01a0:428_17": "Yādisova sāriputtattherassa imaṁ suttantaṁ kathayato devatāsannipāto ahosi,",
  "atk-vin01a0:428_18": "tādiso mahindattherassāpi jāto.",
  "atk-vin01a0:428_19": "Atha tassā rattiyā accayena rājā therānaṁ rathaṁ pesesi.",
  "atk-vin01a0:428_20": "Sārathī rathaṁ ekamante ṭhapetvā therānaṁ ārocesi – ‘‘āgato, bhante, ratho;",
  "atk-vin01a0:428_21": "abhiruhatha gacchissāmā’’ti.",
  "atk-vin01a0:428_22": "Therā ‘‘na mayaṁ rathaṁ abhiruhāma;",
  "atk-vin01a0:428_23": "gaccha tvaṁ,",
  "atk-vin01a0:428_24": "pacchā mayaṁ āgacchissāmā’’ti vatvā vehāsaṁ abbhuggantvā anurādhapurassa puratthimadisāyaṁ paṭhamakacetiyaṭṭhāne otariṁsu.",
  "atk-vin01a0:428_25": "Tañhi cetiyaṁ therehi paṭhamaṁ otiṇṇaṭṭhāne katattāyeva ‘‘paṭhamakacetiya’’nti vuccati.",
  "atk-vin01a0:429_0": "Rājāpi sārathiṁ pesetvā ‘‘antonivesane maṇḍapaṁ paṭiyādethā’’ti amacce āṇāpesi.",
  "atk-vin01a0:429_1": "Tāvadeva sabbe haṭṭhatuṭṭhā ativiya pāsādikaṁ maṇḍapaṁ paṭiyādesuṁ.",
  "atk-vin01a0:429_2": "Puna rājā cintesi –",
  "atk-vin01a0:429_3": "‘‘hiyyo thero sīlakkhandhaṁ kathayamāno ‘uccāsayanamahāsayanaṁ na kappatī’ti āha;",
  "atk-vin01a0:429_4": "‘nisīdissanti nu kho ayyā āsanesu,",
  "atk-vin01a0:429_5": "na nisīdissantī’’’ti?",
  "atk-vin01a0:429_6": "Tassevaṁ cintayantasseva so sārathi nagaradvāraṁ sampatto.",
  "atk-vin01a0:429_7": "Tato addasa there paṭhamataraṁ āgantvā kāyabandhanaṁ bandhitvā cīvaraṁ pārupante.",
  "atk-vin01a0:429_8": "Disvā ativiya pasannacitto hutvā āgantvā rañño ārocesi – ‘‘āgatā, deva,",
  "atk-vin01a0:429_9": "therā’’ti.",
  "atk-vin01a0:429_10": "Rājā ‘‘rathaṁ ārūḷhā’’ti pucchi.",
  "atk-vin01a0:429_11": "‘‘Na ārūḷhā, deva,",
  "atk-vin01a0:429_12": "api ca mama pacchato nikkhamitvā paṭhamataraṁ āgantvā pācīnadvāre ṭhitā’’ti.",
  "atk-vin01a0:429_13": "Rājā ‘‘rathampi nābhirūhiṁsū’’ti sutvā ‘‘na dāni ayyā uccāsayanamahāsayanaṁ sādiyissantī’’ti cintetvā ‘‘tena hi, bhaṇe,",
  "atk-vin01a0:429_14": "therānaṁ bhūmattharaṇasaṅkhepena āsanāni paññapethā’’ti vatvā paṭipathaṁ agamāsi.",
  "atk-vin01a0:429_15": "Amaccā pathaviyaṁ taṭṭikaṁ paññapetvā upari kojavakādīni cittattharaṇāni paññapesuṁ.",
  "atk-vin01a0:429_16": "Uppātapāṭhakā disvā ‘‘gahitā dāni imehi pathavī,",
  "atk-vin01a0:429_17": "ime tambapaṇṇidīpassa sāmikā bhavissantī’’ti byākariṁsu.",
  "atk-vin01a0:429_18": "Rājāpi gantvā there vanditvā mahindattherassa hatthato pattaṁ gahetvā mahatiyā pūjāya ca sakkārena ca there nagaraṁ pavesetvā antonivesanaṁ pavesesi.",
  "atk-vin01a0:429_19": "Thero āsanapaññattiṁ disvā ‘‘amhākaṁ sāsanaṁ sakalalaṅkādīpe pathavī viya patthaṭaṁ niccalañca hutvā patiṭṭhahissatī’’ti cintento nisīdi.",
  "atk-vin01a0:429_20": "Rājā there paṇītena khādanīyena bhojanīyena sahatthā santappetvā sampavāretvā ‘‘anuḷādevīpamukhāni pañca",
  "atk-vin01a0:429_21": "itthisatāni therānaṁ abhivādanaṁ pūjāsakkārañca karontū’’ti pakkosāpetvā ekamantaṁ nisīdi.",
  "atk-vin01a0:429_22": "Thero bhattakiccāvasāne rañño saparijanassa dhammaratanavassaṁ vassento petavatthuṁvimānavatthuṁ saccasaṁyuttañca kathesi.",
  "atk-vin01a0:429_23": "Taṁ therassa dhammadesanaṁ sutvā tāni pañcapi itthisatāni sotāpattiphalaṁ sacchākaṁsu.",
  "atk-vin01a0:430_0": "Yepi te manussā purimadivase missakapabbate there addasaṁsu,",
  "atk-vin01a0:430_1": "te tesu tesu ṭhānesu therānaṁ guṇe kathenti.",
  "atk-vin01a0:430_2": "Tesaṁ sutvā mahājanakāyo rājaṅgaṇe sannipatitvā mahāsaddaṁ akāsi.",
  "atk-vin01a0:430_3": "Rājā ‘‘kiṁ eso saddo’’ti pucchi. ‘‘Nāgarā, deva,",
  "atk-vin01a0:430_4": "‘there daṭṭhuṁ na labhāmā’ti viravantī’’ti.",
  "atk-vin01a0:430_5": "Rājā ‘‘sace idha pavisissanti,",
  "atk-vin01a0:430_6": "okāso na bhavissatī’’ti cintetvā ‘‘gacchatha, bhaṇe,",
  "atk-vin01a0:430_7": "hatthisālaṁ paṭijaggitvā vālukaṁ ākiritvā pañcavaṇṇāni pupphāni vikiritvā celavitānaṁ bandhitvā maṅgalahatthiṭṭhāne",
  "atk-vin01a0:430_8": "therānaṁ āsanāni paññapethā’’ti āha.",
  "atk-vin01a0:430_9": "Amaccā tathā akaṁsu.",
  "atk-vin01a0:430_10": "Thero tattha gantvā nisīditvā devadūtasuttantaṁ kathesi.",
  "atk-vin01a0:430_11": "Kathāpariyosāne pāṇasahassaṁ sotāpattiphale patiṭṭhahi.",
  "atk-vin01a0:430_12": "Tato ‘‘hatthisālā atisambādhā’’ti dakkhiṇadvāre nandanavanuyyāne āsanaṁ paññapesuṁ.",
  "atk-vin01a0:430_13": "Thero tattha nisīditvā āsīvisopamasuttaṁ kathesi.",
  "atk-vin01a0:430_14": "Tampi sutvā pāṇasahassaṁ sotāpattiphalaṁ paṭilabhi.",
  "atk-vin01a0:431_0": "Evaṁ āgatadivasato dutiyadivase aḍḍhateyyasahassānaṁ dhammābhisamayo ahosi.",
  "atk-vin01a0:431_1": "Therassa nandanavane āgatāgatāhi kulitthīhi kulasuṇhāhi kulakumārīhi saddhiṁ sammodamānasseva sāyanhasamayo jāto.",
  "atk-vin01a0:431_2": "Thero kālaṁ sallakkhetvā ‘‘gacchāma dāni missakapabbata’’nti uṭṭhahi. Amaccā – ‘‘kattha, bhante,",
  "atk-vin01a0:431_3": "gacchathā’’ti?",
  "atk-vin01a0:431_4": "‘‘Amhākaṁ nivāsanaṭṭhāna’’nti.",
  "atk-vin01a0:431_5": "Te rañño saṁviditaṁ katvā rājānumatena āhaṁsu – ‘‘akālo, bhante,",
  "atk-vin01a0:431_6": "idāni tattha gantuṁ;",
  "atk-vin01a0:431_7": "idameva nandanavanuyyānaṁ ayyānaṁ āvāsaṭṭhānaṁ hotū’’ti. ‘‘Alaṁ,",
  "atk-vin01a0:431_8": "gacchāmā’’ti.",
  "atk-vin01a0:431_9": "Puna rañño vacanenāhaṁsu – ‘‘rājā, bhante, āha –",
  "atk-vin01a0:431_10": "‘etaṁ meghavanaṁ nāma uyyānaṁ mama pitu santakaṁ nagarato nātidūraṁ nāccāsannaṁ gamanāgamanasampannaṁ,",
  "atk-vin01a0:431_11": "ettha therā vāsaṁ kappentū’’’ti.",
  "atk-vin01a0:431_12": "Vasiṁsu therā meghavane uyyāne.",
  "atk-vin01a0:432_0": "Rājāpi kho tassā rattiyā accayena therassa samīpaṁ gantvā sukhasayitabhāvaṁ pucchitvā ‘‘kappati, bhante,",
  "atk-vin01a0:432_1": "bhikkhusaṅghassa ārāmo’’ti pucchi.",
  "atk-vin01a0:432_2": "Thero ‘‘kappati,",
  "atk-vin01a0:432_3": "mahārājā’’ti vatvā imaṁ suttaṁ āhari –",
  "atk-vin01a0:432_4": "‘‘anujānāmi,",
  "atk-vin01a0:432_5": "bhikkhave,",
  "atk-vin01a0:432_6": "ārāma’’nti.",
  "atk-vin01a0:432_7": "Rājā tuṭṭho suvaṇṇabhiṅgāraṁ gahetvā therassa hatthe udakaṁ pātetvā mahāmeghavanuyyānaṁ adāsi.",
  "atk-vin01a0:432_8": "Saha udakapātena pathavī kampi.",
  "atk-vin01a0:432_9": "Ayaṁ mahāvihāre paṭhamo pathavīkampo ahosi.",
  "atk-vin01a0:432_10": "Rājā bhīto theraṁ pucchi – ‘‘kasmā, bhante,",
  "atk-vin01a0:432_11": "pathavī kampatī’’ti?",
  "atk-vin01a0:432_12": "‘‘Mā bhāyi, mahārāja,",
  "atk-vin01a0:432_13": "imasmiṁ dīpe dasabalassa sāsanaṁ patiṭṭhahissati;",
  "atk-vin01a0:432_14": "idañca paṭhamaṁ vihāraṭṭhānaṁ bhavissati,",
  "atk-vin01a0:432_15": "tassetaṁ pubbanimitta’’nti.",
  "atk-vin01a0:432_16": "Rājā bhiyyosomattāya pasīdi.",
  "atk-vin01a0:432_17": "Thero punadivasepi rājageheyeva bhuñjitvā nandanavane anamataggiyāni kathesi.",
  "atk-vin01a0:432_18": "Punadivase aggikkhandhopamasuttaṁ kathesi.",
  "atk-vin01a0:432_19": "Etenevupāyena satta divasāni kathesi.",
  "atk-vin01a0:432_20": "Desanāpariyosāne aḍḍhanavamānaṁ pāṇasahassānaṁ dhammābhisamayo ahosi.",
  "atk-vin01a0:432_21": "Tato paṭṭhāya ca nandanavanaṁ sāsanassa jotipātubhāvaṭṭhānanti katvā ‘‘jotivana’’nti nāmaṁ labhi.",
  "atk-vin01a0:432_22": "Sattame pana divase therā antepure rañño appamādasuttaṁ kathayitvā cetiyagirimeva agamaṁsu.",
  "atk-vin01a0:433_0": "Atha kho rājā amacce pucchi – ‘‘thero,",
  "atk-vin01a0:433_1": "amhe gāḷhena ovādena ovadati;",
  "atk-vin01a0:433_2": "gaccheyya nu kho’’ti?",
  "atk-vin01a0:433_3": "Amaccā ‘‘tumhehi, deva,",
  "atk-vin01a0:433_4": "thero ayācito sayameva āgato;",
  "atk-vin01a0:433_5": "tasmā tassa anāpucchāva gamanampi bhaveyyā’’ti āhaṁsu.",
  "atk-vin01a0:433_6": "Tato rājā rathaṁ abhiruhitvā dve ca deviyo āropetvā cetiyagiriṁ agamāsi mahañcarājānubhāvena.",
  "atk-vin01a0:433_7": "Gantvā deviyo ekamantaṁ apakkamāpetvā sayameva therānaṁ samīpaṁ upasaṅkamanto ativiya kilantarūpo hutvā upasaṅkami.",
  "atk-vin01a0:433_8": "Tato naṁ thero āha –",
  "atk-vin01a0:433_9": "‘‘kasmā tvaṁ, mahārāja,",
  "atk-vin01a0:433_10": "evaṁ kilamamāno āgato’’ti?",
  "atk-vin01a0:433_11": "‘‘‘Tumhe mama gāḷhaṁ ovādaṁ datvā idāni gantukāmā nu kho’ti jānanatthaṁ,",
  "atk-vin01a0:433_12": "bhante’’ti.",
  "atk-vin01a0:433_13": "‘‘Na mayaṁ, mahārāja,",
  "atk-vin01a0:433_14": "gantukāmā;",
  "atk-vin01a0:433_15": "apica vassūpanāyikakālo nāmāyaṁ mahārāja,",
  "atk-vin01a0:433_16": "tatra samaṇena vassūpanāyikaṭṭhānaṁ ñātuṁ vaṭṭatī’’ti.",
  "atk-vin01a0:433_17": "Taṁdivasameva ariṭṭho nāma amacco pañcapaṇṇāsāya jeṭṭhakaniṭṭhabhātukehi saddhiṁ rañño samīpe ṭhito āha –",
  "atk-vin01a0:433_18": "‘‘icchāmahaṁ, deva,",
  "atk-vin01a0:433_19": "therānaṁ santike pabbajitu’’nti. ‘‘Sādhu, bhaṇe,",
  "atk-vin01a0:433_20": "pabbajassū’’ti rājā anujānitvā theraṁ sampaṭicchāpesi.",
  "atk-vin01a0:433_21": "Thero tadaheva pabbājesi.",
  "atk-vin01a0:433_22": "Sabbe khuraggeyeva arahattaṁ pāpuṇiṁsu.",
  "atk-vin01a0:434_0": "Rājāpi kho taṅkhaṇeyeva kaṇṭakena cetiyaṅgaṇaṁ parikkhipitvā dvāsaṭṭhiyā leṇesu kammaṁ paṭṭhapetvā nagarameva agamāsi.",
  "atk-vin01a0:434_1": "Tepi therā dasabhātikasamākulaṁ rājakulaṁ pasādetvā mahājanaṁ ovadamānā cetiyagirimhi vassaṁ vasiṁsu.",
  "atk-vin01a0:434_2": "Tadāpi cetiyagirimhi paṭhamaṁ vassaṁ upagatā dvāsaṭṭhi arahanto ahesuṁ.",
  "atk-vin01a0:434_3": "Athāyasmā mahāmahindo vutthavasso pavāretvā kattikapuṇṇamāyaṁ uposathadivase rājānaṁ etadavoca –",
  "atk-vin01a0:434_4": "‘‘mahārāja,",
  "atk-vin01a0:434_5": "amhehi ciradiṭṭho sammāsambuddho,",
  "atk-vin01a0:434_6": "anāthavāsaṁ vasimha,",
  "atk-vin01a0:434_7": "icchāma mayaṁ jambudīpaṁ gantu’’nti.",
  "atk-vin01a0:434_8": "Rājā āha – ‘‘ahaṁ, bhante,",
  "atk-vin01a0:434_9": "tumhe catūhi paccayehi upaṭṭhahāmi,",
  "atk-vin01a0:434_10": "ayañca mahājano tumhe nissāya tīsu saraṇesu patiṭṭhito,",
  "atk-vin01a0:434_11": "kasmā tumhe ukkaṇṭhitatthā’’ti?",
  "atk-vin01a0:434_12": "‘‘Ciradiṭṭho no, mahārāja,",
  "atk-vin01a0:434_13": "sammāsambuddho,",
  "atk-vin01a0:434_14": "abhivādanapaccuṭṭhānaañjalikammasāmīcikammakaraṇaṭṭhānaṁ natthi,",
  "atk-vin01a0:434_15": "tenamha ukkaṇṭhitā’’ti. ‘‘Nanu, bhante,",
  "atk-vin01a0:434_16": "tumhe avocuttha –",
  "atk-vin01a0:434_17": "‘parinibbuto sammāsambuddho’’’ti.",
  "atk-vin01a0:434_18": "‘‘Kiñcāpi, mahārāja,",
  "atk-vin01a0:434_19": "parinibbuto;",
  "atk-vin01a0:434_20": "atha khvassa sarīradhātuyo tiṭṭhantī’’ti.",
  "atk-vin01a0:434_21": "‘‘Aññātaṁ, bhante,",
  "atk-vin01a0:434_22": "thūpapatiṭṭhānaṁ tumhe ākaṅkhathāti. Karomi , bhante, thūpaṁ,",
  "atk-vin01a0:434_23": "bhūmibhāgaṁ dāni vicinātha; apica, bhante,",
  "atk-vin01a0:434_24": "dhātuyo kuto lacchāmā’’ti?",
  "atk-vin01a0:434_25": "‘‘Sumanena saddhiṁ mantehi,",
  "atk-vin01a0:434_26": "mahārājā’’ti.",
  "atk-vin01a0:435_0": "‘‘Sādhu,",
  "atk-vin01a0:435_1": "bhante’’ti rājā sumanaṁ upasaṅkamitvā pucchi –",
  "atk-vin01a0:435_2": "‘‘kuto dāni, bhante,",
  "atk-vin01a0:435_3": "dhātuyo lacchāmā’’ti?",
  "atk-vin01a0:435_4": "Sumano āha –",
  "atk-vin01a0:435_5": "‘‘appossukko tvaṁ, mahārāja,",
  "atk-vin01a0:435_6": "vīthiyo sodhāpetvā dhajapaṭākapuṇṇaghaṭādīhi alaṅkārāpetvā saparijano uposathaṁ samādiyitvā sabbatāḷāvacare",
  "atk-vin01a0:435_7": "upaṭṭhāpetvā maṅgalahatthiṁ sabbālaṅkārapaṭimaṇḍitaṁ kārāpetvā upari cassa setacchattaṁ ussāpetvā sāyanhasamaye",
  "atk-vin01a0:435_8": "mahānāgavanuyyānābhimukho yāhi.",
  "atk-vin01a0:435_9": "Addhā tasmiṁ ṭhāne dhātuyo lacchasī’’ti.",
  "atk-vin01a0:435_10": "Rājā ‘‘sādhū’’ti sampaṭicchi.",
  "atk-vin01a0:435_11": "Therā cetiyagirimeva agamaṁsu.",
  "atk-vin01a0:435_12": "Tatrāyasmā mahindatthero sumanasāmaṇeraṁ āha –",
  "atk-vin01a0:435_13": "‘‘gaccha tvaṁ, sāmaṇera,",
  "atk-vin01a0:435_14": "jambudīpe tava ayyakaṁ asokaṁ dhammarājānaṁ upasaṅkamitvā mama vacanena evaṁ vadehi –",
  "atk-vin01a0:435_15": "‘sahāyo vo, mahārāja,",
  "atk-vin01a0:435_16": "devānampiyatisso buddhasāsane pasanno thūpaṁ patiṭṭhāpetukāmo,",
  "atk-vin01a0:435_17": "tumhākaṁ kira hatthe dhātu atthi taṁ me dethā’ti.",
  "atk-vin01a0:435_18": "Taṁ gahetvā sakkaṁ devarājānaṁ upasaṅkamitvā evaṁ vadehi –",
  "atk-vin01a0:435_19": "‘tumhākaṁ kira, mahārāja,",
  "atk-vin01a0:435_20": "hatthe dve dhātuyo atthi –",
  "atk-vin01a0:435_21": "dakkhiṇadāṭhā ca dakkhiṇakkhakañca;",
  "atk-vin01a0:435_22": "tato tumhe dakkhiṇadāṭhaṁ pūjetha,",
  "atk-vin01a0:435_23": "dakkhiṇakkhakaṁ pana mayhaṁ dethā’ti.",
  "atk-vin01a0:435_24": "Evañca naṁ vadehi –",
  "atk-vin01a0:435_25": "‘kasmā tvaṁ, mahārāja,",
  "atk-vin01a0:435_26": "amhe tambapaṇṇidīpaṁ pahiṇitvā pamajjasī’’’ti?",
  "atk-vin01a0:436_0": "‘‘Sādhu,",
  "atk-vin01a0:436_1": "bhante’’ti kho sumano therassa vacanaṁ sampaṭicchitvā tāvadeva pattacīvaramādāya vehāsaṁ abbhuggantvā",
  "atk-vin01a0:436_2": "pāṭaliputtadvāre oruyha rañño santikaṁ gantvā etamatthaṁ ārocesi.",
  "atk-vin01a0:436_3": "Rājā tuṭṭho sāmaṇerassa hatthato pattaṁ gahetvā gandhehi ubbaṭṭetvā varamuttasadisānaṁ dhātūnaṁ pūretvā adāsi.",
  "atk-vin01a0:436_4": "So taṁ gahetvā sakkaṁ devarājānaṁ upasaṅkami.",
  "atk-vin01a0:436_5": "Sakko devarājā sāmaṇeraṁ disvāva ‘‘kiṁ,",
  "atk-vin01a0:436_6": "bhante sumana,",
  "atk-vin01a0:436_7": "āhiṇḍasī’’ti āha. ‘‘Tvaṁ, mahārāja,",
  "atk-vin01a0:436_8": "amhe tambapaṇṇidīpaṁ pesetvā kasmā pamajjasī’’ti?",
  "atk-vin01a0:436_9": "‘‘Nappamajjāmi, bhante, vadehi –",
  "atk-vin01a0:436_10": "‘kiṁ karomī’’’ti?",
  "atk-vin01a0:436_11": "‘‘Tumhākaṁ kira hatthe dve dhātuyo atthi –",
  "atk-vin01a0:436_12": "dakkhiṇadāṭhā ca dakkhiṇakkhakañca;",
  "atk-vin01a0:436_13": "tato tumhe dakkhiṇadāṭhaṁ pūjetha,",
  "atk-vin01a0:436_14": "dakkhiṇakkhakaṁ pana mayhaṁ dethā’’ti. ‘‘Sādhu,",
  "atk-vin01a0:436_15": "bhante’’ti kho sakko devānamindo yojanappamāṇaṁ maṇithūpaṁ ugghāṭetvā dakkhiṇakkhakadhātuṁ nīharitvā sumanassa adāsi.",
  "atk-vin01a0:436_16": "So taṁ gahetvā cetiyagirimhiyeva patiṭṭhāsi.",
  "atk-vin01a0:437_0": "Atha kho mahindapamukhā sabbepi te mahānāgā asokadhammarājena dinnadhātuyo cetiyagirimhiyeva patiṭṭhāpetvā",
  "atk-vin01a0:437_1": "dakkhiṇakkhakaṁ ādāya vaḍḍhamānakacchāyāya mahānāgavanuyyānamagamaṁsu .",
  "atk-vin01a0:437_2": "Rājāpi kho sumanena vuttappakāraṁ pūjāsakkāraṁ katvā hatthikkhandhavaragato sayaṁ maṅgalahatthimatthake",
  "atk-vin01a0:437_3": "setacchattaṁ dhārayamāno mahānāgavanaṁ sampāpuṇi.",
  "atk-vin01a0:437_4": "Athassa etadahosi –",
  "atk-vin01a0:437_5": "‘‘sace ayaṁ sammāsambuddhassa dhātu,",
  "atk-vin01a0:437_6": "chattaṁ apanamatu,",
  "atk-vin01a0:437_7": "maṅgalahatthī jaṇṇukehi bhūmiyaṁ patiṭṭhahatu,",
  "atk-vin01a0:437_8": "dhātucaṅkoṭakaṁ mayhaṁ matthake patiṭṭhātū’’ti.",
  "atk-vin01a0:437_9": "Saha rañño cittuppādena chattaṁ apanami,",
  "atk-vin01a0:437_10": "hatthī jaṇṇukehi patiṭṭhahi,",
  "atk-vin01a0:437_11": "dhātucaṅkoṭakaṁ rañño matthake patiṭṭhahi.",
  "atk-vin01a0:437_12": "Rājā amateneva abhisittagatto viya paramena pītipāmojjena samannāgato hutvā pucchi – ‘‘dhātuṁ, bhante,",
  "atk-vin01a0:437_13": "kiṁ karomā’’ti?",
  "atk-vin01a0:437_14": "‘‘Hatthikumbhamhiyeva tāva, mahārāja,",
  "atk-vin01a0:437_15": "ṭhapehī’’ti.",
  "atk-vin01a0:437_16": "Rājā dhātucaṅkoṭakaṁ gahetvā hatthikumbhe ṭhapesi.",
  "atk-vin01a0:437_17": "Pamudito nāgo koñcanādaṁ nadi.",
  "atk-vin01a0:437_18": "Mahāmegho uṭṭhahitvā pokkharavassaṁ vassi.",
  "atk-vin01a0:437_19": "Udakapariyantaṁ katvā mahābhūmicālo ahosi.",
  "atk-vin01a0:437_20": "‘‘Paccantepi nāma sammāsambuddhassa dhātu patiṭṭhahissatī’’ti devamanussā pamodiṁsu.",
  "atk-vin01a0:437_21": "Evaṁ iddhānubhāvasiriyā devamanussānaṁ pītiṁ janayanto –",
  "atk-vin01a0:438_0": "Puṇṇamāyaṁ mahāvīro, cātumāsiniyā idha;",
  "atk-vin01a0:439_0": "Āgantvā devalokamhā, hatthikumbhe patiṭṭhitoti.",
  "atk-vin01a0:440_0": "Athassa so hatthināgo anekatāḷāvacaraparivārito ativiya uḷārena pūjāsakkārena sakkariyamāno pacchimadisābhimukhova hutvā,",
  "atk-vin01a0:440_1": "apasakkanto yāva nagarassa puratthimadvāraṁ tāva gantvā puratthimena dvārena nagaraṁ pavisitvā sakalanāgarena",
  "atk-vin01a0:440_2": "uḷārāya pūjāya karīyamānāya dakkhiṇadvārena nikkhamitvā thūpārāmassa pacchimadisābhāge mahejavatthu nāma",
  "atk-vin01a0:440_3": "kira atthi,",
  "atk-vin01a0:440_4": "tattha gantvā puna thūpārāmābhimukhoyeva paṭinivatti.",
  "atk-vin01a0:440_5": "Tena ca samayena thūpārāme purimakānaṁ tiṇṇaṁ sammāsambuddhānaṁ paribhogacetiyaṭṭhānaṁ hoti.",
  "atk-vin01a0:441_0": "Atīte kira ayaṁ dīpo ojadīpo nāma ahosi,",
  "atk-vin01a0:441_1": "rājā abhayo nāma,",
  "atk-vin01a0:441_2": "nagaraṁ abhayapuraṁ nāma,",
  "atk-vin01a0:441_3": "cetiyapabbato devakūṭapabbato nāma,",
  "atk-vin01a0:441_4": "thūpārāmo paṭiyārāmo nāma.",
  "atk-vin01a0:441_5": "Tena kho pana samayena kakusandho bhagavā loke uppanno hoti.",
  "atk-vin01a0:441_6": "Tassa sāvako mahādevo nāma thero bhikkhusahassena saddhiṁ devakūṭe patiṭṭhāsi,",
  "atk-vin01a0:441_7": "mahindatthero viya cetiyapabbate.",
  "atk-vin01a0:441_8": "Tena kho pana samayena ojadīpe sattā pajjarakena anayabyasanaṁ āpajjanti.",
  "atk-vin01a0:441_9": "Addasā kho kakusandho bhagavā buddhacakkhunā lokaṁ olokento te satte anayabyasanamāpajjante.",
  "atk-vin01a0:441_10": "Disvā cattālīsāya bhikkhusahassehi parivuto agamāsi.",
  "atk-vin01a0:441_11": "Tassānubhāvena tāvadeva pajjarako vūpasanto.",
  "atk-vin01a0:441_12": "Roge vūpasante bhagavā dhammaṁ desesi.",
  "atk-vin01a0:441_13": "Caturāsītiyā pāṇasahassānaṁ dhammābhisamayo ahosi.",
  "atk-vin01a0:441_14": "Bhagavā dhamakaraṇaṁ datvā pakkāmi.",
  "atk-vin01a0:441_15": "Taṁ anto pakkhipitvā paṭiyārāme cetiyaṁ akaṁsu.",
  "atk-vin01a0:441_16": "Mahādevo dīpaṁ anusāsanto vihāsi.",
  "atk-vin01a0:442_0": "Koṇāgamanassa pana bhagavato kāle ayaṁ dīpo varadīpo nāma ahosi,",
  "atk-vin01a0:442_1": "rājā sameṇḍī nāma,",
  "atk-vin01a0:442_2": "nagaraṁ vaḍḍhamānaṁ nāma ,",
  "atk-vin01a0:442_3": "pabbato suvaṇṇakūṭo nāma.",
  "atk-vin01a0:442_4": "Tena kho pana samayena varadīpe dubbuṭṭhikā hoti dubbhikkhaṁ dussassaṁ.",
  "atk-vin01a0:442_5": "Sattā chātakarogena anayabyasanaṁ āpajjanti.",
  "atk-vin01a0:442_6": "Addasā kho koṇāgamano bhagavā buddhacakkhunā lokaṁ olokento te satte anayabyasanaṁ āpajjante.",
  "atk-vin01a0:442_7": "Disvā tiṁsabhikkhusahassaparivuto agamāsi.",
  "atk-vin01a0:442_8": "Buddhānubhāvena devo sammādhāraṁ anuppavecchi.",
  "atk-vin01a0:442_9": "Subhikkhaṁ ahosi.",
  "atk-vin01a0:442_10": "Bhagavā dhammaṁ desesi.",
  "atk-vin01a0:442_11": "Caturāsītiyā pāṇasahassānaṁ dhammābhisamayo ahosi.",
  "atk-vin01a0:442_12": "Bhagavā bhikkhusahassaparivāraṁ mahāsumanaṁ nāma theraṁ dīpe ṭhapetvā kāyabandhanaṁ datvā pakkāmi.",
  "atk-vin01a0:442_13": "Taṁ anto pakkhipitvā cetiyaṁ akaṁsu.",
  "atk-vin01a0:443_0": "Kassapassa pana bhagavato kāle ayaṁ dīpo maṇḍadīpo nāma ahosi,",
  "atk-vin01a0:443_1": "rājā jayanto nāma,",
  "atk-vin01a0:443_2": "nagaraṁ visālaṁ nāma,",
  "atk-vin01a0:443_3": "pabbato subhakūṭo nāma .",
  "atk-vin01a0:443_4": "Tena kho pana samayena maṇḍadīpe mahāvivādo hoti.",
  "atk-vin01a0:443_5": "Bahū sattā kalahaviggahajātā anayabyasanaṁ āpajjanti.",
  "atk-vin01a0:443_6": "Addasā kho kassapo bhagavā buddhacakkhunā lokaṁ olokento te satte anayabyasanaṁ āpajjante.",
  "atk-vin01a0:443_7": "Disvā vīsatibhikkhusahassaparivuto āgantvā vivādaṁ vūpasametvā dhammaṁ desesi.",
  "atk-vin01a0:443_8": "Caturāsītiyā pāṇasahassānaṁ dhammābhisamayo ahosi.",
  "atk-vin01a0:443_9": "Bhagavā bhikkhusahassaparivāraṁ sabbanandaṁ nāma theraṁ dīpe patiṭṭhāpetvā udakasāṭakaṁ datvā pakkāmi.",
  "atk-vin01a0:443_10": "Taṁ anto pakkhipitvā cetiyaṁ akaṁsu.",
  "atk-vin01a0:443_11": "Evaṁ thūpārāme purimakānaṁ tiṇṇaṁ buddhānaṁ cetiyāni patiṭṭhahiṁsu.",
  "atk-vin01a0:443_12": "Tāni sāsanantaradhānena nassanti,",
  "atk-vin01a0:443_13": "ṭhānamattaṁ avasissati.",
  "atk-vin01a0:443_14": "Tasmā vuttaṁ –",
  "atk-vin01a0:443_15": "‘‘tena ca samayena thūpārāme purimakānaṁ tiṇṇaṁ sammāsambuddhānaṁ paribhogacetiyaṭṭhānaṁ hotī’’ti.",
  "atk-vin01a0:443_16": "Tadetaṁ vinaṭṭhesu cetiyesu devatānubhāvena kaṇṭakasamākiṇṇasākhehi nānāgacchehi parivutaṁ tiṭṭhati –",
  "atk-vin01a0:443_17": "‘‘mā naṁ koci ucchiṭṭhāsucimalakacavarehi padūsesī’’ti.",
  "atk-vin01a0:444_0": "Atha khvassa hatthino purato purato gantvā rājapurisā sabbagacche chinditvā bhūmiṁ sodhetvā taṁ hatthatalasadisaṁ akaṁsu.",
  "atk-vin01a0:444_1": "Hatthināgo gantvā taṁ ṭhānaṁ purato katvā tassa pacchimadisābhāge bodhirukkhaṭṭhāne aṭṭhāsi.",
  "atk-vin01a0:444_2": "Athassa matthakato dhātuṁ oropetuṁ ārabhiṁsu.",
  "atk-vin01a0:444_3": "Nāgo oropetuṁ na deti.",
  "atk-vin01a0:444_4": "Rājā theraṁ pucchi – ‘‘kasmā, bhante,",
  "atk-vin01a0:444_5": "nāgo dhātuṁ oropetuṁ na detī’’ti?",
  "atk-vin01a0:444_6": "‘‘Ārūḷhaṁ, mahārāja,",
  "atk-vin01a0:444_7": "oropetuṁ na vaṭṭatī’’ti.",
  "atk-vin01a0:444_8": "Tasmiñca kāle abhayavāpiyā udakaṁ chinnaṁ hoti.",
  "atk-vin01a0:444_9": "Samantā bhūmi phalitā hoti,",
  "atk-vin01a0:444_10": "suuddharā mattikāpiṇḍā.",
  "atk-vin01a0:444_11": "Tato mahājano sīghaṁ sīghaṁ mattikaṁ āharitvā hatthikumbhappamāṇaṁ vatthumakāsi.",
  "atk-vin01a0:444_12": "Tāvadeva ca thūpakaraṇatthaṁ iṭṭhakā kātuṁ ārabhiṁsu.",
  "atk-vin01a0:444_13": "Na yāva iṭṭhakā pariniṭṭhanti tāva hatthināgo katipāhaṁ divā bodhirukkhaṭṭhāne hatthisālāyaṁ tiṭṭhati,",
  "atk-vin01a0:444_14": "rattiṁ thūpapatiṭṭhānabhūmiṁ pariyāyati.",
  "atk-vin01a0:444_15": "Atha vatthuṁ cināpetvā rājā theraṁ pucchi – ‘‘kīdiso, bhante,",
  "atk-vin01a0:444_16": "thūpo kātabbo’’ti?",
  "atk-vin01a0:444_17": "‘‘Vīhirāsisadiso,",
  "atk-vin01a0:444_18": "mahārājā’’ti.",
  "atk-vin01a0:445_0": "‘‘Sādhu,",
  "atk-vin01a0:445_1": "bhante’’ti rājā jaṅghappamāṇaṁ thūpaṁ cināpetvā dhātuoropanatthāya mahāsakkāraṁ kāresi.",
  "atk-vin01a0:445_2": "Sakalanagarañca janapado ca dhātumahadassanatthaṁ sannipati.",
  "atk-vin01a0:445_3": "Sannipatite ca pana tasmiṁ mahājanakāye dasabalassa dhātu hatthikumbhato sattatālappamāṇaṁ vehāsaṁ abbhuggantvā yamakapāṭihāriyaṁ dassesi.",
  "atk-vin01a0:445_4": "Tehi tehi dhātuppadesehi channaṁ vaṇṇānaṁ udakadhārā ca aggikkhandhā ca pavattanti,",
  "atk-vin01a0:445_5": "sāvatthiyaṁ kaṇḍambamūle bhagavatā dassitapāṭihāriyasadisameva pāṭihāriyaṁ ahosi.",
  "atk-vin01a0:445_6": "Tañca kho neva therānubhāvena,",
  "atk-vin01a0:445_7": "na devatānubhāvena;",
  "atk-vin01a0:445_8": "apica kho buddhānubhāveneva.",
  "atk-vin01a0:445_9": "Bhagavā kira dharamānova adhiṭṭhāsi –",
  "atk-vin01a0:445_10": "‘‘mayi parinibbute tambapaṇṇidīpe anurādhapurassa dakkhiṇadisābhāge purimakānaṁ tiṇṇaṁ buddhānaṁ paribhogacetiyaṭṭhāne",
  "atk-vin01a0:445_11": "mama dakkhiṇakkhakadhātu patiṭṭhānadivase yamakapāṭihāriyaṁ hotū’’ti.",
  "atk-vin01a0:446_0": "‘‘Evaṁ acintiyā buddhā, buddhadhammā acintiyā;",
  "atk-vin01a0:447_0": "Acintiye pasannānaṁ, vipāko hoti acintiyo’’ti. (apa. thera 1.1.82);",
  "atk-vin01a0:448_0": "Sammāsambuddho kira imaṁ dīpaṁ dharamānakālepi tikkhattuṁ āgamāsi.",
  "atk-vin01a0:448_1": "Paṭhamaṁ –",
  "atk-vin01a0:448_2": "yakkhadamanatthaṁ ekakova āgantvā yakkhe dametvā ‘‘mayi parinibbute imasmiṁ dīpe sāsanaṁ patiṭṭhahissatī’’ti",
  "atk-vin01a0:448_3": "tambapaṇṇidīpe rakkhaṁ karonto tikkhattuṁ dīpaṁ āvijji. Dutiyaṁ –",
  "atk-vin01a0:448_4": "mātulabhāgineyyānaṁ nāgarājūnaṁ damanatthāya ekakova āgantvā te dametvā agamāsi. Tatiyaṁ –",
  "atk-vin01a0:448_5": "pañcabhikkhusataparivāro āgantvā mahācetiyaṭṭhāne ca thūpārāmacetiyaṭṭhāne ca mahābodhipatiṭṭhitaṭṭhāne",
  "atk-vin01a0:448_6": "ca mahiyaṅgaṇacetiyaṭṭhāne ca mutiyaṅgaṇacetiyaṭṭhāne ca dīghavāpicetiyaṭṭhāne ca kalyāṇiyacetiyaṭṭhāne",
  "atk-vin01a0:448_7": "ca nirodhasamāpattiṁ samāpajjitvā nisīdi.",
  "atk-vin01a0:448_8": "Idamassa catutthaṁ dhātusarīrena āgamanaṁ.",
  "atk-vin01a0:449_0": "Dhātusarīrato ca panassa nikkhantaudakaphusitehi sakalatambapaṇṇitale na koci aphuṭṭhokāso nāma ahosi.",
  "atk-vin01a0:449_1": "Evamassa taṁ dhātusarīraṁ udakaphusitehi tambapaṇṇitalassa pariḷāhaṁ vūpasametvā mahājanassa pāṭihāriyaṁ dassetvā otaritvā rañño matthake patiṭṭhāsi .",
  "atk-vin01a0:449_2": "Rājā saphalaṁ manussapaṭilābhaṁ maññamāno mahantaṁ sakkāraṁ karitvā dhātuṁ patiṭṭhāpesi.",
  "atk-vin01a0:449_3": "Saha dhātupatiṭṭhāpanena mahābhūmicālo ahosi.",
  "atk-vin01a0:449_4": "Tasmiñca pana dhātupāṭihāriye cittaṁ pasādetvā rañño bhātā abhayo nāma rājakumāro purisasahassena saddhiṁ pabbaji.",
  "atk-vin01a0:449_5": "Cetaraṭṭhagāmato pañca dārakasatāni pabbajiṁsu,",
  "atk-vin01a0:449_6": "tathā dvāramaṇḍalādīhi gāmakehi nikkhamitvā pañcapañca dārakasatāni sabbānipi antonagarato ca bahinagarato",
  "atk-vin01a0:449_7": "ca pabbajitāni tiṁsabhikkhusahassāni ahesuṁ.",
  "atk-vin01a0:449_8": "Niṭṭhite pana thūpasmiṁ rājā ca rājabhātikā ca deviyo ca devanāgayakkhānampi vimhayakaraṁ paccekaṁ paccekaṁ pūjaṁ akaṁsu.",
  "atk-vin01a0:449_9": "Niṭṭhitāya pana dhātupūjāya patiṭṭhite dhātuvare mahindatthero meghavanuyyānameva gantvā vāsaṁ kappesi.",
  "atk-vin01a0:450_0": "Tasmiṁ kho pana samaye anuḷā devī pabbajitukāmā hutvā rañño ārocesi.",
  "atk-vin01a0:450_1": "Rājā tassā vacanaṁ sutvā theraṁ etadavoca – ‘‘anuḷā, bhante,",
  "atk-vin01a0:450_2": "devī pabbajitukāmā,",
  "atk-vin01a0:450_3": "pabbājetha na’’nti. ‘‘Na, mahārāja,",
  "atk-vin01a0:450_4": "amhākaṁ mātugāmaṁ pabbājetuṁ kappati.",
  "atk-vin01a0:450_5": "Pāṭaliputte pana mayhaṁ bhaginī saṅghamittattherī nāma atthi,",
  "atk-vin01a0:450_6": "taṁ pakkosāpehi.",
  "atk-vin01a0:450_7": "Imasmiñca pana, mahārāja,",
  "atk-vin01a0:450_8": "dīpe purimakānaṁ tiṇṇaṁ sammāsambuddhānaṁ bodhi patiṭṭhāsi.",
  "atk-vin01a0:450_9": "Amhākampi bhagavato sarasaraṁsijālavissajjanakena bodhinā idha patiṭṭhātabbaṁ,",
  "atk-vin01a0:450_10": "tasmā tathā sāsanaṁ pahiṇeyyāsi yathā saṅghamittā bodhiṁ gahetvā āgaccheyyā’’ti.",
  "atk-vin01a0:451_0": "‘‘Sādhu,",
  "atk-vin01a0:451_1": "bhante’’ti rājā therassa vacanaṁ sampaṭicchitvā amaccehi saddhiṁ mantento ariṭṭhaṁ nāma attano bhāgineyyaṁ āha –",
  "atk-vin01a0:451_2": "‘‘sakkhissasi tvaṁ, tāta,",
  "atk-vin01a0:451_3": "pāṭaliputtaṁ gantvā mahābodhinā saddhiṁ ayyaṁ saṅghamittattheriṁ ānetu’’nti?",
  "atk-vin01a0:451_4": "‘‘Sakkhissāmi, deva,",
  "atk-vin01a0:451_5": "sace me pabbajjaṁ anujānissasī’’ti. ‘‘Gaccha, tāta ,",
  "atk-vin01a0:451_6": "theriṁ ānetvā pabbajāhī’’ti.",
  "atk-vin01a0:451_7": "So rañño ca therassa ca sāsanaṁ gahetvā therassa adhiṭṭhānavasena ekadivaseneva jambukolapaṭṭanaṁ gantvā",
  "atk-vin01a0:451_8": "nāvaṁ abhiruhitvā samuddaṁ atikkamitvā pāṭaliputtameva agamāsi.",
  "atk-vin01a0:451_9": "Anuḷāpi kho devī pañcahi kaññāsatehi pañcahi ca antepurikāsatehi saddhiṁ dasa sīlāni samādiyitvā kāsāyāni",
  "atk-vin01a0:451_10": "vatthāni acchādetvā nagarassa ekadese upassayaṁ kārāpetvā nivāsaṁ kappesi.",
  "atk-vin01a0:451_11": "Ariṭṭhopi taṁdivasameva rañño sāsanaṁ appesi,",
  "atk-vin01a0:451_12": "evañca avoca –",
  "atk-vin01a0:451_13": "‘‘putto te, deva,",
  "atk-vin01a0:451_14": "mahindatthero evamāha –",
  "atk-vin01a0:451_15": "‘sahāyakassa kira te devānampiyatissassa rañño bhātu jāyā anuḷā nāma devī pabbajitukāmā ,",
  "atk-vin01a0:451_16": "taṁ pabbājetuṁ ayyaṁ saṅghamittattheriṁ pahiṇatha,",
  "atk-vin01a0:451_17": "ayyāyeva ca saddhiṁ mahābodhi’’’nti.",
  "atk-vin01a0:451_18": "Therassa sāsanaṁ ārocetvā saṅghamittattheriṁ upasaṅkamitvā evamāha – ‘‘ayye,",
  "atk-vin01a0:451_19": "tumhākaṁ bhātā mahindatthero maṁ tumhākaṁ santikaṁ pesesi,",
  "atk-vin01a0:451_20": "devānampiyatissassa rañño bhātu jāyā anuḷā nāma devī pañcahi kaññāsatehi,",
  "atk-vin01a0:451_21": "pañcahi ca antepurikāsatehi saddhiṁ pabbajitukāmā,",
  "atk-vin01a0:451_22": "taṁ kira āgantvā pabbājethā’’ti.",
  "atk-vin01a0:451_23": "Sā tāvadeva turitaturitā rañño santikaṁ gantvā evamāha –",
  "atk-vin01a0:451_24": "‘‘mahārāja,",
  "atk-vin01a0:451_25": "mayhaṁ bhātā mahindatthero evaṁ pahiṇi,",
  "atk-vin01a0:451_26": "‘rañño kira bhātu jāyā anuḷā nāma devī pañcahi kaññāsatehi pañcahi ca antepurikāsatehi saddhiṁ pabbajitukāmā mayhaṁ āgamanaṁ udikkhati’.",
  "atk-vin01a0:451_27": "Gacchāmahaṁ, mahārāja,",
  "atk-vin01a0:451_28": "tambapaṇṇidīpa’’nti.",
  "atk-vin01a0:452_0": "Rājā āha – ‘‘amma,",
  "atk-vin01a0:452_1": "puttopi me mahindatthero nattā ca me sumanasāmaṇero maṁ chinnahatthaṁ viya karontā tambapaṇṇidīpaṁ gatā.",
  "atk-vin01a0:452_2": "Tassa mayhaṁ tepi apassantassa uppanno soko tava mukhaṁ passantassa vūpasammati! Alaṁ, amma,",
  "atk-vin01a0:452_3": "mā tvaṁ agamāsī’’ti.",
  "atk-vin01a0:452_4": "‘‘Bhāriyaṁ me, mahārāja,",
  "atk-vin01a0:452_5": "bhātu vacanaṁ;",
  "atk-vin01a0:452_6": "anuḷāpi khattiyā itthisahassaparivutā pabbajjāpurekkhārā maṁ paṭimāneti;",
  "atk-vin01a0:452_7": "gacchāmahaṁ,",
  "atk-vin01a0:452_8": "mahārājā’’ti.",
  "atk-vin01a0:452_9": "‘‘Tena hi, amma,",
  "atk-vin01a0:452_10": "mahābodhiṁ gahetvā gacchāhī’’ti.",
  "atk-vin01a0:452_11": "Kuto rañño mahābodhi?",
  "atk-vin01a0:452_12": "Rājā kira tato pubbe eva dhātuggahaṇatthāya anāgate sumane laṅkādīpaṁ mahābodhiṁ pesetukāmo,",
  "atk-vin01a0:452_13": "‘‘kathaṁ nu kho asatthaghātārahaṁ mahābodhiṁ pesessāmī’’ti upāyaṁ apassanto mahādevaṁ nāma amaccaṁ pucchi. So āha – ‘‘santi, deva,",
  "atk-vin01a0:452_14": "bahū paṇḍitā bhikkhū’’ti.",
  "atk-vin01a0:452_15": "Taṁ sutvā rājā bhikkhusaṅghassa bhattaṁ paṭiyādetvā bhattakiccāvasāne saṅghaṁ pucchi –",
  "atk-vin01a0:452_16": "‘‘gantabbaṁ nu kho, bhante,",
  "atk-vin01a0:452_17": "bhagavato mahābodhinā laṅkādīpaṁ no’’ti?",
  "atk-vin01a0:452_18": "Saṅgho moggaliputtatissattherassa bhāraṁ akāsi.",
  "atk-vin01a0:453_0": "Thero ‘‘gantabbaṁ, mahārāja,",
  "atk-vin01a0:453_1": "mahābodhinā laṅkādīpa’’nti vatvā bhagavato pañcamahāadhiṭṭhānāni kathesi.",
  "atk-vin01a0:453_2": "Katamāni pañca?",
  "atk-vin01a0:453_3": "Bhagavā kira mahāparinibbānamañce nipanno laṅkādīpe mahābodhipatiṭṭhāpanatthāya ‘‘asokamahārājā mahābodhiggahaṇatthaṁ gamissati,",
  "atk-vin01a0:453_4": "tadā mahābodhissa dakkhiṇasākhā sayameva chijjitvā suvaṇṇakaṭāhe patiṭṭhātū’’ti adhiṭṭhāsi –",
  "atk-vin01a0:453_5": "idamekamadhiṭṭhānaṁ.",
  "atk-vin01a0:454_0": "Tattha patiṭṭhānakāle ca ‘‘mahābodhi himavalāhakagabbhaṁ pavisitvā patiṭṭhātū’’ti adhiṭṭhāsi –",
  "atk-vin01a0:454_1": "idaṁ dutiyamadhiṭṭhānaṁ.",
  "atk-vin01a0:455_0": "‘‘Sattame divase himavalāhakagabbhato oruyha suvaṇṇakaṭāhe patiṭṭhahanto pattehi ca phalehi ca chabbaṇṇaraṁsiyo muñcatū’’ti adhiṭṭhāsi –",
  "atk-vin01a0:455_1": "idaṁ tatiyamadhiṭṭhānaṁ.",
  "atk-vin01a0:456_0": "‘‘Thūpārāme dakkhiṇakkhakadhātu cetiyamhi patiṭṭhānadivase yamakapāṭihāriyaṁ karotū’’ti adhiṭṭhāsi –",
  "atk-vin01a0:456_1": "idaṁ catutthaṁ adhiṭṭhānaṁ.",
  "atk-vin01a0:457_0": "Laṅkādīpamhiyeva me doṇamattā dhātuyo mahācetiyamhi patiṭṭhānakāle buddhavesaṁ gahetvā vehāsaṁ abbhuggantvā yamakapāṭihāriyaṁ karontū’’ti adhiṭṭhāsi –",
  "atk-vin01a0:457_1": "idaṁ pañcamaṁ adhiṭṭhānanti.",
  "atk-vin01a0:458_0": "Rājā imāni pañca mahāadhiṭṭhānāni sutvā pasannacitto pāṭaliputtato yāva mahābodhi tāva maggaṁ paṭijaggāpetvā",
  "atk-vin01a0:458_1": "suvaṇṇakaṭāhatthāya bahuṁ suvaṇṇaṁ nīharāpesi.",
  "atk-vin01a0:458_2": "Tāvadeva ca rañño cittaṁ ñatvā vissakammadevaputto kammāravaṇṇaṁ nimminitvā purato aṭṭhāsi.",
  "atk-vin01a0:458_3": "Rājā taṁ disvā ‘‘tāta,",
  "atk-vin01a0:458_4": "imaṁ suvaṇṇaṁ gahetvā kaṭāhaṁ karohī’’ti āha.",
  "atk-vin01a0:458_5": "‘‘Pamāṇaṁ, deva,",
  "atk-vin01a0:458_6": "jānāthā’’ti?",
  "atk-vin01a0:458_7": "‘‘Tvameva, tāta,",
  "atk-vin01a0:458_8": "ñatvā karohī’’ti. ‘‘Sādhu, deva,",
  "atk-vin01a0:458_9": "karissāmī’’ti suvaṇṇaṁ gahetvā attano ānubhāvena hatthena parimajjitvā suvaṇṇakaṭāhaṁ nimmini navahatthaparikkhepaṁ",
  "atk-vin01a0:458_10": "pañcahatthubbedhaṁ tihatthavikkhambhaṁ aṭṭhaṅgulabahalaṁ hatthisoṇḍappamāṇamukhavaṭṭiṁ.",
  "atk-vin01a0:458_11": "Atha rājā sattayojanāyāmāya tiyojanavitthārāya mahatiyā senāya pāṭaliputtato nikkhamitvā ariyasaṅghamādāya mahābodhisamīpaṁ agamāsi.",
  "atk-vin01a0:458_12": "Senā samussitadhajapaṭākaṁ nānāratanavicittaṁ anekālaṅkārapaamaṇḍitaṁ nānāvidhakusumasamākiṇṇaṁ anekatūriyasaṅghuṭṭhaṁ mahābodhiṁ parikkhipi.",
  "atk-vin01a0:458_13": "Rājā sahassamatte gaṇapāmokkhe mahāthere gahetvā sakalajambudīpe pattābhisekānaṁ rājūnaṁ sahassena attānañca",
  "atk-vin01a0:458_14": "mahābodhiñca parivārāpetvā mahābodhimūle ṭhatvā mahābodhiṁ ullokesi.",
  "atk-vin01a0:458_15": "Mahābodhissa khandhañca dakkhiṇamahāsākhāya catuhatthappamāṇappadesañca ṭhapetvā avasesaṁ adassanaṁ agamāsi.",
  "atk-vin01a0:459_0": "Rājā taṁ pāṭihāriyaṁ disvā uppannapītipāmojjo ‘‘ahaṁ, bhante,",
  "atk-vin01a0:459_1": "imaṁ pāṭihāriyaṁ disvā tuṭṭho mahābodhiṁ sakalajambudīparajjena pūjemī’’ti bhikkhusaṅghassa vatvā abhisekaṁ adāsi.",
  "atk-vin01a0:459_2": "Tato pupphagandhādīhi pūjetvā tikkhattuṁ padakkhiṇaṁ katvā aṭṭhasu ṭhānesu vanditvā uṭṭhāya añjaliṁ paggayha",
  "atk-vin01a0:459_3": "ṭhatvā saccavacanakiriyāya bodhiṁ gaṇhitukāmo bhūmito yāva mahābodhissa dakkhiṇasākhā tāva uccaṁ katvā",
  "atk-vin01a0:459_4": "ṭhapitassa sabbaratanamayapīṭhassa upari suvaṇṇakaṭāhaṁ ṭhapāpetvā ratanapīṭhaṁ āruyha suvaṇṇatulikaṁ",
  "atk-vin01a0:459_5": "gahetvā manosilāya lekhaṁ katvā ‘‘yadi mahābodhinā laṅkādīpe patiṭṭhātabbaṁ,",
  "atk-vin01a0:459_6": "yadi cāhaṁ buddhasāsane nibbematiko bhaveyyaṁ,",
  "atk-vin01a0:459_7": "mahābodhi sayameva imasmiṁ suvaṇṇakaṭāhe oruyha patiṭṭhātū’’ti saccavacanakiriyamakāsi.",
  "atk-vin01a0:459_8": "Saha saccakiriyāya bodhisākhā manosilāya paricchinnaṭṭhāne chijjitvā gandhakalalapūrassa suvaṇṇakaṭāhassa upari aṭṭhāsi.",
  "atk-vin01a0:459_9": "Tassa ubbedhena dasahattho khandho hoti catuhatthā pañca mahāsākhā pañcahiyeva phalehi paṭimaṇḍitā,",
  "atk-vin01a0:459_10": "khuddakasākhānaṁ pana sahassaṁ.",
  "atk-vin01a0:459_11": "Atha rājā mūlalekhāya upari tivaṅgulappadese aññaṁ lekhaṁ paricchindi.",
  "atk-vin01a0:459_12": "Tato tāvadeva pupphuḷakā hutvā dasa mahāmūlāni nikkhamiṁsu.",
  "atk-vin01a0:459_13": "Puna uparūpari tivaṅgule tivaṅgule aññā nava lekhā paricchindi.",
  "atk-vin01a0:459_14": "Tāhipi dasa dasa pupphuḷakā hutvā navuti mūlāni nikkhamiṁsu.",
  "atk-vin01a0:459_15": "Paṭhamakā dasa mahāmūlā caturaṅgulamattaṁ nikkhantā.",
  "atk-vin01a0:459_16": "Itarepi gavakkhajālasadisaṁ anusibbantā nikkhantā.",
  "atk-vin01a0:459_17": "Ettakaṁ pāṭihāriyaṁ rājā ratanapīṭhamatthake ṭhitoyeva disvā añjaliṁ paggayha mahānādaṁ nadi.",
  "atk-vin01a0:459_18": "Anekāni bhikkhusahassāni sādhukāramakaṁsu.",
  "atk-vin01a0:459_19": "Sakalarājasenā unnādinī ahosi.",
  "atk-vin01a0:459_20": "Celukkhepasatasahassāni pavattayiṁsu.",
  "atk-vin01a0:459_21": "Bhūmaṭṭhakadeve ādiṁ katvā yāva brahmakāyikā devā tāva sādhukāraṁ pavattayiṁsu.",
  "atk-vin01a0:459_22": "Rañño imaṁ pāṭihāriyaṁ passantassa pītiyā nirantaraṁ phuṭasarīrassa añjaliṁ paggahetvā ṭhitasseva mahābodhi mūlasatena suvaṇṇakaṭāhe patiṭṭhāsi.",
  "atk-vin01a0:459_23": "Dasa mahāmūlāni suvaṇṇakaṭāhatalaṁ āhacca aṭṭhaṁsu.",
  "atk-vin01a0:459_24": "Avasesāni navuti khuddakamūlāni anupubbena vaḍḍhanakāni hutvā gandhakalale oruyha ṭhitāni.",
  "atk-vin01a0:460_0": "Evaṁ suvaṇṇakaṭāhe patiṭṭhitamatte mahābodhimhi mahāpathavī cali.",
  "atk-vin01a0:460_1": "Ākāse devadundubhiyo phaliṁsu.",
  "atk-vin01a0:460_2": "Pabbatānaṁ naccehi devānaṁ sādhukārehi yakkhānaṁ hiṅkārehi asurānaṁ thutijappehi brahmānaṁ apphoṭanehi",
  "atk-vin01a0:460_3": "meghānaṁ gajjitehi catuppadānaṁ ravehi pakkhīnaṁ rutehi sabbatāḷāvacarānaṁ sakasakapaṭibhānehi pathavītalato",
  "atk-vin01a0:460_4": "yāva brahmalokā tāva ekakolāhalaṁ ekaninnādaṁ ahosi.",
  "atk-vin01a0:460_5": "Pañcasu sākhāsu phalato phalato chabbaṇṇaraṁsiyo nikkhamitvā sakalacakkavāḷaṁ ratanagopānasīvinaddhaṁ viya kurumānā yāva brahmalokā abbhuggacchiṁsu.",
  "atk-vin01a0:460_6": "Taṁ khaṇato ca pana pabhuti satta divasāni mahābodhi himavalāhakagabbhaṁ pavisitvā aṭṭhāsi.",
  "atk-vin01a0:460_7": "Na koci mahābodhiṁ passati.",
  "atk-vin01a0:460_8": "Rājā ratanapīṭhato oruyha satta divasāni mahābodhipūjaṁ kāresi.",
  "atk-vin01a0:460_9": "Sattame divase sabbadisāhi himā ca chabbaṇṇaraṁsiyo ca āvattitvā mahābodhimeva pavisiṁsu.",
  "atk-vin01a0:460_10": "Vigatahimavalāhake vippasanne cakkavāḷagabbhe mahābodhi paripuṇṇakhandhasākhāpasākho pañcaphalapaṭimaṇḍito suvaṇṇakaṭāhe patiṭṭhitova paññāyittha.",
  "atk-vin01a0:460_11": "Rājā mahābodhiṁ disvā tehi pāṭihāriyehi sañjātapītipāmojjo ‘‘sakalajambudīparajjena taruṇamahābodhiṁ",
  "atk-vin01a0:460_12": "pūjessāmī’’ti abhisekaṁ datvā satta divasāni mahābodhiṭṭhāneyeva aṭṭhāsi.",
  "atk-vin01a0:461_0": "Mahābodhi pubbakattikapavāraṇādivase sāyanhasamaye paṭhamaṁ suvaṇṇakaṭāhe patiṭṭhahi.",
  "atk-vin01a0:461_1": "Tato himagabbhasattāhaṁ abhisekasattāhañca vītināmetvā kāḷapakkhassa uposathadivase rājā ekadivaseneva",
  "atk-vin01a0:461_2": "pāṭaliputtaṁ pavisitvā kattikajuṇhapakkhassa pāṭipadadivase mahābodhiṁ pācīnamahāsālamūle ṭhapesi.",
  "atk-vin01a0:461_3": "Suvaṇṇakaṭāhe patiṭṭhitadivasato sattarasame divase mahābodhissa abhinavaṅkurā pāturahesuṁ.",
  "atk-vin01a0:461_4": "Te disvāpi pasanno rājā puna mahābodhiṁ rajjena pūjento sakalajambudīpābhisekamadāsi.",
  "atk-vin01a0:461_5": "Tadā sumanasāmaṇero kattikapuṇṇamadivase dhātuggahaṇatthaṁ gato mahābodhissa kattikachaṇapūjaṁ addasa.",
  "atk-vin01a0:461_6": "Evaṁ mahābodhimaṇḍato ānetvā pāṭaliputte ṭhapitaṁ mahābodhiṁ sandhāya āha –",
  "atk-vin01a0:461_7": "‘‘tena hi, amma,",
  "atk-vin01a0:461_8": "mahābodhiṁ gahetvā gacchāhī’’ti.",
  "atk-vin01a0:461_9": "Sā ‘‘sādhū’’ti sampaṭicchi.",
  "atk-vin01a0:462_0": "Rājā mahābodhirakkhaṇatthāya aṭṭhārasa devatākulāni,",
  "atk-vin01a0:462_1": "aṭṭha amaccakulāni,",
  "atk-vin01a0:462_2": "aṭṭha brāhmaṇakulāni,",
  "atk-vin01a0:462_3": "aṭṭha kuṭumbiyakulāni,",
  "atk-vin01a0:462_4": "aṭṭha gopakakulāni,",
  "atk-vin01a0:462_5": "aṭṭha taracchakulāni,",
  "atk-vin01a0:462_6": "aṭṭha ca kāliṅgakulāni datvā udakasiñcanatthāya ca aṭṭha suvaṇṇaghaṭe,",
  "atk-vin01a0:462_7": "aṭṭha ca rajataghaṭe datvā iminā parivārena mahābodhiṁ gaṅgāya nāvaṁ āropetvā sayampi nagarato nikkhamitvā",
  "atk-vin01a0:462_8": "vijjhāṭaviṁ samatikkamma anupubbena sattahi divasehi tāmalittiṁ anuppatto.",
  "atk-vin01a0:462_9": "Antarāmagge devanāgamanussā uḷāraṁ mahābodhipūjaṁ akaṁsu.",
  "atk-vin01a0:462_10": "Rājāpi samuddatīre satta divasāni mahābodhiṁ ṭhapetvā sakalajambudīpamahārajjaṁ adāsi.",
  "atk-vin01a0:462_11": "Idamassa tatiyaṁ jambudīparajjasampadānaṁ hoti.",
  "atk-vin01a0:463_0": "Evaṁ mahārajjena pūjetvā māgasiramāsassa paṭhamapāṭipadadivase asoko dhammarājā mahābodhiṁ ukkhipitvā",
  "atk-vin01a0:463_1": "galappamāṇaṁ udakaṁ oruyha nāvāyaṁ patiṭṭhāpetvā saṅghamittattherimpi saparivāraṁ nāvaṁ āropetvā ariṭṭhaṁ",
  "atk-vin01a0:463_2": "amaccaṁ etadavoca – ‘‘ahaṁ, tāta,",
  "atk-vin01a0:463_3": "mahābodhiṁ tikkhattuṁ sakalajambudīparajjena pūjetvā galappamāṇaṁ udakaṁ oruyha mama sahāyakassa pesesiṁ,",
  "atk-vin01a0:463_4": "sopi evameva mahābodhiṁ pūjetū’’ti.",
  "atk-vin01a0:463_5": "Evaṁ sahāyakassa sāsanaṁ datvā ‘‘gacchati vatare,",
  "atk-vin01a0:463_6": "dasabalassa sarasaraṁsijālaṁ vimuñcanto mahābodhirukkho’’ti vanditvā añjaliṁ paggahetvā assūni pavattayamāno aṭṭhāsi.",
  "atk-vin01a0:463_7": "Sāpi kho mahābodhisamārūḷhā nāvā passato passato mahārājassa mahāsamuddatalaṁ pakkhantā.",
  "atk-vin01a0:463_8": "Mahāsamuddepi samantā yojanaṁ vīciyo vūpasantā;",
  "atk-vin01a0:463_9": "pañca vaṇṇāni padumāni pupphitāni;",
  "atk-vin01a0:463_10": "antalikkhe dibbāni tūriyāni pavajjiṁsu;",
  "atk-vin01a0:463_11": "ākāse jalajathalajarukkhādisannissitāhi devatāhi pavattitā ativiya uḷārā pūjā ahosi.",
  "atk-vin01a0:463_12": "Saṅghamittattherīpi supaṇṇarūpena mahāsamudde nāgakulāni santāsesi.",
  "atk-vin01a0:463_13": "Te ca utrastarūpā nāgā āgantvā taṁ vibhūtiṁ passitvā theriṁ yācitvā mahābodhiṁ nāgabhavanaṁ atiharitvā",
  "atk-vin01a0:463_14": "satta divasāni nāgarajjena pūjetvā puna nāvāyaṁ patiṭṭhāpesuṁ.",
  "atk-vin01a0:463_15": "Taṁdivasameva nāvā jambukolapaṭṭanaṁ agamāsi.",
  "atk-vin01a0:463_16": "Asokamahārājāpi mahābodhiviyogadukkhito kanditvā roditvā yāva dassanavisayaṁ oloketvā paṭinivatti.",
  "atk-vin01a0:464_0": "Devānampiyatisso mahārājāpi kho sumanasāmaṇerassa vacanena māgasiramāsassa paṭhamapāṭipadadivasato pabhuti",
  "atk-vin01a0:464_1": "uttaradvārato paṭṭhāya yāva jambukolapaṭṭanaṁ tāva maggaṁ sodhāpetvā alaṅkārāpetvā nagarato nikkhamanadivase",
  "atk-vin01a0:464_2": "uttaradvārasamīpe samuddasālavatthusmiṁ ṭhitoyeva tāya vibhūtiyā mahāsamudde āgacchantaṁyeva mahābodhiṁ",
  "atk-vin01a0:464_3": "therassa ānubhāvena disvā tuṭṭhamānaso nikkhamitvā sabbaṁ maggaṁ pañcavaṇṇehi pupphehi okirāpento antarantare",
  "atk-vin01a0:464_4": "pupphaagghiyāni ṭhapento ekāheneva jambukolapaṭṭanaṁ gantvā sabbatāḷāvacaraparivuto pupphadhūmagandhavāsādīhi",
  "atk-vin01a0:464_5": "pūjayamāno galappamāṇaṁ udakaṁ oruyha ‘‘āgato vatare,",
  "atk-vin01a0:464_6": "dasabalassa sarasaraṁsijālavissajjanako mahābodhirukkho’’ti pasannacitto mahābodhiṁ ukkhipitvā uttamaṅge",
  "atk-vin01a0:464_7": "sirasmiṁ patiṭṭhāpetvā mahābodhiṁ parivāretvā āgatehi soḷasahi jātisampannakulehi saddhiṁ samuddato paccuttaritvā",
  "atk-vin01a0:464_8": "samuddatīre mahābodhiṁ ṭhapetvā tīṇi divasāni sakalatambapaṇṇidīparajjena pūjesi,",
  "atk-vin01a0:464_9": "soḷasannaṁ jātisampannakulānaṁ rajjaṁ vicāresi.",
  "atk-vin01a0:464_10": "Atha catutthe divase mahābodhiṁ ādāya uḷāraṁ pūjaṁ kurumāno anupubbena anurādhapuraṁ sampatto.",
  "atk-vin01a0:464_11": "Anurādhapurepi mahāsakkāraṁ katvā cātuddasīdivase vaḍḍhamānakacchāyāya mahābodhiṁ uttaradvārena pavesetvā",
  "atk-vin01a0:464_12": "nagaramajjhena atiharanto dakkhiṇadvārena nikkhamitvā dakkhiṇadvārato pañcadhanusatike ṭhāne yattha amhākaṁ",
  "atk-vin01a0:464_13": "sammāsambuddho nirodhasamāpattiṁ samāpajjitvā nisīdi,",
  "atk-vin01a0:464_14": "purimakā ca tayo sammāsambuddhā samāpattiṁ appetvā nisīdiṁsu,",
  "atk-vin01a0:464_15": "yattha kakusandhassa bhagavato mahāsirīsabodhi,",
  "atk-vin01a0:464_16": "konāgamanassa bhagavato udumbarabodhi,",
  "atk-vin01a0:464_17": "kassapasammāsambuddhassa ca nigrodhabodhi patiṭṭhāsi,",
  "atk-vin01a0:464_18": "tasmiṁ mahāmeghavanuyyānassa tilakabhūte sumanasāmaṇerassa vacanena paṭhamameva katabhūmiparikamme rājavatthudvārakoṭṭhakaṭṭhāne",
  "atk-vin01a0:464_19": "mahābodhiṁ patiṭṭhāpesi.",
  "atk-vin01a0:465_0": "Kathaṁ?",
  "atk-vin01a0:465_1": "Tāni kira bodhiṁ parivāretvā āgatāni soḷasa jātisampannakulāni rājavesaṁ gaṇhiṁsu.",
  "atk-vin01a0:465_2": "Rājā dovārikavesaṁ gaṇhi.",
  "atk-vin01a0:465_3": "Soḷasa kulāni mahābodhiṁ gahetvā oropayiṁsu.",
  "atk-vin01a0:465_4": "Mahābodhi tesaṁ hatthato muttasamanantarameva asītihatthappamāṇaṁ vehāsaṁ abbhuggantvā chabbaṇṇaraṁsiyo muñci.",
  "atk-vin01a0:465_5": "Raṁsiyo sakaladīpaṁ pattharitvā upari brahmalokaṁ āhacca aṭṭhaṁsu.",
  "atk-vin01a0:465_6": "Mahābodhipāṭihāriyaṁ disvā sañjātappasādāni dasapurisasahassāni anupubbavipassanaṁ paṭṭhapetvā arahattaṁ patvā pabbajiṁsu.",
  "atk-vin01a0:465_7": "Yāva sūriyatthaṅgamā mahābodhi antalikkhe aṭṭhāsi.",
  "atk-vin01a0:465_8": "Atthaṅgamite pana sūriye rohiṇinakkhattena pathaviyaṁ patiṭṭhāsi.",
  "atk-vin01a0:465_9": "Saha bodhipatiṭṭhānā udakapariyantaṁ katvā mahāpathavī akampi.",
  "atk-vin01a0:465_10": "Patiṭṭhahitvā ca pana mahābodhi satta divasāni himagabbhe sannisīdi.",
  "atk-vin01a0:465_11": "Lokassa adassanaṁ agamāsi.",
  "atk-vin01a0:465_12": "Sattame divase vigatavalāhakaṁ nabhaṁ ahosi.",
  "atk-vin01a0:465_13": "Chabbaṇṇaraṁsiyo jalantā vipphurantā nicchariṁsu.",
  "atk-vin01a0:465_14": "Mahābodhissa khandho ca sākhāyo ca pattāni ca pañca phalāni ca dassiṁsu.",
  "atk-vin01a0:465_15": "Mahindatthero ca saṅghamittattherī ca rājā ca saparivārā mahābodhiṭṭhānameva agamaṁsu.",
  "atk-vin01a0:465_16": "Yebhuyyena ca sabbe dīpavāsino sannipatiṁsu.",
  "atk-vin01a0:465_17": "Tesaṁ passantānaṁyeva uttarasākhato ekaṁ phalaṁ paccitvā sākhato mucci.",
  "atk-vin01a0:465_18": "Thero hatthaṁ upanāmesi.",
  "atk-vin01a0:465_19": "Phalaṁ therassa hatthe patiṭṭhāsi.",
  "atk-vin01a0:465_20": "Taṁ thero ‘‘ropaya,",
  "atk-vin01a0:465_21": "mahārājā’’ti rañño adāsi.",
  "atk-vin01a0:465_22": "Rājā gahetvā suvaṇṇakaṭāhe madhurapaṁsuṁ ākiritvā gandhakalalaṁ pūretvā ropetvā mahābodhiāsannaṭṭhāne ṭhapesi.",
  "atk-vin01a0:465_23": "Sabbesaṁ passantānaṁyeva catuhatthappamāṇā aṭṭha taruṇabodhirukkhā uṭṭhahiṁsu.",
  "atk-vin01a0:465_24": "Rājā taṁ acchariyaṁ disvā aṭṭha taruṇabodhirukkhe setacchattena pūjetvā abhisekaṁ adāsi.",
  "atk-vin01a0:465_25": "Tato ekaṁ bodhirukkhaṁ āgamanakāle mahābodhinā paṭhamapatiṭṭhitokāse jambukolapaṭṭane ropayiṁsu,",
  "atk-vin01a0:465_26": "ekaṁ tavakkabrāhmaṇassa gāmadvāre,",
  "atk-vin01a0:465_27": "ekaṁ thūpārāme,",
  "atk-vin01a0:465_28": "ekaṁ issaranimmānavihāre,",
  "atk-vin01a0:465_29": "ekaṁ paṭhamacetiyaṭṭhāne,",
  "atk-vin01a0:465_30": "ekaṁ cetiyapabbate,",
  "atk-vin01a0:465_31": "ekaṁ rohaṇajanapadamhi kājaragāme,",
  "atk-vin01a0:465_32": "ekaṁ rohaṇajanapadamhiyeva candanagāme.",
  "atk-vin01a0:465_33": "Itaresaṁ catunnaṁ phalānaṁ bījehi jāte dvattiṁsa bodhitaruṇe yojaniyaārāmesu patiṭṭhāpesuṁ.",
  "atk-vin01a0:466_0": "Evaṁ puttanattuparamparāya samantā dīpavāsīnaṁ hitāya sukhāya patiṭṭhite dasabalassa dhammadhajabhūte",
  "atk-vin01a0:466_1": "mahābodhimhi anuḷā devī pañcahi kaññāsatehi pañcahi ca antepurikāsatehīti mātugāmasahassena saddhiṁ saṅghamittattheriyā",
  "atk-vin01a0:466_2": "santike pabbajitvā nacirasseva saparivārā arahatte patiṭṭhāsi.",
  "atk-vin01a0:466_3": "Ariṭṭhopi kho rañño bhāgineyyo pañcahi purisasatehi saddhiṁ therassa santike pabbajitvā nacirasseva saparivāro arahatte patiṭṭhāsi.",
  "atk-vin01a0:467_0": "Athekadivasaṁ rājā mahābodhiṁ vanditvā therena saddhiṁ thūpārāmaṁ gacchati.",
  "atk-vin01a0:467_1": "Tassa lohapāsādaṭṭhānaṁ sampattassa purisā pupphāni abhihariṁsu.",
  "atk-vin01a0:467_2": "Rājā therassa pupphāni adāsi.",
  "atk-vin01a0:467_3": "Thero pupphehi lohapāsādaṭṭhānaṁ pūjesi.",
  "atk-vin01a0:467_4": "Pupphesu bhūmiyaṁ patitamattesu mahābhūmicālo ahosi.",
  "atk-vin01a0:467_5": "Rājā ‘‘kasmā, bhante,",
  "atk-vin01a0:467_6": "bhūmi calitā’’ti pucchi. ‘‘Ismiṁ, mahārāja,",
  "atk-vin01a0:467_7": "okāse saṅghassa anāgate uposathāgāraṁ bhavissati,",
  "atk-vin01a0:467_8": "tassetaṁ pubbanimitta’’nti.",
  "atk-vin01a0:468_0": "Rājā puna therena saddhiṁ gacchanto ambaṅgaṇaṭṭhānaṁ patto.",
  "atk-vin01a0:468_1": "Tatthassa vaṇṇagandhasampannaṁ atimadhurarasaṁ ekaṁ ambapakkaṁ āharīyittha.",
  "atk-vin01a0:468_2": "Rājā taṁ therassa paribhogatthāya adāsi.",
  "atk-vin01a0:468_3": "Thero tattheva paribhuñjitvā ‘‘idaṁ ettheva ropethā’’ti āha.",
  "atk-vin01a0:468_4": "Rājā taṁ ambaṭṭhiṁ gahetvā tattheva ropetvā udakaṁ āsiñci.",
  "atk-vin01a0:468_5": "Saha ambabījaropanena pathavī akampi.",
  "atk-vin01a0:468_6": "Rājā ‘‘kasmā, bhante,",
  "atk-vin01a0:468_7": "pathavī kampitthā’’ti pucchi.",
  "atk-vin01a0:468_8": "‘‘Imasmiṁ, mahārāja,",
  "atk-vin01a0:468_9": "okāse saṅghassa anāgate ‘ambaṅgaṇaṁ’ nāma sannipātaṭṭhānaṁ bhavissati,",
  "atk-vin01a0:468_10": "tassetaṁ pubbanimitta’’nti.",
  "atk-vin01a0:469_0": "Rājā tattha aṭṭha pupphamuṭṭhiyo okiritvā vanditvā puna therena saddhiṁ gacchanto mahācetiyaṭṭhānaṁ patto.",
  "atk-vin01a0:469_1": "Tatthassa purisā campakapupphāni abhihariṁsu.",
  "atk-vin01a0:469_2": "Tāni rājā therassa adāsi.",
  "atk-vin01a0:469_3": "Thero mahācetiyaṭṭhānaṁ pupphehi pūjetvā vandi.",
  "atk-vin01a0:469_4": "Tāvadeva mahāpathavī saṅkampi.",
  "atk-vin01a0:469_5": "Rājā ‘‘kasmā, bhante,",
  "atk-vin01a0:469_6": "pathavī kampitthā’’ti pucchi.",
  "atk-vin01a0:469_7": "‘‘Imasmiṁ, mahārāja,",
  "atk-vin01a0:469_8": "okāse anāgate buddhassa bhagavato asadiso mahāthūpo bhavissati,",
  "atk-vin01a0:469_9": "tassetaṁ pubbanimitta’’nti.",
  "atk-vin01a0:469_10": "‘‘Ahameva karomi,",
  "atk-vin01a0:469_11": "bhante’’ti. ‘‘Alaṁ, mahārāja,",
  "atk-vin01a0:469_12": "tumhākaṁ aññaṁ bahukammaṁ atthi,",
  "atk-vin01a0:469_13": "tumhākaṁ pana nattā duṭṭhagāmaṇī abhayo nāma kāressatī’’ti.",
  "atk-vin01a0:469_14": "Atha rājā ‘‘sace, bhante,",
  "atk-vin01a0:469_15": "mayhaṁ nattā karissati,",
  "atk-vin01a0:469_16": "kataṁyeva mayā’’ti dvādasahatthaṁ pāsāṇatthambhaṁ āharāpetvā ‘‘devānampiyatissassa rañño nattā duṭṭhagāmaṇī",
  "atk-vin01a0:469_17": "abhayo nāma imasmiṁ padese thūpaṁ karotū’’ti akkharāni likhāpetvā patiṭṭhāpetvā vanditvā theraṁ pucchi –",
  "atk-vin01a0:469_18": "‘‘patiṭṭhitaṁ nu kho, bhante,",
  "atk-vin01a0:469_19": "tambapaṇṇidīpe sāsana’’nti?",
  "atk-vin01a0:469_20": "‘‘Patiṭṭhitaṁ, mahārāja, sāsanaṁ;",
  "atk-vin01a0:469_21": "mūlāni panassa na tāva otarantī’’ti.",
  "atk-vin01a0:469_22": "‘‘Kadā pana,",
  "atk-vin01a0:469_23": "bhante mūlāni otiṇṇāni nāma bhavissantī’’ti? ‘‘Yadā, mahārāja,",
  "atk-vin01a0:469_24": "tambapaṇṇidīpakānaṁ mātāpitūnaṁ tambapaṇṇidīpe jāto dārako tambapaṇṇidīpe pabbajitvā tambapaṇṇidīpamhiyeva",
  "atk-vin01a0:469_25": "vinayaṁ uggahetvā tambapaṇṇidīpe vācessati,",
  "atk-vin01a0:469_26": "tadā sāsanassa mūlāni otiṇṇāni nāma bhavissantī’’ti.",
  "atk-vin01a0:469_27": "‘‘Atthi pana, bhante,",
  "atk-vin01a0:469_28": "ediso bhikkhū’’ti? ‘‘Atthi, mahārāja,",
  "atk-vin01a0:469_29": "mahāariṭṭho bhikkhu paṭibalo etasmiṁ kamme’’ti.",
  "atk-vin01a0:469_30": "‘‘Mayā ettha, bhante,",
  "atk-vin01a0:469_31": "kiṁ kattabba’’nti?",
  "atk-vin01a0:469_32": "‘‘Maṇḍapaṁ, mahārāja,",
  "atk-vin01a0:469_33": "kātuṁ vaṭṭatī’’ti. ‘‘Sādhu,",
  "atk-vin01a0:469_34": "bhante’’ti rājā meghavaṇṇābhayassa amaccassa pariveṇaṭṭhāne mahāsaṅgītikāle ajātasattumahārājena katamaṇḍapappakāraṁ",
  "atk-vin01a0:469_35": "rājānubhāvena maṇḍapaṁ kāretvā sabbatāḷāvacare sakasakasippesu payojetvā ‘‘sāsanassa mūlāni otarantāni",
  "atk-vin01a0:469_36": "passissāmī’’ti anekapurisasahassaparivuto thūpārāmaṁ anuppatto.",
  "atk-vin01a0:470_0": "Tena kho pana samayena thūpārāme aṭṭhasaṭṭhi bhikkhusahassāni sannipatiṁsu.",
  "atk-vin01a0:470_1": "Mahāmahindattherassa āsanaṁ dakkhiṇābhimukhaṁ paññattaṁ hoti.",
  "atk-vin01a0:470_2": "Mahāariṭṭhattherassa dhammāsanaṁ uttarābhimukhaṁ paññattaṁ hoti.",
  "atk-vin01a0:470_3": "Atha kho mahāariṭṭhatthero mahindattherena ajjhiṭṭho attano anurūpena pattānukkamena dhammāsane nisīdi.",
  "atk-vin01a0:470_4": "Mahindattherapamukhā aṭṭhasaṭṭhi mahātherā dhammāsanaṁ parivāretvā nisīdiṁsu.",
  "atk-vin01a0:470_5": "Raññopi kaniṭṭhabhātā mattābhayatthero nāma ‘‘dhuraggāho hutvā vinayaṁ uggaṇhissāmī’’ti pañcahi bhikkhusatehi",
  "atk-vin01a0:470_6": "saddhiṁ mahāariṭṭhattherassa dhammāsanameva parivāretvā nisīdi.",
  "atk-vin01a0:470_7": "Avasesāpi bhikkhū sarājikā ca parisā attano attano pattāsane nisīdiṁsu.",
  "atk-vin01a0:471_0": "Athāyasmā mahāariṭṭhatthero tena samayena buddho bhagavā verañjāyaṁ viharati naḷerupucimandamūleti vinayanidānaṁ abhāsi.",
  "atk-vin01a0:471_1": "Bhāsite ca panāyasmatā ariṭṭhattherena vinayanidāne ākāsaṁ mahāviravaṁ ravi.",
  "atk-vin01a0:471_2": "Akālavijjulatā nicchariṁsu.",
  "atk-vin01a0:471_3": "Devatā sādhukāraṁ adaṁsu.",
  "atk-vin01a0:471_4": "Mahāpathavī udakapariyantaṁ katvā saṅkampi.",
  "atk-vin01a0:471_5": "Evaṁ anekesu pāṭihāriyesu vattamānesu āyasmā ariṭṭhatthero mahāmahindapamukhehi aṭṭhasaṭṭhiyā paccekagaṇīhi",
  "atk-vin01a0:471_6": "khīṇāsavamahātherehi tadaññehi ca aṭṭhasaṭṭhibhikkhusahassehi parivuto paṭhamakattikapavāraṇādivase thūpārāmavihāramajjhe",
  "atk-vin01a0:471_7": "satthu karuṇāguṇadīpakaṁ bhagavato anusiṭṭhikarānaṁ kāyakammavacīkammavipphanditavinayanaṁ vinayapiṭakaṁ pakāsesi.",
  "atk-vin01a0:471_8": "Pakāsetvā ca yāvatāyukaṁ tiṭṭhamāno bahūnaṁ vācetvā bahūnaṁ hadaye patiṭṭhāpetvā anupādisesāya nibbānadhātuyā parinibbāyi.",
  "atk-vin01a0:471_9": "Tepi kho mahāmahindappamukhā tasmiṁ samāgame –",
  "atk-vin01a0:472_0": "‘‘Aṭṭhasaṭṭhi mahātherā, dhuraggāhā samāgatā;",
  "atk-vin01a0:473_0": "Paccekagaṇino sabbe, dhammarājassa sāvakā.",
  "atk-vin01a0:474_0": "‘‘Khīṇāsavā vasippattā, tevijjā iddhikovidā;",
  "atk-vin01a0:475_0": "Uttamatthamabhiññāya, anusāsiṁsu rājino.",
  "atk-vin01a0:476_0": "‘‘Ālokaṁ dassayitvāna, obhāsetvā mahiṁ imaṁ;",
  "atk-vin01a0:477_0": "Jalitvā aggikkhandhāva, nibbāyiṁsu mahesayo’’.",
  "atk-vin01a0:478_0": "Tesaṁ parinibbānato aparabhāge aññepi tesaṁ therānaṁ antevāsikā tissadattakāḷasumana-dīghasumanādayo ca mahāariṭṭhattherassa antevāsikā,",
  "atk-vin01a0:478_1": "antevāsikānaṁ antevāsikā cāti evaṁ pubbe vuttappakārā ācariyaparamparā imaṁ vinayapiṭakaṁ yāvajjatanā ānesuṁ.",
  "atk-vin01a0:478_2": "Tena vuttaṁ –",
  "atk-vin01a0:479_0": "‘‘Tatiyasaṅgahato pana uddhaṁ imaṁ dīpaṁ mahindādīhi ābhataṁ,",
  "atk-vin01a0:479_1": "mahindato uggahetvā kañci kālaṁ ariṭṭhattherādīhi ābhataṁ,",
  "atk-vin01a0:479_2": "tato yāvajjatanā tesaṁyeva antevāsikaparamparabhūtāya ācariyaparamparāya ābhata’’nti.",
  "atk-vin01a0:480_0": "Kattha patiṭṭhitanti?",
  "atk-vin01a0:480_1": "Yesaṁ pāḷito ca atthato ca anūnaṁ vattati,",
  "atk-vin01a0:480_2": "maṇighaṭe pakkhittatelamiva īsakampi na paggharati,",
  "atk-vin01a0:480_3": "evarūpesu adhimattasati-gati-dhiti-mantesu lajjīsu kukkuccakesu sikkhākāmesu puggalesu patiṭṭhitanti veditabbaṁ.",
  "atk-vin01a0:480_4": "Tasmā vinayapatiṭṭhāpanatthaṁ vinayapariyattiyā ānisaṁsaṁ sallakkhetvā sikkhākāmena bhikkhunā vinayo pariyāpuṇitabbo.",
  "atk-vin01a0:481_0": "Tatrāyaṁ vinayapariyattiyā ānisaṁso –",
  "atk-vin01a0:481_1": "vinayapariyattikusalo hi puggalo sāsane paṭiladdhasaddhānaṁ kulaputtānaṁ mātāpituṭṭhāniyo hoti,",
  "atk-vin01a0:481_2": "tadāyattā hi nesaṁ pabbajjā upasampadā vattānuvattapaṭipatti ācāragocarakusalatā.",
  "atk-vin01a0:481_3": "Api cassa vinayapariyattiṁ nissāya attano sīlakkhandho sugutto hoti surakkhito;",
  "atk-vin01a0:481_4": "kukkuccapakatānaṁ bhikkhūnaṁ paṭisaraṇaṁ hoti;",
  "atk-vin01a0:481_5": "visārado saṅghamajjhe voharati;",
  "atk-vin01a0:481_6": "paccatthike sahadhammena suniggahitaṁ niggaṇhāti;",
  "atk-vin01a0:481_7": "saddhammaṭṭhitiyā paṭipanno hoti.",
  "atk-vin01a0:481_8": "Tenāha bhagavā –",
  "atk-vin01a0:481_9": "‘‘pañcime,",
  "atk-vin01a0:481_10": "bhikkhave,",
  "atk-vin01a0:481_11": "ānisaṁsā vinayadhare puggale;",
  "atk-vin01a0:481_12": "attano sīlakkhandho sugutto hoti surakkhito…pe…",
  "atk-vin01a0:481_13": "saddhammaṭṭhitiyā paṭipanno hotī’’ti (pari. 325).",
  "atk-vin01a0:482_0": "Ye cāpi saṁvaramūlakā kusalā dhammā vuttā bhagavatā,",
  "atk-vin01a0:482_1": "vinayadharo puggalo tesaṁ dāyādo;",
  "atk-vin01a0:482_2": "vinayamūlakattā tesaṁ dhammānaṁ.",
  "atk-vin01a0:482_3": "Vuttampi hetaṁ bhagavatā –",
  "atk-vin01a0:482_4": "‘‘vinayo saṁvaratthāya,",
  "atk-vin01a0:482_5": "saṁvaro avippaṭisāratthāya,",
  "atk-vin01a0:482_6": "avippaṭisāro pāmojjatthāya,",
  "atk-vin01a0:482_7": "pāmojjaṁ pītatthāya,",
  "atk-vin01a0:482_8": "pīti passaddhatthāya,",
  "atk-vin01a0:482_9": "passaddhi sukhatthāya,",
  "atk-vin01a0:482_10": "sukhaṁ samādhatthāya,",
  "atk-vin01a0:482_11": "samādhi yathābhūtañāṇadassanatthāya,",
  "atk-vin01a0:482_12": "yathābhūtañāṇadassanaṁ nibbidatthāya,",
  "atk-vin01a0:482_13": "nibbidā virāgatthāya,",
  "atk-vin01a0:482_14": "virāgo vimuttatthāya ,",
  "atk-vin01a0:482_15": "vimutti vimuttiñāṇadassanatthāya,",
  "atk-vin01a0:482_16": "vimuttiñāṇadassanaṁ anupādāparinibbānatthāya.",
  "atk-vin01a0:482_17": "Etadatthā kathā,",
  "atk-vin01a0:482_18": "etadatthā mantanā,",
  "atk-vin01a0:482_19": "etadatthā upanisā,",
  "atk-vin01a0:482_20": "etadatthaṁ sotāvadhānaṁ –",
  "atk-vin01a0:482_21": "yadidaṁ anupādācittassa vimokkho’’ti (pari. 366).",
  "atk-vin01a0:482_22": "Tasmā vinayapariyattiyā āyogo karaṇīyoti.",
  "atk-vin01a0:483_0": "Ettāvatā ca yā sā vinayasaṁvaṇṇanatthaṁ mātikā ṭhapitā tattha –",
  "atk-vin01a0:484_0": "‘‘Vuttaṁ yena yadā yasmā, dhāritaṁ yena cābhataṁ;",
  "atk-vin01a0:485_0": "Yatthappatiṭṭhitaṁ cetametaṁ, vatvā vidhiṁ tato’’ti.",
  "atk-vin01a0:486_0": "Imissā tāva gāthāya attho pakāsito vinayassa ca bāhiranidānavaṇṇanā yathādhippāyaṁ saṁvaṇṇitā hotīti.",
  "atk-vin01a0:487_0": "Tatiyasaṅgītikathā niṭṭhitā.",
  "atk-vin01a0:488_0": "Bāhiranidānakathā niṭṭhitā."
}