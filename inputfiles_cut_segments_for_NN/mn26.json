{
  "mn26:0.1_0": "Majjhima Nikāya 26 ",
  "mn26:0.2_0": "Pāsarāsisutta ",
  "mn26:1.1_0": "Evaṁ me sutaṁ—",
  "mn26:1.2_0": "ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. ",
  "mn26:2.1_0": "Atha kho bhagavā pubbaṇhasamayaṁ nivāsetvā pattacīvaramādāya sāvatthiṁ piṇḍāya pāvisi. ",
  "mn26:2.2_0": "Atha kho sambahulā bhikkhū yenāyasmā ānando tenupasaṅkamiṁsu;",
  "mn26:2.2_1": "upasaṅkamitvā āyasmantaṁ ānandaṁ etadavocuṁ:",
  "mn26:2.3_0": "“cirassutā no, āvuso ānanda,",
  "mn26:2.3_1": "bhagavato sammukhā dhammī kathā.",
  "mn26:2.4_0": "Sādhu mayaṁ, āvuso ānanda,",
  "mn26:2.4_1": "labheyyāma bhagavato sammukhā dhammiṁ kathaṁ savanāyā”ti.",
  "mn26:2.5_0": "“Tena hāyasmanto yena rammakassa brāhmaṇassa assamo tenupasaṅkamatha; ",
  "mn26:2.6_0": "appeva nāma labheyyātha bhagavato sammukhā dhammiṁ kathaṁ savanāyā”ti. ",
  "mn26:2.7_0": "“Evamāvuso”ti kho te bhikkhū āyasmato ānandassa paccassosuṁ. ",
  "mn26:3.1_0": "Atha kho bhagavā sāvatthiyaṁ piṇḍāya caritvā pacchābhattaṁ piṇḍapātapaṭikkanto āyasmantaṁ ānandaṁ āmantesi: ",
  "mn26:3.2_0": "“āyāmānanda,",
  "mn26:3.2_1": "yena pubbārāmo migāramātupāsādo tenupasaṅkamissāma divāvihārāyā”ti.",
  "mn26:3.3_0": "“Evaṁ,",
  "mn26:3.3_1": "bhante”ti kho āyasmā ānando bhagavato paccassosi.",
  "mn26:3.4_0": "Atha kho bhagavā āyasmatā ānandena saddhiṁ yena pubbārāmo migāramātupāsādo tenupasaṅkami divāvihārāya. ",
  "mn26:3.5_0": "Atha kho bhagavā sāyanhasamayaṁ paṭisallānā vuṭṭhito āyasmantaṁ ānandaṁ āmantesi: ",
  "mn26:3.6_0": "“āyāmānanda,",
  "mn26:3.6_1": "yena pubbakoṭṭhako tenupasaṅkamissāma gattāni parisiñcitun”ti.",
  "mn26:3.7_0": "“Evaṁ,",
  "mn26:3.7_1": "bhante”ti kho āyasmā ānando bhagavato paccassosi.",
  "mn26:3.8_0": "Atha kho bhagavā āyasmatā ānandena saddhiṁ yena pubbakoṭṭhako tenupasaṅkami gattāni parisiñcituṁ. ",
  "mn26:3.9_0": "Pubbakoṭṭhake gattāni parisiñcitvā paccuttaritvā ekacīvaro aṭṭhāsi gattāni pubbāpayamāno. ",
  "mn26:3.10_0": "Atha kho āyasmā ānando bhagavantaṁ etadavoca: ",
  "mn26:3.11_0": "“ayaṁ, bhante,",
  "mn26:3.11_1": "rammakassa brāhmaṇassa assamo avidūre.",
  "mn26:3.12_0": "Ramaṇīyo, bhante, rammakassa brāhmaṇassa assamo; ",
  "mn26:3.13_0": "pāsādiko, bhante, rammakassa brāhmaṇassa assamo. ",
  "mn26:3.14_0": "Sādhu, bhante,",
  "mn26:3.14_1": "bhagavā yena rammakassa brāhmaṇassa assamo tenupasaṅkamatu anukampaṁ upādāyā”ti.",
  "mn26:3.15_0": "Adhivāsesi bhagavā tuṇhībhāvena. ",
  "mn26:4.1_0": "Atha kho bhagavā yena rammakassa brāhmaṇassa assamo tenupasaṅkami. ",
  "mn26:4.2_0": "Tena kho pana samayena sambahulā bhikkhū rammakassa brāhmaṇassa assame dhammiyā kathāya sannisinnā honti. ",
  "mn26:4.3_0": "Atha kho bhagavā bahidvārakoṭṭhake aṭṭhāsi kathāpariyosānaṁ āgamayamāno. ",
  "mn26:4.4_0": "Atha kho bhagavā kathāpariyosānaṁ viditvā ukkāsitvā aggaḷaṁ ākoṭesi. ",
  "mn26:4.5_0": "Vivariṁsu kho te bhikkhū bhagavato dvāraṁ. ",
  "mn26:4.6_0": "Atha kho bhagavā rammakassa brāhmaṇassa assamaṁ pavisitvā paññatte āsane nisīdi. ",
  "mn26:4.7_0": "Nisajja kho bhagavā bhikkhū āmantesi: ",
  "mn26:4.8_0": "“kāya nuttha, bhikkhave, etarahi kathāya sannisinnā?",
  "mn26:4.8_1": "Kā ca pana vo antarākathā vippakatā”ti?",
  "mn26:4.9_0": "“Bhagavantameva kho no, bhante,",
  "mn26:4.9_1": "ārabbha dhammī kathā vippakatā, atha bhagavā anuppatto”ti.",
  "mn26:4.10_0": "“Sādhu, bhikkhave. ",
  "mn26:4.11_0": "Etaṁ kho, bhikkhave,",
  "mn26:4.11_1": "tumhākaṁ patirūpaṁ kulaputtānaṁ saddhā agārasmā anagāriyaṁ pabbajitānaṁ yaṁ tumhe dhammiyā kathāya sannisīdeyyātha.",
  "mn26:4.12_0": "Sannipatitānaṁ vo, bhikkhave, dvayaṁ karaṇīyaṁ—",
  "mn26:4.13_0": "dhammī vā kathā, ariyo vā tuṇhībhāvo. ",
  "mn26:5.1_0": "Dvemā, bhikkhave, pariyesanā—",
  "mn26:5.2_0": "ariyā ca pariyesanā, anariyā ca pariyesanā. ",
  "mn26:5.3_0": "Katamā ca, bhikkhave, anariyā pariyesanā? ",
  "mn26:5.4_0": "Idha, bhikkhave,",
  "mn26:5.4_1": "ekacco attanā jātidhammo samāno jātidhammaṁyeva pariyesati,",
  "mn26:5.4_2": "attanā jarādhammo samāno jarādhammaṁyeva pariyesati,",
  "mn26:5.4_3": "attanā byādhidhammo samāno byādhidhammaṁyeva pariyesati,",
  "mn26:5.4_4": "attanā maraṇadhammo samāno maraṇadhammaṁyeva pariyesati,",
  "mn26:5.4_5": "attanā sokadhammo samāno sokadhammaṁyeva pariyesati,",
  "mn26:5.4_6": "attanā saṅkilesadhammo samāno saṅkilesadhammaṁyeva pariyesati.",
  "mn26:6.1_0": "Kiñca, bhikkhave, jātidhammaṁ vadetha? ",
  "mn26:6.2_0": "Puttabhariyaṁ, bhikkhave, jātidhammaṁ, dāsidāsaṁ jātidhammaṁ, ajeḷakaṁ jātidhammaṁ, kukkuṭasūkaraṁ jātidhammaṁ,",
  "mn26:6.2_1": "hatthigavāssavaḷavaṁ jātidhammaṁ, jātarūparajataṁ jātidhammaṁ.",
  "mn26:6.3_0": "Jātidhammā hete, bhikkhave, upadhayo. ",
  "mn26:6.4_0": "Etthāyaṁ gathito mucchito ajjhāpanno attanā jātidhammo samāno jātidhammaṁyeva pariyesati. ",
  "mn26:7.1_0": "Kiñca, bhikkhave, jarādhammaṁ vadetha? ",
  "mn26:7.2_0": "Puttabhariyaṁ, bhikkhave, jarādhammaṁ, dāsidāsaṁ jarādhammaṁ, ajeḷakaṁ jarādhammaṁ, kukkuṭasūkaraṁ jarādhammaṁ,",
  "mn26:7.2_1": "hatthigavāssavaḷavaṁ jarādhammaṁ, jātarūparajataṁ jarādhammaṁ.",
  "mn26:7.3_0": "Jarādhammā hete, bhikkhave, upadhayo. ",
  "mn26:7.4_0": "Etthāyaṁ gathito mucchito ajjhāpanno attanā jarādhammo samāno jarādhammaṁyeva pariyesati. ",
  "mn26:8.1_0": "Kiñca, bhikkhave, byādhidhammaṁ vadetha? ",
  "mn26:8.2_0": "Puttabhariyaṁ, bhikkhave, byādhidhammaṁ, dāsidāsaṁ byādhidhammaṁ, ajeḷakaṁ byādhidhammaṁ,",
  "mn26:8.2_1": "kukkuṭasūkaraṁ byādhidhammaṁ,",
  "mn26:8.2_2": "hatthigavāssavaḷavaṁ byādhidhammaṁ.",
  "mn26:8.3_0": "Byādhidhammā hete, bhikkhave, upadhayo. ",
  "mn26:8.4_0": "Etthāyaṁ gathito mucchito ajjhāpanno attanā byādhidhammo samāno byādhidhammaṁyeva pariyesati. ",
  "mn26:9.1_0": "Kiñca, bhikkhave, maraṇadhammaṁ vadetha? ",
  "mn26:9.2_0": "Puttabhariyaṁ, bhikkhave, maraṇadhammaṁ, dāsidāsaṁ maraṇadhammaṁ, ajeḷakaṁ maraṇadhammaṁ,",
  "mn26:9.2_1": "kukkuṭasūkaraṁ maraṇadhammaṁ,",
  "mn26:9.2_2": "hatthigavāssavaḷavaṁ maraṇadhammaṁ.",
  "mn26:9.3_0": "Maraṇadhammā hete, bhikkhave, upadhayo. ",
  "mn26:9.4_0": "Etthāyaṁ gathito mucchito ajjhāpanno attanā maraṇadhammo samāno maraṇadhammaṁyeva pariyesati. ",
  "mn26:10.1_0": "Kiñca, bhikkhave, sokadhammaṁ vadetha? ",
  "mn26:10.2_0": "Puttabhariyaṁ, bhikkhave, sokadhammaṁ, dāsidāsaṁ sokadhammaṁ, ajeḷakaṁ sokadhammaṁ, kukkuṭasūkaraṁ sokadhammaṁ,",
  "mn26:10.2_1": "hatthigavāssavaḷavaṁ sokadhammaṁ.",
  "mn26:10.3_0": "Sokadhammā hete, bhikkhave, upadhayo. ",
  "mn26:10.4_0": "Etthāyaṁ gathito mucchito ajjhāpanno attanā sokadhammo samāno sokadhammaṁyeva pariyesati. ",
  "mn26:11.1_0": "Kiñca, bhikkhave, saṅkilesadhammaṁ vadetha? ",
  "mn26:11.2_0": "Puttabhariyaṁ, bhikkhave, saṅkilesadhammaṁ, dāsidāsaṁ saṅkilesadhammaṁ, ajeḷakaṁ saṅkilesadhammaṁ,",
  "mn26:11.2_1": "kukkuṭasūkaraṁ saṅkilesadhammaṁ,",
  "mn26:11.2_2": "hatthigavāssavaḷavaṁ saṅkilesadhammaṁ,",
  "mn26:11.2_3": "jātarūparajataṁ saṅkilesadhammaṁ.",
  "mn26:11.3_0": "Saṅkilesadhammā hete, bhikkhave, upadhayo. ",
  "mn26:11.4_0": "Etthāyaṁ gathito mucchito ajjhāpanno attanā saṅkilesadhammo samāno saṅkilesadhammaṁyeva pariyesati. ",
  "mn26:11.5_0": "Ayaṁ, bhikkhave, anariyā pariyesanā. ",
  "mn26:12.1_0": "Katamā ca, bhikkhave, ariyā pariyesanā? ",
  "mn26:12.2_0": "Idha, bhikkhave,",
  "mn26:12.2_1": "ekacco attanā jātidhammo samāno jātidhamme ādīnavaṁ viditvā ajātaṁ anuttaraṁ yogakkhemaṁ nibbānaṁ pariyesati,",
  "mn26:12.2_2": "attanā jarādhammo samāno jarādhamme ādīnavaṁ viditvā ajaraṁ anuttaraṁ yogakkhemaṁ nibbānaṁ pariyesati,",
  "mn26:12.2_3": "attanā byādhidhammo samāno byādhidhamme ādīnavaṁ viditvā abyādhiṁ anuttaraṁ yogakkhemaṁ nibbānaṁ pariyesati,",
  "mn26:12.2_4": "attanā maraṇadhammo samāno maraṇadhamme ādīnavaṁ viditvā amataṁ anuttaraṁ yogakkhemaṁ nibbānaṁ pariyesati,",
  "mn26:12.2_5": "attanā sokadhammo samāno sokadhamme ādīnavaṁ viditvā asokaṁ anuttaraṁ yogakkhemaṁ nibbānaṁ pariyesati,",
  "mn26:12.2_6": "attanā saṅkilesadhammo samāno saṅkilesadhamme ādīnavaṁ viditvā asaṅkiliṭṭhaṁ anuttaraṁ yogakkhemaṁ nibbānaṁ pariyesati.",
  "mn26:12.3_0": "Ayaṁ, bhikkhave, ariyā pariyesanā. ",
  "mn26:13.1_0": "Ahampi sudaṁ, bhikkhave,",
  "mn26:13.1_1": "pubbeva sambodhā anabhisambuddho bodhisattova samāno attanā jātidhammo samāno jātidhammaṁyeva pariyesāmi,",
  "mn26:13.1_2": "attanā jarādhammo samāno jarādhammaṁyeva pariyesāmi,",
  "mn26:13.1_3": "attanā byādhidhammo samāno byādhidhammaṁyeva pariyesāmi,",
  "mn26:13.1_4": "attanā maraṇadhammo samāno maraṇadhammaṁyeva pariyesāmi,",
  "mn26:13.1_5": "attanā sokadhammo samāno sokadhammaṁyeva pariyesāmi,",
  "mn26:13.1_6": "attanā saṅkilesadhammo samāno saṅkilesadhammaṁyeva pariyesāmi.",
  "mn26:13.2_0": "Tassa mayhaṁ, bhikkhave, etadahosi: ",
  "mn26:13.3_0": "‘kiṁ nu kho ahaṁ attanā jātidhammo samāno jātidhammaṁyeva pariyesāmi,",
  "mn26:13.3_1": "attanā jarādhammo samāno …pe… byādhidhammo samāno … maraṇadhammo samāno … sokadhammo samāno … attanā saṅkilesadhammo samāno saṅkilesadhammaṁyeva pariyesāmi?",
  "mn26:13.4_0": "Yannūnāhaṁ attanā jātidhammo samāno jātidhamme ādīnavaṁ viditvā ajātaṁ anuttaraṁ yogakkhemaṁ nibbānaṁ pariyeseyyaṁ,",
  "mn26:13.4_1": "attanā jarādhammo samāno jarādhamme ādīnavaṁ viditvā ajaraṁ anuttaraṁ yogakkhemaṁ nibbānaṁ pariyeseyyaṁ,",
  "mn26:13.4_2": "attanā byādhidhammo samāno byādhidhamme ādīnavaṁ viditvā abyādhiṁ anuttaraṁ yogakkhemaṁ nibbānaṁ pariyeseyyaṁ,",
  "mn26:13.4_3": "attanā maraṇadhammo samāno maraṇadhamme ādīnavaṁ viditvā amataṁ anuttaraṁ yogakkhemaṁ nibbānaṁ pariyeseyyaṁ,",
  "mn26:13.4_4": "attanā sokadhammo samāno sokadhamme ādīnavaṁ viditvā asokaṁ anuttaraṁ yogakkhemaṁ nibbānaṁ pariyeseyyaṁ,",
  "mn26:13.4_5": "attanā saṅkilesadhammo samāno saṅkilesadhamme ādīnavaṁ viditvā asaṅkiliṭṭhaṁ anuttaraṁ yogakkhemaṁ nibbānaṁ pariyeseyyan’ti.",
  "mn26:14.1_0": "So kho ahaṁ, bhikkhave,",
  "mn26:14.1_1": "aparena samayena daharova samāno susukāḷakeso,",
  "mn26:14.1_2": "bhadrena yobbanena samannāgato paṭhamena vayasā akāmakānaṁ mātāpitūnaṁ assumukhānaṁ rudantānaṁ kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajiṁ.",
  "mn26:15.1_0": "So evaṁ pabbajito samāno kiṅkusalagavesī anuttaraṁ santivarapadaṁ pariyesamāno yena āḷāro kālāmo tenupasaṅkamiṁ.",
  "mn26:15.1_1": "upasaṅkamitvā āḷāraṁ kālāmaṁ etadavocaṁ:",
  "mn26:15.2_0": "‘icchāmahaṁ, āvuso kālāma,",
  "mn26:15.2_1": "imasmiṁ dhammavinaye brahmacariyaṁ caritun’ti.",
  "mn26:15.3_0": "Evaṁ vutte, bhikkhave, āḷāro kālāmo maṁ etadavoca: ",
  "mn26:15.4_0": "‘viharatāyasmā; ",
  "mn26:15.5_0": "tādiso ayaṁ dhammo yattha viññū puriso nacirasseva sakaṁ ācariyakaṁ sayaṁ abhiññā sacchikatvā upasampajja vihareyyā’ti. ",
  "mn26:15.6_0": "So kho ahaṁ, bhikkhave,",
  "mn26:15.6_1": "nacirasseva khippameva taṁ dhammaṁ pariyāpuṇiṁ.",
  "mn26:15.7_0": "So kho ahaṁ, bhikkhave,",
  "mn26:15.7_1": "tāvatakeneva oṭṭhapahatamattena lapitalāpanamattena ñāṇavādañca vadāmi theravādañca,",
  "mn26:15.7_2": "‘jānāmi passāmī’ti ca paṭijānāmi ahañceva aññe ca.",
  "mn26:15.8_0": "Tassa mayhaṁ, bhikkhave, etadahosi: ",
  "mn26:15.9_0": "‘na kho āḷāro kālāmo imaṁ dhammaṁ kevalaṁ saddhāmattakena sayaṁ abhiññā sacchikatvā upasampajja viharāmīti pavedeti; ",
  "mn26:15.10_0": "addhā āḷāro kālāmo imaṁ dhammaṁ jānaṁ passaṁ viharatī’ti. ",
  "mn26:15.11_0": "Atha khvāhaṁ, bhikkhave,",
  "mn26:15.11_1": "yena āḷāro kālāmo tenupasaṅkamiṁ;",
  "mn26:15.11_2": "upasaṅkamitvā āḷāraṁ kālāmaṁ etadavocaṁ:",
  "mn26:15.12_0": "‘kittāvatā no, āvuso kālāma,",
  "mn26:15.12_1": "imaṁ dhammaṁ sayaṁ abhiññā sacchikatvā upasampajja viharāmīti pavedesī’ti?",
  "mn26:15.13_0": "Evaṁ vutte, bhikkhave,",
  "mn26:15.13_1": "āḷāro kālāmo ākiñcaññāyatanaṁ pavedesi.",
  "mn26:15.14_0": "Tassa mayhaṁ, bhikkhave, etadahosi: ",
  "mn26:15.15_0": "‘na kho āḷārasseva kālāmassa atthi saddhā, mayhampatthi saddhā; ",
  "mn26:15.16_0": "na kho āḷārasseva kālāmassa atthi vīriyaṁ, mayhampatthi vīriyaṁ; ",
  "mn26:15.17_0": "na kho āḷārasseva kālāmassa atthi sati, mayhampatthi sati; ",
  "mn26:15.18_0": "na kho āḷārasseva kālāmassa atthi samādhi, mayhampatthi samādhi; ",
  "mn26:15.19_0": "na kho āḷārasseva kālāmassa atthi paññā, mayhampatthi paññā. ",
  "mn26:15.20_0": "Yannūnāhaṁ yaṁ dhammaṁ āḷāro kālāmo sayaṁ abhiññā sacchikatvā upasampajja viharāmīti pavedeti,",
  "mn26:15.20_1": "tassa dhammassa sacchikiriyāya padaheyyan’ti.",
  "mn26:15.21_0": "So kho ahaṁ, bhikkhave,",
  "mn26:15.21_1": "nacirasseva khippameva taṁ dhammaṁ sayaṁ abhiññā sacchikatvā upasampajja vihāsiṁ.",
  "mn26:15.22_0": "Atha khvāhaṁ, bhikkhave,",
  "mn26:15.22_1": "yena āḷāro kālāmo tenupasaṅkamiṁ;",
  "mn26:15.22_2": "upasaṅkamitvā āḷāraṁ kālāmaṁ etadavocaṁ:",
  "mn26:15.23_0": "‘Ettāvatā no, āvuso kālāma,",
  "mn26:15.23_1": "imaṁ dhammaṁ sayaṁ abhiññā sacchikatvā upasampajja pavedesī’ti?",
  "mn26:15.24_0": "‘Ettāvatā kho ahaṁ, āvuso,",
  "mn26:15.24_1": "imaṁ dhammaṁ sayaṁ abhiññā sacchikatvā upasampajja pavedemī’ti.",
  "mn26:15.25_0": "‘Ahampi kho, āvuso,",
  "mn26:15.25_1": "ettāvatā imaṁ dhammaṁ sayaṁ abhiññā sacchikatvā upasampajja viharāmī’ti.",
  "mn26:15.26_0": "‘Lābhā no, āvuso, suladdhaṁ no, āvuso, ",
  "mn26:15.27_0": "ye mayaṁ āyasmantaṁ tādisaṁ sabrahmacāriṁ passāma. ",
  "mn26:15.28_0": "Iti yāhaṁ dhammaṁ sayaṁ abhiññā sacchikatvā upasampajja pavedemi taṁ tvaṁ dhammaṁ sayaṁ abhiññā sacchikatvā upasampajja viharasi. ",
  "mn26:15.29_0": "Yaṁ tvaṁ dhammaṁ sayaṁ abhiññā sacchikatvā upasampajja viharasi tamahaṁ dhammaṁ sayaṁ abhiññā sacchikatvā upasampajja pavedemi. ",
  "mn26:15.30_0": "Iti yāhaṁ dhammaṁ jānāmi taṁ tvaṁ dhammaṁ jānāsi,",
  "mn26:15.30_1": "yaṁ tvaṁ dhammaṁ jānāsi tamahaṁ dhammaṁ jānāmi.",
  "mn26:15.31_0": "Iti yādiso ahaṁ tādiso tuvaṁ, yādiso tuvaṁ tādiso ahaṁ. ",
  "mn26:15.32_0": "Ehi dāni, āvuso,",
  "mn26:15.32_1": "ubhova santā imaṁ gaṇaṁ pariharāmā’ti.",
  "mn26:15.33_0": "Iti kho, bhikkhave,",
  "mn26:15.33_1": "āḷāro kālāmo ācariyo me samāno attano antevāsiṁ maṁ samānaṁ attanā samasamaṁ ṭhapesi, uḷārāya ca maṁ pūjāya pūjesi.",
  "mn26:15.34_0": "Tassa mayhaṁ, bhikkhave, etadahosi: ",
  "mn26:15.35_0": "‘nāyaṁ dhammo nibbidāya na virāgāya na nirodhāya na upasamāya na abhiññāya na sambodhāya na nibbānāya saṁvattati,",
  "mn26:15.35_1": "yāvadeva ākiñcaññāyatanūpapattiyā’ti.",
  "mn26:15.36_0": "So kho ahaṁ, bhikkhave,",
  "mn26:15.36_1": "taṁ dhammaṁ analaṅkaritvā tasmā dhammā nibbijja apakkamiṁ.",
  "mn26:16.1_0": "So kho ahaṁ, bhikkhave,",
  "mn26:16.1_1": "kiṁ kusalagavesī anuttaraṁ santivarapadaṁ pariyesamāno yena udako rāmaputto tenupasaṅkamiṁ;",
  "mn26:16.1_2": "upasaṅkamitvā udakaṁ rāmaputtaṁ etadavocaṁ:",
  "mn26:16.2_0": "‘icchāmahaṁ, āvuso,",
  "mn26:16.2_1": "imasmiṁ dhammavinaye brahmacariyaṁ caritun’ti.",
  "mn26:16.3_0": "Evaṁ vutte, bhikkhave,",
  "mn26:16.3_1": "udako rāmaputto maṁ etadavoca:",
  "mn26:16.4_0": "‘viharatāyasmā; ",
  "mn26:16.5_0": "tādiso ayaṁ dhammo yattha viññū puriso nacirasseva sakaṁ ācariyakaṁ sayaṁ abhiññā sacchikatvā upasampajja vihareyyā’ti. ",
  "mn26:16.6_0": "So kho ahaṁ, bhikkhave,",
  "mn26:16.6_1": "nacirasseva khippameva taṁ dhammaṁ pariyāpuṇiṁ.",
  "mn26:16.7_0": "So kho ahaṁ, bhikkhave,",
  "mn26:16.7_1": "tāvatakeneva oṭṭhapahatamattena lapitalāpanamattena ñāṇavādañca vadāmi theravādañca,",
  "mn26:16.7_2": "‘jānāmi passāmī’ti ca paṭijānāmi ahañceva aññe ca.",
  "mn26:16.8_0": "Tassa mayhaṁ, bhikkhave, etadahosi: ",
  "mn26:16.9_0": "‘na kho rāmo imaṁ dhammaṁ kevalaṁ saddhāmattakena sayaṁ abhiññā sacchikatvā upasampajja viharāmīti pavedesi; ",
  "mn26:16.10_0": "addhā rāmo imaṁ dhammaṁ jānaṁ passaṁ vihāsī’ti. ",
  "mn26:16.11_0": "Atha khvāhaṁ, bhikkhave,",
  "mn26:16.11_1": "yena udako rāmaputto tenupasaṅkamiṁ;",
  "mn26:16.11_2": "upasaṅkamitvā udakaṁ rāmaputtaṁ etadavocaṁ:",
  "mn26:16.12_0": "‘kittāvatā no, āvuso,",
  "mn26:16.12_1": "rāmo imaṁ dhammaṁ sayaṁ abhiññā sacchikatvā upasampajja viharāmīti pavedesī’ti?",
  "mn26:16.13_0": "Evaṁ vutte, bhikkhave,",
  "mn26:16.13_1": "udako rāmaputto nevasaññānāsaññāyatanaṁ pavedesi.",
  "mn26:16.14_0": "Tassa mayhaṁ, bhikkhave, etadahosi: ",
  "mn26:16.15_0": "‘na kho rāmasseva ahosi saddhā, mayhampatthi saddhā; ",
  "mn26:16.16_0": "na kho rāmasseva ahosi vīriyaṁ, mayhampatthi vīriyaṁ; ",
  "mn26:16.17_0": "na kho rāmasseva ahosi sati, mayhampatthi sati; ",
  "mn26:16.18_0": "na kho rāmasseva ahosi samādhi, mayhampatthi samādhi, ",
  "mn26:16.19_0": "na kho rāmasseva ahosi paññā, mayhampatthi paññā. ",
  "mn26:16.20_0": "Yannūnāhaṁ yaṁ dhammaṁ rāmo sayaṁ abhiññā sacchikatvā upasampajja viharāmīti pavedesi,",
  "mn26:16.20_1": "tassa dhammassa sacchikiriyāya padaheyyan’ti.",
  "mn26:16.21_0": "So kho ahaṁ, bhikkhave,",
  "mn26:16.21_1": "nacirasseva khippameva taṁ dhammaṁ sayaṁ abhiññā sacchikatvā upasampajja vihāsiṁ.",
  "mn26:16.22_0": "Atha khvāhaṁ, bhikkhave,",
  "mn26:16.22_1": "yena udako rāmaputto tenupasaṅkamiṁ;",
  "mn26:16.22_2": "upasaṅkamitvā udakaṁ rāmaputtaṁ etadavocaṁ:",
  "mn26:16.23_0": "‘Ettāvatā no, āvuso,",
  "mn26:16.23_1": "rāmo imaṁ dhammaṁ sayaṁ abhiññā sacchikatvā upasampajja pavedesī’ti?",
  "mn26:16.24_0": "‘Ettāvatā kho, āvuso,",
  "mn26:16.24_1": "rāmo imaṁ dhammaṁ sayaṁ abhiññā sacchikatvā upasampajja pavedesī’ti.",
  "mn26:16.25_0": "‘Ahampi kho, āvuso,",
  "mn26:16.25_1": "ettāvatā imaṁ dhammaṁ sayaṁ abhiññā sacchikatvā upasampajja viharāmī’ti.",
  "mn26:16.26_0": "‘Lābhā no, āvuso, suladdhaṁ no, āvuso, ",
  "mn26:16.27_0": "ye mayaṁ āyasmantaṁ tādisaṁ sabrahmacāriṁ passāma. ",
  "mn26:16.28_0": "Iti yaṁ dhammaṁ rāmo sayaṁ abhiññā sacchikatvā upasampajja pavedesi,",
  "mn26:16.28_1": "taṁ tvaṁ dhammaṁ sayaṁ abhiññā sacchikatvā upasampajja viharasi.",
  "mn26:16.29_0": "Yaṁ tvaṁ dhammaṁ sayaṁ abhiññā sacchikatvā upasampajja viharasi,",
  "mn26:16.29_1": "taṁ dhammaṁ rāmo sayaṁ abhiññā sacchikatvā upasampajja pavedesi.",
  "mn26:16.30_0": "Iti yaṁ dhammaṁ rāmo abhiññāsi taṁ tvaṁ dhammaṁ jānāsi, yaṁ tvaṁ dhammaṁ jānāsi, taṁ dhammaṁ rāmo abhiññāsi. ",
  "mn26:16.31_0": "Iti yādiso rāmo ahosi tādiso tuvaṁ,",
  "mn26:16.31_1": "yādiso tuvaṁ tādiso rāmo ahosi.",
  "mn26:16.32_0": "Ehi dāni, āvuso, tuvaṁ imaṁ gaṇaṁ pariharā’ti. ",
  "mn26:16.33_0": "Iti kho, bhikkhave,",
  "mn26:16.33_1": "udako rāmaputto sabrahmacārī me samāno ācariyaṭṭhāne maṁ ṭhapesi, uḷārāya ca maṁ pūjāya pūjesi.",
  "mn26:16.34_0": "Tassa mayhaṁ, bhikkhave, etadahosi: ",
  "mn26:16.35_0": "‘nāyaṁ dhammo nibbidāya na virāgāya na nirodhāya na upasamāya na abhiññāya na sambodhāya na nibbānāya saṁvattati,",
  "mn26:16.35_1": "yāvadeva nevasaññānāsaññāyatanūpapattiyā’ti.",
  "mn26:16.36_0": "So kho ahaṁ, bhikkhave,",
  "mn26:16.36_1": "taṁ dhammaṁ analaṅkaritvā tasmā dhammā nibbijja apakkamiṁ.",
  "mn26:17.1_0": "So kho ahaṁ, bhikkhave,",
  "mn26:17.1_1": "kiṁ kusalagavesī anuttaraṁ santivarapadaṁ pariyesamāno magadhesu anupubbena cārikaṁ caramāno yena uruvelā senānigamo tadavasariṁ.",
  "mn26:17.2_0": "Tatthaddasaṁ ramaṇīyaṁ bhūmibhāgaṁ, pāsādikañca vanasaṇḍaṁ,",
  "mn26:17.2_1": "nadiñca sandantiṁ setakaṁ supatitthaṁ ramaṇīyaṁ, samantā ca gocaragāmaṁ.",
  "mn26:17.3_0": "Tassa mayhaṁ, bhikkhave, etadahosi: ",
  "mn26:17.4_0": "‘ramaṇīyo vata bho bhūmibhāgo, pāsādiko ca vanasaṇḍo,",
  "mn26:17.4_1": "nadī ca sandati setakā supatitthā ramaṇīyā, samantā ca gocaragāmo.",
  "mn26:17.5_0": "Alaṁ vatidaṁ kulaputtassa padhānatthikassa padhānāyā’ti. ",
  "mn26:17.6_0": "So kho ahaṁ, bhikkhave, tattheva nisīdiṁ—",
  "mn26:17.7_0": "alamidaṁ padhānāyāti. ",
  "mn26:18.1_0": "So kho ahaṁ, bhikkhave,",
  "mn26:18.1_1": "attanā jātidhammo samāno jātidhamme ādīnavaṁ viditvā ajātaṁ anuttaraṁ yogakkhemaṁ nibbānaṁ pariyesamāno ajātaṁ anuttaraṁ yogakkhemaṁ nibbānaṁ ajjhagamaṁ,",
  "mn26:18.1_2": "attanā jarādhammo samāno jarādhamme ādīnavaṁ viditvā ajaraṁ anuttaraṁ yogakkhemaṁ nibbānaṁ pariyesamāno ajaraṁ anuttaraṁ yogakkhemaṁ nibbānaṁ ajjhagamaṁ,",
  "mn26:18.1_3": "attanā byādhidhammo samāno byādhidhamme ādīnavaṁ viditvā abyādhiṁ anuttaraṁ yogakkhemaṁ nibbānaṁ pariyesamāno abyādhiṁ anuttaraṁ yogakkhemaṁ nibbānaṁ ajjhagamaṁ,",
  "mn26:18.1_4": "attanā maraṇadhammo samāno maraṇadhamme ādīnavaṁ viditvā amataṁ anuttaraṁ yogakkhemaṁ nibbānaṁ ajjhagamaṁ,",
  "mn26:18.1_5": "attanā sokadhammo samāno sokadhamme ādīnavaṁ viditvā asokaṁ anuttaraṁ yogakkhemaṁ nibbānaṁ ajjhagamaṁ,",
  "mn26:18.1_6": "attanā saṅkilesadhammo samāno saṅkilesadhamme ādīnavaṁ viditvā asaṅkiliṭṭhaṁ anuttaraṁ yogakkhemaṁ nibbānaṁ pariyesamāno asaṅkiliṭṭhaṁ anuttaraṁ yogakkhemaṁ nibbānaṁ ajjhagamaṁ.",
  "mn26:18.2_0": "Ñāṇañca pana me dassanaṁ udapādi: ",
  "mn26:18.3_0": "‘akuppā me vimutti, ayamantimā jāti, natthi dāni punabbhavo’ti. ",
  "mn26:19.1_0": "Tassa mayhaṁ, bhikkhave, etadahosi: ",
  "mn26:19.2_0": "‘adhigato kho myāyaṁ dhammo gambhīro duddaso duranubodho santo paṇīto atakkāvacaro nipuṇo paṇḍitavedanīyo. ",
  "mn26:19.3_0": "Ālayarāmā kho panāyaṁ pajā ālayaratā ālayasammuditā. ",
  "mn26:19.4_0": "Ālayarāmāya kho pana pajāya ālayaratāya ālayasammuditāya duddasaṁ idaṁ ṭhānaṁ yadidaṁ—idappaccayatā paṭiccasamuppādo. ",
  "mn26:19.5_0": "Idampi kho ṭhānaṁ duddasaṁ yadidaṁ—sabbasaṅkhārasamatho sabbūpadhipaṭinissaggo taṇhākkhayo virāgo nirodho nibbānaṁ. ",
  "mn26:19.6_0": "Ahañceva kho pana dhammaṁ deseyyaṁ, pare ca me na ājāneyyuṁ, so mamassa kilamatho, sā mamassa vihesā’ti. ",
  "mn26:19.7_0": "Apissu maṁ, bhikkhave,",
  "mn26:19.7_1": "imā anacchariyā gāthāyo paṭibhaṁsu pubbe assutapubbā:",
  "mn26:19.8_0": "‘Kicchena me adhigataṁ, ",
  "mn26:19.9_0": "halaṁ dāni pakāsituṁ; ",
  "mn26:19.10_0": "Rāgadosaparetehi, ",
  "mn26:19.11_0": "nāyaṁ dhammo susambudho. ",
  "mn26:19.12_0": "Paṭisotagāmiṁ nipuṇaṁ, ",
  "mn26:19.13_0": "gambhīraṁ duddasaṁ aṇuṁ; ",
  "mn26:19.14_0": "Rāgarattā na dakkhanti, ",
  "mn26:19.15_0": "tamokhandhena āvuṭā’ti. ",
  "mn26:19.16_0": "Itiha me, bhikkhave,",
  "mn26:19.16_1": "paṭisañcikkhato appossukkatāya cittaṁ namati, no dhammadesanāya.",
  "mn26:20.1_0": "Atha kho, bhikkhave,",
  "mn26:20.1_1": "brahmuno sahampatissa mama cetasā cetoparivitakkamaññāya etadahosi:",
  "mn26:20.2_0": "‘nassati vata bho loko, vinassati vata bho loko,",
  "mn26:20.2_1": "yatra hi nāma tathāgatassa arahato sammāsambuddhassa appossukkatāya cittaṁ namati, no dhammadesanāyā’ti.",
  "mn26:20.3_0": "Atha kho, bhikkhave,",
  "mn26:20.3_1": "brahmā sahampati—seyyathāpi nāma balavā puriso samiñjitaṁ vā bāhaṁ pasāreyya,",
  "mn26:20.3_2": "pasāritaṁ vā bāhaṁ samiñjeyya;",
  "mn26:20.3_3": "evameva—brahmaloke antarahito mama purato pāturahosi.",
  "mn26:20.4_0": "Atha kho, bhikkhave,",
  "mn26:20.4_1": "brahmā sahampati ekaṁsaṁ uttarāsaṅgaṁ karitvā yenāhaṁ tenañjaliṁ paṇāmetvā maṁ etadavoca:",
  "mn26:20.5_0": "‘desetu, bhante, bhagavā dhammaṁ, desetu sugato dhammaṁ. ",
  "mn26:20.6_0": "Santi sattā apparajakkhajātikā,",
  "mn26:20.6_1": "assavanatā dhammassa parihāyanti.",
  "mn26:20.7_0": "Bhavissanti dhammassa aññātāro’ti. ",
  "mn26:20.8_0": "Idamavoca, bhikkhave, brahmā sahampati. ",
  "mn26:20.9_0": "Idaṁ vatvā athāparaṁ etadavoca: ",
  "mn26:20.10_0": "‘Pāturahosi magadhesu pubbe, ",
  "mn26:20.11_0": "Dhammo asuddho samalehi cintito; ",
  "mn26:20.12_0": "Apāpuretaṁ amatassa dvāraṁ, ",
  "mn26:20.13_0": "Suṇantu dhammaṁ vimalenānubuddhaṁ. ",
  "mn26:20.14_0": "Sele yathā pabbatamuddhaniṭṭhito, ",
  "mn26:20.15_0": "Yathāpi passe janataṁ samantato; ",
  "mn26:20.16_0": "Tathūpamaṁ dhammamayaṁ sumedha, ",
  "mn26:20.17_0": "Pāsādamāruyha samantacakkhu; ",
  "mn26:20.18_0": "Sokāvatiṇṇaṁ janatamapetasoko, ",
  "mn26:20.19_0": "Avekkhassu jātijarābhibhūtaṁ. ",
  "mn26:20.20_0": "Uṭṭhehi vīra vijitasaṅgāma, ",
  "mn26:20.21_0": "Satthavāha aṇaṇa vicara loke; ",
  "mn26:20.22_0": "Desassu bhagavā dhammaṁ, ",
  "mn26:20.23_0": "Aññātāro bhavissantī’ti. ",
  "mn26:21.1_0": "Atha kho ahaṁ, bhikkhave,",
  "mn26:21.1_1": "brahmuno ca ajjhesanaṁ viditvā sattesu ca kāruññataṁ paṭicca buddhacakkhunā lokaṁ volokesiṁ.",
  "mn26:21.2_0": "Addasaṁ kho ahaṁ, bhikkhave,",
  "mn26:21.2_1": "buddhacakkhunā lokaṁ volokento satte apparajakkhe mahārajakkhe, tikkhindriye mudindriye, svākāre dvākāre, suviññāpaye duviññāpaye,",
  "mn26:21.2_2": "appekacce paralokavajjabhayadassāvine viharante,",
  "mn26:21.2_3": "appekacce na paralokavajjabhayadassāvine viharante.",
  "mn26:21.3_0": "Seyyathāpi nāma uppaliniyaṁ vā paduminiyaṁ vā puṇḍarīkiniyaṁ vā appekaccāni uppalāni vā padumāni vā puṇḍarīkāni vā udake jātāni udake saṁvaḍḍhāni udakānuggatāni antonimuggaposīni,",
  "mn26:21.3_1": "appekaccāni uppalāni vā padumāni vā puṇḍarīkāni vā udake jātāni udake saṁvaḍḍhāni udakānuggatāni samodakaṁ ṭhitāni,",
  "mn26:21.3_2": "appekaccāni uppalāni vā padumāni vā puṇḍarīkāni vā udake jātāni udake saṁvaḍḍhāni udakaṁ accuggamma ṭhitāni anupalittāni udakena;",
  "mn26:21.4_0": "evameva kho ahaṁ, bhikkhave,",
  "mn26:21.4_1": "buddhacakkhunā lokaṁ volokento addasaṁ satte apparajakkhe mahārajakkhe, tikkhindriye mudindriye, svākāre dvākāre, suviññāpaye duviññāpaye,",
  "mn26:21.4_2": "appekacce paralokavajjabhayadassāvine viharante,",
  "mn26:21.4_3": "appekacce na paralokavajjabhayadassāvine viharante.",
  "mn26:21.5_0": "Atha khvāhaṁ, bhikkhave,",
  "mn26:21.5_1": "brahmānaṁ sahampatiṁ gāthāya paccabhāsiṁ:",
  "mn26:21.6_0": "‘Apārutā tesaṁ amatassa dvārā, ",
  "mn26:21.7_0": "Ye sotavanto pamuñcantu saddhaṁ; ",
  "mn26:21.8_0": "Vihiṁsasaññī paguṇaṁ na bhāsiṁ, ",
  "mn26:21.9_0": "Dhammaṁ paṇītaṁ manujesu brahme’ti. ",
  "mn26:21.10_0": "Atha kho, bhikkhave,",
  "mn26:21.10_1": "brahmā sahampati ‘katāvakāso khomhi bhagavatā dhammadesanāyā’ti maṁ abhivādetvā padakkhiṇaṁ katvā tatthevantaradhāyi.",
  "mn26:22.1_0": "Tassa mayhaṁ, bhikkhave, etadahosi: ",
  "mn26:22.2_0": "‘kassa nu kho ahaṁ paṭhamaṁ dhammaṁ deseyyaṁ; ",
  "mn26:22.3_0": "ko imaṁ dhammaṁ khippameva ājānissatī’ti? ",
  "mn26:22.4_0": "Tassa mayhaṁ, bhikkhave, etadahosi: ",
  "mn26:22.5_0": "‘ayaṁ kho āḷāro kālāmo paṇḍito viyatto medhāvī dīgharattaṁ apparajakkhajātiko. ",
  "mn26:22.6_0": "Yannūnāhaṁ āḷārassa kālāmassa paṭhamaṁ dhammaṁ deseyyaṁ. ",
  "mn26:22.7_0": "So imaṁ dhammaṁ khippameva ājānissatī’ti. ",
  "mn26:22.8_0": "Atha kho maṁ, bhikkhave,",
  "mn26:22.8_1": "devatā upasaṅkamitvā etadavoca:",
  "mn26:22.9_0": "‘sattāhakālaṅkato, bhante, āḷāro kālāmo’ti. ",
  "mn26:22.10_0": "Ñāṇañca pana me dassanaṁ udapādi: ",
  "mn26:22.11_0": "‘sattāhakālaṅkato āḷāro kālāmo’ti. ",
  "mn26:22.12_0": "Tassa mayhaṁ, bhikkhave, etadahosi: ",
  "mn26:22.13_0": "‘mahājāniyo kho āḷāro kālāmo. ",
  "mn26:22.14_0": "Sace hi so imaṁ dhammaṁ suṇeyya, khippameva ājāneyyā’ti. ",
  "mn26:23.1_0": "Tassa mayhaṁ, bhikkhave, etadahosi: ",
  "mn26:23.2_0": "‘kassa nu kho ahaṁ paṭhamaṁ dhammaṁ deseyyaṁ; ",
  "mn26:23.3_0": "ko imaṁ dhammaṁ khippameva ājānissatī’ti? ",
  "mn26:23.4_0": "Tassa mayhaṁ, bhikkhave, etadahosi: ",
  "mn26:23.5_0": "‘ayaṁ kho udako rāmaputto paṇḍito viyatto medhāvī dīgharattaṁ apparajakkhajātiko. ",
  "mn26:23.6_0": "Yannūnāhaṁ udakassa rāmaputtassa paṭhamaṁ dhammaṁ deseyyaṁ. ",
  "mn26:23.7_0": "So imaṁ dhammaṁ khippameva ājānissatī’ti. ",
  "mn26:23.8_0": "Atha kho maṁ, bhikkhave,",
  "mn26:23.8_1": "devatā upasaṅkamitvā etadavoca:",
  "mn26:23.9_0": "‘abhidosakālaṅkato, bhante, udako rāmaputto’ti. ",
  "mn26:23.10_0": "Ñāṇañca pana me dassanaṁ udapādi: ",
  "mn26:23.11_0": "‘abhidosakālaṅkato udako rāmaputto’ti. ",
  "mn26:23.12_0": "Tassa mayhaṁ, bhikkhave, etadahosi: ",
  "mn26:23.13_0": "‘mahājāniyo kho udako rāmaputto. ",
  "mn26:23.14_0": "Sace hi so imaṁ dhammaṁ suṇeyya, khippameva ājāneyyā’ti. ",
  "mn26:24.1_0": "Tassa mayhaṁ, bhikkhave, etadahosi: ",
  "mn26:24.2_0": "‘kassa nu kho ahaṁ paṭhamaṁ dhammaṁ deseyyaṁ; ",
  "mn26:24.3_0": "ko imaṁ dhammaṁ khippameva ājānissatī’ti? ",
  "mn26:24.4_0": "Tassa mayhaṁ, bhikkhave, etadahosi: ",
  "mn26:24.5_0": "‘bahukārā kho me pañcavaggiyā bhikkhū,",
  "mn26:24.5_1": "ye maṁ padhānapahitattaṁ upaṭṭhahiṁsu.",
  "mn26:24.6_0": "Yannūnāhaṁ pañcavaggiyānaṁ bhikkhūnaṁ paṭhamaṁ dhammaṁ deseyyan’ti. ",
  "mn26:24.7_0": "Tassa mayhaṁ, bhikkhave, etadahosi: ",
  "mn26:24.8_0": "‘kahaṁ nu kho etarahi pañcavaggiyā bhikkhū viharantī’ti? ",
  "mn26:24.9_0": "Addasaṁ kho ahaṁ, bhikkhave,",
  "mn26:24.9_1": "dibbena cakkhunā visuddhena atikkantamānusakena pañcavaggiye bhikkhū bārāṇasiyaṁ viharante isipatane migadāye.",
  "mn26:24.10_0": "Atha khvāhaṁ, bhikkhave,",
  "mn26:24.10_1": "uruvelāyaṁ yathābhirantaṁ viharitvā yena bārāṇasī tena cārikaṁ pakkamiṁ.",
  "mn26:25.1_0": "Addasā kho maṁ, bhikkhave,",
  "mn26:25.1_1": "upako ājīvako antarā ca gayaṁ antarā ca bodhiṁ addhānamaggappaṭipannaṁ.",
  "mn26:25.2_0": "Disvāna maṁ etadavoca: ",
  "mn26:25.3_0": "‘vippasannāni kho te, āvuso, indriyāni,",
  "mn26:25.3_1": "parisuddho chavivaṇṇo pariyodāto.",
  "mn26:25.4_0": "Kaṁsi tvaṁ, āvuso, uddissa pabbajito, ko vā te satthā,",
  "mn26:25.4_1": "kassa vā tvaṁ dhammaṁ rocesī’ti?",
  "mn26:25.5_0": "Evaṁ vutte, ahaṁ, bhikkhave,",
  "mn26:25.5_1": "upakaṁ ājīvakaṁ gāthāhi ajjhabhāsiṁ:",
  "mn26:25.6_0": "‘Sabbābhibhū sabbavidūhamasmi, ",
  "mn26:25.7_0": "Sabbesu dhammesu anūpalitto; ",
  "mn26:25.8_0": "Sabbañjaho taṇhākkhaye vimutto, ",
  "mn26:25.9_0": "Sayaṁ abhiññāya kamuddiseyyaṁ. ",
  "mn26:25.10_0": "Na me ācariyo atthi, ",
  "mn26:25.11_0": "sadiso me na vijjati; ",
  "mn26:25.12_0": "Sadevakasmiṁ lokasmiṁ, ",
  "mn26:25.13_0": "natthi me paṭipuggalo. ",
  "mn26:25.14_0": "Ahañhi arahā loke, ",
  "mn26:25.15_0": "ahaṁ satthā anuttaro; ",
  "mn26:25.16_0": "Ekomhi sammāsambuddho, ",
  "mn26:25.17_0": "sītibhūtosmi nibbuto. ",
  "mn26:25.18_0": "Dhammacakkaṁ pavattetuṁ, ",
  "mn26:25.19_0": "Gacchāmi kāsinaṁ puraṁ; ",
  "mn26:25.20_0": "Andhībhūtasmiṁ lokasmiṁ, ",
  "mn26:25.21_0": "Āhañchaṁ amatadundubhin’ti. ",
  "mn26:25.22_0": "‘Yathā kho tvaṁ, āvuso, paṭijānāsi, arahasi anantajino’ti. ",
  "mn26:25.23_0": "‘Mādisā ve jinā honti, ",
  "mn26:25.24_0": "ye pattā āsavakkhayaṁ; ",
  "mn26:25.25_0": "Jitā me pāpakā dhammā, ",
  "mn26:25.26_0": "tasmāhamupaka jino’ti. ",
  "mn26:25.27_0": "Evaṁ vutte, bhikkhave,",
  "mn26:25.27_1": "upako ājīvako ‘hupeyyapāvuso’ti vatvā sīsaṁ okampetvā ummaggaṁ gahetvā pakkāmi.",
  "mn26:26.1_0": "Atha khvāhaṁ, bhikkhave,",
  "mn26:26.1_1": "anupubbena cārikaṁ caramāno yena bārāṇasī isipatanaṁ migadāyo yena pañcavaggiyā bhikkhū tenupasaṅkamiṁ.",
  "mn26:26.2_0": "Addasaṁsu kho maṁ, bhikkhave,",
  "mn26:26.2_1": "pañcavaggiyā bhikkhū dūrato āgacchantaṁ.",
  "mn26:26.3_0": "Disvāna aññamaññaṁ saṇṭhapesuṁ: ",
  "mn26:26.4_0": "‘ayaṁ kho, āvuso,",
  "mn26:26.4_1": "samaṇo gotamo āgacchati bāhulliko padhānavibbhanto āvatto bāhullāya.",
  "mn26:26.5_0": "So neva abhivādetabbo, na paccuṭṭhātabbo;",
  "mn26:26.5_1": "nāssa pattacīvaraṁ paṭiggahetabbaṁ.",
  "mn26:26.6_0": "Api ca kho āsanaṁ ṭhapetabbaṁ,",
  "mn26:26.6_1": "sace ākaṅkhissati nisīdissatī’ti.",
  "mn26:26.7_0": "Yathā yathā kho ahaṁ, bhikkhave,",
  "mn26:26.7_1": "upasaṅkamiṁ tathā tathā pañcavaggiyā bhikkhū nāsakkhiṁsu sakāya katikāya saṇṭhātuṁ.",
  "mn26:26.8_0": "Appekacce maṁ paccuggantvā pattacīvaraṁ paṭiggahesuṁ, appekacce āsanaṁ paññapesuṁ,",
  "mn26:26.8_1": "appekacce pādodakaṁ upaṭṭhapesuṁ.",
  "mn26:26.9_0": "Api ca kho maṁ nāmena ca āvusovādena ca samudācaranti. ",
  "mn26:27.1_0": "Evaṁ vutte, ahaṁ, bhikkhave,",
  "mn26:27.1_1": "pañcavaggiye bhikkhū etadavocaṁ:",
  "mn26:27.2_0": "‘mā, bhikkhave,",
  "mn26:27.2_1": "tathāgataṁ nāmena ca āvusovādena ca samudācaratha.",
  "mn26:27.3_0": "Arahaṁ, bhikkhave, tathāgato sammāsambuddho. ",
  "mn26:27.4_0": "Odahatha, bhikkhave, sotaṁ, amatamadhigataṁ, ahamanusāsāmi, ahaṁ dhammaṁ desemi. ",
  "mn26:27.5_0": "Yathānusiṭṭhaṁ tathā paṭipajjamānā nacirasseva—yassatthāya kulaputtā sammadeva agārasmā anagāriyaṁ pabbajanti,",
  "mn26:27.5_1": "tadanuttaraṁ—brahmacariyapariyosānaṁ diṭṭheva dhamme sayaṁ abhiññā sacchikatvā upasampajja viharissathā’ti.",
  "mn26:27.6_0": "Evaṁ vutte, bhikkhave,",
  "mn26:27.6_1": "pañcavaggiyā bhikkhū maṁ etadavocuṁ:",
  "mn26:27.7_0": "‘tāyapi kho tvaṁ, āvuso gotama,",
  "mn26:27.7_1": "iriyāya tāya paṭipadāya tāya dukkarakārikāya nājjhagamā uttari manussadhammā alamariyañāṇadassanavisesaṁ,",
  "mn26:27.7_2": "kiṁ pana tvaṁ etarahi bāhulliko padhānavibbhanto āvatto bāhullāya adhigamissasi uttari manussadhammā alamariyañāṇadassanavisesan’ti?",
  "mn26:27.8_0": "Evaṁ vutte, ahaṁ, bhikkhave,",
  "mn26:27.8_1": "pañcavaggiye bhikkhū etadavocaṁ:",
  "mn26:27.9_0": "‘na, bhikkhave, tathāgato bāhulliko, na padhānavibbhanto, na āvatto bāhullāya. ",
  "mn26:27.10_0": "Arahaṁ, bhikkhave, tathāgato sammāsambuddho. ",
  "mn26:27.11_0": "Odahatha, bhikkhave, sotaṁ, amatamadhigataṁ, ahamanusāsāmi, ahaṁ dhammaṁ desemi. ",
  "mn26:27.12_0": "Yathānusiṭṭhaṁ tathā paṭipajjamānā nacirasseva—yassatthāya kulaputtā sammadeva agārasmā anagāriyaṁ pabbajanti,",
  "mn26:27.12_1": "tadanuttaraṁ—brahmacariyapariyosānaṁ diṭṭheva dhamme sayaṁ abhiññā sacchikatvā upasampajja viharissathā’ti.",
  "mn26:27.13_0": "Dutiyampi kho, bhikkhave,",
  "mn26:27.13_1": "pañcavaggiyā bhikkhū maṁ etadavocuṁ:",
  "mn26:27.14_0": "‘tāyapi kho tvaṁ, āvuso gotama,",
  "mn26:27.14_1": "iriyāya tāya paṭipadāya tāya dukkarakārikāya nājjhagamā uttari manussadhammā alamariyañāṇadassanavisesaṁ,",
  "mn26:27.14_2": "kiṁ pana tvaṁ etarahi bāhulliko padhānavibbhanto āvatto bāhullāya adhigamissasi uttari manussadhammā alamariyañāṇadassanavisesan’ti?",
  "mn26:27.15_0": "Dutiyampi kho ahaṁ, bhikkhave,",
  "mn26:27.15_1": "pañcavaggiye bhikkhū etadavocaṁ:",
  "mn26:27.16_0": "‘na, bhikkhave, tathāgato bāhulliko …pe… ",
  "mn26:27.17_0": "upasampajja viharissathā’ti. ",
  "mn26:27.18_0": "Tatiyampi kho, bhikkhave,",
  "mn26:27.18_1": "pañcavaggiyā bhikkhū maṁ etadavocuṁ:",
  "mn26:27.19_0": "‘tāyapi kho tvaṁ, āvuso gotama,",
  "mn26:27.19_1": "iriyāya tāya paṭipadāya tāya dukkarakārikāya nājjhagamā uttari manussadhammā alamariyañāṇadassanavisesaṁ,",
  "mn26:27.19_2": "kiṁ pana tvaṁ etarahi bāhulliko padhānavibbhanto āvatto bāhullāya adhigamissasi uttari manussadhammā alamariyañāṇadassanavisesan’ti?",
  "mn26:28.1_0": "Evaṁ vutte, ahaṁ, bhikkhave,",
  "mn26:28.1_1": "pañcavaggiye bhikkhū etadavocaṁ:",
  "mn26:28.2_0": "‘abhijānātha me no tumhe, bhikkhave,",
  "mn26:28.2_1": "ito pubbe evarūpaṁ pabhāvitametan’ti?",
  "mn26:28.3_0": "‘No hetaṁ, bhante’. ",
  "mn26:28.4_0": "‘Arahaṁ, bhikkhave, tathāgato sammāsambuddho. ",
  "mn26:28.5_0": "Odahatha, bhikkhave, sotaṁ, amatamadhigataṁ, ahamanusāsāmi, ahaṁ dhammaṁ desemi. ",
  "mn26:28.6_0": "Yathānusiṭṭhaṁ tathā paṭipajjamānā nacirasseva—yassatthāya kulaputtā sammadeva agārasmā anagāriyaṁ pabbajanti,",
  "mn26:28.6_1": "tadanuttaraṁ—brahmacariyapariyosānaṁ diṭṭheva dhamme sayaṁ abhiññā sacchikatvā upasampajja viharissathā’ti.",
  "mn26:29.1_0": "Asakkhiṁ kho ahaṁ, bhikkhave,",
  "mn26:29.1_1": "pañcavaggiye bhikkhū saññāpetuṁ.",
  "mn26:29.2_0": "Dvepi sudaṁ, bhikkhave, bhikkhū ovadāmi, tayo bhikkhū piṇḍāya caranti. ",
  "mn26:29.3_0": "Yaṁ tayo bhikkhū piṇḍāya caritvā āharanti tena chabbaggiyā yāpema. ",
  "mn26:29.4_0": "Tayopi sudaṁ, bhikkhave, bhikkhū ovadāmi, dve bhikkhū piṇḍāya caranti. ",
  "mn26:29.5_0": "Yaṁ dve bhikkhū piṇḍāya caritvā āharanti tena chabbaggiyā yāpema. ",
  "mn26:30.1_0": "Atha kho, bhikkhave,",
  "mn26:30.1_1": "pañcavaggiyā bhikkhū mayā evaṁ ovadiyamānā evaṁ anusāsiyamānā attanā jātidhammā samānā jātidhamme ādīnavaṁ viditvā ajātaṁ anuttaraṁ yogakkhemaṁ nibbānaṁ pariyesamānā ajātaṁ anuttaraṁ yogakkhemaṁ nibbānaṁ ajjhagamaṁsu,",
  "mn26:30.1_2": "attanā jarādhammā samānā jarādhamme ādīnavaṁ viditvā ajaraṁ anuttaraṁ yogakkhemaṁ nibbānaṁ pariyesamānā ajaraṁ anuttaraṁ yogakkhemaṁ nibbānaṁ ajjhagamaṁsu,",
  "mn26:30.1_3": "attanā byādhidhammā samānā …pe… attanā maraṇadhammā samānā … attanā sokadhammā samānā … attanā saṅkilesadhammā samānā saṅkilesadhamme ādīnavaṁ viditvā asaṅkiliṭṭhaṁ anuttaraṁ yogakkhemaṁ nibbānaṁ pariyesamānā asaṅkiliṭṭhaṁ anuttaraṁ yogakkhemaṁ nibbānaṁ ajjhagamaṁsu.",
  "mn26:30.2_0": "Ñāṇañca pana nesaṁ dassanaṁ udapādi: ",
  "mn26:30.3_0": "‘akuppā no vimutti, ayamantimā jāti, natthi dāni punabbhavo’ti. ",
  "mn26:31.1_0": "Pañcime, bhikkhave, kāmaguṇā. ",
  "mn26:31.2_0": "Katame pañca? ",
  "mn26:31.3_0": "Cakkhuviññeyyā rūpā iṭṭhā kantā manāpā piyarūpā kāmūpasaṁhitā rajanīyā, ",
  "mn26:31.4_0": "sotaviññeyyā saddā …pe… ",
  "mn26:31.5_0": "ghānaviññeyyā gandhā … ",
  "mn26:31.6_0": "jivhāviññeyyā rasā … ",
  "mn26:31.7_0": "kāyaviññeyyā phoṭṭhabbā iṭṭhā kantā manāpā piyarūpā kāmūpasaṁhitā rajanīyā. ",
  "mn26:31.8_0": "Ime kho, bhikkhave, pañca kāmaguṇā. ",
  "mn26:32.1_0": "Ye hi keci, bhikkhave,",
  "mn26:32.1_1": "samaṇā vā brāhmaṇā vā ime pañca kāmaguṇe gathitā mucchitā ajjhopannā anādīnavadassāvino anissaraṇapaññā paribhuñjanti, te evamassu veditabbā:",
  "mn26:32.2_0": "‘anayamāpannā byasanamāpannā yathākāmakaraṇīyā pāpimato’. ",
  "mn26:32.3_0": "Seyyathāpi, bhikkhave,",
  "mn26:32.3_1": "āraññako mago baddho pāsarāsiṁ adhisayeyya.",
  "mn26:32.4_0": "So evamassa veditabbo: ",
  "mn26:32.5_0": "‘anayamāpanno byasanamāpanno yathākāmakaraṇīyo luddassa. ",
  "mn26:32.6_0": "Āgacchante ca pana ludde yena kāmaṁ na pakkamissatī’ti. ",
  "mn26:32.7_0": "Evameva kho, bhikkhave,",
  "mn26:32.7_1": "ye hi keci samaṇā vā brāhmaṇā vā ime pañca kāmaguṇe gathitā mucchitā ajjhopannā anādīnavadassāvino anissaraṇapaññā paribhuñjanti, te evamassu veditabbā:",
  "mn26:32.8_0": "‘anayamāpannā byasanamāpannā yathākāmakaraṇīyā pāpimato’. ",
  "mn26:33.1_0": "Ye ca kho keci, bhikkhave,",
  "mn26:33.1_1": "samaṇā vā brāhmaṇā vā ime pañca kāmaguṇe agathitā amucchitā anajjhopannā ādīnavadassāvino nissaraṇapaññā paribhuñjanti, te evamassu veditabbā:",
  "mn26:33.2_0": "‘na anayamāpannā na byasanamāpannā na yathākāmakaraṇīyā pāpimato’. ",
  "mn26:33.3_0": "Seyyathāpi, bhikkhave,",
  "mn26:33.3_1": "āraññako mago abaddho pāsarāsiṁ adhisayeyya.",
  "mn26:33.4_0": "So evamassa veditabbo: ",
  "mn26:33.5_0": "‘na anayamāpanno na byasanamāpanno na yathākāmakaraṇīyo luddassa. ",
  "mn26:33.6_0": "Āgacchante ca pana ludde yena kāmaṁ pakkamissatī’ti. ",
  "mn26:33.7_0": "Evameva kho, bhikkhave,",
  "mn26:33.7_1": "ye hi keci samaṇā vā brāhmaṇā vā ime pañca kāmaguṇe agathitā amucchitā anajjhopannā ādīnavadassāvino nissaraṇapaññā paribhuñjanti, te evamassu veditabbā:",
  "mn26:33.8_0": "‘na anayamāpannā na byasanamāpannā na yathākāmakaraṇīyā pāpimato’. ",
  "mn26:34.1_0": "Seyyathāpi, bhikkhave,",
  "mn26:34.1_1": "āraññako mago araññe pavane caramāno vissattho gacchati, vissattho tiṭṭhati, vissattho nisīdati, vissattho seyyaṁ kappeti.",
  "mn26:34.2_0": "Taṁ kissa hetu? ",
  "mn26:34.3_0": "Anāpāthagato, bhikkhave, luddassa. ",
  "mn26:34.4_0": "Evameva kho, bhikkhave,",
  "mn26:34.4_1": "bhikkhu vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharati.",
  "mn26:34.5_0": "Ayaṁ vuccati, bhikkhave,",
  "mn26:34.5_1": "bhikkhu andhamakāsi māraṁ apadaṁ,",
  "mn26:34.5_2": "vadhitvā māracakkhuṁ adassanaṁ gato pāpimato.",
  "mn26:35.1_0": "Puna caparaṁ, bhikkhave,",
  "mn26:35.1_1": "bhikkhu vitakkavicārānaṁ vūpasamā ajjhattaṁ sampasādanaṁ cetaso ekodibhāvaṁ avitakkaṁ avicāraṁ samādhijaṁ pītisukhaṁ dutiyaṁ jhānaṁ upasampajja viharati.",
  "mn26:35.2_0": "Ayaṁ vuccati, bhikkhave …pe… pāpimato. ",
  "mn26:36.1_0": "Puna caparaṁ, bhikkhave,",
  "mn26:36.1_1": "bhikkhu pītiyā ca virāgā upekkhako ca viharati, sato ca sampajāno,",
  "mn26:36.1_2": "sukhañca kāyena paṭisaṁvedeti yaṁ taṁ ariyā ācikkhanti ‘upekkhako satimā sukhavihārī’ti tatiyaṁ jhānaṁ upasampajja viharati.",
  "mn26:36.2_0": "Ayaṁ vuccati, bhikkhave …pe… pāpimato. ",
  "mn26:37.1_0": "Puna caparaṁ, bhikkhave,",
  "mn26:37.1_1": "bhikkhu sukhassa ca pahānā dukkhassa ca pahānā pubbeva somanassadomanassānaṁ atthaṅgamā adukkhamasukhaṁ upekkhāsatipārisuddhiṁ catutthaṁ jhānaṁ upasampajja viharati.",
  "mn26:37.2_0": "Ayaṁ vuccati, bhikkhave …pe… pāpimato. ",
  "mn26:38.1_0": "Puna caparaṁ, bhikkhave,",
  "mn26:38.1_1": "bhikkhu sabbaso rūpasaññānaṁ samatikkamā paṭighasaññānaṁ atthaṅgamā nānattasaññānaṁ amanasikārā ‘ananto ākāso’ti ākāsānañcāyatanaṁ upasampajja viharati.",
  "mn26:38.2_0": "Ayaṁ vuccati, bhikkhave …pe… pāpimato. ",
  "mn26:39.1_0": "Puna caparaṁ, bhikkhave,",
  "mn26:39.1_1": "bhikkhu sabbaso ākāsānañcāyatanaṁ samatikkamma ‘anantaṁ viññāṇan’ti viññāṇañcāyatanaṁ upasampajja viharati.",
  "mn26:39.2_0": "Ayaṁ vuccati, bhikkhave …pe… pāpimato. ",
  "mn26:40.1_0": "Puna caparaṁ, bhikkhave,",
  "mn26:40.1_1": "bhikkhu sabbaso viññāṇañcāyatanaṁ samatikkamma ‘natthi kiñcī’ti ākiñcaññāyatanaṁ upasampajja viharati.",
  "mn26:40.2_0": "Ayaṁ vuccati, bhikkhave …pe… pāpimato. ",
  "mn26:41.1_0": "Puna caparaṁ, bhikkhave,",
  "mn26:41.1_1": "bhikkhu sabbaso ākiñcaññāyatanaṁ samatikkamma nevasaññānāsaññāyatanaṁ upasampajja viharati.",
  "mn26:41.2_0": "Ayaṁ vuccati, bhikkhave …pe… pāpimato. ",
  "mn26:42.1_0": "Puna caparaṁ, bhikkhave,",
  "mn26:42.1_1": "bhikkhu sabbaso nevasaññānāsaññāyatanaṁ samatikkamma saññāvedayitanirodhaṁ upasampajja viharati,",
  "mn26:42.1_2": "paññāya cassa disvā āsavā parikkhīṇā honti.",
  "mn26:42.2_0": "Ayaṁ vuccati, bhikkhave,",
  "mn26:42.2_1": "bhikkhu andhamakāsi māraṁ apadaṁ,",
  "mn26:42.2_2": "vadhitvā māracakkhuṁ adassanaṁ gato pāpimato.",
  "mn26:42.3_0": "Tiṇṇo loke visattikaṁ vissattho gacchati, vissattho tiṭṭhati, vissattho nisīdati, vissattho seyyaṁ kappeti. ",
  "mn26:42.4_0": "Taṁ kissa hetu? ",
  "mn26:42.5_0": "Anāpāthagato, bhikkhave, pāpimato”ti. ",
  "mn26:42.6_0": "Idamavoca bhagavā. ",
  "mn26:42.7_0": "Attamanā te bhikkhū bhagavato bhāsitaṁ abhinandunti. ",
  "mn26:42.8_0": "Pāsarāsisuttaṁ niṭṭhitaṁ chaṭṭhaṁ. "
}