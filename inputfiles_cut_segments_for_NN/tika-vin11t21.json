{
  "tika-vin11t21:0_0": "Cammakkhandhakakathāvaṇṇanā",
  "tika-vin11t21:1_0": "2650.",
  "tika-vin11t21:1_1": "Eḷakā ca ajā ca migā cāti viggaho.",
  "tika-vin11t21:1_2": "Pasūnaṁ dvande ekattanapuṁsakattassa vibhāsitattā bahuvacananiddeso.",
  "tika-vin11t21:1_3": "Eḷakānañca ajānañca migānaṁ rohiteṇikuruṅgānañca.",
  "tika-vin11t21:1_4": "Pasadā ca migamātā ca pasadamigamātā,",
  "tika-vin11t21:1_5": "‘‘pasadamigamātuyā’’ti vattabbe gāthābandhavasena ‘‘pasada’’nti niggahitāgamo.",
  "tika-vin11t21:1_6": "Pasadamigamātuyā ca cammaṁ bhikkhuno vaṭṭatīti yojanā.",
  "tika-vin11t21:1_7": "‘‘Migāna’’nti iminā gahitānamevettha vibhāgadassanaṁ ‘‘rohiteṇī’’tiādi.",
  "tika-vin11t21:1_8": "Rohitādayo migavibhāgavisesā.",
  "tika-vin11t21:2_0": "2651.Etesaṁ yathāvuttasattānaṁ cammaṁ ṭhapetvā aññaṁ cammaṁ dukkaṭāpattiyā vatthubhūtanti attho.",
  "tika-vin11t21:2_1": "Aññanti ca –",
  "tika-vin11t21:3_0": "‘‘Makkaṭo kāḷasīho ca, sarabho kadalīmigo;",
  "tika-vin11t21:4_0": "Ye ca vāḷamigā honti, tesaṁ cammaṁ na vaṭṭatī’’ti. (mahāva. aṭṭha. 259) –",
  "tika-vin11t21:5_0": "Aṭṭhakathāya paṭikkhittaṁ cammamāha.",
  "tika-vin11t21:5_1": "Makkaṭo nāma sākhamigo.",
  "tika-vin11t21:5_2": "Kāḷasīho nāma mahāmukhavānarajātiko.",
  "tika-vin11t21:5_3": "Vāḷamigā nāma sīhabyagghādayo. Yathāha –",
  "tika-vin11t21:5_4": "‘‘tattha vāḷamigāti sīhabyagghaacchataracchā,",
  "tika-vin11t21:5_5": "na kevalañca eteyeva,",
  "tika-vin11t21:5_6": "yesaṁ pana cammaṁ vaṭṭatīti vuttaṁ,",
  "tika-vin11t21:5_7": "te ṭhapetvā avasesā antamaso gomahiṁsassamiḷārādayopi sabbe imasmiṁ atthe ‘vāḷamigā’tveva veditabbā’’ti.",
  "tika-vin11t21:6_0": "Thavikā ca upāhanā ca thavikopāhanaṁ.",
  "tika-vin11t21:6_1": "Amānusaṁ manussacammarahitaṁ sabbaṁ cammaṁ thavikopāhane vaṭṭatīti yojanā.",
  "tika-vin11t21:6_2": "Ettha thavikāti upāhanādikosakassa gahaṇaṁ.",
  "tika-vin11t21:6_3": "Yathāha ‘‘manussacammaṁ ṭhapetvā yena kenaci cammena upāhanā vaṭṭati.",
  "tika-vin11t21:6_4": "Upāhanākosakasatthakakosakakuñjikākosakesupi eseva nayo’’ti (mahāva. aṭṭha. 259).",
  "tika-vin11t21:7_0": "2652.",
  "tika-vin11t21:7_1": "‘‘Anujānāmi,",
  "tika-vin11t21:7_2": "bhikkhave,",
  "tika-vin11t21:7_3": "sabbapaccantimesu janapadesu guṇaṅguṇūpāhana’’nti (mahāva.",
  "tika-vin11t21:7_4": "259) vacanato ‘‘vaṭṭanti majjhime dese,",
  "tika-vin11t21:7_5": "na guṇaṅguṇūpāhanā’’ti vuttaṁ.",
  "tika-vin11t21:7_6": "Majjhime deseti ‘‘puratthimāya disāya gajaṅgalaṁ nāma nigamo’’tiādinā (mahāva.",
  "tika-vin11t21:7_7": "259) vuttasīmāparicchede majjhimadese.",
  "tika-vin11t21:7_8": "Guṇaṅguṇūpāhanāti catupaṭalato paṭṭhāya bahupaṭalā upāhanā. Yathāha –",
  "tika-vin11t21:7_9": "‘‘guṇaṅguṇūpāhanāti catupaṭalato paṭṭhāya vuccatī’’ti (mahāva. aṭṭha. 245).",
  "tika-vin11t21:7_10": "Majjhimadese guṇaṅguṇūpāhanā na vaṭṭantīti yojanā.",
  "tika-vin11t21:7_11": "Antoārāmeti ettha pakaraṇato ‘‘sabbesa’’nti labbhati,",
  "tika-vin11t21:7_12": "gilānānamitaresañca sabbesanti attho.",
  "tika-vin11t21:7_13": "Sabbatthāpi cāti antoārāme,",
  "tika-vin11t21:7_14": "bahi cāti sabbatthāpi.",
  "tika-vin11t21:7_15": "Roginoti gilānassa vaṭṭantīti yojanā.",
  "tika-vin11t21:8_0": "2653.",
  "tika-vin11t21:8_1": "Puṭabaddhā khallakabaddhācāti paccekaṁ yojetabbaṁ.",
  "tika-vin11t21:8_2": "Viseso panetāsaṁ aṭṭhakathāyameva vutto ‘‘puṭabaddhāti yonakaupāhanā vuccati,",
  "tika-vin11t21:8_3": "yā yāvajaṅghato sabbapādaṁ paṭicchādeti.",
  "tika-vin11t21:8_4": "Khallakabaddhāti paṇhipidhānatthaṁ tale khallakaṁ bandhitvā katā’’ti.",
  "tika-vin11t21:8_5": "Pāliguṇṭhimā ca ‘‘paliguṇṭhitvā katā,",
  "tika-vin11t21:8_6": "yā upari pādamattameva paṭicchādeti,",
  "tika-vin11t21:8_7": "na jaṅgha’’nti aṭṭhakathāyaṁ dassitāva.",
  "tika-vin11t21:8_8": "Tūlapuṇṇāti tūlapicunā pūretvā katā.",
  "tika-vin11t21:9_0": "Sabbāva nīlā sabbanīlā,",
  "tika-vin11t21:9_1": "sā ādi yāsaṁ tā sabbanīlādayo.",
  "tika-vin11t21:9_2": "Ādi-saddena mahānāmarattapariyantānaṁ gahaṇaṁ.",
  "tika-vin11t21:9_3": "Etāsaṁ sarūpaṁ aṭṭhakathāyameva vuttaṁ ‘‘nīlikā umāpupphavaṇṇā hoti,",
  "tika-vin11t21:9_4": "pītikā kaṇikārapupphavaṇṇā,",
  "tika-vin11t21:9_5": "lohitikā jayasumanapupphavaṇṇā,",
  "tika-vin11t21:9_6": "mañjiṭṭhikā mañjiṭṭhavaṇṇā eva,",
  "tika-vin11t21:9_7": "kaṇhā addāriṭṭhakavaṇṇā,",
  "tika-vin11t21:9_8": "mahāraṅgarattā satapadipiṭṭhivaṇṇā,",
  "tika-vin11t21:9_9": "mahānāmarattā sambhinnavaṇṇā hoti paṇḍupalāsavaṇṇā.",
  "tika-vin11t21:9_10": "Kurundiyaṁ pana ‘padumapupphavaṇṇā’ti vutta’’nti (mahāva. aṭṭha. 246).",
  "tika-vin11t21:9_11": "Sabbanīlādayopi cāti api-saddena nīlādivaddhikānaṁ gahaṇaṁ.",
  "tika-vin11t21:10_0": "2654.Citrāti vicitrā.",
  "tika-vin11t21:10_1": "Meṇḍavisāṇūpamavaddhikāti meṇḍānaṁ visāṇasadisavaddhikā,",
  "tika-vin11t21:10_2": "kaṇṇikaṭṭhāne meṇḍasiṅgasaṇṭhāne vaddhe yojetvā katāti attho.",
  "tika-vin11t21:10_3": "‘‘Meṇḍavisāṇūpamavaddhikā’’ti idaṁ ajavisāṇūpamavaddhikānaṁ upalakkhaṇaṁ.",
  "tika-vin11t21:10_4": "Morassa piñchena parisibbitāti talesu vā vaddhesu vā morapiñchehi suttakasadisehi parisibbitā.",
  "tika-vin11t21:10_5": "Upāhanā na ca vaṭṭantīti yojanā.",
  "tika-vin11t21:11_0": "2655.Majjārāti biḷārā.",
  "tika-vin11t21:11_1": "Kāḷakā rukkhakaṇṭakā.",
  "tika-vin11t21:11_2": "Ūlūkā pakkhibiḷālā.",
  "tika-vin11t21:11_3": "Sīhāti kesarasīhādayo sīhā.",
  "tika-vin11t21:11_4": "Uddāti catuppadajātikā.",
  "tika-vin11t21:11_5": "Dīpī saddalā.",
  "tika-vin11t21:11_6": "Ajinassāti evaṁnāmikassa.",
  "tika-vin11t21:11_7": "Parikkhaṭāti upāhanapariyante cīvare anuvātaṁ viya vuttappakāraṁ cammaṁ yojetvā katā.",
  "tika-vin11t21:12_0": "2656.",
  "tika-vin11t21:12_1": "Sace īdisā upāhanā labhanti,",
  "tika-vin11t21:12_2": "tāsaṁ vaḷañjanappakāraṁ dassetumāha ‘‘puṭādiṁ apanetvā’’tiādi.",
  "tika-vin11t21:12_3": "Puṭādiṁ sabbaso chinditvā vā apanetvā vā upāhanā dhāretabbāti yojanā.",
  "tika-vin11t21:12_4": "Evamakatvā laddhanīhāreneva dhārentassa dukkaṭaṁ. Yathāha –",
  "tika-vin11t21:12_5": "‘‘etāsu yaṁ kiñci labhitvā sace tāni khallakādīni apanetvā sakkā honti vaḷañjituṁ,",
  "tika-vin11t21:12_6": "vaḷañjetabbā,",
  "tika-vin11t21:12_7": "tesu pana sati vaḷañjantassa dukkaṭa’’nti (mahāva. aṭṭha. 246).",
  "tika-vin11t21:13_0": "Vaṇṇabhedaṁtathā katvāti ettha ‘‘ekadesenā’’ti seso.",
  "tika-vin11t21:13_1": "‘‘Sabbaso vā’’ti āharitvā sabbaso vā ekadesena vā vaṇṇabhedaṁ katvā sabbanīlādayo upāhanā dhāretabbāti yojanā.",
  "tika-vin11t21:13_2": "Tathā akatvā dhārentassa dukkaṭaṁ.",
  "tika-vin11t21:13_3": "Yathāha ‘‘etāsu yaṁ kiñci labhitvā rajanaṁ coḷakena puñchitvā vaṇṇaṁ bhinditvā dhāretuṁ vaṭṭati.",
  "tika-vin11t21:13_4": "Appamattakepi bhinne vaṭṭatiyevā’’ti.",
  "tika-vin11t21:13_5": "Nīlavaddhikādayopi vaṇṇabhedaṁ katvā dhāretabbā.",
  "tika-vin11t21:14_0": "2657.Tattha ṭhāne passāvapādukā,",
  "tika-vin11t21:14_1": "vaccapādukā,",
  "tika-vin11t21:14_2": "ācamanapādukāti tisso pādukāyo ṭhapetvā sabbāpi pādukā tālapattikādibhedā sabbāpi saṅkamanīyā pādukā dhāretuṁ na vaṭṭantīti yojanā.",
  "tika-vin11t21:15_0": "2658.",
  "tika-vin11t21:15_1": "Atikkantapamāṇaṁ uccāsayanasaññitaṁ āsandiñceva pallaṅkañca sevamānassa dukkaṭanti yojanā.",
  "tika-vin11t21:15_2": "Āsandī vuttalakkhaṇāva.",
  "tika-vin11t21:15_3": "Pallaṅkoti pādesu āharimāni vāḷarūpāni ṭhapetvā kato,",
  "tika-vin11t21:15_4": "ekasmiṁyeva dārumhi kaṭṭhakammavasena chinditvā katāni asaṁhārimāni tatraṭṭhāneva vāḷarūpāni yassa pādesu santi,",
  "tika-vin11t21:15_5": "evarūpo pallaṅko kappatīti ‘‘āharimenā’’ti imināva dīpitaṁ.",
  "tika-vin11t21:15_6": "‘‘Akappiyarūpakato akappiyamañco pallaṅko’’ti hi sārasamāse vuttaṁ.",
  "tika-vin11t21:16_0": "2659.Gonakanti dīghalomakamahākojavaṁ.",
  "tika-vin11t21:16_1": "Caturaṅgulādhikāni kira tassa lomāni,",
  "tika-vin11t21:16_2": "kāḷavaṇṇañca hoti.",
  "tika-vin11t21:16_3": "‘‘Caturaṅgulato ūnakappamāṇalomo kojavo vaṭṭatī’’ti vadanti.",
  "tika-vin11t21:16_4": "Kuttakanti soḷasannaṁ nāṭakitthīnaṁ ṭhatvā naccanayoggaṁ uṇṇāmayattharaṇaṁ.",
  "tika-vin11t21:16_5": "Cittanti bhitticchiddādikavicitraṁ uṇṇāmayattharaṇaṁ.",
  "tika-vin11t21:16_6": "Paṭikanti uṇṇāmayaṁ setattharaṇaṁ.",
  "tika-vin11t21:16_7": "Paṭalikanti ghanapupphakaṁ uṇṇāmayaṁ lohitattharaṇaṁ,",
  "tika-vin11t21:16_8": "yo ‘‘āmalakapatto’’tipi vuccati.",
  "tika-vin11t21:17_0": "Ekantalominti ubhato uggatalomaṁ uṇṇāmayattharaṇaṁ.",
  "tika-vin11t21:17_1": "Vikatinti sīhabyagghādirūpavicitraṁ uṇṇāmayattharaṇaṁ.",
  "tika-vin11t21:17_2": "‘‘Ekantalomīti ekatodasaṁ uṇṇāmayattharaṇa’’nti dīghanikā.",
  "tika-vin11t21:17_3": "Tūlikanti rukkhatūlalatātūlapoṭakitūlasaṅkhātānaṁ tiṇṇaṁ tūlānaṁ aññatarapuṇṇaṁ pakatitūlikaṁ.",
  "tika-vin11t21:17_4": "Uddalomikanti ekato uggatalomaṁ uṇṇāmayattharaṇaṁ.",
  "tika-vin11t21:17_5": "‘‘Uddalomīti ubhatodasaṁ uṇṇāmayattharaṇaṁ.",
  "tika-vin11t21:17_6": "Ekantalomīti ekatodasaṁ uṇṇāmayattharaṇa’’nti (dī. ni. aṭṭha.",
  "tika-vin11t21:17_7": "1.15) dīghanikāyaṭṭhakathāyaṁ vuttaṁ.",
  "tika-vin11t21:17_8": "Sārasamāse pana ‘‘uddalomīti ekato uggatapupphaṁ.",
  "tika-vin11t21:17_9": "Ekantalomīti ubhato uggatapuppha’’nti vuttaṁ.",
  "tika-vin11t21:18_0": "2660.Kaṭṭissanti ratanaparisibbitaṁ koseyyakaṭṭissamayaṁ paccattharaṇaṁ.",
  "tika-vin11t21:18_1": "‘‘Koseyyakaṭṭissamayanti koseyyakasaṭamaya’’nti (dī. ni. ṭī.",
  "tika-vin11t21:18_2": "1.15) ācariyadhammapālattherena vuttaṁ,",
  "tika-vin11t21:18_3": "kantitakoseyyapuṭamayanti attho.",
  "tika-vin11t21:18_4": "Koseyyanti ratanaparisibbitaṁ kosiyasuttamayaṁ paccattharaṇaṁ.",
  "tika-vin11t21:18_5": "Ratanaparisibbanarahitaṁ suddhakoseyyaṁ pana vaṭṭati.",
  "tika-vin11t21:19_0": "Dīghanikāyaṭṭhakathāyaṁ panettha ‘‘ṭhapetvā tūlikaṁ sabbāneva gonakādīni ratanaparisibbitāni na vaṭṭantī’’ti (dī. ni. aṭṭha.",
  "tika-vin11t21:19_1": "1.15) vuttaṁ.",
  "tika-vin11t21:19_2": "Tattha ‘‘ṭhapetvā tūlika’’nti etena ratanaparisibbanarahitāpi tūlikā na vaṭṭatīti dīpeti.",
  "tika-vin11t21:19_3": "‘‘Ratanaparisibbitāni na vaṭṭantī’’ti iminā pana yāni ratanaparisibbitāni,",
  "tika-vin11t21:19_4": "tāni bhūmattharaṇavasena yathānurūpaṁ mañcādīsu ca upanetuṁ vaṭṭatīti dīpitanti veditabbaṁ.",
  "tika-vin11t21:19_5": "Ettha ca vinayapariyāyaṁ patvā garuke ṭhātabbattā idha vuttanayenevettha vinicchayo veditabbo.",
  "tika-vin11t21:19_6": "Suttantikadesanāyaṁ pana gahaṭṭhānampi vasena vuttattā nesaṁ saṅgaṇhanatthaṁ ‘‘ṭhapetvā tūlikaṁ…pe…",
  "tika-vin11t21:19_7": "vaṭṭantīti vutta’’nti (dī. ni. aṭṭha.",
  "tika-vin11t21:19_8": "1.15) apare.",
  "tika-vin11t21:20_0": "Hatthiassarathattharanti hatthipiṭṭhe attharitaṁ attharaṇaṁ hatthattharaṇaṁ nāma.",
  "tika-vin11t21:20_1": "Assarathattharepi eseva nayo.",
  "tika-vin11t21:20_2": "Kadalimigapavara-paccattharaṇakampi cāti kadalimigacammaṁ nāma atthi,",
  "tika-vin11t21:20_3": "tena kataṁ pavarapaccattharaṇanti attho.",
  "tika-vin11t21:20_4": "Taṁ kira setavatthassa upari kadalimigacammaṁ pattharitvā sibbetvā karonti.",
  "tika-vin11t21:20_5": "Pi-saddena ajinappaveṇī gahitā.",
  "tika-vin11t21:20_6": "Ajinappaveṇī nāma ajinacammehi mañcapamāṇena sibbetvā katā paveṇī.",
  "tika-vin11t21:20_7": "Tāni kira cammāni sukhumatarāni,",
  "tika-vin11t21:20_8": "tasmā dupaṭṭatipaṭṭāni katvā sibbanti.",
  "tika-vin11t21:20_9": "Tena vuttaṁ ‘‘ajinappaveṇī’’ti.",
  "tika-vin11t21:21_0": "2661.Rattavitānassa heṭṭhāti kusumbhādirattassa lohitavitānassa heṭṭhā kappiyapaccattharaṇehi atthataṁ sayanāsanañca.",
  "tika-vin11t21:21_1": "Kasāvarattavitānassa pana heṭṭhā kappiyapaccattharaṇena atthataṁ vaṭṭati.",
  "tika-vin11t21:21_2": "Teneva vakkhati ‘‘heṭṭhā akappiye’’tiādi.",
  "tika-vin11t21:22_0": "Dvidhārattūpadhānakanti sīsapasse,",
  "tika-vin11t21:22_1": "pādapasse cāti ubhatopasse paññattarattabibbohanavantañca sayanāsanaṁ.",
  "tika-vin11t21:22_2": "Idaṁ sabbaṁ akappiyaṁ paribhuñjato dukkaṭaṁ hoti.",
  "tika-vin11t21:22_3": "‘‘Yaṁ pana ekameva upadhānaṁ ubhosu passesu rattaṁ vā hoti padumavaṇṇaṁ vā vicitraṁ vā,",
  "tika-vin11t21:22_4": "sace pamāṇayuttaṁ,",
  "tika-vin11t21:22_5": "vaṭṭatī’’ti (mahāva. aṭṭha.",
  "tika-vin11t21:22_6": "254) aṭṭhakathāvinicchayo eteneva byatirekato vutto hoti.",
  "tika-vin11t21:22_7": "‘‘Yebhuyyarattānipi dve bibbohanāni na vaṭṭantī’’ti gaṇṭhipade vuttaṁ.",
  "tika-vin11t21:22_8": "Teneva yebhuyyena rattavitānampi na vaṭṭatīti viññāyati.",
  "tika-vin11t21:23_0": "Ettha ca kiñcāpi dīghanikāyaṭṭhakathāyaṁ ‘‘alohitakāni dvepi vaṭṭantiyeva,",
  "tika-vin11t21:23_1": "tato uttari labhitvā aññesaṁ dātabbāni,",
  "tika-vin11t21:23_2": "dātuṁ asakkonto mañce tiriyaṁ attharitvā upari paccattharaṇaṁ datvā nipajjitumpi labhatī’’ti (dī. ni. aṭṭha.",
  "tika-vin11t21:23_3": "1.15) avisesena vuttaṁ.",
  "tika-vin11t21:23_4": "Senāsanakkhandhakasaṁvaṇṇanāyaṁ pana ‘‘agilānassa sīsūpadhānañca pādūpadhānañcāti dvayameva vaṭṭati,",
  "tika-vin11t21:23_5": "gilānassa bibbohanāni santharitvā upari paccattharaṇaṁ datvā nipajjitumpi vaṭṭatī’’ti (cūḷava. aṭṭha.",
  "tika-vin11t21:23_6": "297) vuttattā gilānoyeva mañce tiriyaṁ attharitvā nipajjituṁ labhatīti veditabbaṁ.",
  "tika-vin11t21:24_0": "2662.",
  "tika-vin11t21:24_1": "Uddhaṁ setavitānampi heṭṭhā akappiye paccattharaṇe sati na vaṭṭatīti yojanā.",
  "tika-vin11t21:24_2": "Tasminti akappiyapaccattharaṇe.",
  "tika-vin11t21:25_0": "2663.‘‘Ṭhapetvā’’ti iminā āsandādittayassa vaṭṭanākāro natthīti dīpeti.",
  "tika-vin11t21:25_1": "Sesaṁ sabbanti gonakādi dvidhārattūpadhānakapariyantaṁ sabbaṁ.",
  "tika-vin11t21:25_2": "Gihisantakanti gihīnaṁ santakaṁ tehiyeva paññattaṁ,",
  "tika-vin11t21:25_3": "iminā pañcasu sahadhammikesu aññatarena vā tesaṁ āṇattiyā vā paññattaṁ na vaṭṭatīti dīpeti.",
  "tika-vin11t21:25_4": "Labhateti nisīdituṁ labhati.",
  "tika-vin11t21:26_0": "2664.",
  "tika-vin11t21:26_1": "Taṁ kattha labhatīti padesaniyamaṁ dassetumāha ‘‘dhammāsane’’tiādi.",
  "tika-vin11t21:26_2": "Dhammāsaneti ettha aṭṭhakathāyaṁ ‘‘yadi dhammāsane saṅghikampi gonakādiṁ bhikkhūhi anāṇattā ārāmikādayo sayameva paññāpenti ceva nīharanti ca,",
  "tika-vin11t21:26_3": "etaṁ gihivikatanīhāraṁ nāma.",
  "tika-vin11t21:26_4": "Iminā gihivikatanīhārena vaṭṭatī’’ti (cūḷava. aṭṭha. 320; vi. saṅga. aṭṭha.",
  "tika-vin11t21:26_5": "pakiṇṇakavinicchayakathā 56 atthato samānaṁ) vuttaṁ.",
  "tika-vin11t21:26_6": "Bhattagge vāti vihāre nisīdāpetvā parivesanaṭṭhāne vā bhojanasālāyaṁ vā.",
  "tika-vin11t21:26_7": "Apisaddena gihīnaṁ gehepi tehi paññatte gonakādimhi nisīdituṁ anāpattīti dīpeti.",
  "tika-vin11t21:26_8": "Dhammāsanādipadesaniyamanena tato aññattha gihipaññattepi tattha nisīdituṁ na vaṭṭatīti byatirekato viññāyati.",
  "tika-vin11t21:27_0": "Bhūmattharaṇaketi ettha ‘‘kate’’ti seso.",
  "tika-vin11t21:27_1": "Tatthāti saṅghike vā gihisantake vā gonakādimhi sahadhammikehi anāṇattehi gihīhi eva bhūmattharaṇe kate.",
  "tika-vin11t21:27_2": "Sayitunti upari attano paccattharaṇaṁ datvā nipajjituṁ vaṭṭati.",
  "tika-vin11t21:27_3": "Api-saddena nisīditumpi vāti samuccinoti.",
  "tika-vin11t21:27_4": "‘‘Bhūmattharaṇake’’ti iminā gihīhi eva mañcādīsu sayanatthaṁ atthate upari attano paccattharaṇaṁ datvā sayituṁ vā nisīdituṁ vā na vaṭṭatīti dīpeti.",
  "tika-vin11t21:28_0": "Cammakkhandhakakathāvaṇṇanā."
}