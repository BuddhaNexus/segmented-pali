{
  "atk-vin02a417:0_0": "Pañcavaggo",
  "atk-vin02a417:1_0": "Kammavaggavaṇṇanā",
  "atk-vin02a417:2_0": "482.",
  "atk-vin02a417:2_1": "Kammavagge catunnaṁ kammānaṁ nānākaraṇaṁ samathakkhandhake vuttameva.",
  "atk-vin02a417:2_2": "Kiñcāpi vuttaṁ,",
  "atk-vin02a417:2_3": "atha kho ayaṁ kammavinicchayo nāma ādito paṭṭhāya vuccamāno pākaṭo hoti,",
  "atk-vin02a417:2_4": "tasmā ādito paṭṭhāyevettha vattabbaṁ vadissāma.",
  "atk-vin02a417:2_5": "Cattārīti kammānaṁ gaṇanaparicchedavacanametaṁ.",
  "atk-vin02a417:2_6": "Kammānīti paricchinnakammanidassanaṁ.",
  "atk-vin02a417:2_7": "Apalokanakammaṁ nāma sīmaṭṭhakasaṅghaṁ sodhetvā chandārahānaṁ chandaṁ āharitvā samaggassa saṅghassa anumatiyā tikkhattuṁ sāvetvā kattabbaṁ kammaṁ.",
  "atk-vin02a417:2_8": "Ñattikammaṁ nāma vuttanayeneva samaggassa saṅghassa anumatiyā ekāya ñattiyā kattabbaṁ kammaṁ.",
  "atk-vin02a417:2_9": "Ñattidutiyakammaṁ nāma vuttanayeneva samaggassa saṅghassa anumatiyā ekāya ñattiyā ekāya ca anussāvanāyāti",
  "atk-vin02a417:2_10": "evaṁ ñattidutiyāya anussāvanāya kattabbaṁ kammaṁ.",
  "atk-vin02a417:2_11": "Ñatticatutthakammaṁ nāma vuttanayeneva samaggassa saṅghassa anumatiyā ekāya ñattiyā tīhi ca anussāvanāhīti",
  "atk-vin02a417:2_12": "evaṁ ñatticatutthāhi tīhi anussāvanāhi kattabbaṁ kammaṁ.",
  "atk-vin02a417:3_0": "Tattha apalokanakammaṁ apaloketvāva kātabbaṁ,",
  "atk-vin02a417:3_1": "ñattikammādivasena na kātabbaṁ.",
  "atk-vin02a417:3_2": "Ñattikammampi ekaṁ ñattiṁ ṭhapetvāva kātabbaṁ,",
  "atk-vin02a417:3_3": "apalokanakammādivasena na kātabbaṁ.",
  "atk-vin02a417:3_4": "Ñattidutiyakammaṁ pana apaloketvā kātabbampi atthi,",
  "atk-vin02a417:3_5": "akātabbampi atthi.",
  "atk-vin02a417:4_0": "Tattha sīmāsammuti,",
  "atk-vin02a417:4_1": "sīmāsamūhananaṁ,",
  "atk-vin02a417:4_2": "kathinadānaṁ,",
  "atk-vin02a417:4_3": "kathinuddhāro,",
  "atk-vin02a417:4_4": "kuṭivatthudesanā,",
  "atk-vin02a417:4_5": "vihāravatthudesanāti imāni cha kammāni garukāni apaloketvā kātuṁ na vaṭṭanti,",
  "atk-vin02a417:4_6": "ñattidutiyakammavācaṁ sāvetvāva kātabbāni.",
  "atk-vin02a417:4_7": "Avasesā terasa sammutiyo senāsanaggāhakamatakacīvaradānādisammutiyo cāti etāni lahukakammāni apaloketvāpi kātuṁ vaṭṭanti,",
  "atk-vin02a417:4_8": "ñattikamma-ñatticatutthakammavasena pana na kātabbameva.",
  "atk-vin02a417:4_9": "Ñatticatutthakammavasena kayiramānaṁ daḷhataraṁ hoti,",
  "atk-vin02a417:4_10": "tasmā kātabbanti ekacce vadanti.",
  "atk-vin02a417:4_11": "Evaṁ pana sati kammasaṅkaro hoti,",
  "atk-vin02a417:4_12": "tasmā na kātabbanti paṭikkhittameva.",
  "atk-vin02a417:4_13": "Sace pana akkharaparihīnaṁ vā padaparihīnaṁ vā duruttapadaṁ vā hoti ,",
  "atk-vin02a417:4_14": "tassa sodhanatthaṁ punappunaṁ vattuṁ vaṭṭati.",
  "atk-vin02a417:4_15": "Idaṁ akuppakammassa daḷhīkammaṁ hoti,",
  "atk-vin02a417:4_16": "kuppakamme kammaṁ hutvā tiṭṭhati.",
  "atk-vin02a417:5_0": "Ñatticatutthakammaṁ ñattiñca tisso ca kammavācāyo sāvetvāva kātabbaṁ,",
  "atk-vin02a417:5_1": "apalokanakammādivasena na kātabbaṁ.",
  "atk-vin02a417:5_2": "Pañcahākārehi vipajjantīti pañcahi kāraṇehi vipajjanti.",
  "atk-vin02a417:6_0": "483.Sammukhākaraṇīyaṁ kammaṁ asammukhā karoti,",
  "atk-vin02a417:6_1": "vatthuvipannaṁ adhammakammanti ettha atthi kammaṁ sammukhākaraṇīyaṁ;",
  "atk-vin02a417:6_2": "atthi asammukhākaraṇīyaṁ;",
  "atk-vin02a417:6_3": "tattha asammukhākaraṇīyaṁ nāma dūtenupasampadā,",
  "atk-vin02a417:6_4": "pattanikkujjanaṁ,",
  "atk-vin02a417:6_5": "pattukkujjanaṁ,",
  "atk-vin02a417:6_6": "ummattakassa bhikkhuno ummattakasammuti,",
  "atk-vin02a417:6_7": "sekkhānaṁ kulānaṁ sekkhasammuti,",
  "atk-vin02a417:6_8": "channassa bhikkhuno brahmadaṇḍo,",
  "atk-vin02a417:6_9": "devadattassa pakāsanīyakammaṁ,",
  "atk-vin02a417:6_10": "appasādanīyaṁ dassentassa bhikkhuno bhikkhunisaṅghena kātabbaṁ avandanīyakammanti aṭṭhavidhaṁ hoti,",
  "atk-vin02a417:6_11": "taṁ sabbaṁ tattha tattha vuttanayeneva veditabbaṁ.",
  "atk-vin02a417:6_12": "Idaṁ aṭṭhavidhampi kammaṁ asammukhā kataṁ sukataṁ hoti akuppaṁ.",
  "atk-vin02a417:7_0": "Sesāni sabbakammāni sammukhā eva kātabbāni –",
  "atk-vin02a417:7_1": "saṅghasammukhatā,",
  "atk-vin02a417:7_2": "dhammasammukhatā,",
  "atk-vin02a417:7_3": "vinayasammukhatā,",
  "atk-vin02a417:7_4": "puggalasammukhatāti imaṁ catubbidhaṁ sammukhāvinayaṁ upanetvāva kātabbāni.",
  "atk-vin02a417:7_5": "Evaṁ katāni hi sukatāni honti.",
  "atk-vin02a417:7_6": "Evaṁ akatāni panetāni imaṁ sammukhāvinayasaṅkhātaṁ vatthuṁ vinā katattā vatthuvipannāni nāma honti.",
  "atk-vin02a417:7_7": "Tena vuttaṁ –",
  "atk-vin02a417:7_8": "‘‘sammukhākaraṇīyaṁ kammaṁ asammukhā karoti,",
  "atk-vin02a417:7_9": "vatthuvipannaṁ adhammakamma’’nti.",
  "atk-vin02a417:8_0": "Paṭipucchākaraṇīyādīsupi paṭipucchādikaraṇameva vatthu,",
  "atk-vin02a417:8_1": "taṁ vatthuṁ vinā katattā tesampi vatthuvipannatā veditabbā.",
  "atk-vin02a417:8_2": "Idaṁ panettha vacanatthamattaṁ.",
  "atk-vin02a417:8_3": "Paṭipucchā karaṇīyaṁ appaṭipucchā karotīti pucchitvā codetvā sāretvā kātabbaṁ apucchitvā acodetvā asāretvā karoti.",
  "atk-vin02a417:8_4": "Paṭiññāya karaṇīyaṁappaṭiññāya karotīti paṭiññaṁ āropetvā yathādinnāya paṭiññāya kātabbaṁ appaṭiññāya karontassa vippalapantassa balakkārena karoti.",
  "atk-vin02a417:8_5": "Sativinayārahassāti dabbamallaputtattherasadisassa khīṇāsavassa.",
  "atk-vin02a417:8_6": "Amūḷhavinayārahassāti gaggabhikkhusadisassa ummattakassa.",
  "atk-vin02a417:8_7": "Tassapāpiyasikakammārahassāti upavāḷabhikkhusadisassa ussannapāpassa.",
  "atk-vin02a417:8_8": "Esa nayo sabbattha.",
  "atk-vin02a417:9_0": "Anuposatheuposathaṁ karotīti anuposathadivase uposathaṁ karoti.",
  "atk-vin02a417:9_1": "Uposathadivaso nāma ṭhapetvā kattikamāsaṁ avasesesu ekādasasu māsesu bhinnassa saṅghassa sāmaggidivaso ca yathāvuttacātuddasapannarasā ca.",
  "atk-vin02a417:9_2": "Etaṁ tippakārampi uposathadivasaṁ ṭhapetvā aññasmiṁ divase uposathaṁ karonto anuposathe uposathaṁ karoti nāma.",
  "atk-vin02a417:9_3": "Yatra hi pattacīvarādīnaṁ atthāya appamattakena kāraṇena vivadantā uposathaṁ vā pavāraṇaṁ vā ṭhapenti,",
  "atk-vin02a417:9_4": "tattha tasmiṁ adhikaraṇe vinicchite ‘‘samaggā jātāmhā’’ti antarā sāmaggiuposathaṁ kātuṁ na labhanti,",
  "atk-vin02a417:9_5": "karontehi anuposathe uposatho kato nāma hoti.",
  "atk-vin02a417:10_0": "Apavāraṇāya pavāretīti apavāraṇādivase pavāreti;",
  "atk-vin02a417:10_1": "pavāraṇādivaso nāma ekasmiṁ kattikamāse bhinnassa saṅghassa sāmaggidivaso ca paccukkaḍḍhitvā ṭhapitadivaso ca dve ca puṇṇamāsiyo.",
  "atk-vin02a417:10_2": "Evaṁ catubbidhampi pavāraṇādivasaṁ ṭhapetvā aññasmiṁ divase pavārento apavāraṇāya pavāreti nāma.",
  "atk-vin02a417:10_3": "Idhāpi appamattakassa vivādassa vūpasame sāmaggipavāraṇaṁ kātuṁ na labhanti,",
  "atk-vin02a417:10_4": "karontehi apavāraṇāya pavāraṇā katā hoti.",
  "atk-vin02a417:10_5": "Apica ūnavīsativassaṁ vā antimavatthuṁ ajjhāpannapubbaṁ vā ekādasasu vā abhabbapuggalesu aññataraṁ upasampādentassapi",
  "atk-vin02a417:10_6": "vatthuvipannaṁ adhammakammaṁ hoti.",
  "atk-vin02a417:10_7": "Evaṁ vatthuto kammāni vipajjanti.",
  "atk-vin02a417:11_0": "484.",
  "atk-vin02a417:11_1": "Ñattito vipattiyaṁ pana vatthuṁ na parāmasatīti yassa upasampadādikammaṁ karoti,",
  "atk-vin02a417:11_2": "taṁ na parāmasati,",
  "atk-vin02a417:11_3": "tassa nāmaṁ na gaṇhāti.",
  "atk-vin02a417:11_4": "‘‘Suṇātu me bhante saṅgho,",
  "atk-vin02a417:11_5": "ayaṁ dhammarakkhito āyasmato buddharakkhitassa upasampadāpekkho’’ti vattabbe ‘‘suṇātu me bhante saṅgho,",
  "atk-vin02a417:11_6": "āyasmato buddharakkhitassa upasampadāpekkho’’ti vadati;",
  "atk-vin02a417:11_7": "evaṁ vatthuṁ na parāmasati.",
  "atk-vin02a417:12_0": "Saṅghaṁ na parāmasatīti saṅghassa nāmaṁ na gaṇhāti.",
  "atk-vin02a417:12_1": "‘‘Suṇātu me bhante saṅgho,",
  "atk-vin02a417:12_2": "ayaṁ dhammarakkhito’’ti vattabbe ‘‘suṇātu me bhante,",
  "atk-vin02a417:12_3": "ayaṁ dhammarakkhito’’ti vadati;",
  "atk-vin02a417:12_4": "evaṁ saṅghaṁ na parāmasati.",
  "atk-vin02a417:13_0": "Puggalaṁ na parāmasatīti yo upasampadāpekkhassa upajjhāyo,",
  "atk-vin02a417:13_1": "taṁ na parāmasati,",
  "atk-vin02a417:13_2": "tassa nāmaṁ na gaṇhāti.",
  "atk-vin02a417:13_3": "‘‘Suṇātu me bhante saṅgho,",
  "atk-vin02a417:13_4": "ayaṁ dhammarakkhito āyasmato buddharakkhitassa upasampadāpekkho’’ti vattabbe ‘‘suṇātu me,",
  "atk-vin02a417:13_5": "bhante saṅgho,",
  "atk-vin02a417:13_6": "ayaṁ dhammarakkhito upasampadāpekkho’’ti vadati;",
  "atk-vin02a417:13_7": "evaṁ puggalaṁ na parāmasati.",
  "atk-vin02a417:14_0": "Ñattiṁ na parāmasatīti sabbena sabbaṁ ñattiṁ na parāmasati.",
  "atk-vin02a417:14_1": "Ñattidutiyakamme ñattiṁ aṭṭhapetvā dvikkhattuṁ kammavācāya eva anussāvanakammaṁ karoti.",
  "atk-vin02a417:14_2": "Ñatticatutthakammepi ñattiṁ aṭṭhapetvā catukkhattuṁ kammavācāya eva anussāvanakammaṁ karoti;",
  "atk-vin02a417:14_3": "evaṁ ñattiṁ na parāmasati.",
  "atk-vin02a417:15_0": "Pacchā vā ñattiṁ ṭhapetīti paṭhamaṁ kammavācāya anussāvanakammaṁ katvā ‘‘esā ñattī’’ti vatvā ‘‘khamati",
  "atk-vin02a417:15_1": "saṅghassa tasmā tuṇhī evametaṁ dhārayāmī’’ti vadati;",
  "atk-vin02a417:15_2": "evaṁ pacchā ñattiṁ ṭhapeti.",
  "atk-vin02a417:15_3": "Iti imehi pañcahākārehi ñattito kammāni vipajjanti.",
  "atk-vin02a417:16_0": "485.",
  "atk-vin02a417:16_1": "Anussāvanato vipattiyaṁ pana vatthuādīni vuttanayeneva veditabbāni.",
  "atk-vin02a417:16_2": "Evaṁ pana nesaṁ aparāmasanaṁ hoti –",
  "atk-vin02a417:16_3": "‘‘suṇātu me bhante saṅgho’’ti paṭhamānussāvane ‘‘dutiyampi etamatthaṁ vadāmi,",
  "atk-vin02a417:16_4": "tatiyampi etamatthaṁ vadāmi,",
  "atk-vin02a417:16_5": "suṇātu me bhante saṅgho’’ti dutiyatatiyānussāvanāsu vā ‘‘ayaṁ dhammarakkhito āyasmato buddharakkhitassa",
  "atk-vin02a417:16_6": "upasampadāpekkho’’ti vattabbe ‘‘suṇātu me bhante saṅgho,",
  "atk-vin02a417:16_7": "āyasmato buddharakkhitassā’’ti vadanto vatthuṁ na parāmasati nāma.",
  "atk-vin02a417:16_8": "‘‘Suṇātu me bhante saṅgho,",
  "atk-vin02a417:16_9": "ayaṁ dhammarakkhito’’ti vattabbe ‘‘suṇātu me bhante,",
  "atk-vin02a417:16_10": "ayaṁ dhammarakkhito’’ti vadanto saṅghaṁ na parāmasati nāma.",
  "atk-vin02a417:16_11": "‘‘Suṇātu me bhante saṅgho,",
  "atk-vin02a417:16_12": "ayaṁ dhammarakkhito āyasmato buddharakkhitassā’’ti vattabbe ‘‘suṇātu me bhante saṅgho,",
  "atk-vin02a417:16_13": "ayaṁ dhammarakkhito upasampadāpekkho’’ti vadanto puggalaṁ na parāmasati nāma.",
  "atk-vin02a417:17_0": "Sāvanaṁ hāpetīti sabbena sabbaṁ kammavācāya anussāvanaṁ na karoti,",
  "atk-vin02a417:17_1": "ñattidutiyakamme dvikkhattuṁ ñattimeva ṭhapeti,",
  "atk-vin02a417:17_2": "ñatticatutthakamme catukkhattuṁ ñattimeva ṭhapeti;",
  "atk-vin02a417:17_3": "evaṁ anussāvanaṁ hāpeti .",
  "atk-vin02a417:17_4": "Yopi ñattidutiyakamme ekaṁ ñattiṁ ṭhapetvā ekaṁ kammavācaṁ anussāvento akkharaṁ vā chaḍḍeti,",
  "atk-vin02a417:17_5": "padaṁ vā duruttaṁ karoti,",
  "atk-vin02a417:17_6": "ayampi anussāvanaṁ hāpetiyeva.",
  "atk-vin02a417:17_7": "Ñatticatutthakamme pana ekaṁ ñattiṁ ṭhapetvā sakimeva vā dvikkhattuṁ vā kammavācāya anussāvanaṁ karontopi",
  "atk-vin02a417:17_8": "akkharaṁ vā padaṁ vā chaḍḍentopi duruttaṁ karontopi anussāvanaṁ hāpetiyevāti veditabbo.",
  "atk-vin02a417:18_0": "Duruttaṁ karotīti ettha pana ayaṁ vinicchayo –",
  "atk-vin02a417:18_1": "yo hi aññasmiṁ akkhare vattabbe aññaṁ vadati,",
  "atk-vin02a417:18_2": "ayaṁ duruttaṁ karoti nāma.",
  "atk-vin02a417:18_3": "Tasmā kammavācaṁ karontena bhikkhunā yvāyaṁ –",
  "atk-vin02a417:19_0": "‘‘Sithilaṁ dhanitañca dīgharassaṁ, garukaṁ lahukañca niggahitaṁ;",
  "atk-vin02a417:20_0": "Sambandhaṁ vavatthitaṁ vimuttaṁ, dasadhā byañjanabuddhiyā pabhedo’’ti.",
  "atk-vin02a417:21_0": "Vutto,",
  "atk-vin02a417:21_1": "ayaṁ suṭṭhu upalakkhetabbo.",
  "atk-vin02a417:21_2": "Ettha hi ‘‘sithilaṁ’’ nāma pañcasu vaggesu paṭhamatatiyaṁ.",
  "atk-vin02a417:21_3": "‘‘Dhanitaṁ’’ nāma tesveva dutiyacatutthaṁ.",
  "atk-vin02a417:21_4": "‘‘Dīgha’’nti dīghena kālena vattabbaṁ ākārādi.",
  "atk-vin02a417:21_5": "‘‘Rassa’’nti tato upaḍḍhakālena vattabbaṁ akārādi.",
  "atk-vin02a417:21_6": "‘‘Garuka’’nti dīghameva.",
  "atk-vin02a417:21_7": "Yaṁ vā āyasmato buddharakkhitattherassa yassa nakkhamatīti evaṁ saṁyogaparaṁ katvā vuccati.",
  "atk-vin02a417:21_8": "‘‘Lahuka’’nti rassameva.",
  "atk-vin02a417:21_9": "Yaṁ vā āyasmato buddharakkhitatherassa yassa na khamatīti evaṁ asaṁyogaparaṁ katvā vuccati.",
  "atk-vin02a417:21_10": "‘‘Niggahita’’nti yaṁ karaṇāni niggahetvā avissajjetvā avivaṭena mukhena sānunāsikaṁ katvā vattabbaṁ.",
  "atk-vin02a417:21_11": "‘‘Sambandha’’nti yaṁ parapadena sambandhitvā ‘‘tuṇhissā’’ti vā ‘‘tuṇhassā’’ti vā vuccati.",
  "atk-vin02a417:21_12": "‘‘Vavatthita’’nti yaṁ parapadena asambandhaṁ katvā vicchinditvā ‘‘tuṇhī assā’’ti vā ‘‘tuṇha assā’’ti vā vuccati.",
  "atk-vin02a417:21_13": "‘‘Vimutta’’nti yaṁ karaṇāni aniggahetvā vissajjetvā vivaṭena mukhena anunāsikaṁ akatvā vuccati.",
  "atk-vin02a417:22_0": "Tattha ‘‘suṇātu me’’ti vattabbe ta-kārassa tha-kāraṁ katvā ‘‘suṇāthu me’’ti vacanaṁ sithilassa dhanitakaraṇaṁ nāma.",
  "atk-vin02a417:22_1": "Tathā ‘‘pattakallaṁ,",
  "atk-vin02a417:22_2": "esā ñattī’’ti vattabbe ‘‘patthakallaṁ,",
  "atk-vin02a417:22_3": "esā ñatthī’’tiādivacanañca.",
  "atk-vin02a417:22_4": "‘‘Bhante saṅgho’’ti vattabbe bha-kāra gha-kārānaṁ ba-kāra ga-kāre katvā ‘‘bante saṅgo’’ti vacanaṁ dhanitassa sithilakaraṇaṁ nāma.",
  "atk-vin02a417:22_5": "‘‘Suṇātu me’’ti vivaṭena mukhena vattabbe pana ‘‘suṇaṁtu me’’ti vā ‘‘esā ñattī’’ti vattabbe ‘‘esaṁ ñattī’’ti",
  "atk-vin02a417:22_6": "vā avivaṭena mukhena anunāsikaṁ katvā vacanaṁ vimuttassa niggahitavacanaṁ nāma.",
  "atk-vin02a417:22_7": "‘‘Pattakalla’’nti avivaṭena mukhena anunāsikaṁ katvā vattabbe ‘‘pattakallā’’ti vivaṭena mukhena anunāsikaṁ",
  "atk-vin02a417:22_8": "akatvā vacanaṁ niggahitassa vimuttavacanaṁ nāma.",
  "atk-vin02a417:23_0": "Iti sithile kattabbe dhanitaṁ,",
  "atk-vin02a417:23_1": "dhanite kattabbe sithilaṁ,",
  "atk-vin02a417:23_2": "vimutte kattabbe niggahitaṁ,",
  "atk-vin02a417:23_3": "niggahite kattabbe vimuttanti imāni cattāri byañjanāni antokammavācāya kammaṁ dūsenti.",
  "atk-vin02a417:23_4": "Evaṁ vadanto hi aññasmiṁ akkhare vattabbe aññaṁ vadati,",
  "atk-vin02a417:23_5": "duruttaṁ karotīti vuccati.",
  "atk-vin02a417:23_6": "Itaresu pana dīgharassādīsu chasu byañjanesu dīghaṭṭhāne dīghameva,",
  "atk-vin02a417:23_7": "rassaṭṭhāne ca rassamevāti evaṁ yathāṭhāne taṁ tadeva akkharaṁ bhāsantena anukkamāgataṁ paveṇiṁ avināsentena kammavācā kātabbā.",
  "atk-vin02a417:23_8": "Sace pana evaṁ akatvā dīghe vattabbe rassaṁ,",
  "atk-vin02a417:23_9": "rasse vā vattabbe dīghaṁ vadati;",
  "atk-vin02a417:23_10": "tathā garuke vattabbe lahukaṁ,",
  "atk-vin02a417:23_11": "lahuke vā vattabbe garukaṁ vadati;",
  "atk-vin02a417:23_12": "sambandhe vā pana vattabbe vavatthitaṁ,",
  "atk-vin02a417:23_13": "vavatthite vā vattabbe sambandhaṁ vadati;",
  "atk-vin02a417:23_14": "evaṁ vuttepi kammavācā na kuppati.",
  "atk-vin02a417:23_15": "Imāni hi cha byañjanāni kammaṁ na kopenti.",
  "atk-vin02a417:24_0": "Yaṁ pana suttantikattherā ‘‘da-kāro ta-kāramāpajjati,",
  "atk-vin02a417:24_1": "ta-kāro da-kāramāpajjati,",
  "atk-vin02a417:24_2": "ca-kāro ja-kāramāpajjati,",
  "atk-vin02a417:24_3": "ja-kāro ca-kāramāpajjati,",
  "atk-vin02a417:24_4": "ya-kāro ka-kāramāpajjati,",
  "atk-vin02a417:24_5": "ka-kāro ya-kāramāpajjati;",
  "atk-vin02a417:24_6": "tasmā da-kārādīsu vattabbesu ta-kārādivacanaṁ na virujjhatī’’ti vadanti,",
  "atk-vin02a417:24_7": "taṁ kammavācaṁ patvā na vaṭṭati.",
  "atk-vin02a417:24_8": "Tasmā vinayadharena neva da-kāro ta-kāro kātabbo…pe…",
  "atk-vin02a417:24_9": "na ka-kāro ya-kāro.",
  "atk-vin02a417:24_10": "Yathāpāḷiyā niruttiṁ sodhetvā dasavidhāya byañjananiruttiyā vuttadose pariharantena kammavācā kātabbā.",
  "atk-vin02a417:24_11": "Itarathā hi sāvanaṁ hāpeti nāma.",
  "atk-vin02a417:25_0": "Akāle vā sāvetīti sāvanāya akāle anokāse ñattiṁ aṭṭhapetvā paṭhamaṁyeva anussāvanakammaṁ katvā pacchā ñattiṁ ṭhapeti.",
  "atk-vin02a417:25_1": "Iti imehi pañcahākārehi anussāvanato kammāni vipajjanti.",
  "atk-vin02a417:26_0": "486.",
  "atk-vin02a417:26_1": "Sīmato vipattiyaṁ pana atikhuddakasīmā nāma yā ekavīsati bhikkhū na gaṇhāti.",
  "atk-vin02a417:26_2": "Kurundiyaṁ pana ‘‘yattha ekavīsati bhikkhū nisīdituṁ na sakkontī’’ti vuttaṁ.",
  "atk-vin02a417:26_3": "Tasmā yā evarūpā sīmā,",
  "atk-vin02a417:26_4": "ayaṁ sammatāpi asammatā,",
  "atk-vin02a417:26_5": "gāmakhettasadisāva hoti,",
  "atk-vin02a417:26_6": "tattha kataṁ kammaṁ kuppati.",
  "atk-vin02a417:26_7": "Esa nayo sesasīmāsupi.",
  "atk-vin02a417:26_8": "Ettha pana atimahatī nāma yā kesaggamattenāpi tiyojanaṁ atikkāmetvā sammatā hoti.",
  "atk-vin02a417:26_9": "Khaṇḍanimittā nāma aghaṭitanimittā vuccati.",
  "atk-vin02a417:26_10": "Puratthimāya disāya nimittaṁ kittetvā anukkameneva dakkhiṇāya pacchimāya uttarāya disāya kittetvā puna",
  "atk-vin02a417:26_11": "puratthimāya disāya pubbakittitaṁ nimittaṁ paṭikittetvāva ṭhapetuṁ vaṭṭati;",
  "atk-vin02a417:26_12": "evaṁ akhaṇḍanimittā hoti.",
  "atk-vin02a417:26_13": "Sace pana anukkamena āharitvā uttarāya disāya nimittaṁ kittetvā tattheva ṭhapeti,",
  "atk-vin02a417:26_14": "khaṇḍanimittā hoti.",
  "atk-vin02a417:26_15": "Aparāpi khaṇḍanimittā nāma yā animittupagaṁ tacasārarukkhaṁ vā khāṇukaṁ vā paṁsupuñjavālikāpuñjānaṁ vā",
  "atk-vin02a417:26_16": "aññataraṁ antarā ekaṁ nimittaṁ katvā sammatā hoti.",
  "atk-vin02a417:26_17": "Chāyānimittā nāma yā pabbatacchāyādīnaṁ yaṁkiñci chāyaṁ nimittaṁ katvā sammatā hoti.",
  "atk-vin02a417:26_18": "Animittā nāma yā sabbena sabbaṁ nimittāni akittetvā sammatā hoti.",
  "atk-vin02a417:27_0": "Bahisīme ṭhito sīmaṁ sammannati nāma nimittāni kittetvā nimittānaṁ bahi ṭhito sammannati.",
  "atk-vin02a417:27_1": "Nadiyā samudde jātassare sīmaṁ sammannatīti etesu nadiādīsu yaṁ sammannati,",
  "atk-vin02a417:27_2": "sā evaṁ sammatāpi ‘‘sabbā,",
  "atk-vin02a417:27_3": "bhikkhave,",
  "atk-vin02a417:27_4": "nadī asīmā,",
  "atk-vin02a417:27_5": "sabbo samuddo asīmo,",
  "atk-vin02a417:27_6": "sabbo jātassaro asīmo’’ti (mahāva.",
  "atk-vin02a417:27_7": "147) vacanato asammatāva hoti.",
  "atk-vin02a417:27_8": "Sīmāya sīmaṁ sambhindatīti attano sīmāya paresaṁ sīmaṁ sambhindati.",
  "atk-vin02a417:27_9": "Ajjhottharatīti attano sīmāya paresaṁ sīmaṁ ajjhottharati.",
  "atk-vin02a417:27_10": "Tattha yathā sambhedo ca ajjhottharaṇañca hoti,",
  "atk-vin02a417:27_11": "taṁ sabbaṁ uposathakkhandhake vuttameva.",
  "atk-vin02a417:27_12": "Iti imā ekādasapi sīmā asīmā gāmakhettasadisā eva,",
  "atk-vin02a417:27_13": "tāsu nisīditvā kataṁ kammaṁ kuppati.",
  "atk-vin02a417:27_14": "Tena vuttaṁ ‘‘imehi ekādasahi ākārehi sīmato kammāni vipajjantī’’ti.",
  "atk-vin02a417:28_0": "487-488.",
  "atk-vin02a417:28_1": "Parisato kammavipattiyaṁ pana kiñci anuttānaṁ nāma natthi.",
  "atk-vin02a417:28_2": "Yampi tattha kammappattachandārahalakkhaṇaṁ vattabbaṁ siyā,",
  "atk-vin02a417:28_3": "tampi parato ‘‘cattāro bhikkhū pakatattā kammappattā’’tiādinā nayena vuttameva.",
  "atk-vin02a417:28_4": "Tattha pakatattā kammappattāti catuvaggakaraṇe kamme cattāro pakatattā anukkhittā anissāritā parisuddhasīlā",
  "atk-vin02a417:28_5": "cattāro bhikkhū kammappattā kammassa arahā anucchavikā sāmino.",
  "atk-vin02a417:28_6": "Na tehi vinā taṁ kammaṁ kayirati,",
  "atk-vin02a417:28_7": "na tesaṁ chando vā pārisuddhi vā eti.",
  "atk-vin02a417:28_8": "Avasesā pana sacepi sahassamattā honti,",
  "atk-vin02a417:28_9": "sace samānasaṁvāsakā,",
  "atk-vin02a417:28_10": "sabbe chandārahāva honti.",
  "atk-vin02a417:28_11": "Chandapārisuddhiṁ datvā āgacchantu vā mā vā,",
  "atk-vin02a417:28_12": "kammaṁ pana tiṭṭhati.",
  "atk-vin02a417:28_13": "Yassa pana saṅgho parivāsādikammaṁ karoti,",
  "atk-vin02a417:28_14": "so neva kammappatto,",
  "atk-vin02a417:28_15": "nāpi chandāraho.",
  "atk-vin02a417:28_16": "Apica yasmā taṁ puggalaṁ vatthuṁ katvā saṅgho kammaṁ karoti,",
  "atk-vin02a417:28_17": "tasmā ‘‘kammāraho’’ti vuccati.",
  "atk-vin02a417:28_18": "Sesakammesupi eseva nayo.",
  "atk-vin02a417:29_0": "489.",
  "atk-vin02a417:29_1": "Puna cattāri kammānītiādiko nayo paṇḍakādīnaṁ avatthubhāvadassanatthaṁ vutto.",
  "atk-vin02a417:29_2": "Sesamettha uttānameva.",
  "atk-vin02a417:30_0": "Apalokanakammakathā",
  "atk-vin02a417:31_0": "495-496.",
  "atk-vin02a417:31_1": "Idāni tesaṁ kammānaṁ pabhedadassanatthaṁ ‘‘apalokanakammaṁ kati ṭhānāni gacchatī’’tiādimāha.",
  "atk-vin02a417:31_2": "Tattha ‘‘apalokanakammaṁ pañca ṭhānāni gacchati – osāraṇaṁ,",
  "atk-vin02a417:31_3": "nissāraṇaṁ,",
  "atk-vin02a417:31_4": "bhaṇḍukammaṁ,",
  "atk-vin02a417:31_5": "brahmadaṇḍaṁ,",
  "atk-vin02a417:31_6": "kammalakkhaṇaññeva pañcama’’nti ettha ‘‘osāraṇaṁ nissāraṇa’’nti padasiliṭṭhatāyetaṁ vuttaṁ.",
  "atk-vin02a417:31_7": "Paṭhamaṁ pana nissāraṇā hoti,",
  "atk-vin02a417:31_8": "pacchā osāraṇā.",
  "atk-vin02a417:31_9": "Tattha yā kaṇṭakasāmaṇerassa daṇḍakammanāsanā,",
  "atk-vin02a417:31_10": "sā ‘‘nissāraṇā’’ti veditabbā.",
  "atk-vin02a417:31_11": "Tasmā etarahi sacepi sāmaṇero buddhassa vā dhammassa vā saṅghassa vā avaṇṇaṁ bhaṇati,",
  "atk-vin02a417:31_12": "‘‘akappiyaṁ kappiya’’nti dīpeti,",
  "atk-vin02a417:31_13": "micchādiṭṭhiko hoti antaggāhikāya diṭṭhiyā samannāgato,",
  "atk-vin02a417:31_14": "so yāvatatiyaṁ nivāretvā taṁ laddhiṁ nissajjāpetabbo.",
  "atk-vin02a417:31_15": "No ce vissajjeti,",
  "atk-vin02a417:31_16": "saṅghaṁ sannipātetvā ‘‘vissajjehī’’ti vattabbo.",
  "atk-vin02a417:31_17": "No ce vissajjeti,",
  "atk-vin02a417:31_18": "byattena bhikkhunā apalokanakammaṁ katvā nissāretabbo.",
  "atk-vin02a417:31_19": "Evañca pana kammaṁ kātabbaṁ –",
  "atk-vin02a417:32_0": "‘‘Saṅghaṁ, bhante,",
  "atk-vin02a417:32_1": "pucchāmi –",
  "atk-vin02a417:32_2": "‘ayaṁ itthannāmo sāmaṇero buddhassa dhammassa saṅghassa avaṇṇavādī micchādiṭṭhiko,",
  "atk-vin02a417:32_3": "yaṁ aññe sāmaṇerā labhanti,",
  "atk-vin02a417:32_4": "dirattatirattaṁ bhikkhūhi saddhiṁ sahaseyyaṁ,",
  "atk-vin02a417:32_5": "tassa alābhāya nissāraṇā ruccati saṅghassā’ti.",
  "atk-vin02a417:32_6": "Dutiyampi…",
  "atk-vin02a417:32_7": "tatiyampi, bhante,",
  "atk-vin02a417:32_8": "saṅghaṁ pucchāmi –",
  "atk-vin02a417:32_9": "‘ayaṁ itthannāmo sāmaṇero buddhassa…pe…",
  "atk-vin02a417:32_10": "ruccati saṅghassā’ti cara pire vinassā’’ti.",
  "atk-vin02a417:33_0": "So aparena samayena ‘‘ahaṁ, bhante,",
  "atk-vin02a417:33_1": "bālatāya aññāṇatāya alakkhikatāya evaṁ akāsiṁ,",
  "atk-vin02a417:33_2": "svāhaṁ saṅghaṁ khamāpemī’’ti khamāpento yāvatatiyaṁ yācāpetvā apalokanakammeneva osāretabbo .",
  "atk-vin02a417:33_3": "Evaṁ pana osāretabbo,",
  "atk-vin02a417:33_4": "saṅghamajjhe byattena bhikkhunā saṅghassa anumatiyā sāvetabbaṁ –",
  "atk-vin02a417:34_0": "‘‘Saṅghaṁ, bhante,",
  "atk-vin02a417:34_1": "pucchāmi –",
  "atk-vin02a417:34_2": "ayaṁ itthannāmo sāmaṇero buddhassa dhammassa saṅghassa avaṇṇavādī micchādiṭṭhiko,",
  "atk-vin02a417:34_3": "yaṁ aññe sāmaṇerā labhanti,",
  "atk-vin02a417:34_4": "bhikkhūhi saddhiṁ dirattatirattaṁ sahaseyyaṁ,",
  "atk-vin02a417:34_5": "tassa alābhāya nissārito,",
  "atk-vin02a417:34_6": "svāyaṁ idāni sorato nivātavutti lajjidhammaṁ okkanto hirottappe patiṭṭhito katadaṇḍakammo accayaṁ deseti,",
  "atk-vin02a417:34_7": "imassa sāmaṇerassa yathā pure kāyasambhogasāmaggidānaṁ ruccati saṅghassā’’ti.",
  "atk-vin02a417:35_0": "Evaṁ tikkhattuṁ vattabbaṁ.",
  "atk-vin02a417:35_1": "Evaṁ apalokanakammaṁ osāraṇañca nissāraṇañca gacchati.",
  "atk-vin02a417:35_2": "Bhaṇḍukammaṁ mahākhandhakavaṇṇanāyaṁ vuttameva.",
  "atk-vin02a417:35_3": "Brahmadaṇḍo pañcasatikakkhandhake vuttoyeva.",
  "atk-vin02a417:35_4": "Na kevalaṁ panesa channasseva paññatto,",
  "atk-vin02a417:35_5": "yo aññopi bhikkhu mukharo hoti,",
  "atk-vin02a417:35_6": "bhikkhū duruttavacanehi ghaṭṭento khuṁsento vambhento viharati,",
  "atk-vin02a417:35_7": "tassapi dātabbo.",
  "atk-vin02a417:35_8": "Evañca pana dātabbo,",
  "atk-vin02a417:35_9": "saṅghamajjhe byattena bhikkhunā saṅghassa anumatiyā sāvetabbaṁ –",
  "atk-vin02a417:36_0": "‘‘Bhante,",
  "atk-vin02a417:36_1": "itthannāmo bhikkhu mukharo,",
  "atk-vin02a417:36_2": "bhikkhū duruttavacanehi ghaṭṭento viharati.",
  "atk-vin02a417:36_3": "So bhikkhu yaṁ iccheyya,",
  "atk-vin02a417:36_4": "taṁ vadeyya.",
  "atk-vin02a417:36_5": "Bhikkhūhi itthannāmo bhikkhu neva vattabbo,",
  "atk-vin02a417:36_6": "na ovaditabbo,",
  "atk-vin02a417:36_7": "na anusāsitabbo. Saṅghaṁ, bhante,",
  "atk-vin02a417:36_8": "pucchāmi –",
  "atk-vin02a417:36_9": "‘itthannāmassa bhikkhuno brahmadaṇḍassa dānaṁ,",
  "atk-vin02a417:36_10": "ruccati saṅghassā’ti.",
  "atk-vin02a417:36_11": "Dutiyampi pucchāmi,",
  "atk-vin02a417:36_12": "tatiyampi pucchāmi –",
  "atk-vin02a417:36_13": "‘itthannāmassa, bhante,",
  "atk-vin02a417:36_14": "bhikkhuno brahmadaṇḍassa dānaṁ,",
  "atk-vin02a417:36_15": "ruccati saṅghassā’’’ti.",
  "atk-vin02a417:37_0": "Tassa aparena samayena sammā vattitvā khamāpentassa brahmadaṇḍo paṭippassambhetabbo.",
  "atk-vin02a417:37_1": "Evañca pana paṭippassambhetabbo,",
  "atk-vin02a417:37_2": "byattena bhikkhunā saṅghamajjhe sāvetabbaṁ –",
  "atk-vin02a417:38_0": "‘‘Bhante,",
  "atk-vin02a417:38_1": "bhikkhusaṅgho asukassa bhikkhuno brahmadaṇḍaṁ adāsi,",
  "atk-vin02a417:38_2": "so bhikkhu sorato nivātavutti lajjidhammaṁ okkanto hirottappe patiṭṭhito,",
  "atk-vin02a417:38_3": "paṭisaṅkhā āyatiṁ saṁvare tiṭṭhati, saṅghaṁ, bhante, pucchāmi,",
  "atk-vin02a417:38_4": "tassa bhikkhuno brahmadaṇḍassa paṭippassaddhi,",
  "atk-vin02a417:38_5": "ruccati saṅghassā’’ti.",
  "atk-vin02a417:39_0": "Evaṁ yāvatatiyaṁ vatvā apalokanakammeneva brahmadaṇḍo paṭippassambhetabboti.",
  "atk-vin02a417:40_0": "Kammalakkhaṇaññeva pañcamanti yaṁ taṁ bhagavatā bhikkhunikkhandhake ‘‘tena kho pana samayena chabbaggiyā bhikkhū bhikkhuniyo kaddamodakena osiñcanti,",
  "atk-vin02a417:40_1": "‘appeva nāma amhesu sārajjeyyu’nti,",
  "atk-vin02a417:40_2": "kāyaṁ vivaritvā bhikkhunīnaṁ dassenti ,",
  "atk-vin02a417:40_3": "ūruṁ vivaritvā bhikkhunīnaṁ dassenti,",
  "atk-vin02a417:40_4": "aṅgajātaṁ vivaritvā bhikkhunīnaṁ dassenti,",
  "atk-vin02a417:40_5": "bhikkhuniyo obhāsenti,",
  "atk-vin02a417:40_6": "bhikkhunīhi saddhiṁ sampayojenti,",
  "atk-vin02a417:40_7": "‘appeva nāma amhesu sārajjeyyu’nti.",
  "atk-vin02a417:40_8": "Imesu vatthūsu tesaṁ bhikkhūnaṁ dukkaṭaṁ paññapetvā ‘anujānāmi bhikkhave tassa bhikkhuno daṇḍakammaṁ kātu’nti.",
  "atk-vin02a417:40_9": "Atha kho bhikkhunīnaṁ etadahosi –",
  "atk-vin02a417:40_10": "‘kiṁ nu kho daṇḍakammaṁ kātabba’nti.",
  "atk-vin02a417:40_11": "Bhagavato etamatthaṁ ārocesuṁ –",
  "atk-vin02a417:40_12": "‘avandiyo so bhikkhave bhikkhu bhikkhunisaṅghena kātabbo’’’ti evaṁ avandiyakammaṁ anuññātaṁ,",
  "atk-vin02a417:40_13": "taṁ kammalakkhaṇaññeva pañcamaṁ imassa apalokanakammassa ṭhānaṁ hoti.",
  "atk-vin02a417:40_14": "Tassa hi kammaññeva lakkhaṇaṁ,",
  "atk-vin02a417:40_15": "na osāraṇādīni;",
  "atk-vin02a417:40_16": "tasmā ‘‘kammalakkhaṇa’’nti vuccati.",
  "atk-vin02a417:40_17": "Tassa karaṇaṁ tattheva vuttaṁ.",
  "atk-vin02a417:40_18": "Apica naṁ paṭippassaddhiyā saddhiṁ vitthārato dassetuṁ idhāpi vadāma,",
  "atk-vin02a417:40_19": "bhikkhunupassaye sannipatitassa bhikkhunisaṅghassa anumatiyā byattāya bhikkhuniyā sāvetabbaṁ –",
  "atk-vin02a417:41_0": "‘‘Ayye asuko nāma ayyo bhikkhunīnaṁ apāsādikaṁ dasseti,",
  "atk-vin02a417:41_1": "etassa ayyassa avandiyakaraṇaṁ ruccatīti bhikkhunisaṅghaṁ pucchāmi,",
  "atk-vin02a417:41_2": "dutiyampi…",
  "atk-vin02a417:41_3": "tatiyampi bhikkhunisaṅghaṁ pucchāmī’’ti.",
  "atk-vin02a417:42_0": "Evaṁ tikkhattuṁ sāvetvā apalokanakammena avandiyakammaṁ kātabbaṁ.",
  "atk-vin02a417:43_0": "Tato paṭṭhāya so bhikkhu bhikkhunīhi na vanditabbo.",
  "atk-vin02a417:43_1": "Sace avandiyamāno hirottappaṁ paccupaṭṭhapetvā sammā vattati,",
  "atk-vin02a417:43_2": "tena bhikkhuniyo khamāpetabbā.",
  "atk-vin02a417:43_3": "Khamāpentena bhikkhunupassayaṁ agantvā vihāreyeva saṅghaṁ vā gaṇaṁ vā ekaṁ bhikkhuṁ vā upasaṅkamitvā",
  "atk-vin02a417:43_4": "ukkuṭikaṁ nisīditvā añjaliṁ paggahetvā ‘‘ahaṁ bhante paṭisaṅkhā āyatiṁ saṁvare tiṭṭhāmi,",
  "atk-vin02a417:43_5": "na puna apāsādikaṁ dassessāmi,",
  "atk-vin02a417:43_6": "bhikkhunisaṅgho mayhaṁ khamatū’’ti khamāpetabbaṁ.",
  "atk-vin02a417:43_7": "Tena saṅghena vā gaṇena vā ekaṁ bhikkhuṁ pesetvā ekabhikkhunā vā sayameva gantvā bhikkhuniyo vattabbā –",
  "atk-vin02a417:43_8": "‘‘ayaṁ bhikkhu paṭisaṅkhā āyatiṁ saṁvare ṭhito,",
  "atk-vin02a417:43_9": "iminā accayaṁ desetvā bhikkhunisaṅgho khamāpito,",
  "atk-vin02a417:43_10": "bhikkhunisaṅgho imaṁ vandiyaṁ karotū’’ti.",
  "atk-vin02a417:43_11": "So vandiyo kātabbo.",
  "atk-vin02a417:43_12": "Evañca pana kātabbo,",
  "atk-vin02a417:43_13": "bhikkhunupassaye sannipatitassa bhikkhunisaṅghassa anumatiyā byattāya bhikkhuniyā sāvetabbaṁ –",
  "atk-vin02a417:44_0": "‘‘Ayaṁ ayye asuko nāma ayyo bhikkhunīnaṁ apāsādikaṁ dassetīti bhikkhunisaṅghena avandiyo kato,",
  "atk-vin02a417:44_1": "so lajjidhammaṁ okkamitvā paṭisaṅkhā āyatiṁ saṁvare ṭhito accayaṁ desetvā bhikkhunisaṅghaṁ khamāpesi,",
  "atk-vin02a417:44_2": "tassa ayyassa vandiyakaraṇaṁ ruccatīti bhikkhunisaṅghaṁ pucchāmī’’ti –",
  "atk-vin02a417:45_0": "Tikkhattuṁ vattabbaṁ evaṁ apalokanakammeneva vandiyo kātabbo.",
  "atk-vin02a417:46_0": "Ayaṁ panettha pāḷimuttakopi kammalakkhaṇavinicchayo.",
  "atk-vin02a417:46_1": "Idañhi kammalakkhaṇaṁ nāma bhikkhunisaṅghamūlakaṁ paññattaṁ,",
  "atk-vin02a417:46_2": "bhikkhusaṅghassāpi panetaṁ labbhatiyeva.",
  "atk-vin02a417:46_3": "Yañhi bhikkhusaṅgho salākaggayāgaggabhattaggauposathaggesu apalokanakammaṁ karoti,",
  "atk-vin02a417:46_4": "etampi kammalakkhaṇameva.",
  "atk-vin02a417:46_5": "Acchinnacīvarajiṇṇacīvaranaṭṭhacīvarānañhi saṅghaṁ sannipātetvā byattena bhikkhunā yāvatatiyaṁ sāvetvā apalokanakammaṁ katvā cīvaraṁ dātuṁ vaṭṭati.",
  "atk-vin02a417:46_6": "Appamattakavissajjakena pana cīvaraṁ karontassa senāsanakkhandhakavaṇṇanāyaṁ vuttappabhedāni sūciādīni anapaloketvāpi dātabbāni.",
  "atk-vin02a417:46_7": "Tesaṁ dāne soyeva issaro,",
  "atk-vin02a417:46_8": "tato atirekaṁ dentena apaloketvā dātabbaṁ.",
  "atk-vin02a417:46_9": "Tato hi atirekadāne saṅgho sāmī.",
  "atk-vin02a417:46_10": "Gilānabhesajjampi tattha vuttappakāraṁ sayameva dātabbaṁ.",
  "atk-vin02a417:46_11": "Atirekaṁ icchantassa apaloketvā dātabbaṁ.",
  "atk-vin02a417:46_12": "Yopi ca dubbalo vā chinniriyāpatho vā pacchinnabhikkhācārapatho vā mahāgilāno,",
  "atk-vin02a417:46_13": "tassa mahāvāsesu tatruppādato devasikaṁ nāḷi vā upaḍḍhanāḷi vā ekadivasaṁyeva vā pañca vā dasa vā taṇḍulanāḷiyo",
  "atk-vin02a417:46_14": "dentena apalokanakammaṁ katvāva dātabbā.",
  "atk-vin02a417:46_15": "Pesalassa bhikkhuno tatruppādato iṇapalibodhampi bahussutassa saṅghabhāranitthārakassa bhikkhuno anuṭṭhāpanīyasenāsanampi",
  "atk-vin02a417:46_16": "saṅghakiccaṁ karontānaṁ kappiyakārakādīnaṁ bhattavetanampi apalokanakammena dātuṁ vaṭṭati.",
  "atk-vin02a417:47_0": "Catupaccayavasena dinnatatruppādato saṅghikaṁ āvāsaṁ jaggāpetuṁ vaṭṭati.",
  "atk-vin02a417:47_1": "‘‘Ayaṁ bhikkhu issaravatāya vicāretī’’ti kathāpacchindanatthaṁ pana salākaggādīsu vā antarasannipāte vā saṅghaṁ pucchitvāva jaggāpetabbo.",
  "atk-vin02a417:47_2": "Cīvarapiṇḍapātatthāya odissadinnatatruppādatopi apaloketvā āvāso jaggāpetabbo.",
  "atk-vin02a417:47_3": "Anapaloketvāpi vaṭṭati.",
  "atk-vin02a417:47_4": "‘‘Sūro vatāyaṁ bhikkhu cīvarapiṇḍapātatthāya dinnato āvāsaṁ jaggāpetī’’ti evaṁ uppannakathāpacchedanatthaṁ pana apalokanakammameva katvā jaggāpetabbo.",
  "atk-vin02a417:48_0": "Cetiye chattaṁ vā vedikaṁ vā bodhigharaṁ vā āsanagharaṁ vā akataṁ vā karontena jiṇṇaṁ vā paṭisaṅkharontena",
  "atk-vin02a417:48_1": "sudhākammaṁ vā karontena manusse samādapetvā kātuṁ vaṭṭati.",
  "atk-vin02a417:48_2": "Sace kārako natthi,",
  "atk-vin02a417:48_3": "cetiyassa upanikkhepato kāretabbaṁ.",
  "atk-vin02a417:48_4": "Upanikkhepepi asati apalokanakammaṁ katvā tatruppādato kāretabbaṁ,",
  "atk-vin02a417:48_5": "saṅghikenapi.",
  "atk-vin02a417:48_6": "Saṅghikena hi apaloketvā cetiyakiccaṁ kātuṁ vaṭṭati.",
  "atk-vin02a417:48_7": "Cetiyassa santakena apaloketvāpi saṅghikakiccaṁ kātuṁ na vaṭṭati.",
  "atk-vin02a417:48_8": "Tāvakālikaṁ pana gahetvā pākatikaṁ kātuṁ vaṭṭati.",
  "atk-vin02a417:49_0": "Cetiye sudhākammādīni karontehi pana bhikkhācārato vā saṅghato vā yāpanamattaṁ alabhantehi cetiyasantakato",
  "atk-vin02a417:49_1": "yāpanamattaṁ gahetvā paribhuñjantehi vattaṁ kātuṁ vaṭṭati,",
  "atk-vin02a417:49_2": "‘‘vattaṁ karomā’’ti macchamaṁsādīhi saṅghabhattaṁ kātuṁ na vaṭṭati.",
  "atk-vin02a417:49_3": "Ye vihāre ropitā phalarukkhā saṅghena pariggahitā honti,",
  "atk-vin02a417:49_4": "jagganakammaṁ labhanti,",
  "atk-vin02a417:49_5": "yesaṁ phalāni ghaṇṭiṁ paharitvā bhājetvā paribhuñjanti,",
  "atk-vin02a417:49_6": "tesu apalokanakammaṁ na kātabbaṁ.",
  "atk-vin02a417:49_7": "Ye pana apariggahitā,",
  "atk-vin02a417:49_8": "tesu apalokanakammaṁ kātabbaṁ.",
  "atk-vin02a417:49_9": "Taṁ pana salākaggayāgaggabhattaggaantarasannipātesupi kātuṁ vaṭṭati,",
  "atk-vin02a417:49_10": "uposathagge pana vaṭṭatiyeva.",
  "atk-vin02a417:49_11": "Tattha hi anāgatānampi chandapārisuddhi āhariyati,",
  "atk-vin02a417:49_12": "tasmā taṁ suvisodhitaṁ hoti.",
  "atk-vin02a417:50_0": "Evañca pana kātabbaṁ, byattena bhikkhunā bhikkhusaṅghassa anumatiyā sāvetabbaṁ –",
  "atk-vin02a417:51_0": "‘‘Bhante,",
  "atk-vin02a417:51_1": "yaṁ imasmiṁ vihāre antosīmāya saṅghasantakaṁ mūlatacapattaaṅkurapupphaphalakhādanīyādi atthi,",
  "atk-vin02a417:51_2": "taṁ sabbaṁ āgatāgatānaṁ bhikkhūnaṁ yathāsukhaṁ paribhuñjituṁ ruccatīti saṅghaṁ pucchāmī’’ti tikkhattuṁ pucchitabbaṁ.",
  "atk-vin02a417:52_0": "Catūhi pañcahi bhikkhūhi kataṁ sukatameva.",
  "atk-vin02a417:52_1": "Yasmiṁ vihāre dve tayo janā vasanti,",
  "atk-vin02a417:52_2": "tehi nisīditvā katampi saṅghena katasadisameva.",
  "atk-vin02a417:52_3": "Yasmiṁ pana vihāre eko bhikkhu hoti,",
  "atk-vin02a417:52_4": "tena bhikkhunā uposathadivase pubbakaraṇapubbakiccaṁ katvā nisinnena katampi katikavattaṁ saṅghena katasadisameva hoti.",
  "atk-vin02a417:53_0": "Karontena pana phalavārena kātumpi cattāro māse cha māse ekasaṁvaccharanti evaṁ paricchinditvāpi aparicchinditvāpi kātuṁ vaṭṭati.",
  "atk-vin02a417:53_1": "Paricchinne yathāparicchedaṁ paribhuñjitvā puna kātabbaṁ.",
  "atk-vin02a417:53_2": "Aparicchinne yāva rukkhā dharanti tāva vaṭṭatiyeva.",
  "atk-vin02a417:53_3": "Yepi tesaṁ rukkhānaṁ bījehi aññe rukkhā ropitā honti,",
  "atk-vin02a417:53_4": "tesampi sā eva katikā.",
  "atk-vin02a417:54_0": "Sace pana aññasmiṁ vihāre ropitā honti,",
  "atk-vin02a417:54_1": "tesaṁ yattha ropitā,",
  "atk-vin02a417:54_2": "tasmiṁyeva vihāre saṅgho sāmī.",
  "atk-vin02a417:54_3": "Yepi aññato bījāni āharitvā purimavihāre pacchā ropitā,",
  "atk-vin02a417:54_4": "tesu aññā katikā kātabbā.",
  "atk-vin02a417:54_5": "Katikāya katāya puggalikaṭṭhāne tiṭṭhanti,",
  "atk-vin02a417:54_6": "yathāsukhaṁ phalādīni paribhuñjituṁ vaṭṭati.",
  "atk-vin02a417:54_7": "Sace panettha taṁ taṁ okāsaṁ parikkhipitvā pariveṇāni katvā jagganti,",
  "atk-vin02a417:54_8": "tesaṁ bhikkhūnaṁ puggalikaṭṭhāne tiṭṭhanti.",
  "atk-vin02a417:54_9": "Aññe paribhuñjituṁ na labhanti,",
  "atk-vin02a417:54_10": "tehi pana saṅghassa dasabhāgaṁ datvā paribhuñjitabbāni.",
  "atk-vin02a417:54_11": "Yopi majjhevihāre rukkhaṁ sākhāhi parivāretvā rakkhati,",
  "atk-vin02a417:54_12": "tassāpi eseva nayo.",
  "atk-vin02a417:55_0": "Porāṇavihāraṁ gatassa sambhāvanīyabhikkhuno ‘‘thero āgato’’ti phalāphalaṁ āharanti,",
  "atk-vin02a417:55_1": "sace tattha mūle sabbapariyattidharo bahussutabhikkhu vihāsi,",
  "atk-vin02a417:55_2": "‘‘addhā ettha dīghā katikā katā bhavissatī’’ti nikkukkuccena paribhuñjitabbaṁ.",
  "atk-vin02a417:55_3": "Vihāre phalāphalaṁ piṇḍapātikānampi vaṭṭati,",
  "atk-vin02a417:55_4": "dhutaṅgaṁ na kopeti.",
  "atk-vin02a417:55_5": "Sāmaṇerā attano ācariyupajjhāyānaṁ bahūni phalāni denti,",
  "atk-vin02a417:55_6": "aññe bhikkhū alabhantā khiyyanti,",
  "atk-vin02a417:55_7": "khiyyanamattameva cetaṁ hoti.",
  "atk-vin02a417:56_0": "Sace pana dubbhikkhaṁ hoti,",
  "atk-vin02a417:56_1": "ekaṁ panasarukkhaṁ nissāya saṭṭhipi janā jīvanti,",
  "atk-vin02a417:56_2": "tādise kāle sabbesaṁ saṅgahakaraṇatthāya bhājetvā khāditabbaṁ,",
  "atk-vin02a417:56_3": "ayaṁ sāmīci.",
  "atk-vin02a417:56_4": "Yāva pana katikavattaṁ na paṭippassambhati,",
  "atk-vin02a417:56_5": "tāva tehi khāyitaṁ sukhāyitameva.",
  "atk-vin02a417:56_6": "Kadā pana katikavattaṁ paṭippassambhati?",
  "atk-vin02a417:56_7": "Yadā samaggo saṅgho sannipatitvā ‘‘ito paṭṭhāya bhājetvā khādantū’’ti sāveti.",
  "atk-vin02a417:56_8": "Ekabhikkhuke pana vihāre ekena sāvitepi purimakatikā paṭippassambhatiyeva.",
  "atk-vin02a417:56_9": "Sace paṭippassaddhāya katikāya sāmaṇerā neva rukkhato pātenti,",
  "atk-vin02a417:56_10": "na bhūmito gahetvā bhikkhūnaṁ denti,",
  "atk-vin02a417:56_11": "patitaphalāni pādehi paharantā vicaranti,",
  "atk-vin02a417:56_12": "tesaṁ dasabhāgato paṭṭhāya yāva upaḍḍhaphalabhāgena phātikammaṁ kātabbaṁ.",
  "atk-vin02a417:56_13": "Addhā phātikammalobhena āharitvā dassanti.",
  "atk-vin02a417:56_14": "Puna subhikkhe jāte kappiyakārakesu āgantvā sākhāparivārādīni katvā rukkhe rakkhantesu sāmaṇerānaṁ phātikammaṁ na dātabbaṁ,",
  "atk-vin02a417:56_15": "bhājetvā paribhuñjitabbaṁ.",
  "atk-vin02a417:57_0": "‘‘Vihāre phalāphalaṁ atthī’’ti sāmantagāmehi manussā gilānānaṁ vā gabbhinīnaṁ vā atthāya āgantvā ‘‘ekaṁ nāḷikeraṁ detha,",
  "atk-vin02a417:57_1": "ambaṁ detha,",
  "atk-vin02a417:57_2": "labujaṁ dethā’’ti yācanti,",
  "atk-vin02a417:57_3": "dātabbaṁ na dātabbanti? Dātabbaṁ.",
  "atk-vin02a417:57_4": "Adīyamāne hi te domanassikā honti,",
  "atk-vin02a417:57_5": "dentena pana saṅghaṁ sannipātetvā yāvatatiyaṁ sāvetvā apalokanakammaṁ katvāva dātabbaṁ,",
  "atk-vin02a417:57_6": "katikavattaṁ vā katvā ṭhapetabbaṁ,",
  "atk-vin02a417:57_7": "evañca pana kātabbaṁ,",
  "atk-vin02a417:57_8": "byattena bhikkhunā saṅghassa anumatiyā sāvetabbaṁ –",
  "atk-vin02a417:58_0": "‘‘Sāmantagāmehi manussā āgantvā gilānādīnaṁ atthāya phalāphalaṁ yācanti,",
  "atk-vin02a417:58_1": "dve nāḷikerāni,",
  "atk-vin02a417:58_2": "dve tālaphalāni,",
  "atk-vin02a417:58_3": "dve panasāni,",
  "atk-vin02a417:58_4": "pañca ambāni,",
  "atk-vin02a417:58_5": "pañca kadaliphalāni gaṇhantānaṁ anivāraṇaṁ,",
  "atk-vin02a417:58_6": "asukarukkhato ca asukarukkhato ca phalaṁ gaṇhantānaṁ anivāraṇaṁ ruccati bhikkhusaṅghassā’’ti tikkhattuṁ vattabbaṁ.",
  "atk-vin02a417:59_0": "Tato paṭṭhāya gilānādīnaṁ nāmaṁ gahetvā yācantā ‘‘gaṇhathā’’ti na vattabbā,",
  "atk-vin02a417:59_1": "vattaṁ pana ācikkhitabbaṁ –",
  "atk-vin02a417:59_2": "‘‘nāḷikerādīni iminā nāma paricchedena gaṇhantānaṁ asukarukkhato ca asukarukkhato ca phalaṁ gaṇhantānaṁ anivāraṇaṁ kata’’nti.",
  "atk-vin02a417:59_3": "Anuvicaritvā pana ‘‘ayaṁ madhuraphalo ambo,",
  "atk-vin02a417:59_4": "ito gaṇhathā’’tipi na vattabbā.",
  "atk-vin02a417:59_5": "Phalabhājanakāle pana āgatānaṁ sammatena upaḍḍhabhāgo dātabbo,",
  "atk-vin02a417:59_6": "asammatena apaloketvā dātabbaṁ.",
  "atk-vin02a417:60_0": "Khīṇaparibbayo vā maggagamiyasatthavāho vā añño vā issaro āgantvā yācati,",
  "atk-vin02a417:60_1": "apaloketvāva dātabbaṁ.",
  "atk-vin02a417:60_2": "Balakkārena gahetvā khādanto na vāretabbo.",
  "atk-vin02a417:60_3": "Kuddho hi so rukkhepi chindeyya,",
  "atk-vin02a417:60_4": "aññampi anatthaṁ kareyya.",
  "atk-vin02a417:60_5": "Puggalikapariveṇaṁ āgantvā gilānassa gāmena yācanto ‘‘amhehi chāyādīnaṁ atthāya ropitaṁ,",
  "atk-vin02a417:60_6": "sace atthi,",
  "atk-vin02a417:60_7": "tumhe jānāthā’’ti vattabbo.",
  "atk-vin02a417:60_8": "Yadi pana phalabharitāva rukkhā honti,",
  "atk-vin02a417:60_9": "kaṇṭake bandhitvā phalavārena khādanti,",
  "atk-vin02a417:60_10": "apaccāsīsantena hutvā dātabbaṁ.",
  "atk-vin02a417:60_11": "Balakkārena gaṇhanto na vāretabbo,",
  "atk-vin02a417:60_12": "pubbe vuttamevettha kāraṇaṁ.",
  "atk-vin02a417:61_0": "Saṅghassa phalārāmo hoti,",
  "atk-vin02a417:61_1": "paṭijagganaṁ na labhati,",
  "atk-vin02a417:61_2": "sace taṁ koci vattasīsena jaggati,",
  "atk-vin02a417:61_3": "saṅghasseva hoti.",
  "atk-vin02a417:61_4": "Athāpi kassaci paṭibalassa bhikkhuno ‘‘imaṁ sappurisa jaggitvā dehī’’ti saṅgho bhāraṁ karoti,",
  "atk-vin02a417:61_5": "so ce vattasīsena jaggati,",
  "atk-vin02a417:61_6": "evampi saṅghasseva hoti.",
  "atk-vin02a417:61_7": "Phātikammaṁ paccāsīsantassa pana tatiyabhāgena vā upaḍḍhabhāgena vā phātikammaṁ kātabbaṁ.",
  "atk-vin02a417:61_8": "‘‘Bhāriyaṁ kamma’’nti vatvā ettakena anicchanto pana sabbaṁ taveva santakaṁ katvā ‘‘mūlabhāgaṁ dasabhāgamattaṁ datvā jaggāhī’’tipi vattabbo.",
  "atk-vin02a417:61_9": "Garubhaṇḍattā pana mūlacchejjavasena na dātabbaṁ.",
  "atk-vin02a417:61_10": "So mūlabhāgaṁ datvā khādanto akatāvāsaṁ vā katvā katāvāsaṁ vā jaggitvā nissitakānaṁ ārāmaṁ niyyādeti,",
  "atk-vin02a417:61_11": "tehipi mūlabhāgo dātabbova.",
  "atk-vin02a417:61_12": "Yadā pana bhikkhū sayaṁ jaggituṁ pahonti,",
  "atk-vin02a417:61_13": "atha tesaṁ jaggituñca na dātabbaṁ,",
  "atk-vin02a417:61_14": "jaggitakāle ca na vāretabbā,",
  "atk-vin02a417:61_15": "jagganakāleyeva vāretabbā.",
  "atk-vin02a417:61_16": "‘‘Bahuṁ tumhehi khāyitaṁ,",
  "atk-vin02a417:61_17": "idāni mā jaggittha,",
  "atk-vin02a417:61_18": "bhikkhusaṅghoyeva jaggissatī’’ti vattabbaṁ.",
  "atk-vin02a417:62_0": "Sace pana neva vattasīsena jagganto atthi,",
  "atk-vin02a417:62_1": "na phātikammena,",
  "atk-vin02a417:62_2": "na saṅgho jaggituṁ pahoti,",
  "atk-vin02a417:62_3": "eko anāpucchitvāva jaggitvā phātikammaṁ vaḍḍhetvā paccāsīsati,",
  "atk-vin02a417:62_4": "apalokanakammena phātikammaṁ vaḍḍhetvā dātabbaṁ.",
  "atk-vin02a417:62_5": "Iti imaṁ sabbampi kammalakkhaṇameva hoti.",
  "atk-vin02a417:62_6": "Apalokanakammaṁ imāni pañca ṭhānāni gacchati.",
  "atk-vin02a417:63_0": "Ñattikammaṭṭhānabhede pana ‘‘suṇātu me bhante saṅgho,",
  "atk-vin02a417:63_1": "itthannāmo itthannāmassa āyasmato upasampadāpekkho,",
  "atk-vin02a417:63_2": "anusiṭṭho so mayā.",
  "atk-vin02a417:63_3": "Yadi saṅghassa pattakallaṁ,",
  "atk-vin02a417:63_4": "itthannāmo āgaccheyyāti,",
  "atk-vin02a417:63_5": "āgacchāhīti vattabbo’’ti evaṁ upasampadāpekkhassa osāraṇā osāraṇā nāma.",
  "atk-vin02a417:64_0": "‘‘Suṇantu me āyasmantā,",
  "atk-vin02a417:64_1": "ayaṁ itthannāmo bhikkhu dhammakathiko imassa neva suttaṁ āgacchati,",
  "atk-vin02a417:64_2": "no suttavibhaṅgo,",
  "atk-vin02a417:64_3": "so atthaṁ asallakkhetvā byañjanacchāyāya atthaṁ paṭibāhati.",
  "atk-vin02a417:64_4": "Yadāyasmantānaṁ pattakallaṁ,",
  "atk-vin02a417:64_5": "itthannāmaṁ bhikkhuṁ vuṭṭhāpetvā avasesā imaṁ adhikaraṇaṁ vūpasameyyāmā’’ti evaṁ ubbāhikāvinicchaye dhammakathikassa",
  "atk-vin02a417:64_6": "bhikkhuno nissāraṇā nissāraṇā nāma.",
  "atk-vin02a417:65_0": "‘‘Suṇātu me bhante saṅgho,",
  "atk-vin02a417:65_1": "ajjuposatho pannaraso.",
  "atk-vin02a417:65_2": "Yadi saṅghassa pattakallaṁ,",
  "atk-vin02a417:65_3": "saṅgho uposathaṁ kareyyā’’ti evaṁ uposathakammavasena ṭhapitā ñatti uposatho nāma.",
  "atk-vin02a417:66_0": "‘‘Suṇātu me bhante saṅgho,",
  "atk-vin02a417:66_1": "ajja pavāraṇā pannarasī.",
  "atk-vin02a417:66_2": "Yadi saṅghassa pattakallaṁ,",
  "atk-vin02a417:66_3": "saṅgho pavāreyyā’’ti evaṁ pavāraṇākammavasena ṭhapitā ñatti pavāraṇā nāma.",
  "atk-vin02a417:67_0": "‘‘Suṇātu me bhante saṅgho,",
  "atk-vin02a417:67_1": "itthannāmo itthannāmassa āyasmato upasampadāpekkho.",
  "atk-vin02a417:67_2": "Yadi saṅghassa pattakallaṁ,",
  "atk-vin02a417:67_3": "ahaṁ itthannāmaṁ anusāseyya’’nti.",
  "atk-vin02a417:67_4": "‘‘Yadi saṅghassa pattakallaṁ,",
  "atk-vin02a417:67_5": "itthannāmo itthannāmaṁ anusāseyyā’’ti.",
  "atk-vin02a417:67_6": "‘‘Yadi saṅghassa pattakallaṁ,",
  "atk-vin02a417:67_7": "ahaṁ itthannāmaṁ antarāyike dhamme puccheyya’’nti.",
  "atk-vin02a417:67_8": "‘‘Yadi saṅghassa pattakallaṁ,",
  "atk-vin02a417:67_9": "itthannāmo itthannāmaṁ antarāyike dhamme puccheyyā’’ti.",
  "atk-vin02a417:67_10": "‘‘Yadi saṅghassa pattakallaṁ,",
  "atk-vin02a417:67_11": "ahaṁ itthannāmaṁ vinayaṁ puccheyya’’nti.",
  "atk-vin02a417:67_12": "‘‘Yadi saṅghassa pattakallaṁ,",
  "atk-vin02a417:67_13": "itthannāmo itthannāmaṁ vinayaṁ puccheyyā’’ti.",
  "atk-vin02a417:67_14": "‘‘Yadi saṅghassa pattakallaṁ,",
  "atk-vin02a417:67_15": "ahaṁ itthannāmena vinayaṁ puṭṭho vissajjeyya’’nti.",
  "atk-vin02a417:67_16": "‘‘Yadi saṅghassa pattakallaṁ,",
  "atk-vin02a417:67_17": "itthannāmo itthannāmena vinayaṁ puṭṭho vissajjeyyā’’ti evaṁ attānaṁ vā paraṁ vā sammannituṁ ṭhapitā ñatti sammuti nāma.",
  "atk-vin02a417:68_0": "‘‘Suṇātu me bhante saṅgho,",
  "atk-vin02a417:68_1": "idaṁ cīvaraṁ itthannāmassa bhikkhuno nissaggiyaṁ saṅghassa nissaṭṭhaṁ.",
  "atk-vin02a417:68_2": "Yadi saṅghassa pattakallaṁ,",
  "atk-vin02a417:68_3": "saṅgho imaṁ cīvaraṁ itthannāmassa bhikkhuno dadeyyā’’ti.",
  "atk-vin02a417:68_4": "‘‘Yadāyasmantānaṁ pattakallaṁ,",
  "atk-vin02a417:68_5": "āyasmantā imaṁ cīvaraṁ itthannāmassa bhikkhuno dadeyyu’’nti evaṁ nissaṭṭhacīvarapattādīnaṁ dānaṁ dānaṁ nāma.",
  "atk-vin02a417:69_0": "‘‘Suṇātu me bhante saṅgho,",
  "atk-vin02a417:69_1": "ayaṁ itthannāmo bhikkhu āpattiṁ sarati, vivarati,",
  "atk-vin02a417:69_2": "uttāniṁ karoti, deseti.",
  "atk-vin02a417:69_3": "Yadi saṅghassa pattakallaṁ,",
  "atk-vin02a417:69_4": "ahaṁ itthannāmassa bhikkhuno āpattiṁ paṭiggaṇheyyanti.",
  "atk-vin02a417:69_5": "Yadāyasmantānaṁ pattakallaṁ,",
  "atk-vin02a417:69_6": "ahaṁ itthannāmassa bhikkhuno āpattiṁ paṭiggaṇheyya’’nti.",
  "atk-vin02a417:69_7": "Tena vattabbo ‘‘passasī’’ti.",
  "atk-vin02a417:69_8": "‘‘Āma passāmī’’ti.",
  "atk-vin02a417:69_9": "Āyatiṁ saṁvareyyāsīti evaṁ āpattipaṭiggaho paṭiggaho nāma.",
  "atk-vin02a417:70_0": "‘‘Suṇantu me,",
  "atk-vin02a417:70_1": "āyasmantā āvāsikā.",
  "atk-vin02a417:70_2": "Yadāyasmantānaṁ pattakallaṁ,",
  "atk-vin02a417:70_3": "idāni uposathaṁ kareyyāma,",
  "atk-vin02a417:70_4": "pātimokkhaṁ uddiseyyāma,",
  "atk-vin02a417:70_5": "āgame kāḷe pavāreyyāmā’’ti. Te ce,",
  "atk-vin02a417:70_6": "bhikkhave,",
  "atk-vin02a417:70_7": "bhikkhū bhaṇḍanakārakā kalahakārakā vivādakārakā bhassakārakā saṅghe adhikaraṇakārakā taṁ kāḷaṁ anuvaseyyuṁ,",
  "atk-vin02a417:70_8": "āvāsikena bhikkhunā byattena paṭibalena āvāsikā bhikkhū ñāpetabbā –",
  "atk-vin02a417:70_9": "‘‘suṇantu me,",
  "atk-vin02a417:70_10": "āyasmantā āvāsikā.",
  "atk-vin02a417:70_11": "Yadāyasmantānaṁ pattakallaṁ,",
  "atk-vin02a417:70_12": "idāni uposathaṁ kareyyāma,",
  "atk-vin02a417:70_13": "pātimokkhaṁ uddiseyyāma,",
  "atk-vin02a417:70_14": "āgame juṇhe pavāreyyāmā’’ti evaṁ katā pavāraṇāpaccukkaḍḍhanā paccukkaḍḍhanā nāma.",
  "atk-vin02a417:71_0": "Sabbeheva ekajjhaṁ sannipatitabbaṁ,",
  "atk-vin02a417:71_1": "sannipatitvā byattena bhikkhunā paṭibalena saṅgho ñāpetabbo –",
  "atk-vin02a417:71_2": "‘‘suṇātu me, bhante,",
  "atk-vin02a417:71_3": "saṅgho amhākaṁ bhaṇḍanajātānaṁ kalahajātānaṁ vivādāpannānaṁ viharataṁ bahuṁ assāmaṇakaṁ ajjhāciṇṇaṁ bhāsitaparikkantaṁ.",
  "atk-vin02a417:71_4": "Sace mayaṁ imāhi āpattīhi aññamaññaṁ kāressāma,",
  "atk-vin02a417:71_5": "siyāpi taṁ adhikaraṇaṁ kakkhaḷattāya vāḷattāya bhedāya saṁvatteyya.",
  "atk-vin02a417:71_6": "Yadi saṅghassa pattakallaṁ,",
  "atk-vin02a417:71_7": "saṅgho imaṁ adhikaraṇaṁ tiṇavatthārakena vūpasameyya ṭhapetvā thullavajjaṁ,",
  "atk-vin02a417:71_8": "ṭhapetvā gihipaṭisayutta’’nti evaṁ tiṇavatthārakasamathena katvā sabbapaṭhamā sabbasaṅgāhikañatti kammalakkhaṇaṁ nāma.",
  "atk-vin02a417:72_0": "Tathā tato parā ekekasmiṁ pakkhe ekekaṁ katvā dve ñattiyo iti yathāvuttappabhedaṁ osāraṇaṁ nissāraṇaṁ…pe…",
  "atk-vin02a417:72_1": "kammalakkhaṇaññeva navamanti ñattikammaṁ imāni nava ṭhānāni gacchati.",
  "atk-vin02a417:73_0": "Ñattidutiyakammaṭṭhānabhede pana vaḍḍhassa licchavino pattanikkujjanavasena khandhake vuttā nissāraṇā.",
  "atk-vin02a417:73_1": "Tasseva pattukkujjanavasena vuttā osāraṇā ca veditabbā.",
  "atk-vin02a417:74_0": "Sīmāsammuti ticīvarena avippavāsasammuti,",
  "atk-vin02a417:74_1": "santhatasammuti,",
  "atk-vin02a417:74_2": "bhattuddesaka-senāsanaggāhāpaka-bhaṇḍāgārika-cīvarapaṭiggāhaka-cīvarabhājaka-yāgubhājakaphalabhājaka-khajjabhājaka-appamattakavissajjaka-sāṭiyaggāhāpaka-pattaggāhāpaka-ārāmikapesakasāmaṇerapesakasammutīti",
  "atk-vin02a417:74_3": "etāsaṁ sammutīnaṁ vasena sammuti veditabbā.",
  "atk-vin02a417:74_4": "Kathinacīvaradānamatakacīvaradānavasena dānaṁ veditabbaṁ.",
  "atk-vin02a417:75_0": "Kathinuddhāravasena uddhāro veditabbo.",
  "atk-vin02a417:75_1": "Kuṭivatthuvihāravatthudesanāvasena desanā veditabbā.",
  "atk-vin02a417:75_2": "Yā pana tiṇavatthārakasamathe sabbasaṅgāhikañattiñca ekekasmiṁ pakkhe ekekaṁ ñattiñcāti tisso ñattiyo ṭhapetvā puna ekasmiṁ pakkhe ekā,",
  "atk-vin02a417:75_3": "ekasmiṁ pakkhe ekāti dve ñattidutiyakammavācā vuttā,",
  "atk-vin02a417:75_4": "tāsaṁ vasena kammalakkhaṇaṁ veditabbaṁ .",
  "atk-vin02a417:75_5": "Iti ñattidutiyakammaṁ imāni satta ṭhānāni gacchati.",
  "atk-vin02a417:76_0": "Ñatticatutthakammaṭṭhānabhede pana tajjanīyakammādīnaṁ sattannaṁ kammānaṁ vasena nissāraṇā,",
  "atk-vin02a417:76_1": "tesaṁyeva ca kammānaṁ paṭippassambhanavasena osāraṇā veditabbā.",
  "atk-vin02a417:76_2": "Bhikkhunovādakasammutivasena sammuti veditabbā.",
  "atk-vin02a417:76_3": "Parivāsadānamānattadānavasena dānaṁ veditabbaṁ.",
  "atk-vin02a417:76_4": "Mūlāyapaṭikassanakammavasena niggaho veditabbo.",
  "atk-vin02a417:76_5": "‘‘Ukkhittānuvattikā aṭṭha,",
  "atk-vin02a417:76_6": "yāvatatiyakā ariṭṭho caṇḍakāḷī ca ime te yāvatatiyakā’’ti imāsaṁ ekādasannaṁ samanubhāsanānaṁ vasena samanubhāsanā veditabbā.",
  "atk-vin02a417:76_7": "Upasampadākammaabbhānakammavasena pana kammalakkhaṇaṁ veditabbaṁ.",
  "atk-vin02a417:76_8": "Iti ñatticatutthakammaṁ imāni satta ṭhānāni gacchati.",
  "atk-vin02a417:77_0": "497.",
  "atk-vin02a417:77_1": "Iti kammāni ca kammavipattiñca vipattivirahitānaṁ kammānaṁ ṭhānapabhedagamanañca dassetvā idāni tesaṁ",
  "atk-vin02a417:77_2": "kammānaṁ kārakassa saṅghassa paricchedaṁ dassento puna ‘‘catuvaggakaraṇe kamme’’tiādimāha.",
  "atk-vin02a417:77_3": "Tassattho parisato kammavipattivaṇṇanāyaṁ vuttanayeneva veditabboti.",
  "atk-vin02a417:78_0": "Kammavaggavaṇṇanā niṭṭhitā.",
  "atk-vin02a417:79_0": "Atthavasavaggādivaṇṇanā",
  "atk-vin02a417:80_0": "498.",
  "atk-vin02a417:80_1": "Idāni yāni tāni tesaṁ kammānaṁ vatthubhūtāni sikkhāpadāni,",
  "atk-vin02a417:80_2": "tesaṁ paññattiyaṁ ānisaṁsaṁ dassetuṁ ‘‘dve atthavase paṭiccā’’tiādi āraddhaṁ.",
  "atk-vin02a417:80_3": "Tattha diṭṭhadhammikānaṁ verānaṁ saṁvarāyāti pāṇātipātādīnaṁ pañcannaṁ diṭṭhadhammikaverānaṁ saṁvaratthāya pidahanatthāya.",
  "atk-vin02a417:80_4": "Samparāyikānaṁ verānaṁ paṭighātāyāti vipākadukkhasaṅkhātānaṁ samparāyikaverānaṁ paṭighātatthāya,",
  "atk-vin02a417:80_5": "samucchedanatthāya anuppajjanatthāya.",
  "atk-vin02a417:80_6": "Diṭṭhadhammikānaṁ vajjānaṁ saṁvarāyāti tesaṁyeva pañcannaṁ verānaṁ saṁvaratthāya.",
  "atk-vin02a417:80_7": "Samparāyikānaṁ vajjānanti tesaṁyeva vipākadukkhānaṁ.",
  "atk-vin02a417:80_8": "Vipākadukkhāneva hi idha vajjanīyabhāvato vajjānīti vuttāni.",
  "atk-vin02a417:80_9": "Diṭṭhadhammikānaṁ bhayānanti garahā upavādo tajjanīyādīni kammāni uposathapavāraṇānaṁ ṭhapanaṁ akittipakāsanīyakammanti",
  "atk-vin02a417:80_10": "etāni diṭṭhadhammikabhayāni nāma,",
  "atk-vin02a417:80_11": "etesaṁ saṁvaratthāya.",
  "atk-vin02a417:80_12": "Samparāyikabhayāni pana vipākadukkhāniyeva ,",
  "atk-vin02a417:80_13": "tesaṁ paṭighātatthāya.",
  "atk-vin02a417:80_14": "Diṭṭhadhammikānaṁ akusalānanti pañcaveradasaakusalakammapathappabhedānaṁ akusalānaṁ saṁvaratthāya.",
  "atk-vin02a417:80_15": "Vipākadukkhāneva pana akkhamaṭṭhena samparāyikaakusalānīti vuccanti,",
  "atk-vin02a417:80_16": "tesaṁ paṭighātatthāya.",
  "atk-vin02a417:80_17": "Gihīnaṁ anukampāyāti agārikānaṁ saddhārakkhaṇavasena anukampanatthāya.",
  "atk-vin02a417:80_18": "Pāpicchānaṁ pakkhupacchedāyāti pāpicchapuggalānaṁ gaṇabandhabhedanatthāya gaṇabhojanasikkhāpadaṁ paññattaṁ.",
  "atk-vin02a417:80_19": "Sesaṁ sabbattha uttānameva.",
  "atk-vin02a417:80_20": "Yañhettha vattabbaṁ siyā,",
  "atk-vin02a417:80_21": "taṁ sabbaṁ paṭhamapārājikavaṇṇanāyameva vuttanti.",
  "atk-vin02a417:81_0": "Sikkhāpadesu atthavasena vaṇṇanā niṭṭhitā.",
  "atk-vin02a417:82_0": "499.",
  "atk-vin02a417:82_1": "Pātimokkhādīsu pātimokkhuddesoti bhikkhūnaṁ pañcavidho bhikkhunīnaṁ catubbidho.",
  "atk-vin02a417:82_2": "Parivāsadānādīsu osāraṇīyaṁ paññattanti aṭṭhārasasu vā tecattālīsāya vā vattesu vattamānassa osāraṇīyaṁ paññattaṁ.",
  "atk-vin02a417:82_3": "Yena kammena osārīyati,",
  "atk-vin02a417:82_4": "taṁ kammaṁ paññattanti attho.",
  "atk-vin02a417:82_5": "Nissāraṇīyaṁ paññattanti bhaṇḍanakārakādayo yena kammena nissārīyanti,",
  "atk-vin02a417:82_6": "taṁ kammaṁ paññattanti attho.",
  "atk-vin02a417:83_0": "500.",
  "atk-vin02a417:83_1": "Apaññattetiādīsu apaññatte paññattanti sattāpattikkhandhā kakusandhañca sammāsambuddhaṁ koṇāgamanañca",
  "atk-vin02a417:83_2": "kassapañca sammāsambuddhaṁ ṭhapetvā antarā kenaci apaññatte sikkhāpade paññattaṁ nāma.",
  "atk-vin02a417:83_3": "Makkaṭivatthuādivinītakathā sikkhāpade paññatte anupaññattaṁ nāma.",
  "atk-vin02a417:83_4": "Sesaṁ sabbattha uttānamevāti.",
  "atk-vin02a417:84_0": "Ānisaṁsavaggavaṇṇanā niṭṭhitā.",
  "atk-vin02a417:85_0": "501.",
  "atk-vin02a417:85_1": "Idāni sabbasikkhāpadānaṁ ekekena ākārena navadhā saṅgahaṁ dassetuṁ ‘‘nava saṅgahā’’tiādimāha.",
  "atk-vin02a417:85_2": "Tattha vatthusaṅgahoti vatthunā saṅgaho.",
  "atk-vin02a417:85_3": "Evaṁ sesesupi padattho veditabbo.",
  "atk-vin02a417:85_4": "Ayaṁ panettha atthayojanā –",
  "atk-vin02a417:85_5": "yasmā hi ekasikkhāpadampi avatthusmiṁ paññattaṁ natthi,",
  "atk-vin02a417:85_6": "tasmā sabbāni vatthunā saṅgahitānīti evaṁ tāva vatthusaṅgaho veditabbo.",
  "atk-vin02a417:86_0": "Yasmā pana dve āpattikkhandhā sīlavipattiyā saṅgahitā,",
  "atk-vin02a417:86_1": "pañcāpattikkhandhā ācāravipattiyā,",
  "atk-vin02a417:86_2": "cha sikkhāpadāni ājīvavipattiyā saṅgahitāni,",
  "atk-vin02a417:86_3": "tasmā sabbānipi vipattiyā saṅgahitānīti evaṁ vipattisaṅgaho veditabbo.",
  "atk-vin02a417:87_0": "Yasmā pana sattahāpattīhi muttaṁ ekasikkhāpadampi natthi,",
  "atk-vin02a417:87_1": "tasmā sabbāni āpattiyā saṅgahitānīti evaṁ āpattisaṅgaho veditabbo.",
  "atk-vin02a417:88_0": "Sabbāni ca sattasu nagaresu paññattānīti nidānena saṅgahitānīti evaṁ nidānasaṅgaho veditabbo.",
  "atk-vin02a417:89_0": "Yasmā pana ekasikkhāpadampi ajjhācārikapuggale asati paññattaṁ natthi,",
  "atk-vin02a417:89_1": "tasmā sabbāni puggalena saṅgahitānīti evaṁ puggalasaṅgaho veditabbo.",
  "atk-vin02a417:90_0": "Sabbāni pana pañcahi ceva sattahi ca āpattikkhandhehi saṅgahitāni,",
  "atk-vin02a417:90_1": "sabbāni na vinā chahi samuṭṭhānehi samuṭṭhantīti samuṭṭhānena saṅgahitāni.",
  "atk-vin02a417:90_2": "Sabbāni ca catūsu adhikaraṇesu āpattādhikaraṇena saṅgahitāni.",
  "atk-vin02a417:90_3": "Sabbāni sattahi samathehi samathaṁ gacchantīti samathehi saṅgahitāni.",
  "atk-vin02a417:90_4": "Evamettha khandhasamuṭṭhānaadhikaraṇasamathasaṅgahāpi veditabbā.",
  "atk-vin02a417:90_5": "Sesaṁ pubbe vuttanayamevāti.",
  "atk-vin02a417:91_0": "Samantapāsādikāya vinayasaṁvaṇṇanāya",
  "atk-vin02a417:92_0": "Navasaṅgahitavaggavaṇṇanā niṭṭhitā.",
  "atk-vin02a417:93_0": "Niṭṭhitā ca parivārassa anuttānatthapadavaṇṇanāti.",
  "atk-vin02a417:94_0": "Nigamanakathā",
  "atk-vin02a417:95_0": "Ettāvatā ca –",
  "atk-vin02a417:96_0": "Ubhato vibhaṅgakhandhaka-parivāravibhattidesanaṁ nātho;",
  "atk-vin02a417:97_0": "Vinayapiṭakaṁ vinento, veneyyaṁ yaṁ jino āha.",
  "atk-vin02a417:98_0": "Samadhikasattavīsati-sahassamattena tassa ganthena;",
  "atk-vin02a417:99_0": "Saṁvaṇṇanā samattā, samantapāsādikā nāma.",
  "atk-vin02a417:100_0": "Tatridaṁ samantapāsādikāya samantapāsādikattasmiṁ –",
  "atk-vin02a417:101_0": "Ācariyaparamparato, nidānavatthuppabhedadīpanato;",
  "atk-vin02a417:102_0": "Parasamayavivajjanato, sakasamayavisuddhito ceva.",
  "atk-vin02a417:103_0": "Byañjanaparisodhanato, padatthato pāḷiyojanakkamato;",
  "atk-vin02a417:104_0": "Sikkhāpadanicchayato, vibhaṅganayabhedadassanato.",
  "atk-vin02a417:105_0": "Sampassataṁ na dissati, kiñci apāsādikaṁ yato ettha;",
  "atk-vin02a417:106_0": "Viññūnamayaṁ tasmā, samantapāsādikātveva.",
  "atk-vin02a417:107_0": "Saṁvaṇṇanā pavattā, vinayassa vineyyadamanakusalena;",
  "atk-vin02a417:108_0": "Vuttassa lokanāthena, lokamanukampamānenāti.",
  "atk-vin02a417:109_0": "Mahāaṭṭhakathañceva , mahāpaccarimevaca;",
  "atk-vin02a417:110_0": "Kurundiñcāti tissopi, sīhaḷaṭṭhakathā imā.",
  "atk-vin02a417:111_0": "Buddhamittoti nāmena, vissutassa yasassino;",
  "atk-vin02a417:112_0": "Vinayaññussa dhīrassa, sutvā therassa santike.",
  "atk-vin02a417:113_0": "Mahāmeghavanuyyāne, bhūmibhāge patiṭṭhito;",
  "atk-vin02a417:114_0": "Mahāvihāro yo satthu, mahābodhivibhūsito.",
  "atk-vin02a417:115_0": "Yaṁ tassa dakkhiṇe bhāge, padhānagharamuttamaṁ;",
  "atk-vin02a417:116_0": "Sucicārittasīlena, bhikkhusaṅghena sevitaṁ.",
  "atk-vin02a417:117_0": "Uḷārakulasambhūto , saṅghupaṭṭhāyako sadā;",
  "atk-vin02a417:118_0": "Anākulāya saddhāya, pasanno ratanattaye.",
  "atk-vin02a417:119_0": "Mahānigamasāmīti , vissuto tattha kārayi;",
  "atk-vin02a417:120_0": "Cārupākārasañcitaṁ, yaṁ pāsādaṁ manoramaṁ.",
  "atk-vin02a417:121_0": "Sītacchāyatarūpetaṁ, sampannasalilāsayaṁ;",
  "atk-vin02a417:122_0": "Vasatā tatra pāsāde, mahānigamasāmino.",
  "atk-vin02a417:123_0": "Sucisīlasamācāraṁ, theraṁ buddhasirivhayaṁ;",
  "atk-vin02a417:124_0": "Yā uddisitvā āraddhā, iddhā vinayavaṇṇanā.",
  "atk-vin02a417:125_0": "Pālayantassa sakalaṁ, laṅkādīpaṁ nirabbudaṁ;",
  "atk-vin02a417:126_0": "Rañño sirinivāsassa, siripālayasassino.",
  "atk-vin02a417:127_0": "Samavīsatime kheme, jayasaṁvacchare ayaṁ;",
  "atk-vin02a417:128_0": "Āraddhā ekavīsamhi, sampatte pariniṭṭhitā.",
  "atk-vin02a417:129_0": "Upaddavā kule loke, nirupaddavato ayaṁ;",
  "atk-vin02a417:130_0": "Ekasaṁvacchareneva, yathā niṭṭhaṁ upāgatā.",
  "atk-vin02a417:131_0": "Evaṁ sabbassa lokassa, niṭṭhaṁ dhammūpasaṁhitā;",
  "atk-vin02a417:132_0": "Sīghaṁ gacchantu ārambhā, sabbepi nirupaddavā.",
  "atk-vin02a417:133_0": "Ciraṭṭhitatthaṁ dhammassa, karontena mayā imaṁ;",
  "atk-vin02a417:134_0": "Saddhammabahumānena, yañca puññaṁ samācitaṁ.",
  "atk-vin02a417:135_0": "Sabbassa ānubhāvena, tassa sabbepi pāṇino;",
  "atk-vin02a417:136_0": "Bhavantu dhammarājassa, saddhammarasasevino.",
  "atk-vin02a417:137_0": "Ciraṁ tiṭṭhatu saddhammo, kāle vassaṁ ciraṁ pajaṁ;",
  "atk-vin02a417:138_0": "Tappetu devo dhammena, rājā rakkhatu medininti.",
  "atk-vin02a417:139_0": "Paramavisuddhasaddhābuddhivīriyapaṭimaṇḍitena sīlācārajjavamaddavādiguṇasamudayasamuditena sakasamayasamayantaragahanajjhogāhaṇasamatthena",
  "atk-vin02a417:139_1": "paññāveyyattiyasamannāgatena tipiṭakapariyattippabhede sāṭṭhakathe satthusāsane appaṭihataññāṇappabhāvena",
  "atk-vin02a417:139_2": "mahāveyyākaraṇena karaṇasampattijanitasukhaviniggatamadhurodāravacanalāvaṇṇayuttena yuttamuttavādinā",
  "atk-vin02a417:139_3": "vādivarena mahākavinā pabhinnapaasambhidāparivāre chaḷabhiññādipabhedaguṇapaṭimaṇḍite uttarimanussadhamme",
  "atk-vin02a417:139_4": "suppatiṭṭhitabuddhīnaṁ theravaṁsappadīpānaṁ therānaṁ mahāvihāravāsīnaṁ vaṁsālaṅkārabhūtena vipulavisuddhabuddhinā",
  "atk-vin02a417:139_5": "buddhaghosoti garūhi gahitanāmadheyyena therena katā ayaṁ samantapāsādikā nāma vinayasaṁvaṇṇanā –",
  "atk-vin02a417:140_0": "Tāva tiṭṭhatu lokasmiṁ, lokanittharaṇesinaṁ;",
  "atk-vin02a417:141_0": "Dassentī kulaputtānaṁ, nayaṁ sīlavisuddhiyā.",
  "atk-vin02a417:142_0": "Yāva buddhoti nāmampi, suddhacittassa tādino;",
  "atk-vin02a417:143_0": "Lokamhi lokajeṭṭhassa, pavattati mahesinoti.",
  "atk-vin02a417:144_0": "Samantapāsādikā nāma",
  "atk-vin02a417:145_0": "Vinaya-aṭṭhakathā niṭṭhitā."
}