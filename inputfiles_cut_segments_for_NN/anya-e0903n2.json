{
  "anya-e0903n2:0_0": "Khandhavaggasaṁyuttapāḷi",
  "anya-e0903n2:1_0": "Saṁgāyanassa pucchā vissajjanā",
  "anya-e0903n2:2_0": "Nakulapitusutta",
  "anya-e0903n2:3_0": "Pucchā –",
  "anya-e0903n2:3_1": "tenāvuso bhagavatā jānatā…pe…",
  "anya-e0903n2:3_2": "sammāsambuddhena khandhavaggasaṁyutte paṭhamaṁ nakulapitusuttaṁ kattha kaṁ ārabbha kismiṁ vatthusmiṁ kathañca bhāsitaṁ.",
  "anya-e0903n2:4_0": "Vissajjanā –",
  "anya-e0903n2:4_1": "bhaggesu bhante susumāragire bhesakaḷāvane migadāye nakulapitaraṁ gahapatiṁ ārabbha bhāsitaṁ.",
  "anya-e0903n2:4_2": "Nakulapitā bhante gahapati bhagavantaṁ ‘‘ahamasmi bhante jiṇṇo vuḍḍho mahallako addhagato vayoanuppatto āturakāyo abhikkhaṇātaṅko,",
  "anya-e0903n2:4_3": "aniccadassāvī kho panāhaṁ bhante bhagavato manobhāvanīyānañca bhikkhūnaṁ,",
  "anya-e0903n2:4_4": "ovadatu maṁ bhante bhagavā,",
  "anya-e0903n2:4_5": "anusāsatu maṁ bhante bhagavā,",
  "anya-e0903n2:4_6": "yaṁ mamassa dīgharattaṁ hitāya sukhāyā’’ti.",
  "anya-e0903n2:4_7": "Tasmiṁ bhante vatthusmiṁ ‘‘evametaṁ gahapati,",
  "anya-e0903n2:4_8": "evametaṁ gahapati,",
  "anya-e0903n2:4_9": "āturo hāyaṁ gahapati kāyo aṇḍabhūto pariyonaddho,",
  "anya-e0903n2:4_10": "yo hi gahapati imaṁ kāyaṁ pariharanto muhuttampi ārogyaṁ paṭijāneyya,",
  "anya-e0903n2:4_11": "kimaññatra bālyā.",
  "anya-e0903n2:4_12": "Tasmātiha te gahapati evaṁ sikkhitabbaṁ ‘āturakāyassa me sato cittaṁ anāturaṁ bhavissatī’ti.",
  "anya-e0903n2:4_13": "Evañhi te gahapati sikkhitabba’’nti.",
  "anya-e0903n2:4_14": "Evaṁ kho bhante bhagavatā bhāsitaṁ.",
  "anya-e0903n2:5_0": "Tasmātiha te gahapati evaṁ sikkhitabbaṁ.",
  "anya-e0903n2:6_0": "Pucchā – tañcāvuso bhagavatā saṁkhittena bhāsitaṁ vitthārena kena kathañca vibhattaṁ.",
  "anya-e0903n2:7_0": "Vissajjanā –",
  "anya-e0903n2:7_1": "taṁ kho bhante bhagavatā saṁkhittena desitaṁ ‘‘kathañca gahapati āturakāyo ceva hoti āturacitto ca.",
  "anya-e0903n2:7_2": "Idha gahapati assutavā puthujjano ariyānaṁ adassāvī ariyadhammassa akovido ariyadhamme avinīto,",
  "anya-e0903n2:7_3": "sappurisānaṁ adassāvī sappurisadhammassa akovido sappurisadhamme avinīto rūpaṁ attato samanupassati rūpavantaṁ vā attānaṁ,",
  "anya-e0903n2:7_4": "attani vā rūpaṁ,",
  "anya-e0903n2:7_5": "rūpasmiṁ vā attānaṁ,",
  "anya-e0903n2:7_6": "‘‘ahaṁ rūpaṁ mama rūpa’’nti pariyuṭṭhaṭṭhāyī hoti.",
  "anya-e0903n2:7_7": "Tassa ‘‘ahaṁ rūpaṁ mama rūpa’’nti pariyuṭṭhaṭṭhāyino taṁ rūpaṁ vipariṇamati aññathā hoti.",
  "anya-e0903n2:7_8": "Tassa rūpavipariṇāmaññathābhāvā uppajjanti sokaparidevadukkhadomanassupāyāsā’’ti evamādinā bhante āyasmatā",
  "anya-e0903n2:7_9": "sāriputtena dhammasenāpatinā vitthārena vibhattaṁ.",
  "anya-e0903n2:8_0": "Aniccasutta",
  "anya-e0903n2:9_0": "Pucchā –",
  "anya-e0903n2:9_1": "tattheva āvuso dutiyavagge porāṇakehi dhammasaṁgāhaka mahātherehi paṭhamaṁ saṁgītaṁ aniccasuttaṁ bhagavatā kattha kaṁ ārabbha kathañca bhāsitaṁ.",
  "anya-e0903n2:10_0": "Vissajjanā –",
  "anya-e0903n2:10_1": "sāvatthiyaṁ bhante sambahule bhikkhū ārabbha ‘‘rūpaṁ bhikkhaveaniccaṁ,",
  "anya-e0903n2:10_2": "vedanā aniccā,",
  "anya-e0903n2:10_3": "saññā aniccā,",
  "anya-e0903n2:10_4": "saṅkhārā aniccā,",
  "anya-e0903n2:10_5": "viññāṇaṁ aniccaṁ.",
  "anya-e0903n2:10_6": "Evaṁ passaṁ bhikkhave sutavā ariyasāvako rūpasmimpi nibbindati,",
  "anya-e0903n2:10_7": "vedanāyapi nibbindati,",
  "anya-e0903n2:10_8": "saññāyapi nibbindati,",
  "anya-e0903n2:10_9": "saṅkhāresupi nibbindati,",
  "anya-e0903n2:10_10": "viññāṇasmimpi nibbindati,",
  "anya-e0903n2:10_11": "nibbindaṁ virajjati,",
  "anya-e0903n2:10_12": "virāgā vimuccati,",
  "anya-e0903n2:10_13": "vimuttasmiṁ ‘vimutta’miti ñāṇaṁ hotī’’ti.",
  "anya-e0903n2:10_14": "Evaṁ kho bhante bhagavatā bhāsitaṁ.",
  "anya-e0903n2:11_0": "Dukkhaanattasutta",
  "anya-e0903n2:12_0": "Pucchā – dukkhaanattasuttāni panāvuso bhagavatā kattha kaṁ ārabbha kathañca bhāsitāni.",
  "anya-e0903n2:13_0": "Vissajjanā –",
  "anya-e0903n2:13_1": "sāvatthiyaṁyeva bhante sambahule bhikkhū ārabbha ‘‘rūpaṁ bhikkhave dukkhaṁ,",
  "anya-e0903n2:13_2": "vedanā dukkhā,",
  "anya-e0903n2:13_3": "saññā dukkhā,",
  "anya-e0903n2:13_4": "saṅkhārā dukkhā,",
  "anya-e0903n2:13_5": "viññāṇaṁ dukkhaṁ.",
  "anya-e0903n2:13_6": "Rūpaṁ bhikkhave anattā,",
  "anya-e0903n2:13_7": "vedanā anattā,",
  "anya-e0903n2:13_8": "saññā anattā,",
  "anya-e0903n2:13_9": "saṅkhārā anattā,",
  "anya-e0903n2:13_10": "viññāṇaṁ anattā.",
  "anya-e0903n2:13_11": "Evaṁ passaṁ bhikkhave sutavā ariyasāvako rūpasmimpi nibbindati,",
  "anya-e0903n2:13_12": "vedanāyapi nibbindati,",
  "anya-e0903n2:13_13": "saññāyapi nibbindati,",
  "anya-e0903n2:13_14": "saṅkhāresupi nibbindati,",
  "anya-e0903n2:13_15": "viññāṇasmimpi nibbindati,",
  "anya-e0903n2:13_16": "nibbindaṁ virajjati,",
  "anya-e0903n2:13_17": "virāgā vimuccati,",
  "anya-e0903n2:13_18": "vimuttasmiṁ ‘vimutta’miti ñāṇaṁ hoti,",
  "anya-e0903n2:13_19": "khīṇā jāti,",
  "anya-e0903n2:13_20": "vusitaṁ brahmacariyaṁ,",
  "anya-e0903n2:13_21": "kataṁ karaṇīyaṁ,",
  "anya-e0903n2:13_22": "nāparaṁ itthattāyāti pajānātī’’ti evaṁ kho bhante bhagavatā bhāsitāni.",
  "anya-e0903n2:14_0": "Bhārasutta",
  "anya-e0903n2:15_0": "Pucchā – bhārasuttaṁ panāvuso bhagavatā kattha kaṁ ārabbha kathañca bhāsitaṁ.",
  "anya-e0903n2:16_0": "Vissajjanā –",
  "anya-e0903n2:16_1": "sāvatthiyaṁyeva bhante sambahule bhikkhū ārabbha ‘‘bhārañca vo bhikkhave desessāmi bhārahārañca bhārādānañca bhāranikkhepanañca,",
  "anya-e0903n2:16_2": "taṁ suṇātha.",
  "anya-e0903n2:16_3": "Katamo ca bhikkhavebhāro,",
  "anya-e0903n2:16_4": "‘pañcupādānakkhandhā’ tissa vacanīyaṁ.",
  "anya-e0903n2:16_5": "Katame pañca,",
  "anya-e0903n2:16_6": "rūpupādānakkhandho vedanupādānakkhandho saññupādānakkhandho saṅkhārupādānakkhandho viññāṇupādānakkhandho.",
  "anya-e0903n2:16_7": "Ayaṁ vuccati bhikkhave bhāro’’ti evamādinā bhagavatā bhāsitaṁ.",
  "anya-e0903n2:17_0": "Bhārā have pañcakkhandhā, bhārahāro ca puggalo;",
  "anya-e0903n2:18_0": "Bhārādānaṁ dukhaṁ loke, bhāranikkhepanaṁ sukhaṁ;",
  "anya-e0903n2:19_0": "Nikkhipitvā garuṁ bhāraṁ, aññaṁ bhāraṁ anādiya;",
  "anya-e0903n2:20_0": "Samūlaṁ taṇhamabbuyha, nicchāto parinibbuto.",
  "anya-e0903n2:21_0": "Natumhākasutta",
  "anya-e0903n2:22_0": "Pucchā – na tumhākasuttaṁ panāvuso bhagavatā kattha kaṁ ārabbha kathañca bhāsitaṁ.",
  "anya-e0903n2:23_0": "Vissajjanā –",
  "anya-e0903n2:23_1": "sāvatthiyaṁyeva bhante sambahule bhikkhu ārabbha ‘‘yaṁ bhikkhave natumhākaṁ taṁ pajahatha,",
  "anya-e0903n2:23_2": "taṁ vo pahīnaṁ hitāya sukhāyabhavissatī’’ti evamādinā bhagavatā bhāsitaṁ.",
  "anya-e0903n2:24_0": "Anattalakkhaṇasutta",
  "anya-e0903n2:25_0": "Pucchā – anattalakkhaṇasuttaṁ panāvuso bhagavatā kattha kaṁ ārabbha kathañca bhāsitaṁ.",
  "anya-e0903n2:26_0": "Vissajjanā –",
  "anya-e0903n2:26_1": "bārāṇasiyaṁ bhante isipatane migadāye pañcavaggiye bhikkhū ārabbha ‘‘rūpaṁ bhikkhave anattā,",
  "anya-e0903n2:26_2": "rūpañca hidaṁ bhikkhave attā abhavissa,",
  "anya-e0903n2:26_3": "nayidaṁ rūpaṁ ābādhāya saṁvatteyya,",
  "anya-e0903n2:26_4": "labbhetha ca rūpe evaṁ me rūpaṁ hotu,",
  "anya-e0903n2:26_5": "evaṁ me rūpaṁ mā ahosī’’ti evamādinā bhagavatā bhāsitaṁ.",
  "anya-e0903n2:27_0": "Yamakasutta",
  "anya-e0903n2:28_0": "Pucchā –",
  "anya-e0903n2:28_1": "theravagge panāvuso tatiyaṁ saṁgītaṁ yamakasuttaṁ kattha kaṁ ārabbha kismiṁ vatthusmiṁ kena kathañca bhāsitaṁ.",
  "anya-e0903n2:29_0": "Vissajjanā –",
  "anya-e0903n2:29_1": "sāvatthiyaṁ bhante āyasmantaṁ yamakattheraṁ ārabbha āyasmatā sāriputtattherena dhammasenāpatinā bhāsitaṁ.",
  "anya-e0903n2:29_2": "Āyasmato bhante yamakattherassa evarūpaṁ pāpakaṁ diṭṭhigataṁ uppannaṁ hoti ‘‘tathāhaṁ bhagavatā dhammaṁ desitaṁ ājānāmi,",
  "anya-e0903n2:29_3": "yathā khīṇāsavo bhikkhu kāyassa bhedā ucchijjati vinassati,",
  "anya-e0903n2:29_4": "na hoti paraṁmaraṇā’’ti.",
  "anya-e0903n2:29_5": "Tasmiṁ bhante vatthusmiṁ ‘‘taṁ kiṁ maññasi āvuso yamaka,",
  "anya-e0903n2:29_6": "rūpaṁ niccaṁ vā aniccaṁ vā’’ti evamādinā bhante āyasmatā sāriputtattherena dhammasenāpatinā bhāsitaṁ.",
  "anya-e0903n2:30_0": "Pucchā –",
  "anya-e0903n2:30_1": "kathañcāvuso tattha āyasmā sāriputtatthero dhammasenāpati āyasmato yamakattherassa paṭividdhasaccassa",
  "anya-e0903n2:30_2": "diṭṭhisampannassa anuyogavattajhāpanavasena paṭipucchitvā uttari dhammadesanaṁ vitthārena desesi.",
  "anya-e0903n2:31_0": "Vissajjanā –",
  "anya-e0903n2:31_1": "taṁ kiṁ maññasi āvuso yamaka,",
  "anya-e0903n2:31_2": "rūpaṁ ‘tathāgato’ti samanupassasīti.",
  "anya-e0903n2:31_3": "‘No hetaṁ āvuso’. Vedanaṁ. Saññaṁ. Saṅkhāre.",
  "anya-e0903n2:31_4": "Viññāṇaṁ ‘tathāgato’ti samanupassasīti.",
  "anya-e0903n2:31_5": "‘No hetaṁ āvuso’ti evamādinā bhante āyasmā sāriputtatthero dhammasenāpati āyasmato yamakattherassa anuyogavattajhāpanavasena",
  "anya-e0903n2:31_6": "paṭipucchitvā paṭipucchitvā uttari dhammadesanaṁ pavattesi.",
  "anya-e0903n2:32_0": "Taṁ kiṁ maññasi āvuso yamaka, rūpaṁ, vedanaṁ, saññaṁ, saṅkhāre,",
  "anya-e0903n2:32_1": "viññāṇaṁ ‘tathāgato’ti samanupassasi–",
  "anya-e0903n2:33_0": "Vakkalisutta",
  "anya-e0903n2:34_0": "Pucchā –",
  "anya-e0903n2:34_1": "tenāvuso bhagavatā…pe…",
  "anya-e0903n2:34_2": "sammāsambuddhena khandhavaggasaṁyutte theravagge pañcamaṁ vakkalisuttaṁ kattha kaṁ ārabbha kismiṁ vatthusmiṁ kathañca bhāsitaṁ.",
  "anya-e0903n2:35_0": "Vissajjanā –",
  "anya-e0903n2:35_1": "rājagahe bhante āyasmantaṁ vakkaliṁ theraṁ ārabbha bhāsitaṁ.",
  "anya-e0903n2:35_2": "Āyasmā bhante vakkalithero ābādhiko dukkhito bāḷhagilāno bhagavantaṁ etadavoca ‘‘cirapaṭikāhaṁ bhante bhagavantaṁ dassanāya upasaṅkamitukāmo,",
  "anya-e0903n2:35_3": "natthi ca me kāyasmiṁ tāvatikā balamattā,",
  "anya-e0903n2:35_4": "yāvatāhaṁ bhagavantaṁ dassanāya upasaṅkameyya’’nti.",
  "anya-e0903n2:35_5": "Tasmiṁ bhante vatthusmiṁ ‘‘alaṁ vakkali,",
  "anya-e0903n2:35_6": "kiṁ te iminā pūtikāyena diṭṭhena,",
  "anya-e0903n2:35_7": "yo kho vakkali dhammaṁ passati,",
  "anya-e0903n2:35_8": "so maṁ passati,",
  "anya-e0903n2:35_9": "yo maṁ passati,",
  "anya-e0903n2:35_10": "so dhammaṁ passati.",
  "anya-e0903n2:35_11": "Dhammañhi vakkali passanto maṁ passati,",
  "anya-e0903n2:35_12": "maṁ passanto dhammaṁ passati.",
  "anya-e0903n2:35_13": "Taṁ kiṁ maññasi vakkali ,",
  "anya-e0903n2:35_14": "rūpaṁ niccaṁ vā aniccaṁ vā’’ti evamādinā bhante bhagavatā bhāsitaṁ.",
  "anya-e0903n2:36_0": "‘‘Ahaṁ vakkali, kiṁ te iminā pūtikāyena diṭṭhena’’ –",
  "anya-e0903n2:37_0": "‘‘Taṁ kiṁ maññasi vakkali, rūpaṁ niccaṁ vā aniccaṁ vā’’ –",
  "anya-e0903n2:38_0": "Aniccaṁ bhante.",
  "anya-e0903n2:39_0": "‘‘Yaṁ panāniccaṁ, dukkhaṁ vā taṁ sukhaṁ vā’’–",
  "anya-e0903n2:40_0": "Dukkhaṁ bhante.",
  "anya-e0903n2:41_0": "Yaṁ panāniccaṁ dukkhaṁ vipariṇāmadhammaṁ,",
  "anya-e0903n2:41_1": "kallaṁ nu taṁ samanupassituṁ ‘‘etaṁ mama,",
  "anya-e0903n2:41_2": "esohamasmi,",
  "anya-e0903n2:41_3": "eso me attā’’–",
  "anya-e0903n2:42_0": "Pucchā –",
  "anya-e0903n2:42_1": "kathañcāvuso punapi bhagavā bhikkhū pesetvā āyasmato vakkalittherassa paggahavacanaṁ ārocāpesi.",
  "anya-e0903n2:42_2": "Sopi kathaṁ attano pavattiṁ bhagavato paccārocāpesi.",
  "anya-e0903n2:42_3": "Kathañcassa abhisamparāyo ahosi.",
  "anya-e0903n2:43_0": "Vissajjanā –",
  "anya-e0903n2:43_1": "suṇāvuso tvaṁ vakkali bhagavato vacanaṁ dvinnañca devatānaṁ,",
  "anya-e0903n2:43_2": "imaṁ āvuso rattiṁ dve devatāyo abhikkantāya rattiyā abhikkantavaṇṇā kevalakappaṁ gijjhakūṭaṁ obhāsetvā yena",
  "anya-e0903n2:44_0": "Bhagavā tenupasaṅkamiṁsu,",
  "anya-e0903n2:44_1": "upasaṅkamitvā bhagavantaṁ abhivādetvā ekamantaṁ aṭṭhaṁsu,",
  "anya-e0903n2:44_2": "ekamantaṁ ṭhitā kho āvuso ekā devatā bhagavantaṁ etadavoca ‘vakkali bhante bhikkhu vimokkhāya cetetī’ti.",
  "anya-e0903n2:44_3": "Aparā devatā bhagavantaṁ etadavoca ‘so hi nūna bhante suvimutto vimuccissatī’ti.",
  "anya-e0903n2:44_4": "Bhagavā ca taṁ āvuso vakkali evamāha ‘mā bhāyi vakkali,",
  "anya-e0903n2:44_5": "mā bhāyi vakkali,",
  "anya-e0903n2:44_6": "apāpakaṁ te maraṇaṁ bhavissati,",
  "anya-e0903n2:44_7": "apāpikā kālakiriyā’ti.",
  "anya-e0903n2:44_8": "Evaṁ kho bhante bhagavā punapi bhikkhū pesetvā āyasmato vakkalittherassa paggahavacanaṁ ārocāpesi.",
  "anya-e0903n2:44_9": "Sopi bhante āyasmā tenahāvuso mama vacanena bhagavato pāde sirasā vandatha ‘‘vakkali bhante bhikkhu ābādhiko dukkhito bāḷhagilāno,",
  "anya-e0903n2:44_10": "so bhagavato pāde sirasā vandatī’’ti,",
  "anya-e0903n2:44_11": "evañca vadetha ‘‘rūpaṁ aniccaṁ,",
  "anya-e0903n2:44_12": "tāhaṁ bhante na kaṅkhāmi,",
  "anya-e0903n2:44_13": "yadaniccaṁ taṁ dukkhanti navicikicchāmi,",
  "anya-e0903n2:44_14": "yadaniccaṁ dukkhaṁ vipariṇāmadhammaṁ,",
  "anya-e0903n2:44_15": "natthi me tattha chando vā rāgo vā pemaṁvāti na vicikicchāmī’’ti evamādinā bhagavato attano pavattiṁ paccārocāpesi.",
  "anya-e0903n2:44_16": "So hi bhante āyasmā acirapakkantesu tesu bhikkhūsu satthaṁ āharitvā vedanaṁ vikkhambhetvā mūlakammaṭṭhānaṁ",
  "anya-e0903n2:44_17": "ādāya sampajāno arahattaṁ sacchikatvā kālamakāsi.",
  "anya-e0903n2:44_18": "Evaṁ kho bhante tassa āyasmato abhisamparāyo ahosi.",
  "anya-e0903n2:45_0": "Assajisutta",
  "anya-e0903n2:46_0": "Pucchā – assajisuttaṁ panāvuso bhagavatā kattha kaṁ ārabbha kismiṁ vatthusmiṁ kathañca bhāsitaṁ.",
  "anya-e0903n2:47_0": "Vissajjanā –",
  "anya-e0903n2:47_1": "rājagahe bhante āyasmantaṁ assajiṁ ārabbha bhāsitaṁ.",
  "anya-e0903n2:47_2": "Āyasmā bhante assaji ābādhiko dukkhito bāḷhagilāno bhagavantaṁ etadavoca ‘‘pubbe khvāhaṁ bhante gelaññe",
  "anya-e0903n2:47_3": "passambhetvā passambhetvā kāyasaṅkhāre viharāmi,",
  "anya-e0903n2:47_4": "sohaṁ samādhiṁ nappaṭilabhāmi.",
  "anya-e0903n2:47_5": "Tassa mayhaṁ bhante taṁ samādhiṁ appaṭilabhato evaṁ hoti no cassāhaṁ parihāyāmī’’ti.",
  "anya-e0903n2:47_6": "Tasmiṁ bhante vatthusmiṁ ‘‘ye te assaji samaṇabrāhmaṇā samādhisārakā samādhisāmaññā,",
  "anya-e0903n2:47_7": "tesaṁ taṁ samādhiṁ appaṭilabhataṁ evaṁ hoti ‘no cassu mayaṁ parihāyāmā’ti.",
  "anya-e0903n2:47_8": "Taṁ kiṁ maññasi assaji,",
  "anya-e0903n2:47_9": "rūpaṁ niccaṁ vā aniccaṁ vā’’ti evamādinā bhante bhagavatā bhāsitaṁ.",
  "anya-e0903n2:48_0": "Khemakasutta",
  "anya-e0903n2:49_0": "Pucchā – khemakasuttaṁ panāvuso kattha kaṁ ārabbha kismiṁ vatthusmiṁ kena kathañca bhāsitaṁ.",
  "anya-e0903n2:50_0": "Vissajjanā –",
  "anya-e0903n2:50_1": "kosambiyaṁ bhante sambahule there bhikkhū ārabbha āyasmatā khemakattherena bhāsitaṁ.",
  "anya-e0903n2:50_2": "Sambahulā bhante therā bhikkhū āyasmantaṁ dāsakaṁ pesetvā catukkhattuṁ āyasmantaṁ khemakaṁ ābādhikaṁ",
  "anya-e0903n2:50_3": "dukkhitaṁ bāḷhagilānaṁ gelaññakāraṇañca dhammañca pucchiṁsu ,",
  "anya-e0903n2:50_4": "tasmiṁ bhante vatthusmiṁ ‘‘pañcime āvuso upādānakkhandhā vuttā bhagavatā.",
  "anya-e0903n2:50_5": "Seyyathidaṁ,",
  "anya-e0903n2:50_6": "rūpupādānakkhandho vedanupādānakkhandho saññupādānakkhandho saṅkhārupādānakkhandho viññāṇupādānakkhandho,",
  "anya-e0903n2:50_7": "imesu khvāhaṁ āvuso pañcasu upādānakkhandhesu na kiñci attaṁ vā attaniyaṁ vā samanupassāmī’’ti evamādinā bhante āyasmatā khemakattherena bhāsitaṁ.",
  "anya-e0903n2:51_0": "Pucchā –",
  "anya-e0903n2:51_1": "kathañcāvuso tattha āyasmā khemako uttari dhammadesanaṁ pavaḍḍhetvā vitthārena therānaṁ bhikkhūnaṁ desesi.",
  "anya-e0903n2:51_2": "Kīdiso ca nesaṁ dhammadesakadhammappaṭiggāhakānaṁ dhammadesanāya ānisaṁso adhigato.",
  "anya-e0903n2:52_0": "Vissajjanā –",
  "anya-e0903n2:52_1": "catutthe bhante vāre āyasmā khemako ‘‘alaṁ āvuso dāsaka kiṁ imāya sandhāvanikāya,",
  "anya-e0903n2:52_2": "āharāvuso daṇḍaṁ,",
  "anya-e0903n2:52_3": "ahameva therānaṁ santikaṁ gamissāmī’’ti daṇḍamolubbha āyasmā khemako yena therā bhikkhū tenupasaṅkami,",
  "anya-e0903n2:52_4": "upasaṅkamitvā therehi bhikkhūhi pucchito ‘‘nakhvāhaṁ āvuso rūpaṁ asmīti vadāmi,",
  "anya-e0903n2:52_5": "napi aññatra rūpā asmīti vadāmi.",
  "anya-e0903n2:52_6": "Na khvāhaṁ āvuso vedanaṁ asmīti vadāmi,",
  "anya-e0903n2:52_7": "napi aññatra vedanā asmīti vadāmī’’ti evamādinā bhante āyasmā khemako uttaripi dhammadesanaṁ pavaḍḍhetvā vitthārena desesi.",
  "anya-e0903n2:52_8": "Imasmiñca pana bhante veyyākaraṇasmiṁ bhaññamāne saṭṭhimattānaṁ therānaṁ bhikkhūnaṁ anupādāya āsavehi cittāni vimucciṁsu āyasmatoca khemakassa.",
  "anya-e0903n2:52_9": "Evaṁ kho bhante tesaṁ therānaṁ dhammadesakadhammappaṭiggāhakānaṁ dhammābhisamayo ahosi.",
  "anya-e0903n2:53_0": "Channasutta",
  "anya-e0903n2:54_0": "Pucchā – channasuttaṁ panāvuso kattha kaṁ ārabbha kismiṁ vatthusmiṁ kena kathañca bhāsitaṁ.",
  "anya-e0903n2:55_0": "Vissajjanā –",
  "anya-e0903n2:55_1": "kosambiyaṁ bhante āyasmantaṁ channattheraṁ ārabbha bhāsitaṁ.",
  "anya-e0903n2:55_2": "Āyasmā bhante channatthero āyasmantaṁ ānandaṁ etadavoca ‘‘ovadatu maṁ āyasmā ānando,",
  "anya-e0903n2:55_3": "anusāsatu maṁ āyasmā ānando,",
  "anya-e0903n2:55_4": "karotu me āyasmā ānando dhammiṁ kathaṁ,",
  "anya-e0903n2:55_5": "yathāhaṁ dhammaṁ passeyya’’nti.",
  "anya-e0903n2:55_6": "Tasmiṁ bhante vatthusmiṁ ‘‘sammukhā me taṁ āvuso channa bhagavato sutaṁ,",
  "anya-e0903n2:55_7": "sammukhā paṭiggahitaṁ kaccānagottaṁ bhikkhuṁ ovadantassa,",
  "anya-e0903n2:55_8": "dvayanissito khvāyaṁ kaccāna loko yebhuyyena atthitañceva natthitañca,",
  "anya-e0903n2:55_9": "lokasamudayaṁ kho kaccāna yathābhūtaṁ sammappaññāya passato yā loke natthitā,",
  "anya-e0903n2:55_10": "sā na hotī’’ti evamādinā bhante āyasmatā ānandattherena dhammabhaṇḍāgārikena bhāsitaṁ.",
  "anya-e0903n2:56_0": "Ovadatu maṁ āyasmā ānando, anusāsatu maṁ āyasmā ānando.",
  "anya-e0903n2:57_0": "Pupphasutta",
  "anya-e0903n2:58_0": "Pucchā –",
  "anya-e0903n2:58_1": "tenāvuso…pe…",
  "anya-e0903n2:58_2": "sammāsambuddhena khandhavaggasaṁyutte pupphavagge pupphasuttaṁ kattha kaṁ ārabbha kathañca bhāsitaṁ.",
  "anya-e0903n2:59_0": "Vissajjanā –",
  "anya-e0903n2:59_1": "sāvatthiyaṁ bhante sambahule bhikkhū ārabbha ‘‘nāhaṁ bhikkhave lokena vivadāmi,",
  "anya-e0903n2:59_2": "lokova mayā vivadati,",
  "anya-e0903n2:59_3": "na bhikkhave dhammavādī kenaci lokasmiṁ vivadati,",
  "anya-e0903n2:59_4": "yaṁ bhikkhave natthi sammataṁ loke paṇḍitānaṁ,",
  "anya-e0903n2:59_5": "ahampitaṁ ‘‘natthī’’ti vadāmi,",
  "anya-e0903n2:59_6": "yaṁ bhikkhave atthisammataṁ loke paṇḍitānaṁ,",
  "anya-e0903n2:59_7": "ahampitaṁ ‘‘atthī’’ti vadāmī’’ti evamādinā bhagavatā bhāsitaṁ.",
  "anya-e0903n2:60_0": "Nāhaṁ bhikkhave lokena vivadāmi.",
  "anya-e0903n2:61_0": "Na bhikkhave dhammavādī kenaci lokasmiṁ vivadati.",
  "anya-e0903n2:62_0": "Pheṇapiṇḍūpamasutta",
  "anya-e0903n2:63_0": "Pucchā – tattheva āvuso pheṇapiṇḍūpamasuttaṁ bhagavatā kattha kaṁ ārabbha kathañca bhāsitaṁ.",
  "anya-e0903n2:64_0": "Vissajjanā –",
  "anya-e0903n2:64_1": "ayujjhāyaṁ bhante gaṅgāya nadiyā tīre sambahule bhikkhū ārabbha ‘‘seyyathāpi bhikkhave ayaṁ gaṅgā nadī mahantaṁ pheṇapiṇḍaṁ āvaheyya,",
  "anya-e0903n2:64_2": "tamenaṁ cakkhumā puriso passeyya nijjhāyeyya yoniso upaparikkheyya,",
  "anya-e0903n2:64_3": "tassa taṁ passato nijjhāyato yoniso upaparikkhato rittakaññeva khāyeyya,",
  "anya-e0903n2:64_4": "tucchakaññeva khāyeyya,",
  "anya-e0903n2:64_5": "asārakaññeva khāyeyya,",
  "anya-e0903n2:64_6": "kiṁ siyā bhikkhave pheṇapiṇḍe sāro.",
  "anya-e0903n2:64_7": "Evameva kho bhikkhave yaṁ kiñci rūpaṁ atītānāgatapaccuppannaṁ ajjhattaṁvā bahiddhā vā oḷārikaṁ vā sukhumaṁ",
  "anya-e0903n2:64_8": "vā hīnaṁ vā paṇītaṁ vā yaṁ dūre santike vā,",
  "anya-e0903n2:64_9": "taṁ bhikkhu passati nijjhāyati yoniso upaparikkhati,",
  "anya-e0903n2:64_10": "tassa taṁ passato nijjhāyato yoniso upaparikkhato rittakaññeva khāyati,",
  "anya-e0903n2:64_11": "tucchakaññeva khāyati,",
  "anya-e0903n2:64_12": "asārakaññeva khāyati,",
  "anya-e0903n2:64_13": "kiñhi siyā bhikkhave rūpe sāro’’ti evamādinā bhagavatā bhāsitaṁ.",
  "anya-e0903n2:65_0": "Pheṇapiṇḍūpamaṁ rūpaṁ, vedanā pubbuḷupamā;",
  "anya-e0903n2:66_0": "Marīcikūpamā saññā, saṅkhārā kadalūpamā;",
  "anya-e0903n2:67_0": "Māyūpamañca viññāṇaṁ, desitādiccabandhunā;",
  "anya-e0903n2:68_0": "Yathā yathā nijjhāyati, yoniso upaparikkhati;",
  "anya-e0903n2:69_0": "Rittakaṁ tucchakaṁ hoti, yo naṁ passati yoniso.",
  "anya-e0903n2:70_0": "Imañca kāyaṁ ārabbha, bhūripaññena desitaṁ;",
  "anya-e0903n2:71_0": "Pahānaṁ tiṇṇaṁ dhammānaṁ, rūpaṁ passatha chaḍḍitaṁ.",
  "anya-e0903n2:72_0": "Āyu usmāca viññāṇaṁ, yadā kāyaṁ jahantimaṁ;",
  "anya-e0903n2:73_0": "Apaviddho tadā seti, parabhattaṁ acetanaṁ.",
  "anya-e0903n2:74_0": "Etādisāyaṁ santāno, māyāyaṁ bālalāpinī;",
  "anya-e0903n2:75_0": "Vadhako esa akkhāto, sāro ettha na vijjati.",
  "anya-e0903n2:76_0": "Evaṁ khandhe avekkheyya, bhikkhu āraddhavīriyo;",
  "anya-e0903n2:77_0": "Divā vā yadi vā rattiṁ, sampajāno paṭissato.",
  "anya-e0903n2:78_0": "Jaheyya sabbasaṁyogaṁ, kareyya saraṇattano;",
  "anya-e0903n2:79_0": "Careyyādittasīsova, patthayaṁ accutaṁ padaṁ.",
  "anya-e0903n2:80_0": "Dutiyadhammakatikasutta",
  "anya-e0903n2:81_0": "Pucchā –",
  "anya-e0903n2:81_1": "tattheva āvuso dhammakathikavagge dutiyadhammakathikasuttaṁ bhagavatā kattha kaṁ ārabbha kismiṁ vatthusmiṁ kathañca bhāsitaṁ.",
  "anya-e0903n2:82_0": "Vissajjanā –",
  "anya-e0903n2:82_1": "sāvatthiyaṁ bhante aññataraṁ bhikkhuṁ ārabbha bhāsitaṁ.",
  "anya-e0903n2:82_2": "Aññatamo bhante bhikkhu bhagavantaṁ etadavoca ‘‘dhammakathiko dhammakathikoti bhante vuccati,",
  "anya-e0903n2:82_3": "kittāvatā nu kho bhante dhammakathiko hoti,",
  "anya-e0903n2:82_4": "kittāvatā dhammānudhammappaṭipanno hoti,",
  "anya-e0903n2:82_5": "kittāvatā diṭṭhadhammanibbānappatto hotī’’ti.",
  "anya-e0903n2:82_6": "Tasmiṁ bhante vatthusmiṁ ‘‘rūpassa ce bhikkhu nibbidāya virāgāya nirodhāya dhammaṁ deseti,",
  "anya-e0903n2:82_7": "‘dhammakathiko bhikkhū’ti alaṁ vacanāyā’’ti evamādinā bhagavatā bhāsitaṁ.",
  "anya-e0903n2:83_0": "Sīlavantasutta, sutavantasutta",
  "anya-e0903n2:84_0": "Pucchā –",
  "anya-e0903n2:84_1": "tattheva āvuso porāṇakehi dhammasaṁgāhakamahātherehi saṁgītaṁ sīlavantasuttañca sutavantasuttañca kattha",
  "anya-e0903n2:84_2": "kaṁ ārabbha kismiṁ vatthusmiṁ kena kathañca bhāsitaṁ.",
  "anya-e0903n2:85_0": "Vissajjanā –",
  "anya-e0903n2:85_1": "bārāṇasiyaṁ bhante āyasmantaṁ mahākoṭṭhikaṁ ārabbha āyasmatā sāriputtattherena dhammasenāpatinā bhāsitaṁ.",
  "anya-e0903n2:85_2": "Āyasmā bhante mahākoṭṭhiko sāyanhasamayaṁ paṭisallānā vuṭṭhito yenāyasmā sāriputto tenupasaṅkami,",
  "anya-e0903n2:85_3": "upasaṅkamitvā āyasmantaṁ sāriputtaṁ etadavoca ‘‘sīlavatāvuso sāriputta bhikkhunā katame dhammā yoniso manasikātabbā.",
  "anya-e0903n2:85_4": "Sutāvatāvuso sāriputta bhikkhunā katame dhammā yoniso manasikātabbā’’ti.",
  "anya-e0903n2:85_5": "Tasmiṁ bhante vatthusmiṁ ‘‘sīlavatāvuso koṭṭhika bhikkhunā,",
  "anya-e0903n2:85_6": "sutāvatāvuso koṭṭhika bhikkhunā pañcupādānakkhandhā aniccato dukkhato rogato gaṇḍato sallato aghato ābādhato",
  "anya-e0903n2:85_7": "parato palokato suññato anattato yoniso manasikātabbā’’ti evamādinā āyasmatā sāriputtattherena dhammasenāpatinā bhāsitaṁ.",
  "anya-e0903n2:86_0": "Rādhasaṁyutta",
  "anya-e0903n2:87_0": "Sattasutta",
  "anya-e0903n2:88_0": "Pucchā –",
  "anya-e0903n2:88_1": "rādhasaṁyutte panāvuso dutiyaṁ sattasuttaṁ bhagavatā kattha kaṁ ārabbha kismiṁ vatthusmiṁ kathañca bhāsitaṁ.",
  "anya-e0903n2:89_0": "Vissajjanā –",
  "anya-e0903n2:89_1": "sāvatthiyaṁ bhante āyasmantaṁ rādhattheraṁ ārabbha bhāsitaṁ.",
  "anya-e0903n2:89_2": "Āyasmā bhante rādhatthero bhagavantaṁ etadavoca ‘‘satto sattoti bhante vuccati,",
  "anya-e0903n2:89_3": "kittāvatā nu kho bhante sattoti vuccatī’’ti.",
  "anya-e0903n2:89_4": "Tasmiṁ bhante vatthusmiṁ ‘‘rūpe kho rādha yo chando yo rāgo yā nandī yā taṇhā,",
  "anya-e0903n2:89_5": "tatra satto tatra visatto,",
  "anya-e0903n2:89_6": "tasmā sattoti vuccatī’’ti evamādinā bhagavatā bhāsitaṁ.",
  "anya-e0903n2:90_0": "Diṭṭhisaṁyutta",
  "anya-e0903n2:91_0": "Soattāsutta",
  "anya-e0903n2:92_0": "Pucchā –",
  "anya-e0903n2:92_1": "diṭṭhisaṁyutte panāvuso tatiyaṁ saṁgītaṁ soattā suttaṁ bhagavatā kattha kaṁ ārabbha kathañca bhāsitaṁ.",
  "anya-e0903n2:93_0": "Vissajjanā –",
  "anya-e0903n2:93_1": "sāvatthiyaṁ bhante sambahule bhikkhū ārabbha ‘‘kismiṁ nu kho bhikkhave sati kiṁ upādāya kiṁ abhinivissa",
  "anya-e0903n2:93_2": "evaṁ diṭṭhi uppajjati so attā so loko so pecca bhavissāmi nicco dhuvo sassato avipariṇāmadhammo’’ti evamādinā",
  "anya-e0903n2:93_3": "bhante bhagavatā bhāsitaṁ.",
  "anya-e0903n2:94_0": "Natthidinnasutta",
  "anya-e0903n2:95_0": "Pucchā – tattheva āvuso pañcamaṁ natthidinnasuttaṁ bhagavatā kattha kaṁ ārabbha kathañca bhāsitaṁ.",
  "anya-e0903n2:96_0": "Vissajjanā –",
  "anya-e0903n2:96_1": "sāvatthiyaṁyeva bhante sambahule bhikkhū ārabbha ‘‘kismiṁ nu kho bhikkhave sati kiṁ upādāya kiṁ abhinivissa evaṁ diṭṭhi uppajjati natthi dinnaṁ,",
  "anya-e0903n2:96_2": "natthi yiṭṭhaṁ,",
  "anya-e0903n2:96_3": "natthi hutaṁ,",
  "anya-e0903n2:96_4": "natthi sukatadukkaṭānaṁ kammānaṁ phalaṁ vipāko’’ti evamādinā bhagavatā bhāsitaṁ.",
  "anya-e0903n2:97_0": "Okkantasaṁyutta",
  "anya-e0903n2:98_0": "Cakkhusutta",
  "anya-e0903n2:99_0": "Pucchā –",
  "anya-e0903n2:99_1": "okkantasaṁyutte panāvuso paṭhamaṁ cakkhusuttaṁ bhagavatā kattha kaṁ ārabbha kathañca bhāsitaṁ.",
  "anya-e0903n2:100_0": "Vissajjanā –",
  "anya-e0903n2:100_1": "sāvatthiyaṁ bhante sambahule bhikkhū ārabbha ‘‘cakkhuṁ bhikkhave aniccaṁ vipariṇāmi aññathābhāvi. Sotaṁ. Ghānaṁ. Jivhaṁ. Kāyo.",
  "anya-e0903n2:100_2": "Mano anicco vipariṇāmī aññathābhāvī’’ti evamādinā bhagavatā bhāsitaṁ.",
  "anya-e0903n2:101_0": "Sāriputtasaṁyutta",
  "anya-e0903n2:102_0": "Sucimukhīsutta",
  "anya-e0903n2:103_0": "Pucchā –",
  "anya-e0903n2:103_1": "sāriputtasaṁyutte panāvuso dasamaṁ sucimukhīsuttaṁ kattha kaṁ ārabbha kismiṁ vatthusmiṁ kena kathañca bhāsitaṁ.",
  "anya-e0903n2:104_0": "Vissajjanā –",
  "anya-e0903n2:104_1": "rājagahe bhante sucimukhiṁ paribbājikaṁ ārabbha āyasmatā sāriputtattherena dhammasenāpatinā bhāsitaṁ.",
  "anya-e0903n2:104_2": "Sucimukhī bhante paribbājikā āyasmantaṁ sāriputtaṁ etadavoca ‘‘kiṁ nu kho samaṇa adhomukho bhuñjasī’’ti.",
  "anya-e0903n2:104_3": "Tasmiṁ bhante vatthusmiṁ ‘‘na khvāhaṁ bhagini adhomukho bhuñjāmī’’ti evamādinā paṭikkhipitvā ‘‘ye hi",
  "anya-e0903n2:104_4": "keci bhagini samaṇabrāhmaṇā vatthuvijjā tiracchānavijjāya micchājīvena jīvikaṁ kappenti,",
  "anya-e0903n2:104_5": "ime vuccanti bhagini samaṇabrāhmaṇā adhomukhā bhuñjantī’’ti evamādinā āyasmatā sāriputtattherena dhammasenāpatinā bhāsitaṁ.",
  "anya-e0903n2:105_0": "Kiṁ nu kho samaṇa adho mukho bhuñjasi.",
  "anya-e0903n2:106_0": "Na khvāhaṁ bhagini adhomukho bhuñjāmi.",
  "anya-e0903n2:107_0": "Tena hi samaṇa ubbhamukho bhuñjasi.",
  "anya-e0903n2:108_0": "Na khvāhaṁ bhagini ubbhamukho bhuñjāmi."
}