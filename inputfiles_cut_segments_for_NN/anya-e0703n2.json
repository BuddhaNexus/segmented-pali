{
  "anya-e0703n2:0_0": "Tatiya pariccheda",
  "anya-e0703n2:1_0": "Paṭhamadhammasaṁgīti",
  "anya-e0703n2:2_0": "1.",
  "anya-e0703n2:3_0": " Pañcanetto jino pañca-cattālīsasamā’samo;",
  "anya-e0703n2:4_0": "Ṭhatvā sabbāni kiccāni, katvā lokassa sabbathā.",
  "anya-e0703n2:5_0": "2.",
  "anya-e0703n2:6_0": " Kusinārāyayamaka-sālānamantare vare;",
  "anya-e0703n2:7_0": "Vesākhapuṇṇamāyaṁ so, dīpo lokassa nibbuto.",
  "anya-e0703n2:8_0": "3.",
  "anya-e0703n2:9_0": " Saṅkhyāpathamatikkantā, bhikkhū tattha samāgatā;",
  "anya-e0703n2:10_0": "Khattiyā brāhmaṇā vassā, suddhā devā tatheva ca.",
  "anya-e0703n2:11_0": "4.",
  "anya-e0703n2:12_0": " Sattasatasahassāni, tesu pāmokkhabhikkhavo;",
  "anya-e0703n2:13_0": "Thero mahākassapova, saṅghatthero tadā ahu.",
  "anya-e0703n2:14_0": "5.",
  "anya-e0703n2:15_0": " Satthusarīrasārīra-dhātukiccāni kāriya;",
  "anya-e0703n2:16_0": "Icchanto so mahāthero, satthu dhammaciraṭṭhitiṁ.",
  "anya-e0703n2:17_0": "6.",
  "anya-e0703n2:18_0": " Lokanāthe dasabale, sattāhaparinibbute;",
  "anya-e0703n2:19_0": "Dubbhāsitaṁ subhaddassa, buddhassa vacanaṁ saraṁ.",
  "anya-e0703n2:20_0": "7.",
  "anya-e0703n2:21_0": " Saraṁ cīvaradānañca, samatte ṭhapanaṁ tathā;",
  "anya-e0703n2:22_0": "Saddhammaṭhapanatthāya, muninā’nuggahaṁ kataṁ.",
  "anya-e0703n2:23_0": "8.",
  "anya-e0703n2:24_0": " Kātuṁ saddhammasaṁgītiṁ, sambuddhānamate yati;",
  "anya-e0703n2:25_0": "Navaṅgasāsanadhare, sabbaṅgasamupāgate.",
  "anya-e0703n2:26_0": "9.",
  "anya-e0703n2:27_0": " Bhikkhū pañcasateyeva, mahākhīṇāsave vare;",
  "anya-e0703n2:28_0": "Sammanni ekenūne tu, ānandattherakāraṇā.",
  "anya-e0703n2:29_0": "10.",
  "anya-e0703n2:30_0": " Puna ānandattherā’pi, bhikkhūhi abhiyācito;",
  "anya-e0703n2:31_0": "Sammanni kātuṁ saṁgītiṁ, sā na sakkā hi taṁ vinā.",
  "anya-e0703n2:32_0": "11.",
  "anya-e0703n2:33_0": " Sādhukīḷanasattāhaṁ, sattāhaṁ dhātubhājanaṁ;",
  "anya-e0703n2:34_0": "Iccaddhamāsaṁ khepetvā, sabbalokānukampakā.",
  "anya-e0703n2:35_0": "12.",
  "anya-e0703n2:36_0": " Vassaṁ vasaṁ rājagahe, kassāma dhammasaṅgahaṁ;",
  "anya-e0703n2:37_0": "Nāññehi tatta vatthabba-miti katvāna nicchayaṁ.",
  "anya-e0703n2:38_0": "13.",
  "anya-e0703n2:39_0": " Sokāturaṁ tattha tattha, assāsento mahājanaṁ;",
  "anya-e0703n2:40_0": "Jambudīpamhi te therā, vicaritvāna cārikaṁ.",
  "anya-e0703n2:41_0": "14.",
  "anya-e0703n2:42_0": " Āsaḷhisukkapakkhamhi, sukkapakkhaṭhitatthikā;",
  "anya-e0703n2:43_0": "Upāgamuṁ rājagahaṁ, sampannacatupaccayaṁ.",
  "anya-e0703n2:44_0": "15.",
  "anya-e0703n2:45_0": " Tattheva vassūpagatā, te mahākassapādayo;",
  "anya-e0703n2:46_0": "Therā thiraguṇūpetā, sambuddhamatakovidā.",
  "anya-e0703n2:47_0": "16.",
  "anya-e0703n2:48_0": " Vassānaṁ paṭhamaṁ māsaṁ, sabbasenāsanesu’pi;",
  "anya-e0703n2:49_0": "Kāresuṁ paṭisaṅkhāraṁ, vatvānā’jātasattuno.",
  "anya-e0703n2:50_0": "17.",
  "anya-e0703n2:51_0": " Vihārapaṭisaṅkhāre, niṭṭhite ahu bhūpati;",
  "anya-e0703n2:52_0": "Idāni dhammasaṁgītiṁ, karissāmi mayaṁ iti.",
  "anya-e0703n2:53_0": "18.",
  "anya-e0703n2:54_0": " Kattabbaṁ kintipuṭṭhassa, nisajjaṭhānamādisuṁ;",
  "anya-e0703n2:55_0": "Rājā katthāti pucchitvā, vuttaṭhānamhi tehi so.",
  "anya-e0703n2:56_0": "19.",
  "anya-e0703n2:57_0": " Sīghaṁ vebhāraselassa, passe kāresi maṇḍapaṁ;",
  "anya-e0703n2:58_0": "Sattapaṇṇiguhādvāre, rammaṁ devasabhopamaṁ.",
  "anya-e0703n2:59_0": "20.",
  "anya-e0703n2:60_0": " Sabbathā maṇḍayitvā taṁ, attharāpesi tattha so;",
  "anya-e0703n2:61_0": "Bhikkhūnaṁ gaṇanāyeva, anagghattharaṇāni ca.",
  "anya-e0703n2:62_0": "21.",
  "anya-e0703n2:63_0": " Nissāya dakkhiṇaṁ bhāgaṁ, uttarāmukhamuttamaṁ;",
  "anya-e0703n2:64_0": "Therāsanaṁ supaññattaṁ, āsi tattha mahārahaṁ.",
  "anya-e0703n2:65_0": "22.",
  "anya-e0703n2:66_0": " Tasmiṁ maṇḍapamajjhasmiṁ, puratthamukhamuttamaṁ;",
  "anya-e0703n2:67_0": "Dhammāsanaṁ supaññattaṁ, ahosi sugatārahaṁ.",
  "anya-e0703n2:68_0": "23.",
  "anya-e0703n2:69_0": " Rājā’rocayi therānaṁ, kammaṁ no niṭṭhitaṁ iti;",
  "anya-e0703n2:70_0": "Te therā theramānanda-mānandakaramabravuṁ.",
  "anya-e0703n2:71_0": "24.",
  "anya-e0703n2:72_0": " Sve sannipāto ānanda, sekhena gamanaṁ tahiṁ;",
  "anya-e0703n2:73_0": "Na yuttante sadatthe tvaṁ, appamatto tato bhava.",
  "anya-e0703n2:74_0": "25.",
  "anya-e0703n2:75_0": " Iccevaṁ codito thero, katvāna vīriyaṁ samaṁ;",
  "anya-e0703n2:76_0": "Iriyāpathato muttaṁ, arahattamapāpuṇi.",
  "anya-e0703n2:77_0": "26.",
  "anya-e0703n2:78_0": " Vassānaṁ dutiye māse, dutiye divase pana;",
  "anya-e0703n2:79_0": "Rucire maṇḍape tasmiṁ, therā sannipatiṁsu te.",
  "anya-e0703n2:80_0": "27.",
  "anya-e0703n2:81_0": " Ṭhapetvā’nandattherassa, anucchavikamāsanaṁ;",
  "anya-e0703n2:82_0": "Āsanesu nisīdiṁsu, arahanto yathārahaṁ.",
  "anya-e0703n2:83_0": "28.",
  "anya-e0703n2:84_0": " Thero’rahattapattiṁ so, ñāpetuṁ tehi nāgamā;",
  "anya-e0703n2:85_0": "Kuhiṁ ānandatthero’ti, vuccamāne tu kehici.",
  "anya-e0703n2:86_0": "29.",
  "anya-e0703n2:87_0": " Nimmujjitvā pathaviyā, gantvā jotipathena vā;",
  "anya-e0703n2:88_0": "Nisīdi thero ānando, attano ṭhapitāsane.",
  "anya-e0703n2:89_0": "30.",
  "anya-e0703n2:90_0": " Upālithero vinaye, sesadhamme asesake;",
  "anya-e0703n2:91_0": "Ānandattheramakaruṁ, sabbe therā dhurandhare.",
  "anya-e0703n2:92_0": "31.",
  "anya-e0703n2:93_0": " Mahāthero sakattānaṁ, vinayaṁ pucchituṁ sayaṁ;",
  "anya-e0703n2:94_0": "Sammannu’pālithero ca, vissajjetuṁ tameva tu.",
  "anya-e0703n2:95_0": "32.",
  "anya-e0703n2:96_0": " Therāsane nisīditvā, vinayaṁ tamapucchi so;",
  "anya-e0703n2:97_0": "Dhammāsane nisīditvā, vissajjesi tameva so.",
  "anya-e0703n2:98_0": "33.",
  "anya-e0703n2:99_0": " Vinayaññūnamaggena, vissajjitakamena te;",
  "anya-e0703n2:100_0": "Sabbe sajjhāyamakaruṁ, vinayaṁ nayakovidā.",
  "anya-e0703n2:101_0": "34.",
  "anya-e0703n2:102_0": " Aggaṁ bahussutādīnaṁ, kosārakkhaṁ mahesino;",
  "anya-e0703n2:103_0": "Sammannitvāna attānaṁ, thero dhammamapucchi so.",
  "anya-e0703n2:104_0": "35.",
  "anya-e0703n2:105_0": " Tathā sammanniya’ttānaṁ, dhammāsanāgato sayaṁ;",
  "anya-e0703n2:106_0": "Vissajjesi tamānanda-tthero dhammamasesato.",
  "anya-e0703n2:107_0": "36.",
  "anya-e0703n2:108_0": " Vedehamuninā tena, vissajjitakamena te;",
  "anya-e0703n2:109_0": "Sabbe sajjhāyamakaruṁ, dhammaṁ dhammatthakovidā.",
  "anya-e0703n2:110_0": "37.",
  "anya-e0703n2:111_0": " Evaṁ sattahi māsehi, dhammasaṁgīti niṭṭhitā;",
  "anya-e0703n2:112_0": "Sabbalokahitatthāya, sabbalokahi tehi sā.",
  "anya-e0703n2:113_0": "38.",
  "anya-e0703n2:114_0": " Mahākassapatherena, idaṁ sugatasāsanaṁ;",
  "anya-e0703n2:115_0": "Pañcavassasahassāni, samatthaṁ vattane kataṁ.",
  "anya-e0703n2:116_0": "39.",
  "anya-e0703n2:117_0": " Atīva jātapāmojjā, sandhārakajalantikā;",
  "anya-e0703n2:118_0": "Saṁgītipariyosāne, chaddhākampi mahāmahī.",
  "anya-e0703n2:119_0": "40.",
  "anya-e0703n2:120_0": " Acchariyāni cā’hesuṁ, lokenekāninekadhā;",
  "anya-e0703n2:121_0": "Thereheva katattā ca, theriyāyaṁ paramparā.",
  "anya-e0703n2:122_0": "41.",
  "anya-e0703n2:123_0": " Paṭhamaṁ saṅgahaṁ katvā, sabbalokahitaṁ bahuṁ;",
  "anya-e0703n2:124_0": "Te yāvatāyukaṁ ṭhatvā, therā sabbepi nibbutā.",
  "anya-e0703n2:125_0": "42.",
  "anya-e0703n2:126_0": " Therā’pi te matipadīpahatandhakārā,",
  "anya-e0703n2:127_0": "Lokandhakārahananamhi mahāpadīpā;",
  "anya-e0703n2:128_0": "Nibbāpitā maraṇaghoramahānilena,",
  "anya-e0703n2:129_0": "Tenāpi jīvitamadaṁ matimā jaheyyāti.",
  "anya-e0703n2:130_0": "Sujanappasādaṁsaṁvegatthāya kate mahāvaṁse",
  "anya-e0703n2:131_0": "Paṭhamadhammasaṁgītināma",
  "anya-e0703n2:132_0": "Tatiyo paricchedo."
}