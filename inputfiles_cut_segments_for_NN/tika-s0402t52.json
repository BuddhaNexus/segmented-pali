{
  "tika-s0402t52:0_0": "(19) 4. Brāhmaṇavaggo",
  "tika-s0402t52:1_0": "1-3. Yodhājīvasuttādivaṇṇanā",
  "tika-s0402t52:2_0": "181-183. Catutthassa paṭhamādīni uttānatthāneva.",
  "tika-s0402t52:3_0": "4. Abhayasuttavaṇṇanā",
  "tika-s0402t52:4_0": "184.",
  "tika-s0402t52:4_1": "Catutthe socatīti citte uppannabalavasokena socati,",
  "tika-s0402t52:4_2": "cittasantāpena anto nijjhāyatīti attho.",
  "tika-s0402t52:4_3": "Kilamatīti tasseva sokassa vasena kāye ca uppannadukkhena kilamati.",
  "tika-s0402t52:4_4": "Paridevatīti sokuddehakavasena taṁ taṁ vippalapanto vācāya paridevati.",
  "tika-s0402t52:4_5": "Urattāḷinti urattāḷaṁ,",
  "tika-s0402t52:4_6": "uraṁ tāḷetvāti attho.",
  "tika-s0402t52:4_7": "Tenāha ‘‘uraṁ tāḷetvā’’ti.",
  "tika-s0402t52:4_8": "Kaṅkhāvicikicchāti ettha ‘‘ekamevidaṁ pañcamaṁ nīvaraṇaṁ.",
  "tika-s0402t52:4_9": "Kiṁ nu kho ida’’nti ārammaṇaṁ kaṅkhanato kaṅkhā,",
  "tika-s0402t52:4_10": "‘‘idameva vara’’nti nicchetuṁ asamatthabhāvato ‘‘vicikicchā’’ti vuccati –",
  "tika-s0402t52:4_11": "‘‘dhammasabhāvaṁ vicinanto kicchati,",
  "tika-s0402t52:4_12": "vigatā cikicchā’’ti vā katvā.",
  "tika-s0402t52:5_0": "Abhayasuttavaṇṇanā niṭṭhitā.",
  "tika-s0402t52:6_0": "5. Brāhmaṇasaccasuttavaṇṇanā",
  "tika-s0402t52:7_0": "185.",
  "tika-s0402t52:7_1": "Pañcame etthāti etasmiṁ suññatānupassanādhikāre.",
  "tika-s0402t52:7_2": "Kvacīti katthaci ṭhāne, kāle,",
  "tika-s0402t52:7_3": "dhamme vā.",
  "tika-s0402t52:7_4": "Atha vā kvacīti ajjhattaṁ bahiddhā vā.",
  "tika-s0402t52:7_5": "Attano attānanti sakattānaṁ ‘‘ayaṁ kho,",
  "tika-s0402t52:7_6": "bho brahmā,",
  "tika-s0402t52:7_7": "mahābrahmā…pe…",
  "tika-s0402t52:7_8": "vasī pitā bhūtabhabyāna’’ntiādinā (dī. ni.",
  "tika-s0402t52:7_9": "1.42) parehi parikappitaṁ attānañca kassaci kiñcanabhūtaṁ na passatīti dassento ‘‘kassacī’’tiādimāha.",
  "tika-s0402t52:7_10": "Tattha parassāti parajāti paro purisoti vā evaṁ gahitassa.",
  "tika-s0402t52:7_11": "Na ca mama kvacanīti ettha mama-saddo aṭṭhānappayuttoti āha ‘‘mama-saddaṁ tāva ṭhapetvā’’ti.",
  "tika-s0402t52:7_12": "Parassa cāti attano aññassa.",
  "tika-s0402t52:7_13": "Paro puriso nāma atthi mamatthāya ṭhito.",
  "tika-s0402t52:7_14": "Tassa vasena mayhaṁ sabbaṁ ijjhatīti ekaccadiṭṭhigatikaparikappitavasena paraṁ attānaṁ tañca attano kiñcanabhūtaṁ",
  "tika-s0402t52:7_15": "na passatīti dassento ‘‘na ca kvacanī’’tiādimāha.",
  "tika-s0402t52:7_16": "Ettha ca nāhaṁ kvacanīti sakaattano sabbhāvaṁ na passati.",
  "tika-s0402t52:7_17": "Na kassaci kiñcanatasminti sakaattano eva kassaci attaniyataṁ na passati.",
  "tika-s0402t52:7_18": "Na ca mamāti etaṁ dvayaṁ yathārahaṁ sambandhitabbaṁ,",
  "tika-s0402t52:7_19": "atthi-padaṁ paccekaṁ.",
  "tika-s0402t52:7_20": "Na ca kvacani parassa attā atthīti parassa attano abhāvaṁ passati.",
  "tika-s0402t52:7_21": "Tassa parassa attano mama kiñcanatā natthīti parassa attano anattaniyataṁ passati.",
  "tika-s0402t52:7_22": "Evaṁ ajjhattaṁ bahiddhā khandhānaṁ attattaniyasuññatā-suddhasaṅkhārapuñjatā-catukoṭikasuññatāpariggaṇhanena niṭṭhā hoti.",
  "tika-s0402t52:7_23": "Sesamettha suviññeyyameva.",
  "tika-s0402t52:8_0": "Brāhmaṇasaccasuttavaṇṇanā niṭṭhitā.",
  "tika-s0402t52:9_0": "6. Ummaggasuttavaṇṇanā",
  "tika-s0402t52:10_0": "186.",
  "tika-s0402t52:10_1": "Chaṭṭhe ākaḍḍhīyatīti cittavasiko loko tattha tattha upakaḍḍhīyati.",
  "tika-s0402t52:10_2": "Tesaṁyevettha gahaṇaṁ veditabbanti ye apariññātavatthukā cittassa vasaṁ gacchanti,",
  "tika-s0402t52:10_3": "tesaṁyeva gahaṇaṁ.",
  "tika-s0402t52:10_4": "Na hi pariññātakkhandhā pahīnakilesā cittassa vasaṁ gacchanti,",
  "tika-s0402t52:10_5": "cittaṁ pana attano vase vattenti.",
  "tika-s0402t52:10_6": "Saha sīlenāti cārittavārittasīlena saddhiṁ.",
  "tika-s0402t52:10_7": "Pubbabhāgapaṭipadanti dhutaṅgamādiṁ katvā yāva gotrabhuñāṇaṁ,",
  "tika-s0402t52:10_8": "tāva pavattetabbaṁ samathavipassanāsaṅkhātaṁ sammāpaṭipadaṁ.",
  "tika-s0402t52:10_9": "Sesaṁ suviññeyyameva.",
  "tika-s0402t52:11_0": "Ummaggasuttavaṇṇanā niṭṭhitā.",
  "tika-s0402t52:12_0": "7. Vassakārasuttavaṇṇanā",
  "tika-s0402t52:13_0": "187.",
  "tika-s0402t52:13_1": "Sattame vassakāro brāhmaṇo magadhamahāmattoti ettha vassakāroti tassa brāhmaṇassa nāmaṁ.",
  "tika-s0402t52:13_2": "Mahatiyā issariyamattāya samannāgato mahāmatto.",
  "tika-s0402t52:13_3": "Issariyamattāyāti ca issariyappamāṇenāti attho,",
  "tika-s0402t52:13_4": "issariyena ceva vittūpakaraṇena cāti evaṁ vā ettha attho daṭṭhabbo,",
  "tika-s0402t52:13_5": "upabhogūpakaraṇānipi hi loke ‘‘mattā’’ti vuccanti.",
  "tika-s0402t52:13_6": "Magadharañño,",
  "tika-s0402t52:13_7": "magadharaṭṭhe vā mahāmattoti magadhamahāmatto.",
  "tika-s0402t52:13_8": "Tudisaññito gāmo nivāso etassāti todeyyo.",
  "tika-s0402t52:13_9": "Tenevāha ‘‘tudigāmavāsikassā’’ti.",
  "tika-s0402t52:13_10": "Tudigāmavāsitā cassa tattha adhipatibhāvenāti daṭṭhabbā.",
  "tika-s0402t52:13_11": "So hi taṁ gāmaṁ soṇadaṇḍo viya,",
  "tika-s0402t52:13_12": "campaṁ kūṭadanto viya,",
  "tika-s0402t52:13_13": "khāṇumataṁ adhipatibhāvena ajjhāvasati.",
  "tika-s0402t52:13_14": "Mahaddhano hoti pañcacattālīsakoṭivibhavo.",
  "tika-s0402t52:13_15": "Parisatīti parisāyaṁ,",
  "tika-s0402t52:13_16": "janasamūheti attho.",
  "tika-s0402t52:13_17": "Tenāha ‘‘sannipatitāya parisāyā’’ti.",
  "tika-s0402t52:13_18": "Abhippasannoti ettha abhikkamanattho abhi-saddoti āha ‘‘atikkamma pasanno’’ti,",
  "tika-s0402t52:13_19": "pasādanīyaṁ ṭhānaṁ atikkamitvā appasādanīyaṭṭhāne pasannoti adhippāyo.",
  "tika-s0402t52:13_20": "Taṁ taṁ kiccaṁ atthaṁ passatīti atthadasā,",
  "tika-s0402t52:13_21": "alaṁ samatthā paṭibalā atthadasā alamatthadasā,",
  "tika-s0402t52:13_22": "alamatthadase atisayantīti alamatthadasatarā.",
  "tika-s0402t52:13_23": "Tenāha ‘‘atthe passituṁ samatthā’’tiādi.",
  "tika-s0402t52:13_24": "Neva sappurisaṁ na asappurisaṁ jānāti sappurisadhammānaṁ asappurisadhammānañca yāthāvato ajānanato.",
  "tika-s0402t52:13_25": "Sesamettha uttānameva.",
  "tika-s0402t52:14_0": "Vassakārasuttavaṇṇanā niṭṭhitā.",
  "tika-s0402t52:15_0": "8. Upakasuttavaṇṇanā",
  "tika-s0402t52:16_0": "188.",
  "tika-s0402t52:16_1": "Aṭṭhame nibbattivasena nirayaṁ arahati,",
  "tika-s0402t52:16_2": "nirayasaṁvattaniyena vā kammunā niraye niyuttoti nerayiko.",
  "tika-s0402t52:16_3": "Avīcimhi uppajjitvā tattha āyukappasaññitaṁ antarakappaṁ tiṭṭhatīti kappaṭṭho.",
  "tika-s0402t52:16_4": "Nirayūpapattiṁ pariharaṇavasena tikicchituṁ asakkuṇeyyoti atekiccho.",
  "tika-s0402t52:16_5": "Apariyādinnāvāti aparikkhīṇāyeva.",
  "tika-s0402t52:16_6": "Sace hi eko bhikkhu kāyānupassanaṁ pucchati,",
  "tika-s0402t52:16_7": "añño vedanānupassanaṁ…pe…",
  "tika-s0402t52:16_8": "cittānupassanaṁ.",
  "tika-s0402t52:16_9": "‘‘Iminā puṭṭhe ahaṁ pucchāmī’’ti eko ekaṁ na oloketi,",
  "tika-s0402t52:16_10": "evaṁ santepi tesaṁ vāro paññāyati eva,",
  "tika-s0402t52:16_11": "buddhānaṁ pana vāro na paññāyati.",
  "tika-s0402t52:16_12": "Vidatthicaturaṅgulaṁ chāyaṁ atikkamanato puretaraṁyeva bhagavā cuddasavidhena kāyānupassanaṁ,",
  "tika-s0402t52:16_13": "navavidhena vedanānupassanaṁ,",
  "tika-s0402t52:16_14": "soḷasavidhena cittānupassanaṁ,",
  "tika-s0402t52:16_15": "pañcavidhena dhammānupassanaṁ katheti.",
  "tika-s0402t52:16_16": "Tiṭṭhantu vā evaṁ cattāro.",
  "tika-s0402t52:16_17": "Sace hi aññe cattāro sammappadhānesu,",
  "tika-s0402t52:16_18": "aññe iddhipādesu,",
  "tika-s0402t52:16_19": "aññe pañcindriyesu ,",
  "tika-s0402t52:16_20": "aññe pañcabalesu,",
  "tika-s0402t52:16_21": "aññe sattabojjhaṅgesu,",
  "tika-s0402t52:16_22": "aññe aṭṭhamaggaṅgesu pañhe puccheyyuṁ,",
  "tika-s0402t52:16_23": "tampi bhagavā katheyya.",
  "tika-s0402t52:16_24": "Tiṭṭhantu vā ete aṭṭha.",
  "tika-s0402t52:16_25": "Sace aññe sattatiṁsa janā bodhipakkhiyesu pañhe puccheyyuṁ,",
  "tika-s0402t52:16_26": "tampi bhagavā tāvadeva katheyya. Kasmā?",
  "tika-s0402t52:16_27": "Yāvatā hi lokiyamahājane ekaṁ padaṁ kathente tāva ānandatthero aṭṭha padāni katheti.",
  "tika-s0402t52:16_28": "Ānandatthere pana ekaṁ padaṁ kathenteyeva bhagavā soḷasa padāni katheti. Kasmā?",
  "tika-s0402t52:16_29": "Bhagavato hi jivhā mudu,",
  "tika-s0402t52:16_30": "dantāvaraṇaṁ suphusitaṁ,",
  "tika-s0402t52:16_31": "vacanaṁ agaḷitaṁ,",
  "tika-s0402t52:16_32": "bhavaṅgaparivāso lahuko.",
  "tika-s0402t52:16_33": "Tena vuttaṁ –",
  "tika-s0402t52:16_34": "‘‘apariyādinnāvassa tathāgatassa dhammadesanā,",
  "tika-s0402t52:16_35": "apariyādinnaṁ dhammapadabyañjana’’nti.",
  "tika-s0402t52:17_0": "Tattha dhammadesanāti tantiṭṭhapanā.",
  "tika-s0402t52:17_1": "Dhammapadabyañjananti ettha dhammoti pāḷi.",
  "tika-s0402t52:17_2": "Pajjati attho etenāti padaṁ.",
  "tika-s0402t52:17_3": "Vākyañca padeneva saṅgahitaṁ.",
  "tika-s0402t52:17_4": "Atthaṁ byañjetīti byañjanaṁ, akkharaṁ.",
  "tika-s0402t52:17_5": "Tañhi padavākyaṁ paricchijjamānaṁ taṁ taṁ atthaṁ byañjeti pakāseti.",
  "tika-s0402t52:17_6": "Etena aparāparehi padabyañjanehi sucirampi kālaṁ kathentassa tathāgatassa na kadāci tesaṁ pariyādānaṁ atthīti dasseti.",
  "tika-s0402t52:17_7": "Guṇadhaṁsīti guṇadhaṁsanasīlo.",
  "tika-s0402t52:17_8": "Pagabboti vācāpāgabbiyena samannāgato.",
  "tika-s0402t52:18_0": "Upakasuttavaṇṇanā niṭṭhitā.",
  "tika-s0402t52:19_0": "9. Sacchikaraṇīyasuttavaṇṇanā",
  "tika-s0402t52:20_0": "189. Navame nāmakāyenāti sahajātanāmakāyena. Sesamettha uttānameva.",
  "tika-s0402t52:21_0": "Sacchikaraṇīyasuttavaṇṇanā niṭṭhitā.",
  "tika-s0402t52:22_0": "10. Uposathasuttavaṇṇanā",
  "tika-s0402t52:23_0": "190.",
  "tika-s0402t52:23_1": "Dasame tuṇhībhūtaṁ tuṇhībhūtanti āmeḍitavacanaṁ byāpanicchāvasena vuttanti āha ‘‘yato yato anuviloketī’’ti.",
  "tika-s0402t52:23_2": "Anuviloketvāti ettha anu-saddopi byāpanicchāvacanamevāti anu anu viloketvāti attho,",
  "tika-s0402t52:23_3": "pañcapasādappaṭimaṇḍitāni akkhīni ummīletvā tato tato viloketvāti vuttaṁ hoti.",
  "tika-s0402t52:23_4": "Alanti yuttaṁ,",
  "tika-s0402t52:23_5": "opāyikanti attho ‘‘alameva nibbinditu’’ntiādīsu (dī. ni. 2.272; saṁ. ni.",
  "tika-s0402t52:23_6": "2.124-126) viya.",
  "tika-s0402t52:23_7": "Puṭabandhanena pariharitvā asitabbaṁ puṭosaṁ sambalaṁ a-kārassa o-kāraṁ katvā.",
  "tika-s0402t52:23_8": "Tenāha ‘‘pātheyya’’nti.",
  "tika-s0402t52:23_9": "Sesamettha suviññeyyameva.",
  "tika-s0402t52:24_0": "Uposathasuttavaṇṇanā niṭṭhitā.",
  "tika-s0402t52:25_0": "Brāhmaṇavaggavaṇṇanā niṭṭhitā."
}