{
  "atk-s0403a40:0_0": "2. Anusayavaggo",
  "atk-s0403a40:1_0": "3. Kulasuttavaṇṇanā",
  "atk-s0403a40:2_0": "13.",
  "atk-s0403a40:2_1": "Dutiyassa tatiye nālanti na yuttaṁ nānucchavikaṁ.",
  "atk-s0403a40:2_2": "Na manāpenāti na manamhi appanakena ākārena nisinnāsanato paccuṭṭhenti,",
  "atk-s0403a40:2_3": "anādarameva dassenti.",
  "atk-s0403a40:2_4": "Santamassa pariguhantīti vijjamānampi deyyadhammaṁ etassa niguhanti paṭicchādenti.",
  "atk-s0403a40:2_5": "Asakkaccaṁ denti no sakkaccanti lūkhaṁ vā hotu paṇītaṁ vā,",
  "atk-s0403a40:2_6": "asahatthā acittīkārena denti,",
  "atk-s0403a40:2_7": "no cittīkārena.",
  "atk-s0403a40:3_0": "4. Puggalasuttavaṇṇanā",
  "atk-s0403a40:4_0": "14.",
  "atk-s0403a40:4_1": "Catutthe ubhatobhāgavimuttoti dvīhi bhāgehi vimutto,",
  "atk-s0403a40:4_2": "arūpasamāpattiyā rūpakāyato vimutto,",
  "atk-s0403a40:4_3": "maggena nāmakāyato.",
  "atk-s0403a40:4_4": "So catunnaṁ arūpasamāpattīnaṁ ekekato vuṭṭhāya saṅkhāre sammasitvā arahattaṁ pattānaṁ catunnaṁ,",
  "atk-s0403a40:4_5": "nirodhā vuṭṭhāya arahattaṁ pattaanāgāmino ca vasena pañcavidho hoti.",
  "atk-s0403a40:4_6": "Pāḷi panettha ‘‘katamo ca puggalo ubhatobhāgavimutto?",
  "atk-s0403a40:4_7": "Idhekacco puggalo aṭṭha vimokkhe kāyena phusitvā viharati,",
  "atk-s0403a40:4_8": "paññāya cassa disvā āsavā parikkhīṇā hontī’’ti (pu. pa.",
  "atk-s0403a40:4_9": "208) evaṁ aṭṭhavimokkhalābhino vasena āgatā.",
  "atk-s0403a40:5_0": "Paññāya vimuttoti paññāvimutto.",
  "atk-s0403a40:5_1": "So sukkhavipassako,",
  "atk-s0403a40:5_2": "catūhi jhānehi vuṭṭhāya arahattaṁ pattā cattāro cāti imesaṁ vasena pañcavidho hoti.",
  "atk-s0403a40:5_3": "Pāḷi panettha aṭṭhavimokkhapaṭikkhepavaseneva āgatā. Yathāha –",
  "atk-s0403a40:5_4": "‘‘na heva kho aṭṭha vimokkhe kāyena phusitvā viharati,",
  "atk-s0403a40:5_5": "paññāya cassa disvā āsavā parikkhīṇā honti.",
  "atk-s0403a40:5_6": "Ayaṁ vuccati puggalo paññāvimutto’’ti.",
  "atk-s0403a40:6_0": "Phuṭṭhantaṁ sacchikatoti kāyasakkhī.",
  "atk-s0403a40:6_1": "So jhānaphassaṁ paṭhamaṁ phusati,",
  "atk-s0403a40:6_2": "pacchā nirodhaṁ nibbānaṁ sacchikaroti.",
  "atk-s0403a40:6_3": "So sotāpattiphalaṭṭhaṁ ādiṁ katvā yāva arahattamaggaṭṭhā chabbidho hoti. Tenāha –",
  "atk-s0403a40:6_4": "‘‘idhekacco puggalo aṭṭha vimokkhe kāyena phusitvā viharati,",
  "atk-s0403a40:6_5": "paññāya cassa disvā ekacce āsavā parikkhīṇā honti.",
  "atk-s0403a40:6_6": "Ayaṁ vuccati puggalo kāyasakkhī’’ti (pu. pa. 208).",
  "atk-s0403a40:7_0": "Diṭṭhantaṁ pattoti diṭṭhippatto.",
  "atk-s0403a40:7_1": "Tatridaṁ saṅkhepalakkhaṇaṁ –",
  "atk-s0403a40:7_2": "dukkhā saṅkhārā,",
  "atk-s0403a40:7_3": "sukho nirodhoti ñātaṁ hoti diṭṭhaṁ viditaṁ sacchikataṁ phusitaṁ paññāyāti diṭṭhippatto.",
  "atk-s0403a40:7_4": "Vitthārato pana sopi kāyasakkhī viya chabbidho hoti.",
  "atk-s0403a40:7_5": "Tenevāha –",
  "atk-s0403a40:7_6": "‘‘idhekacco puggalo ‘idaṁ dukkha’nti yathābhūtaṁ pajānāti…pe…",
  "atk-s0403a40:7_7": "‘ayaṁ dukkhanirodhagāminī paṭipadā’ti yathābhūtaṁ pajānāti,",
  "atk-s0403a40:7_8": "tathāgatappaveditā cassa dhammā paññāya vodiṭṭhā honti vocaritā paññāya…pe…",
  "atk-s0403a40:7_9": "ayaṁ vuccati puggalo diṭṭhippatto’’ti.",
  "atk-s0403a40:8_0": "Saddhāya vimuttoti saddhāvimutto.",
  "atk-s0403a40:8_1": "Sopi vuttanayeneva chabbidho hoti. Tenāha –",
  "atk-s0403a40:8_2": "‘‘idhekacco puggalo ‘idaṁ dukkha’nti yathābhūtaṁ pajānāti…pe…",
  "atk-s0403a40:8_3": "‘ayaṁ dukkhanirodhagāminī paṭipadā’ti yathābhūtaṁ pajānāti,",
  "atk-s0403a40:8_4": "tathāgatappaveditā cassa dhammā paññāya vodiṭṭhā honti vocaritā paññāya…pe…",
  "atk-s0403a40:8_5": "no ca kho yathādiṭṭhippattassa.",
  "atk-s0403a40:8_6": "Ayaṁ vuccati puggalo saddhāvimutto’’ti.",
  "atk-s0403a40:8_7": "Etassa hi saddhāvimuttassa pubbabhāgamaggakkhaṇe saddahantassa viya okappentassa viya adhimuccantassa viya ca kilesakkhayo hoti,",
  "atk-s0403a40:8_8": "diṭṭhippattassa pubbabhāgamaggakkhaṇe kilesacchedakañāṇaṁ adandhaṁ tikhiṇaṁ sūraṁ hutvā vahati.",
  "atk-s0403a40:8_9": "Tasmā yathā nāma nātitikhiṇena asinā kadaliṁ chindantassa chinnaṭṭhānaṁ maṭṭhaṁ na hoti,",
  "atk-s0403a40:8_10": "asi sīghaṁ na vahati,",
  "atk-s0403a40:8_11": "saddo suyyati,",
  "atk-s0403a40:8_12": "balavataro vāyāmo kātabbo hoti,",
  "atk-s0403a40:8_13": "evarūpā saddhāvimuttassa pubbabhāgamaggabhāvanā.",
  "atk-s0403a40:8_14": "Yathā pana sunisitena asinā kadaliṁ chindantassa chinnaṭṭhānaṁ maṭṭhaṁ hoti,",
  "atk-s0403a40:8_15": "asi sīghaṁ vahati,",
  "atk-s0403a40:8_16": "saddo na suyyati,",
  "atk-s0403a40:8_17": "balavavāyāmakiccaṁ na hoti,",
  "atk-s0403a40:8_18": "evarūpā paññāvimuttassa pubbabhāgamaggabhāvanā veditabbā.",
  "atk-s0403a40:9_0": "Dhammaṁ anussaratīti dhammānusārī.",
  "atk-s0403a40:9_1": "Dhammoti paññā,",
  "atk-s0403a40:9_2": "paññāpubbaṅgamaṁ maggaṁ bhāvetīti attho.",
  "atk-s0403a40:9_3": "Saddhānusārimhipi eseva nayo.",
  "atk-s0403a40:9_4": "Ubhopete sotāpattimaggaṭṭhāyeva.",
  "atk-s0403a40:9_5": "Vuttampi cetaṁ –",
  "atk-s0403a40:9_6": "‘‘yassa puggalassa sotāpattiphalasacchikiriyāya paṭipannassa paññindriyaṁ adhimattaṁ hoti,",
  "atk-s0403a40:9_7": "paññāvāhiṁ paññāpubbaṅgamaṁ ariyamaggaṁ bhāveti.",
  "atk-s0403a40:9_8": "Ayaṁ vuccati puggalo dhammānusārī.",
  "atk-s0403a40:9_9": "Yassa puggalassa sotāpattiphalasacchikiriyāya paṭipannassa saddhindriyaṁ adhimattaṁ hoti,",
  "atk-s0403a40:9_10": "saddhāvāhiṁ saddhāpubbaṅgamaṁ ariyamaggaṁ bhāveti.",
  "atk-s0403a40:9_11": "Ayaṁ vuccati puggalo saddhānusārī’’ti (pu. pa. 208).",
  "atk-s0403a40:9_12": "Ayamettha saṅkhepo,",
  "atk-s0403a40:9_13": "vitthārato panesā ubhatobhāgavimuttādikathā visuddhimagge (visuddhi. 2.771,",
  "atk-s0403a40:9_14": "889) paññābhāvanādhikāre vuttā.",
  "atk-s0403a40:9_15": "Tasmā tattha vuttanayeneva veditabbāti.",
  "atk-s0403a40:10_0": "5. Udakūpamāsuttavaṇṇanā",
  "atk-s0403a40:11_0": "15.",
  "atk-s0403a40:11_1": "Pañcame udakūpamāti nimujjanādiākāraṁ gahetvā udakena upamitā.",
  "atk-s0403a40:11_2": "Sakiṁ nimuggoti ekavārameva nimuggo.",
  "atk-s0403a40:11_3": "Ekantakāḷakehīti niyatamicchādiṭṭhiṁ sandhāya vuttaṁ.",
  "atk-s0403a40:11_4": "Ummujjatīti uṭṭhahati.",
  "atk-s0403a40:11_5": "Sādhūti sobhanā bhaddakā.",
  "atk-s0403a40:11_6": "Hāyatiyevāti caṅkavāre āsittaudakaṁ viya parihāyateva .",
  "atk-s0403a40:11_7": "Ummujjitvā vipassati viloketīti uṭṭhahitvā gantabbadisaṁ vipassati viloketi.",
  "atk-s0403a40:11_8": "Pataratīti gantabbadisābhimukho tarati nāma.",
  "atk-s0403a40:11_9": "Paṭigādhappatto hotīti uṭṭhāya viloketvā pataritvā ekasmiṁ ṭhāne patiṭṭhāpatto nāma hoti,",
  "atk-s0403a40:11_10": "tiṭṭhati na punāgacchati.",
  "atk-s0403a40:11_11": "Tiṇṇopāraṅgato thale tiṭṭhatīti sabbakilesoghaṁ taritvā paratīraṁ gantvā nibbānathale patiṭṭhito nāma hoti.",
  "atk-s0403a40:11_12": "Imasmiṁ sutte vaṭṭavivaṭṭaṁ kathitaṁ.",
  "atk-s0403a40:12_0": "6. Aniccānupassīsuttavaṇṇanā",
  "atk-s0403a40:13_0": "16.",
  "atk-s0403a40:13_1": "Chaṭṭhe aniccāti evaṁ paññāya pharanto anupassatīti aniccānupassī.",
  "atk-s0403a40:13_2": "Aniccāti evaṁ saññā assāti aniccasaññī.",
  "atk-s0403a40:13_3": "Aniccāti evaṁ ñāṇena paṭisaṁveditā assāti aniccapaṭisaṁvedī.",
  "atk-s0403a40:13_4": "Satatanti sabbakālaṁ.",
  "atk-s0403a40:13_5": "Samitanti yathā purimacittena pacchimacittaṁ samitaṁ samupagataṁ ghaṭṭitaṁ hoti, evaṁ.",
  "atk-s0403a40:13_6": "Abbokiṇṇanti nirantaraṁ aññena cetasā asaṁmissaṁ.",
  "atk-s0403a40:13_7": "Cetasā adhimuccamānoti cittena sanniṭṭhāpayamāno.",
  "atk-s0403a40:13_8": "Paññāya pariyogāhamānoti vipassanāñāṇena anupavisamāno.",
  "atk-s0403a40:14_0": "Apubbaṁ acarimanti apure apacchā ekakkhaṇeyeva.",
  "atk-s0403a40:14_1": "Idha samasīsī kathito.",
  "atk-s0403a40:14_2": "So catubbidho hoti rogasamasīsī,",
  "atk-s0403a40:14_3": "vedanāsamasīsī,",
  "atk-s0403a40:14_4": "iriyāpathasamasīsī,",
  "atk-s0403a40:14_5": "jīvitasamasīsīti.",
  "atk-s0403a40:14_6": "Tattha yassa aññatarena rogena phuṭṭhassa sato rogavūpasamo ca āsavakkhayo ca ekappahāreneva hoti,",
  "atk-s0403a40:14_7": "ayaṁ rogasamasīsī nāma.",
  "atk-s0403a40:14_8": "Yassa pana aññataraṁ vedanaṁ vedayato vedanāvūpasamo ca āsavakkhayo ca ekappahāreneva hoti,",
  "atk-s0403a40:14_9": "ayaṁ vedanāsamasīsī nāma.",
  "atk-s0403a40:14_10": "Yassa pana ṭhānādīsu iriyāpathesu aññatarasamaṅgino vipassantassa iriyāpathassa pariyosānañca āsavakkhayo ca ekappahāreneva hoti,",
  "atk-s0403a40:14_11": "ayaṁ iriyāpathasamasīsī nāma.",
  "atk-s0403a40:14_12": "Yassa pana upakkamato vā sarasato vā jīvitapariyādānañca āsavakkhayo ca ekappahāreneva hoti,",
  "atk-s0403a40:14_13": "ayaṁ jīvitasamasīsī nāma.",
  "atk-s0403a40:14_14": "Ayamidha adhippeto.",
  "atk-s0403a40:14_15": "Tattha kiñcāpi āsavapariyādānaṁ maggacittena,",
  "atk-s0403a40:14_16": "jīvitapariyādānaṁ cuticittena hotīti ubhinnaṁ ekakkhaṇe sambhavo nāma natthi.",
  "atk-s0403a40:14_17": "Yasmā panassa āsavesu khīṇamattesu paccavekkhaṇavārānantarameva jīvitapariyādānaṁ gacchati,",
  "atk-s0403a40:14_18": "antaraṁ na paññāyati,",
  "atk-s0403a40:14_19": "tasmā evaṁ vuttaṁ.",
  "atk-s0403a40:15_0": "Antarāparinibbāyīti yo pañcasu suddhāvāsesu yattha katthaci uppanno nibbattakkhaṇe vā thokaṁ atikkamitvā vā vemajjhe ṭhatvā vā arahattaṁ pāpuṇāti,",
  "atk-s0403a40:15_1": "tassetaṁ nāmaṁ.",
  "atk-s0403a40:15_2": "Upahaccaparinibbāyīti yo tattheva āyuvemajjhaṁ atikkamitvā arahattaṁ pāpuṇāti.",
  "atk-s0403a40:15_3": "Asaṅkhāraparinibbāyīti yo tesaṁyeva puggalānaṁ asaṅkhāreneva appayogena kilese khepeti.",
  "atk-s0403a40:15_4": "Sasaṅkhāraparinibbāyīti yo sasaṅkhārena sappayogena kilese khepeti.",
  "atk-s0403a40:15_5": "Uddhaṁsoto akaniṭṭhagāmīti yo heṭṭhā catūsu suddhāvāsesu yattha katthaci nibbattitvā tato cuto anupubbena akaniṭṭhe uppajjitvā arahattaṁ pāpuṇāti.",
  "atk-s0403a40:16_0": "7-9. Dukkhānupassīsuttādivaṇṇanā",
  "atk-s0403a40:17_0": "17-19.",
  "atk-s0403a40:17_1": "Sattame dukkhānupassīti pīḷanākāraṁ dukkhato anupassanto.",
  "atk-s0403a40:17_2": "Aṭṭhame anattānupassīti avasavattanākāraṁ anattāti anupassanto.",
  "atk-s0403a40:17_3": "Navame sukhānupassīti sukhanti evaṁ ñāṇena anupassanto.",
  "atk-s0403a40:18_0": "10. Niddasavatthusuttavaṇṇanā",
  "atk-s0403a40:19_0": "20.",
  "atk-s0403a40:19_1": "Dasame niddasavatthūnīti niddasādivatthūni,",
  "atk-s0403a40:19_2": "‘‘niddaso bhikkhu, nibbīso, nittiṁso,",
  "atk-s0403a40:19_3": "niccattālīso,",
  "atk-s0403a40:19_4": "nippaññāso’’ti evaṁ vacanakāraṇāni.",
  "atk-s0403a40:19_5": "Ayaṁ kira pañho titthiyasamaye uppanno.",
  "atk-s0403a40:19_6": "Titthiyā hi dasavassakāle mataṁ nigaṇṭhaṁ niddasoti vadanti.",
  "atk-s0403a40:19_7": "So kira puna dasavasso na hoti.",
  "atk-s0403a40:19_8": "Na kevalañca dasavasso,",
  "atk-s0403a40:19_9": "navavassopi ekavassopi na hoti.",
  "atk-s0403a40:19_10": "Eteneva nayena vīsativassādikālepi mataṁ nigaṇṭhaṁ ‘‘nibbīso nittiṁso niccattālīso nippaññāso’’ti vadanti.",
  "atk-s0403a40:19_11": "Āyasmā ānando gāme vicaranto taṁ kathaṁ sutvā vihāraṁ gantvā bhagavato ārocesi.",
  "atk-s0403a40:19_12": "Bhagavā āha –",
  "atk-s0403a40:19_13": "‘‘na idaṁ, ānanda,",
  "atk-s0403a40:19_14": "titthiyānaṁ adhivacanaṁ,",
  "atk-s0403a40:19_15": "mama sāsane khīṇāsavassetaṁ adhivacanaṁ.",
  "atk-s0403a40:19_16": "Khīṇāsavo hi dasavassakāle parinibbuto puna dasavasso na hoti.",
  "atk-s0403a40:19_17": "Na kevalañca dasavassova,",
  "atk-s0403a40:19_18": "navavassopi…pe…",
  "atk-s0403a40:19_19": "ekavassopi.",
  "atk-s0403a40:19_20": "Na kevalañca ekavassova,",
  "atk-s0403a40:19_21": "ekādasamāsikopi…pe…",
  "atk-s0403a40:19_22": "ekamāsikopi ekamuhuttikopi na hotiyeva’’. Kasmā?",
  "atk-s0403a40:19_23": "Puna paṭisandhiyā abhāvā.",
  "atk-s0403a40:19_24": "Nibbīsādīsupi eseva nayo.",
  "atk-s0403a40:19_25": "Iti bhagavā ‘‘mama sāsane khīṇāsavassetaṁ adhivacana’’nti vatvā yehi kāraṇehi niddaso hoti,",
  "atk-s0403a40:19_26": "tāni dassetuṁ imaṁ desanaṁ ārabhi.",
  "atk-s0403a40:20_0": "Tattha idhāti imasmiṁ sāsane.",
  "atk-s0403a40:20_1": "Sikkhāsamādāne tibbacchando hotīti sikkhāttayapūraṇe balavacchando hoti.",
  "atk-s0403a40:20_2": "Āyatiñca sikkhāsamādāne avigatapemoti anāgate punadivasādīsupi sikkhāpūraṇe avigatapemeneva samannāgato hoti.",
  "atk-s0403a40:20_3": "Dhammanisantiyāti dhammanisāmanāya.",
  "atk-s0403a40:20_4": "Vipassanāyetaṁ adhivacanaṁ.",
  "atk-s0403a40:20_5": "Icchāvinayeti taṇhāvinaye.",
  "atk-s0403a40:20_6": "Paṭisallāneti ekībhāve.",
  "atk-s0403a40:20_7": "Vīriyārambheti kāyikacetasikassa vīriyassa pūraṇe.",
  "atk-s0403a40:20_8": "Satinepakketi satiyañceva nipakabhāve.",
  "atk-s0403a40:20_9": "Diṭṭhipaṭivedheti maggadassane.",
  "atk-s0403a40:20_10": "Sesaṁ sabbattha uttānamevāti.",
  "atk-s0403a40:21_0": "Anusayavaggo dutiyo."
}