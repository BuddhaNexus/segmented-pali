{
  "tika-s0103t3:0_0": "4. Aggaññasuttavaṇṇanā",
  "tika-s0103t3:1_0": "Vāseṭṭhabhāradvājavaṇṇanā",
  "tika-s0103t3:2_0": "111.Etthāti ‘‘pubbārāme,",
  "tika-s0103t3:2_1": "migāramātupāsāde’’ti etasmiṁ padadvaye.",
  "tika-s0103t3:2_2": "Koyaṁ pubbārāmo,",
  "tika-s0103t3:2_3": "kathañca pubbārāmo,",
  "tika-s0103t3:2_4": "kā ca migāramātā,",
  "tika-s0103t3:2_5": "kathañcassā pāsādo ahosīti etasmiṁ antolīne anuyoge.",
  "tika-s0103t3:2_6": "Ayaṁ idāni vuccamānā anupubbikathā ādito paṭṭhāya saṅkhepeneva anupubbikathā.",
  "tika-s0103t3:2_7": "Padumuttaraṁ bhagavantaṁ ekaṁ upāsikaṁ aggupaṭṭhāyikaṭṭhāne ṭhapentiṁ disvāna tattha sañjātagāravabahumānā",
  "tika-s0103t3:2_8": "tamevatthaṁ purakkhatvā bhagavantaṁ nimantetvā.",
  "tika-s0103t3:2_9": "Meṇḍakaputtassāti meṇḍakaseṭṭhiputtassa.",
  "tika-s0103t3:2_10": "Sotāpannā ahosi tathā katādhikārattā.",
  "tika-s0103t3:3_0": "Mātuṭṭhāne ṭhapesi attano sīlācārasampattiyā garuṭṭhāniyattā.",
  "tika-s0103t3:3_1": "Upayoganti tattha tattha appetabbaṭṭhāne appanāvasena viniyogaṁ agamaṁsu.",
  "tika-s0103t3:3_2": "Aññehi ca veḷuriyalohitaṅkamasāragallādīhi.",
  "tika-s0103t3:3_3": "Bhassatīti otarati.",
  "tika-s0103t3:3_4": "Suddhapāsādova na sobhatīti kevalo ekapāsādo eva vihāro na sobhati.",
  "tika-s0103t3:3_5": "Niyūhāni bahūni nīharitvā kattabbasenāsanāni ‘‘duvaḍḍhagehānī’’ti vadanti.",
  "tika-s0103t3:3_6": "Majjhe gabbho samantato anupariyāyatoti evaṁ dvikkhattuṁ vaḍḍhetvā katasenāsanāni duvaḍḍhagehāni.",
  "tika-s0103t3:3_7": "Cūḷapāsādāti khuddakapāsādā.",
  "tika-s0103t3:4_0": "Uttaradevīvihāro nāma nagarassa pācīnadvārasamīpe katavihāro.",
  "tika-s0103t3:5_0": "Titthiyaliṅgassa aggahitattā neva titthiyaparivāsaṁ vasanti.",
  "tika-s0103t3:5_1": "Anupasampannabhāvato āpattiyā āpannāya abhāvato na āpattiparivāsaṁ vasanti.",
  "tika-s0103t3:5_2": "Bhikkhubhāvanti upasampadaṁ.",
  "tika-s0103t3:5_3": "Tevijjasuttanti imasmiṁ dīghanikāye tevijjasuttaṁ sutvā.",
  "tika-s0103t3:6_0": "113.Anuvattamānācaṅkamiṁsu ananucaṅkamane yathādhippetassa atthassa pucchanādīnaṁ asakkuṇeyyattā.",
  "tika-s0103t3:6_1": "Tesanti tesaṁ dvinnaṁ.",
  "tika-s0103t3:6_2": "Tenāha ‘‘paṇḍitataro’’ti.",
  "tika-s0103t3:6_3": "Atthāti bhavattha.",
  "tika-s0103t3:6_4": "Kulasampannāti sampannakulā uditodite brāhmaṇakule uppannā.",
  "tika-s0103t3:6_5": "Brāhmaṇakulāti kenaci pārijuññena anupaddutā eva brāhmaṇakulā.",
  "tika-s0103t3:6_6": "Tenāha ‘‘bhogādisampanna’’ntiādi.",
  "tika-s0103t3:6_7": "Ime brāhmaṇā uccā hutvā ‘‘imaṁ vasalaṁ pabbajjaṁ pabbajiṁsū’’tiādinā jātiādīni ghaṭṭentā akkosanti.",
  "tika-s0103t3:6_8": "Paribhāsantīti paribhavitvā bhāsanti.",
  "tika-s0103t3:6_9": "Attano anurūpāyāti attano ajjhāsayassa anurūpāya.",
  "tika-s0103t3:6_10": "Antarantarā vicchijja pavattiyamānā paribhāsā paripuṇṇā nāma na hoti khaṇḍabhāvato,",
  "tika-s0103t3:6_11": "tabbipariyāyato paripuṇṇā nāma hotīti āha ‘‘antarā’’tiādi.",
  "tika-s0103t3:7_0": "Appatiṭṭhatāyāti apassayarahitattā. Vibhinnoti vinaṭṭho.",
  "tika-s0103t3:8_0": "Itare tayo vaṇṇāti khattiyādayo vaṇṇā hīnā.",
  "tika-s0103t3:8_1": "Nanu khattiyāva seṭṭhā vaṇṇā yathā buddhā etarahi khattiyakule eva uppannāti?",
  "tika-s0103t3:8_2": "Saccametaṁ,",
  "tika-s0103t3:8_3": "te pana attano micchābhimānena,",
  "tika-s0103t3:8_4": "micchāgāhena ca ‘‘brāhmaṇova seṭṭho vaṇṇo’’ti vadanti,",
  "tika-s0103t3:8_5": "taṁ tesaṁ vacanamattaṁ.",
  "tika-s0103t3:8_6": "‘‘Sujjhantīti suddhā honti,",
  "tika-s0103t3:8_7": "na nindaṁ garahaṁ pāpuṇantī’’ti vadanti.",
  "tika-s0103t3:8_8": "Sujjhanti vā saṁsārato sujjhanti,",
  "tika-s0103t3:8_9": "na sesā vaṇṇā asukkajātikattā,",
  "tika-s0103t3:8_10": "mantajjhenābhāvato cāti.",
  "tika-s0103t3:8_11": "Brahmuno mukhato jātā vedavacanato jātāti mukhato jātā.",
  "tika-s0103t3:8_12": "Tato eva brahmuno mahābrahmuno vedavacanato vijātāti brahmajā.",
  "tika-s0103t3:8_13": "Tena duvidhenāpi nimmitāti brahmanimmitā.",
  "tika-s0103t3:8_14": "Vedavedaṅgādibrahmadāyajjaṁ arahantīti brahmadāyādā.",
  "tika-s0103t3:8_15": "Muṇḍake samaṇaketi ettha ka-kāro garahāyanti āha ‘‘nindantā jigucchantā vadantī’’ti.",
  "tika-s0103t3:8_16": "Ibbheti sudde,",
  "tika-s0103t3:8_17": "te pana gharabandhanena baddhā nihīnatarāti āha ‘‘gahapatike’’ti.",
  "tika-s0103t3:8_18": "Kaṇheti kaṇhajātike.",
  "tika-s0103t3:8_19": "Bandhanaṭṭhena bandhu,",
  "tika-s0103t3:8_20": "kassa pana bandhūti āha ‘‘mārassa bandhubhūte’’ti.",
  "tika-s0103t3:8_21": "Pādāpacceti pādato jātāpacce.",
  "tika-s0103t3:8_22": "Ayaṁ kira brāhmaṇānaṁ laddhi ‘‘brāhmaṇā brahmuno mukhato jātā,",
  "tika-s0103t3:8_23": "khattiyā urato,",
  "tika-s0103t3:8_24": "ūrūhi vessā,",
  "tika-s0103t3:8_25": "pādato suddā’’ti.",
  "tika-s0103t3:9_0": "114.",
  "tika-s0103t3:9_1": "Yasmā paṭhamakappikakāle catuvaṇṇavavatthānaṁ natthi,",
  "tika-s0103t3:9_2": "sabbeva sattā ekasadisā,",
  "tika-s0103t3:9_3": "aparabhāge pana tesaṁ payogabhedavasena ahosi,",
  "tika-s0103t3:9_4": "tasmā vuttaṁ ‘‘porāṇaṁ…pe…",
  "tika-s0103t3:9_5": "ajānantā’’ti.",
  "tika-s0103t3:9_6": "Laddhibhindanatthāyāti ‘‘brāhmaṇā brahmuno puttā orasā mukhato jātā’’ti evaṁ pavattāya laddhiyā viniveṭhanatthaṁ.",
  "tika-s0103t3:9_7": "Puttappaṭilābhatthāyāti ‘‘evaṁ mayaṁ pettikaṁ iṇaṁ sodhessāmā’’ti laddhiyaṁ ṭhatvā puttappaṭilābhāya.",
  "tika-s0103t3:9_8": "Ayañhettha dhammikānaṁ brāhmaṇānaṁ ajjhāsayo.",
  "tika-s0103t3:9_9": "Sañjātapupphāti rajassalā.",
  "tika-s0103t3:9_10": "Itthīnañhi kumāribhāvappattito paṭṭhāya pacchimavayato oraṁ asati vibandhe aṭṭhame aṭṭhame sattāhe gabbhāsayasaññite",
  "tika-s0103t3:9_11": "tatiye āvatte katipayā lohitapīḷakā saṇṭhahitvā aggahitapupphā eva bhijjanti,",
  "tika-s0103t3:9_12": "tato lohitaṁ paggharati,",
  "tika-s0103t3:9_13": "tattha utusamaññā,",
  "tika-s0103t3:9_14": "pupphasamaññā ca.",
  "tika-s0103t3:9_15": "Nesanti brāhmaṇānaṁ.",
  "tika-s0103t3:9_16": "Saccavacanaṁ siyāti ‘‘brahmuno puttā’’tiādivacanaṁ saccaṁ yadi siyā,",
  "tika-s0103t3:9_17": "brāhmaṇīnaṁ…pe…",
  "tika-s0103t3:9_18": "mukhaṁ bhaveyya,",
  "tika-s0103t3:9_19": "na cetaṁ atthi.",
  "tika-s0103t3:10_0": "Catuvaṇṇasuddhivaṇṇanā",
  "tika-s0103t3:11_0": "115.Mukhacchedakavādanti ‘‘brāhmaṇā mahābrahmuno mukhato jātā’’ti vādassa chedakavādaṁ.",
  "tika-s0103t3:11_1": "Ariyabhāve asamatthāti anariyabhāvāvahā.",
  "tika-s0103t3:11_2": "Pakatikāḷakāti sabhāveneva na suddhā.",
  "tika-s0103t3:11_3": "Kaṇhoti kiliṭṭho upatāpako.",
  "tika-s0103t3:11_4": "Tenāha ‘‘dukkhoti attho’’ti.",
  "tika-s0103t3:12_0": "Sukkabhāvo nāma parisuddhatāti āha ‘‘nikkilesabhāvena paṇḍarā’’ti.",
  "tika-s0103t3:12_1": "Sukkoti na kiliṭṭho anupatāpakoti vuttaṁ ‘‘sukhoti attho’’ti.",
  "tika-s0103t3:13_0": "116.Ubhayavokiṇṇeti vacanavipallāsena vuttanti āha ‘‘ubhayesu vokiṇṇesū’’ti.",
  "tika-s0103t3:13_1": "Missībhūtesūti ‘‘kadāci kaṇhā dhammā,",
  "tika-s0103t3:13_2": "kadāci sukkā dhammā’’ti evaṁ ekasmiṁ santāne,",
  "tika-s0103t3:13_3": "ekasmiṁyeva ca attabhāve pavattiyā missībhūtesu,",
  "tika-s0103t3:13_4": "na pana ekajjhaṁ pavattiyā.",
  "tika-s0103t3:13_5": "Etthāti anantaravuttadhammāva anvādhiṭṭhāti āha ‘‘kaṇhasukkadhammesū’’ti.",
  "tika-s0103t3:13_6": "Yasmā ca te brāhmaṇā na ceva te dhamme atikkantā,",
  "tika-s0103t3:13_7": "yāya ca paṭipadāya atikkameyyuṁ,",
  "tika-s0103t3:13_8": "sāpi tesaṁ paṭipadā natthi,",
  "tika-s0103t3:13_9": "tasmā vuttaṁ ‘‘vattamānāpī’’ti.",
  "tika-s0103t3:13_10": "Nānujānanti ayathābhuccavādabhāvato.",
  "tika-s0103t3:13_11": "Anujānanañca nāma abbhanumodananti tadabhāvaṁ dassentena ‘‘nānumodanti,",
  "tika-s0103t3:13_12": "na pasaṁsantī’’ti vuttaṁ.",
  "tika-s0103t3:13_13": "Catunnaṁ vaṇṇānanti niddhāraṇe sāmivacanaṁ.",
  "tika-s0103t3:13_14": "Tesanti pana sambandhepi vā sāmivacanaṁ.",
  "tika-s0103t3:13_15": "Te ca brāhmaṇā na evarūpā na edisā,",
  "tika-s0103t3:13_16": "yādiso arahā ekadesenāpi tena tesaṁ sadisatābhāvato,",
  "tika-s0103t3:13_17": "tasmā tena kāraṇena nesaṁ brāhmaṇānaṁ ‘‘brāhmaṇova seṭṭho vaṇṇo’’ti vādaṁ viññū yathābhūtavādino buddhādayo ariyā nānujānanti.",
  "tika-s0103t3:14_0": "Ārakattādīhīti ettha kilesānaṁ ārakattā pahīnabhāvato dūrattā arahaṁ,",
  "tika-s0103t3:14_1": "kilesārīnaṁ hatattā arahaṁ,",
  "tika-s0103t3:14_2": "saṁsāracakkassa arānaṁ hatattā arahaṁ,",
  "tika-s0103t3:14_3": "paccayādīnaṁ arahattā arahaṁ,",
  "tika-s0103t3:14_4": "pāpakaraṇe rahābhāvena arahanti evamattho veditabbo.",
  "tika-s0103t3:14_5": "Ayamettha saṅkhepo,",
  "tika-s0103t3:14_6": "vitthāro pana visuddhimagge (visuddhi.",
  "tika-s0103t3:14_7": "1.125 ādayo),",
  "tika-s0103t3:14_8": "taṁ saṁvaṇṇanāsu (visuddhi. ṭī.",
  "tika-s0103t3:14_9": "1.124) ca vuttanayena veditabbo .",
  "tika-s0103t3:14_10": "Āsavānaṁ khīṇattāti catunnampi āsavānaṁ anavasesato pahīnattā.",
  "tika-s0103t3:14_11": "Brahmacariyavāsanti maggabrahmacariyavāsaṁ.",
  "tika-s0103t3:14_12": "Tassa vāsassa pariyositattā vutthavāso,",
  "tika-s0103t3:14_13": "dasannampi vā ariyavāsānaṁ vutthattā vutthavāso.",
  "tika-s0103t3:14_14": "Vuttañhetaṁ –",
  "tika-s0103t3:15_0": "‘‘Dasayime,",
  "tika-s0103t3:15_1": "bhikkhave,",
  "tika-s0103t3:15_2": "ariyāvāsā,",
  "tika-s0103t3:15_3": "yadariyā āvasiṁsu vā āvasanti vā āvasissanti vā.",
  "tika-s0103t3:15_4": "Katame dasa? Idha,",
  "tika-s0103t3:15_5": "bhikkhave,",
  "tika-s0103t3:15_6": "bhikkhu pañcaṅgavippahīno hoti chaḷaṅgasamannāgato ekārakkho caturāpasseno panuṇṇapaccekasacco samavayasaṭhesano",
  "tika-s0103t3:15_7": "anāvilasaṅkappo passaddhakāyasaṅkhāro suvimuttacitto suvimuttapañño. Ime kho,",
  "tika-s0103t3:15_8": "bhikkhave,",
  "tika-s0103t3:15_9": "dasa ariyāvāsā’’ti (a. ni. 10.19).",
  "tika-s0103t3:16_0": "Vussatīti vā vusitaṁ,",
  "tika-s0103t3:16_1": "ariyamaggo,",
  "tika-s0103t3:16_2": "ariyaphalañca,",
  "tika-s0103t3:16_3": "taṁ etassa atthīti atisayavacanicchāvasena arahā ‘‘vusitavā’’ti vutto.",
  "tika-s0103t3:16_4": "Karaṇīyaṁ nāma pariññāpahānasacchikiriyābhāvanā dukkhassantaṁ kātukāmehi ekantato kattabbattā,",
  "tika-s0103t3:16_5": "taṁ pana yasmā catūhi maggehi paccekaṁ catūsu saccesu kātabbaṁ kataṁ,",
  "tika-s0103t3:16_6": "tasmā vuttaṁ ‘‘catūhi…pe…",
  "tika-s0103t3:16_7": "katakaraṇīyo’’ti.",
  "tika-s0103t3:16_8": "Osīdāpanaṭṭhena bhārā viyāti bhārā, kilesā,",
  "tika-s0103t3:16_9": "khandhā ca.",
  "tika-s0103t3:16_10": "Vuttañhi ‘‘bhārā have pañcakkhandhā’’ti (saṁ. ni.",
  "tika-s0103t3:16_11": "3.22) ohāritoti apanīto.",
  "tika-s0103t3:16_12": "Sako attho sadatthoti ettha da-kāro padasandhikaro.",
  "tika-s0103t3:16_13": "Kāmaṁ diṭṭhiādayopi saṁyojanāni eva,",
  "tika-s0103t3:16_14": "tathāpi taṇhāya bhavasaṁyojanaṭṭho sātisayo.",
  "tika-s0103t3:16_15": "Yathāha ‘‘avijjānīvaraṇānaṁ sattānaṁ taṇhāsaṁyojanāna’’nti. (Saṁ. ni. 2.125, 126, 127, 132, 134, 136, 142; 3.5.520; kathā.",
  "tika-s0103t3:16_16": "75) tato sā eva sutte (dī. ni. 2.400; ma. ni. 1.93, 133; 3.373; saṁ. ni. 3.1081; paṭi. ma.",
  "tika-s0103t3:16_17": "1.34 ādayo) samudayasaccabhāvena vuttā,",
  "tika-s0103t3:16_18": "tasmā vuttaṁ ‘‘bhavasaṁyojanaṁ vuccati taṇhā’’ti.",
  "tika-s0103t3:16_19": "Sammadaññā vimuttoti sammā aññāya jānanabhūtāya aggamaggapaññāya sammā yathābhūtaṁ yaṁ yathā jānitabbaṁ,",
  "tika-s0103t3:16_20": "taṁ tathā jānitvā vimutto.",
  "tika-s0103t3:16_21": "Imasmiṁ loketi imasmiṁ sattaloke.",
  "tika-s0103t3:16_22": "Idhattabhāveti imasmiṁ attabhāve,",
  "tika-s0103t3:16_23": "parattabhāveti parasmiṁ attabhāve, idhaloke,",
  "tika-s0103t3:16_24": "paraloke cāti attho.",
  "tika-s0103t3:17_0": "117.Antaravirahitāti vibhāgavirahitā.",
  "tika-s0103t3:17_1": "Tenāha ‘‘attano kulena sadisā’’ti.",
  "tika-s0103t3:17_2": "Anuyantīti anuyantā,",
  "tika-s0103t3:17_3": "anuyantā eva ānuyantā,",
  "tika-s0103t3:17_4": "anuvattakā.",
  "tika-s0103t3:17_5": "Tenāha ‘‘vasavattino’’ti.",
  "tika-s0103t3:18_0": "118.Niviṭṭhāti saddheyyavatthusmiṁ anupavisanavasena niviṭṭhā.",
  "tika-s0103t3:18_1": "Tato eva tasmiṁ adhikaṁ nivisanato abhiniviṭṭhā.",
  "tika-s0103t3:18_2": "Acalaṭṭhitāti acalabhāve ṭhitā.",
  "tika-s0103t3:19_0": "Yanti yaṁ kathetabbadhammaṁ anupadhāretvā,",
  "tika-s0103t3:19_1": "tadatthañca appaccakkhaṁ katvā kathanaṁ,",
  "tika-s0103t3:19_2": "etaṁ aṭṭhānaṁ akāraṇaṁ tassa bodhimūleyeva samucchinnattā.",
  "tika-s0103t3:19_3": "Vicchindajananatthanti ratanattayasaddhāya vicchindassa uppādanatthaṁ,",
  "tika-s0103t3:19_4": "aññathattāyāti attho.",
  "tika-s0103t3:19_5": "Soti māro.",
  "tika-s0103t3:19_6": "Musāvādaṁ kātuṁ nāsakkhīti āgataphalassa ariyasāvakassa purato musā vattuṁ na visahi,",
  "tika-s0103t3:19_7": "tasmā āma mārosmīti paṭijāni.",
  "tika-s0103t3:19_8": "Silāpathaviyanti ratanamayasilāpathaviyaṁ.",
  "tika-s0103t3:19_9": "Sineruṁ kira parivāretvā ṭhito bhūmippadeso sattaratanamayo,",
  "tika-s0103t3:19_10": "‘‘suvaṇṇamayo’’ti keci,",
  "tika-s0103t3:19_11": "sā vitthārato,",
  "tika-s0103t3:19_12": "ubbedhato anekayojanasahassaparimāṇā ativiya niccalā.",
  "tika-s0103t3:19_13": "Kiṁ tvaṁ etthāti kiṁ kāraṇā tvaṁ ettha.",
  "tika-s0103t3:19_14": "‘‘Ṭhito’’ti accharaṁ pahari.",
  "tika-s0103t3:19_15": "Ṭhātuṁ asakkontoti ariyasāvakassa purato ṭhātuṁ asakkonto.",
  "tika-s0103t3:19_16": "Ayañhi ariyadhammādhigamassa ānubhāvo,",
  "tika-s0103t3:19_17": "yaṁ māropi nāma mahānubhāvo ujukaṁ paṭipparituṁ na sakkoti.",
  "tika-s0103t3:20_0": "Maggo eva mūlaṁ maggamūlaṁ, tassa.",
  "tika-s0103t3:20_1": "Sañjātattā uppannattā.",
  "tika-s0103t3:20_2": "Tena maggamūlena patiṭṭhitasantāne laddhapatiṭṭhā.",
  "tika-s0103t3:20_3": "Bhagavato desanādhammaṁ nissāya ariyāya jātiyā jāto ‘‘bhagavantaṁ nissāya ariyabhūmiyaṁ jāto’’ti vutto.",
  "tika-s0103t3:20_4": "‘‘Ure vasitvā’’ti idaṁ dhammaghosassa urato samuṭṭhānatāya vuttaṁ.",
  "tika-s0103t3:20_5": "Ure vāyāmajanitābhijātitāya vā oraso.",
  "tika-s0103t3:20_6": "Mukhato jātena jāto ‘‘mukhato jāto’’ti vutto.",
  "tika-s0103t3:20_7": "Kāraṇakāraṇepi hi kāraṇe viya vohāro hoti ‘‘tiṇehi bhattaṁ siddha’’nti.",
  "tika-s0103t3:20_8": "Keci pana ‘‘vimokkhamukhassa vasena jātattā mukhato jāto’’ti vadanti,",
  "tika-s0103t3:20_9": "tatthāpi vuttanayeneva attho veditabbo.",
  "tika-s0103t3:20_10": "Purimenatthena yonijo, sedajo,",
  "tika-s0103t3:20_11": "mukhajoti tīsu sambandhesu mukhajena sambandhena bhagavato puttabhāvo vibhāvito.",
  "tika-s0103t3:20_12": "Atthadvayenāpi dhammajabhāvoyeva dīpito.",
  "tika-s0103t3:20_13": "Ariyadhammappattito laddhaviseso hutvā pavatto taduttarakāliko khandhasantāno ‘‘ariyadhammato jāto’’ti veditabbo,",
  "tika-s0103t3:20_14": "ariyadhammaṁ vā maggaphalaṁ nissāya,",
  "tika-s0103t3:20_15": "upanissāya ca jāto sabbopi dhammappabandho ‘‘ariyadhammato jāto’’ti gahetabbo.",
  "tika-s0103t3:20_16": "Tesaṁ pana ariyadhammānaṁ apariyositakiccatāya ariyabhāvena abhinibbattimattaṁ upādāya ‘‘ariyadhammato jātattā’’ti vuttaṁ.",
  "tika-s0103t3:20_17": "Pariyositakiccatāya tathā nibbattipāripūriṁ upādāya ‘‘nimmitattā’’ti vuttaṁ,",
  "tika-s0103t3:20_18": "yato ‘‘dhammajo dhammanimmito’’ti vuttaṁ.",
  "tika-s0103t3:20_19": "‘‘Navalokuttaradhammadāyaṁ ādiyatīti dhammadāyādo’’ tipi pāṭho.",
  "tika-s0103t3:20_20": "Assāti ‘‘bhagavatomhiputto’’tiādinā vuttassa vākyassa.",
  "tika-s0103t3:20_21": "Atthaṁ dassentoti bhāvatthaṁ pakāsento.",
  "tika-s0103t3:20_22": "Tathāgatassa anaññasādhāraṇasīlādidhammakkhandhassa samūhanivesavasena dhammakāyatāya na kiñci vattabbaṁ atthi,",
  "tika-s0103t3:20_23": "satthuṭṭhāniyassa pana dhammakāyataṁ dassetuṁ ‘‘kasmā tathāgato dhammakāyoti vutto’’ti sayameva pucchaṁ",
  "tika-s0103t3:20_24": "samuṭṭhāpetvā ‘‘tathāgato hī’’tiādinā tamatthaṁ vissajjeti.",
  "tika-s0103t3:20_25": "Hadayena cintetvāti ‘‘imaṁ dhammaṁ imassa desessāmī’’ti tassa upagatassa veneyyajanassa bodhanatthaṁ cittena cintetvā.",
  "tika-s0103t3:20_26": "Vācāya abhinīharīti saddhammadesanāvācāya karavīkarutamañjunā brahmassarena veneyyasantānābhimukhaṁ tadajjhāsayānurūpaṁ hitamatthaṁ nīhari upanesi.",
  "tika-s0103t3:20_27": "Tenāti tena kāraṇena evaṁsaddhammādhimuttibhāvena.",
  "tika-s0103t3:20_28": "Assāti tathāgatassa.",
  "tika-s0103t3:20_29": "Dhammamayattāti dhammabhūtattā.",
  "tika-s0103t3:20_30": "Idhādhippetadhammo seṭṭhaṭṭhena brahmabhūtoti āha ‘‘dhammakāyattā eva brahmakāyo’’ti.",
  "tika-s0103t3:20_31": "Sabbaso adhammaṁ pajahitvā anavasesato dhammo eva bhūtoti dhammabhūto.",
  "tika-s0103t3:20_32": "Tathārūpo ca yasmā sabhāvato dhammo evāti vattabbataṁ arahatīti āha ‘‘dhammasabhāvo’’ti.",
  "tika-s0103t3:21_0": "119.Seṭṭhacchedakavādanti ‘‘brāhmaṇova seṭṭho vaṇṇo’’ti (dī. ni.",
  "tika-s0103t3:21_1": "3.116) evaṁ vuttaseṭṭhabhāvacchedakavādaṁ.",
  "tika-s0103t3:21_2": "Aparenapi nayenāti yathāvuttaseṭṭhacchedakavādato aparenapi porāṇakalokuppattidassananayena.",
  "tika-s0103t3:21_3": "Seṭṭhaccheda…pe…",
  "tika-s0103t3:21_4": "dassetunti sopi hi ‘‘brāhmaṇova seṭṭho vaṇṇo,",
  "tika-s0103t3:21_5": "hīnā aññe vaṇṇā’’ti,",
  "tika-s0103t3:21_6": "‘‘brāhmaṇā brahmuno puttā orasā mukhato jātā brahmajā’’ti (dī. ni.",
  "tika-s0103t3:21_7": "3.114) ca evaṁ pavattāya micchādiṭṭhiyā viniveṭhano jātibrāhmaṇānaṁ seṭṭhabhāvassa chedanato seṭṭhacchedanavādo nāma hotīti dassetunti attho.",
  "tika-s0103t3:22_0": "Itthabhāvanti imaṁ pakārataṁ manussabhāvaṁ.",
  "tika-s0103t3:22_1": "Sāmaññajotanā hi visese avatiṭṭhati,",
  "tika-s0103t3:22_2": "pakaraṇavasena vā ayamattho avacchinno daṭṭhabbo.",
  "tika-s0103t3:22_3": "Manenevanibbattāti bāhirapaccayena vinā kevalaṁ upacārajhānamanasāva nibbattā.",
  "tika-s0103t3:22_4": "Yāya upacārajjhānacetanāya te tattha nibbattā,",
  "tika-s0103t3:22_5": "nīvaraṇavikkhambhanādinā uḷāro tassā pavattiviseso,",
  "tika-s0103t3:22_6": "tasmā jhānaphalakappo tassā phalavisesoti āha ‘‘brahmaloke viyā’’tiādi.",
  "tika-s0103t3:22_7": "‘‘Sayaṁpabhā’’ti padānaṁ tattha sūriyālokādīhi vinā andhakāraṁ vidhamantā sayameva pabhāsantīti sayaṁpabhā,",
  "tika-s0103t3:22_8": "antalikkhe ākāse carantīti antalikkhacarā,",
  "tika-s0103t3:22_9": "tadaññakāmāvacarasattānaṁ viya sarīrassa vicaraṇaṭṭhānassa asubhatābhāvato subhaṁ,",
  "tika-s0103t3:22_10": "subheva tiṭṭhantīti subhaṭṭhāyinoti attho veditabbo.",
  "tika-s0103t3:23_0": "Rasapathavipātubhāvavaṇṇanā",
  "tika-s0103t3:24_0": "120.Sabbaṁ cakkavāḷanti anavasesaṁ koṭisatasahassaṁ cakkavāḷaṁ.",
  "tika-s0103t3:24_1": "Samatanīti sañchādentī vipphari,",
  "tika-s0103t3:24_2": "sā pana tasmiṁ udake patiṭṭhitā ahosīti āha ‘‘patiṭṭhahī’’ti.",
  "tika-s0103t3:24_3": "Vaṇṇenasampannāti sampannavaṇṇā.",
  "tika-s0103t3:24_4": "Makkhikaṇḍakarahitanti makkhikāhi ca tāsaṁ aṇḍakehi ca rahitaṁ.",
  "tika-s0103t3:25_0": "Atītānantarepi kappe loloyeva. Kasmā?",
  "tika-s0103t3:25_1": "Evaṁ ciraparicitalolatāvasena sabbapaṭhamaṁ tathā akāsīti dasseti.",
  "tika-s0103t3:25_2": "Kimevidanti ‘‘vaṇṇato,",
  "tika-s0103t3:25_3": "gandhato ca tāva ñātaṁ,",
  "tika-s0103t3:25_4": "rasato pana kimevidaṁ bhavissatī’’ti saṁsayajāto vadati.",
  "tika-s0103t3:25_5": "Tiṭṭhatīti aṭṭhāsi.",
  "tika-s0103t3:26_0": "Candimasūriyādipātubhāvavaṇṇanā",
  "tika-s0103t3:27_0": "121.Āluppakārakanti ettha ālopapariyāyo āluppa-saddoti āha ‘‘ālopaṁ katvā’’ti.",
  "tika-s0103t3:27_1": "Paccakkhabhūtānampi candimasūriyānaṁ pavattiyaṁ lokiyānaṁ sammoho hoti,",
  "tika-s0103t3:27_2": "taṁ vidhamituṁ ‘‘ko pana tesa’’ntiādinā aṭṭha pañhāvissajjanāni gahitāni.",
  "tika-s0103t3:27_3": "Tattha tesanti candimasūriyānaṁ.",
  "tika-s0103t3:27_4": "Kasminti kasmiṁ ṭhāne.",
  "tika-s0103t3:27_5": "‘‘Ko uparī’’ti eteneva ko heṭṭhāti ayamattho vuttoyeva.",
  "tika-s0103t3:27_6": "Tathā ‘‘ko sīghaṁ gacchatī’’ti iminā ko saṇikaṁ gacchatīti ayampi attho vuttoyeva.",
  "tika-s0103t3:27_7": "Vīthiyoti gamanavīthiyo.",
  "tika-s0103t3:27_8": "Ekatoti ekasmiṁ khaṇe pātubhavanti.",
  "tika-s0103t3:27_9": "Sūriyamaṇḍale pana atthaṅgate candamaṇḍalaṁ paññāyittha.",
  "tika-s0103t3:27_10": "Chandaṁ ñatvā vāti ruciṁ ñatvā viya.",
  "tika-s0103t3:28_0": "Ubhayanti anto, bahi ca.",
  "tika-s0103t3:29_0": "Ujukanti āyāmato, vitthārato, ubbedhato ca. Parimaṇḍalatoti parikkhepato.",
  "tika-s0103t3:30_0": "Ujukaṁ saṇikaṁ gacchati amāvāsiyaṁ sūriyena saddhiṁ gacchanto divase divase thokaṁ thokaṁ ohīyanto puṇṇamāsiyaṁ upaḍḍhamaggameva ohīyanato.",
  "tika-s0103t3:30_1": "Tiriyaṁ sīghaṁ gacchati ekasmimpi māse kadāci dakkhiṇato,",
  "tika-s0103t3:30_2": "kadāci uttarato dassanato.",
  "tika-s0103t3:30_3": "‘‘Dvīsu passesū’’ti idaṁ yebhuyyavasena vuttaṁ.",
  "tika-s0103t3:30_4": "Candassa purato, pacchato,",
  "tika-s0103t3:30_5": "samañca tārakā gacchantiyeva.",
  "tika-s0103t3:30_6": "Attano ṭhānanti attano gamanaṭṭhānaṁ.",
  "tika-s0103t3:30_7": "Na vijahanti attano vīthiyāva gacchanato.",
  "tika-s0103t3:30_8": "Sūriyassa ujukaṁ gamanassa sīghatā candassa gamanaṁ upādāya veditabbā.",
  "tika-s0103t3:30_9": "Tiriyaṁ gamanaṁ dakkhiṇadisato uttaradisāya,",
  "tika-s0103t3:30_10": "uttaradisato ca dakkhiṇadisāya gamanaṁ dandhaṁ chahi chahi māsehi ijjhanato.",
  "tika-s0103t3:30_11": "Soti sūriyo.",
  "tika-s0103t3:30_12": "Kāḷapakkhauposathatoti kāḷapakkhe uposathe candena saheva gantvā tato paraṁ.",
  "tika-s0103t3:30_13": "Pāṭipadadivaseti sukkapakkhapāṭipadadivase.",
  "tika-s0103t3:30_14": "Ohāya gacchati attano sīghagāmitāya,",
  "tika-s0103t3:30_15": "tassa ca dandhagāmitāya.",
  "tika-s0103t3:30_16": "Lekhāviya paññāyati pacchimadisāyaṁ.",
  "tika-s0103t3:30_17": "Yāva uposathadivasāti yāva sukkapakkhauposathadivasā.",
  "tika-s0103t3:30_18": "‘‘Cando anukkamena vaḍḍhitvā’’ti idaṁ uparibhāgato patitasūriyālokatāya heṭṭhato pavattāya sūriyassa",
  "tika-s0103t3:30_19": "dūrabhāvena divase divase anukkamena parihāyamānāya attano chāyāya vasena anukkamena candamaṇḍalappadesassa",
  "tika-s0103t3:30_20": "vaḍḍhamānassa viya dissamānatāya vuttaṁ,",
  "tika-s0103t3:30_21": "tasmā anukkamena vaḍḍhitvā viya.",
  "tika-s0103t3:30_22": "Uposathadivase puṇṇamāyaṁ paripuṇṇo hoti,",
  "tika-s0103t3:30_23": "paripuṇṇamaṇḍalo hutvā dissatīti attho.",
  "tika-s0103t3:30_24": "Dhāvitvā gaṇhāti candassa dandhagatitāya,",
  "tika-s0103t3:30_25": "attano ca sīghagatitāya.",
  "tika-s0103t3:30_26": "Anukkamena hāyitvāti ettha ‘‘anukkamena vaḍḍhitvā’’ti ettha vuttanayena attho veditabbo.",
  "tika-s0103t3:30_27": "Tattha pana chāyāya hāyamānatāya maṇḍalaṁ vaḍḍhamānaṁ viya dissati,",
  "tika-s0103t3:30_28": "idha chāyāya vaḍḍhamānatāya maṇḍalaṁ hāyamānaṁ viya dissati.",
  "tika-s0103t3:31_0": "Yāya vīthiyā sūriye gacchante vassavalāhakā devaputtā sūriyābhitāpasantattā attano vimānato na nikkhamanti,",
  "tika-s0103t3:31_1": "kīḷāpasutā hutvā na vicaranti,",
  "tika-s0103t3:31_2": "tadā kira sūriyassa vimānaṁ pakatimaggato adho otaritvā vicarati,",
  "tika-s0103t3:31_3": "tassa oruyha caraṇeneva candavimānampi adho oruyha carati taggatikattā,",
  "tika-s0103t3:31_4": "tasmā sā vīthi udakābhāvena ajānurūpatāya ‘‘ajavīthī’’ti samaññaṁ gatā.",
  "tika-s0103t3:31_5": "Yāya pana vīthiyā sūriye gacchante vassavalāhakā devaputtā sūriyābhitāpābhāvato abhiṇhaṁ attano vimānato",
  "tika-s0103t3:31_6": "bahi nikkhamitvā kīḷāpasutā ito cito ca vicaranti,",
  "tika-s0103t3:31_7": "tadā kira sūriyavimānaṁ pakatimaggato uddhaṁ āruhitvā vicarati,",
  "tika-s0103t3:31_8": "tassa uddhaṁ āruyha caraṇeneva candavimānampi uddhaṁ āruyha carati taggatikattā,",
  "tika-s0103t3:31_9": "taggatikatā ca samānagatinā vātamaṇḍalena vimānassa phellitabbattā,",
  "tika-s0103t3:31_10": "tasmā sā vīthi udakabahubhāvena nāgānurūpatāya ‘‘nāgavīthī’’ti samaññaṁ gatā.",
  "tika-s0103t3:31_11": "Yadā sūriyo uddhamanāruhanto,",
  "tika-s0103t3:31_12": "adho ca anotaranto pakatimaggeneva gacchati,",
  "tika-s0103t3:31_13": "tadā vassavalāhakā yathākālaṁ,",
  "tika-s0103t3:31_14": "yathāruci ca vimānato nikkhamitvā sukhena vicaranti,",
  "tika-s0103t3:31_15": "tena kālena kālaṁ vassanato loke utusamatā hoti,",
  "tika-s0103t3:31_16": "tāya utusamatāya hetubhūtāya sā candimasūriyānaṁ gati gavānurūpatāya ‘‘govīthī’’ti samaññaṁ gatā.",
  "tika-s0103t3:31_17": "Tena vuttaṁ ‘‘ajavīthī’’tiādi.",
  "tika-s0103t3:32_0": "Evaṁ ‘‘kati nesaṁ vīthiyo’’ti pañhaṁ vissajjetvā ‘‘kathaṁ vicarantī’’ti pañhaṁ vissajjetuṁ ‘‘candimasūriyā’’tiādi vuttaṁ.",
  "tika-s0103t3:32_1": "Tattha sineruto bahi nikkhamantīti sinerusamīpena taṁ padakkhiṇaṁ katvā gacchantā tato gamanavīthito",
  "tika-s0103t3:32_2": "bahi attano tiriyagamanena cakkavāḷābhimukhā nikkhamanti.",
  "tika-s0103t3:32_3": "Anto vicarantīti evaṁ cha māse khaṇe khaṇe sineruto apasakkanavasena tato nikkhamitvā cakkavāḷasamīpaṁ pattā,",
  "tika-s0103t3:32_4": "tatopi cha māse khaṇe khaṇe apasakkanavasena nikkhamitvā sinerusamīpaṁ pāpuṇantā anto vicaranti.",
  "tika-s0103t3:32_5": "Idāni tamevatthaṁ saṅkhepena vuttaṁ vivarituṁ ‘‘tehī’’tiādi vuttaṁ.",
  "tika-s0103t3:32_6": "Sinerussa,",
  "tika-s0103t3:32_7": "cakkavāḷassa ca yaṁ ṭhānaṁ vemajjhaṁ, tassa,",
  "tika-s0103t3:32_8": "sinerussa ca yaṁ ṭhānaṁ vemajjhaṁ,",
  "tika-s0103t3:32_9": "tena gacchantā ‘‘sinerusamīpenavicarantī’’ti vuttā,",
  "tika-s0103t3:32_10": "na sinerussa aggāḷindaallīnā.",
  "tika-s0103t3:32_11": "Cakkavāḷasamīpena caritvāti etthāpi eseva nayo.",
  "tika-s0103t3:32_12": "Majjhenāti sinerussa,",
  "tika-s0103t3:32_13": "cakkavāḷassa ca ujukaṁ vemajjhena maggena.",
  "tika-s0103t3:32_14": "Citramāse majjhenāti etthāpi eseva nayo.",
  "tika-s0103t3:33_0": "Ekappahārenāti ekavelāya,",
  "tika-s0103t3:33_1": "ekeneva vā attano ekappahārena.",
  "tika-s0103t3:33_2": "Majjhanhikoti ṭhitamajjhanhiko kālo hoti.",
  "tika-s0103t3:33_3": "Tadā hi sūriyamaṇḍalaṁ uggacchantaṁ hutvāpi imasmiṁ dīpe ṭhitassa upaḍḍhameva dissati,",
  "tika-s0103t3:33_4": "uttarakurūsu ṭhitassa ogacchantaṁ hutvā.",
  "tika-s0103t3:33_5": "Evañhi ekavelāyameva tīsu dīpesu ālokakaraṇaṁ.",
  "tika-s0103t3:34_0": "Yesu kattikādinakkhattasamaññā,",
  "tika-s0103t3:34_1": "tānipi tārakarūpāni yevāti vuttaṁ ‘‘sesatārakarūpāni cā’’ti,",
  "tika-s0103t3:34_2": "nakkhattasaññitatārakarūpato avasiṭṭhatārakarūpānīti attho.",
  "tika-s0103t3:34_3": "Ubhayānipi tāni devatānaṁ vasanakavimānānīti veditabbāni.",
  "tika-s0103t3:34_4": "Rā-saddo tiyati chijjati etthāti ratti,",
  "tika-s0103t3:34_5": "sattānaṁ saddassa vūpasamanakāloti attho.",
  "tika-s0103t3:34_6": "Dibbanti sattā kīḷanti jotanti etthāti divā.",
  "tika-s0103t3:34_7": "Sattānaṁ āyuṁ minanto viya siyati antaṁ karotīti māso.",
  "tika-s0103t3:34_8": "Taṁ taṁ kiriyaṁ arati vattetīti utu.",
  "tika-s0103t3:34_9": "Taṁ taṁ sattaṁ,",
  "tika-s0103t3:34_10": "dhammappavattiñca saṅgamma vadanto viya sarati vattetīti saṁvaccharo.",
  "tika-s0103t3:35_0": "122.",
  "tika-s0103t3:35_1": "Vivajjanaṁ vivajjo,",
  "tika-s0103t3:35_2": "so eva vevajjaṁ,",
  "tika-s0103t3:35_3": "vaṇṇassa vevajjaṁ vaṇṇavevajjaṁ,",
  "tika-s0103t3:35_4": "vaṇṇasampattiyā vigamo,",
  "tika-s0103t3:35_5": "tassa pana atthitā ‘‘vaṇṇavevajjatā’’ti vuttā.",
  "tika-s0103t3:35_6": "Tenāha ‘‘vivajjabhāvo’’ti.",
  "tika-s0103t3:35_7": "Tesanti vaṇṇavantānaṁ sattānaṁ.",
  "tika-s0103t3:35_8": "Atimānappaccayāti dubbaṇṇavambhanavasena atikkamma attano vaṇṇaṁ paṭicca mānapaccayā,",
  "tika-s0103t3:35_9": "mānasampaggaṇhananimittanti attho.",
  "tika-s0103t3:35_10": "Sātisayo raso etissā atthīti rasāti laddhamānāya,",
  "tika-s0103t3:35_11": "anubhāsiṁsūti anurodhavasena bhāsiṁsu.",
  "tika-s0103t3:35_12": "Lokuppattivaṁsakathanti lokuppattivaṁsajaṁ paveṇīkathaṁ,",
  "tika-s0103t3:35_13": "ādikāle uppannaṁ paveṇīāgatakathanti attho.",
  "tika-s0103t3:35_14": "‘‘Anupatantī’’tipi pāṭho,",
  "tika-s0103t3:35_15": "so evattho.",
  "tika-s0103t3:36_0": "Bhūmipappaṭakapātubhāvādivaṇṇanā",
  "tika-s0103t3:37_0": "123.Ediso hutvāti ahicchattakasadiso hutvā.",
  "tika-s0103t3:38_0": "124.Padālatāti ‘‘padā’’ti evaṁnāmā ekā latā,",
  "tika-s0103t3:38_1": "sā pana yasmā sampannavaṇṇagandharasā,",
  "tika-s0103t3:38_2": "tasmā ‘‘bhaddalatā’’ti vuttā.",
  "tika-s0103t3:38_3": "Nāḷikāti nāḷivalli.",
  "tika-s0103t3:38_4": "Ahāyīti nassi.",
  "tika-s0103t3:39_0": "125.Akaṭṭhapākoti akaṭṭheyeva ṭhāne uppajjitvā paccanako,",
  "tika-s0103t3:39_1": "nīvāro viya sañjāto hutvā nippajjanakoti attho.",
  "tika-s0103t3:39_2": "Kaṇo ‘‘kuṇḍaka’’nti ca vuccati.",
  "tika-s0103t3:39_3": "Thusanti taṇḍulaṁ pariyonandhitvā ṭhitattaco,",
  "tika-s0103t3:39_4": "tadabhāvato ‘‘akaṇo,",
  "tika-s0103t3:39_5": "athuso’’ti sāli vutto.",
  "tika-s0103t3:39_6": "‘‘Paṭivirūḷha’’nti idaṁ pakkabhāvassa kāraṇavacanaṁ.",
  "tika-s0103t3:39_7": "Paṭivirūḷhato hi taṁ pakkanti.",
  "tika-s0103t3:39_8": "Yasmiṁ ṭhāne sāyaṁ pakko sāli gahito,",
  "tika-s0103t3:39_9": "tadeva ṭhānaṁ dutiyadivase pāto pakkena sālinā paripuṇṇaṁ hutvā tiṭṭhatīti āha ‘‘sāyaṁ gahitaṭṭhānaṁ pāto pakkaṁ hotī’’tiādi.",
  "tika-s0103t3:39_10": "Alāyitanti lāyitaṭṭhānampi tesaṁ kammappaccayā alāyitameva hutvā anūnaṁ paripuṇṇameva paññāyati,",
  "tika-s0103t3:39_11": "na kevalaṁ paññāyanameva,",
  "tika-s0103t3:39_12": "atha kho tathābhūtameva hutvā tiṭṭhati.",
  "tika-s0103t3:40_0": "Itthipurisaliṅgādipātubhāvavaṇṇanā",
  "tika-s0103t3:41_0": "126.‘‘Manussakāle’’ti idaṁ pubbe manussabhūtānaṁyeva tattha idāni nikantivasena uppatti hotīti katvā vuttaṁ,",
  "tika-s0103t3:41_1": "devatānampi purimajātiyaṁ itthibhāve ṭhitānaṁ tattha virāgādipurisattappaccaye asati tadā itthiliṅgameva pātubhavati.",
  "tika-s0103t3:41_2": "Purisattapaccayeti ‘‘attanopi anissaratā,",
  "tika-s0103t3:41_3": "sabbakālaṁ parāyattavuttitā,",
  "tika-s0103t3:41_4": "rajassalatā vañcatā,",
  "tika-s0103t3:41_5": "gabbhadhāraṇaṁ,",
  "tika-s0103t3:41_6": "paṭhamāya pakatiyā nihīnapakatitā,",
  "tika-s0103t3:41_7": "sūravīratābhāvo,",
  "tika-s0103t3:41_8": "‘appakā janā’ti ‘hīḷetabbatā’ti evamādi ādīnavapaccavekkhaṇapubbakampi itthibhāve ‘alaṁ itthibhāvena,",
  "tika-s0103t3:41_9": "na hi itthibhāve ṭhatvā cakkavattisiriṁ,",
  "tika-s0103t3:41_10": "na sakkamārabrahmasiriyo paccanubhavituṁ,",
  "tika-s0103t3:41_11": "na paccekabodhiṁ,",
  "tika-s0103t3:41_12": "na sammāsambodhiṁ adhigantuṁ sakkā’ti evaṁ itthibhāvavirajjanaṁ,",
  "tika-s0103t3:41_13": "‘yathāvuttaādīnavavirahato uttamapakatibhāvato sampadamidaṁ purisattaṁ nāma seṭṭhaṁ uttamaṁ,",
  "tika-s0103t3:41_14": "ettha ṭhatvā sakkā etā sampattiyo sampāpuṇitu’nti evaṁ purisattabhāve sambhāvanāpubbakaṁ patthanāṭhapanaṁ,",
  "tika-s0103t3:41_15": "‘tattha ninnapoṇapabbhāracittatā’ti’’ evamādike purisabhāvassa paccayabhūte dhamme.",
  "tika-s0103t3:41_16": "Pūretvā vaḍḍhetvā.",
  "tika-s0103t3:41_17": "Paccakkhaṁ bhūtaṁ,",
  "tika-s0103t3:41_18": "sadisañca diṭṭhadhammikaṁ,",
  "tika-s0103t3:41_19": "samparāyikañca suvipulaṁ anatthaṁ acintetvā purisassa kāmesu micchācaraṇaṁ kevalaṁ itthiyaṁ āsāpatti phalenevāti āsāāpatti itthibhāvāvahāpi hotiyeva.",
  "tika-s0103t3:41_20": "Tanninnapoṇapabbhārabhāvena tannikantiyā nimittabhāvāpattitoti vuttaṁ ‘‘puriso itthattabhāvaṁ labhanto kāmesumicchācāraṁ nissāya labhatī’’ti.",
  "tika-s0103t3:41_21": "Tadāti yathāvutte paṭhamakappikakāle.",
  "tika-s0103t3:41_22": "Pakatiyāti sabhāvena.",
  "tika-s0103t3:41_23": "Mātugāmassāti purimattabhāve mātugāmabhūtassa.",
  "tika-s0103t3:41_24": "Purisassāti etthāpi ‘‘pakatiyā’’ti padaṁ ānetvā sambandhitabbaṁ.",
  "tika-s0103t3:41_25": "Upanijjhāyatanti upecca nijjhāyantānaṁ.",
  "tika-s0103t3:41_26": "Yathā aññamaññasmiṁ sārāgo uppajjati,",
  "tika-s0103t3:41_27": "evaṁ sāpekkhabhāvena olokentānaṁ.",
  "tika-s0103t3:41_28": "Rāgapariḷāhoti rāgajo pariḷāho.",
  "tika-s0103t3:42_0": "Nibbuyhamānāyāti pariṇatā hutvā niyyamānāya.",
  "tika-s0103t3:43_0": "Methunadhammasamācāravaṇṇanā",
  "tika-s0103t3:44_0": "127.Gomayapiṇḍamattampi nālatthāti sammadeva vivāhakammaṁ nālatthāti adhippāyena vadanti.",
  "tika-s0103t3:44_1": "Pātabyatanti tasmiṁ asaddhamme kilesakāmena pivitabbataṁ kiñci pivitabbavatthuṁ pivantā viya ativiya tosetvā paribhuñjitabbataṁ āpajjiṁsu,",
  "tika-s0103t3:44_2": "pātabyatanti vā paribhuñjanakataṁ āpajjiṁsu upagacchiṁsu.",
  "tika-s0103t3:44_3": "Paribhogattho hi ayaṁ pā-saddo,",
  "tika-s0103t3:44_4": "kattusādhano ca tabya-saddo,",
  "tika-s0103t3:44_5": "yathāruci paribhuñjiṁsūti attho.",
  "tika-s0103t3:45_0": "Sannidhikārakanti sannidhikāraṁ,",
  "tika-s0103t3:45_1": "ka-kāro padavaḍḍhanamattanti āha ‘‘sannidhiṁ katvā’’ti.",
  "tika-s0103t3:45_2": "Apadānanti avakhaṇḍanaṁ.",
  "tika-s0103t3:45_3": "Ekekasmiṁ ṭhāneti yattha yattha vahitaṁ,",
  "tika-s0103t3:45_4": "tasmiṁ tasmiṁ ekekasmiṁ ṭhāne.",
  "tika-s0103t3:45_5": "Gumbagumbāti puñjapuñjā.",
  "tika-s0103t3:46_0": "Sālivibhāgavaṇṇanā",
  "tika-s0103t3:47_0": "128.Sīmaṁ ṭhapeyyāmāti ‘‘ayaṁ bhūmibhāgo asukassa,",
  "tika-s0103t3:47_1": "ayaṁ bhūmibhāgo asukassā’’ti evaṁ paricchedaṁ kareyyāma.",
  "tika-s0103t3:47_2": "Taṁ aggaṁ katvāti taṁ ādiṁ katvā.",
  "tika-s0103t3:48_0": "Mahāsammatarājavaṇṇanā",
  "tika-s0103t3:49_0": "130.Pakāsetabbanti dosavasena pakāsetabbaṁ.",
  "tika-s0103t3:49_1": "Khipitabbanti khepaṁ kātabbaṁ.",
  "tika-s0103t3:49_2": "Tenāha ‘‘hāretabba’’nti,",
  "tika-s0103t3:49_3": "sattanikāyato nīharitabbaṁ.",
  "tika-s0103t3:50_0": "Nesanti niddhāraṇe sāmivacanaṁ.",
  "tika-s0103t3:51_0": "131.Akkharanti niruttiṁ.",
  "tika-s0103t3:51_1": "Sā hi mahājanena sammatoti niddhāretvā vattabbato nirutti ,",
  "tika-s0103t3:51_2": "tasmiṁyeva nirūḷhabhāvato ,",
  "tika-s0103t3:51_3": "aññattha asañcaraṇato akkharanti ca vuccati,",
  "tika-s0103t3:51_4": "tathā saṅkhātabbato saṅkhā,",
  "tika-s0103t3:51_5": "samaññāyatīti samaññā,",
  "tika-s0103t3:51_6": "paññāpanato paññatti,",
  "tika-s0103t3:51_7": "voharaṇato vohāro.",
  "tika-s0103t3:51_8": "Uppannoti pavatto.",
  "tika-s0103t3:51_9": "Na kevalaṁ akkharamevāti na kevalaṁ samaññākaraṇameva.",
  "tika-s0103t3:51_10": "Khettasāminoti taṁ taṁ bhūmibhāgaṁ pariggahetvā ṭhitasattā.",
  "tika-s0103t3:51_11": "Tīhi saṅkhehīti tividhakiriyābhisaṅkhatehi tīhi saṅkhehi khattiyādīhi tīhi vaṇṇehi pariggahitehi.",
  "tika-s0103t3:51_12": "‘‘Khattiyānuyantabrāhmaṇagahapatikanegamajānapadehi tīhi gahapatīhi pariggahitehī’’ti ca vadanti.",
  "tika-s0103t3:51_13": "Agganti ñātenāti aggaṁ kulanti ñātena.",
  "tika-s0103t3:51_14": "Khattiyakulañhi loke sabbaseṭṭhaṁ.",
  "tika-s0103t3:51_15": "Yathāha ‘‘khattiyo seṭṭho janetasmiṁ,",
  "tika-s0103t3:51_16": "ye gottapaṭisārino’’ti, (dī. ni. 1.277; 3.140; ma. ni. 2.30; saṁ. ni. 1.182,",
  "tika-s0103t3:51_17": "245) abhedopacārena pana akkharassa khattiyasaddassapi seṭṭhatāti pāḷiyaṁ ‘‘aggaññena akkharenā’’ti vuttaṁ.",
  "tika-s0103t3:51_18": "Idāni abhedopacārena vinā eva atthaṁ dassetuṁ ‘‘agge vā’’tiādi vuttaṁ.",
  "tika-s0103t3:52_0": "Brāhmaṇamaṇḍalādivaṇṇanā",
  "tika-s0103t3:53_0": "132.",
  "tika-s0103t3:53_1": "Yena anārambhabhāvena bāhitākusalā ‘‘brāhmaṇā’’ti vuttā,",
  "tika-s0103t3:53_2": "tameva tāva dassetuṁ pāḷiyaṁ ‘‘vītaṅgārā’’tiādi vuttanti tadatthaṁ dassento ‘‘pacitvā’’tiādimāha.",
  "tika-s0103t3:53_3": "Tamenanti vacanavipallāsena niddesoti āha ‘‘te ete’’ti.",
  "tika-s0103t3:53_4": "Abhisaṅkharontāti cittamantabhāvena aññamaññaṁ abhivisiṭṭhe karontā,",
  "tika-s0103t3:53_5": "brāhmaṇākappabhāvena saṅkharontā ca.",
  "tika-s0103t3:53_6": "Vācentāti paresaṁ kathentā,",
  "tika-s0103t3:53_7": "ye tathā ganthe kātuṁ na jānanti.",
  "tika-s0103t3:53_8": "Acchantīti āsanti,",
  "tika-s0103t3:53_9": "upavisantīti attho.",
  "tika-s0103t3:53_10": "Tenāha ‘‘vasantī’’ti.",
  "tika-s0103t3:53_11": "Acchentīti kālaṁ khepenti.",
  "tika-s0103t3:53_12": "Hīnasammataṁ jhānabhāvanānuyogaṁ chaḍḍetvā ganthe pasutatādīpanato.",
  "tika-s0103t3:53_13": "Seṭṭhasammataṁ jātaṁ ‘‘vedadharā sottiyā subrāhmaṇāti evaṁ seṭṭhasammataṁ jātaṁ.",
  "tika-s0103t3:54_0": "133.Methunadhammaṁ samādiyitvāti jāyāpatikabhāvena dvayaṁ dvayaṁ nivāsaṁ ajjhupagantvā.",
  "tika-s0103t3:54_1": "Vāṇijakammādiketi ādi-saddena kasikammādiṁ saṅgaṇhāti.",
  "tika-s0103t3:55_0": "134.Luddācārakammakhuddācārakammunāti paraviheṭhanādiluddācārakammunā,",
  "tika-s0103t3:55_1": "naḷakāradārukammādikhuddācārakammunā ca.",
  "tika-s0103t3:55_2": "Suddanti ettha su-iti sīghatthe nipāto.",
  "tika-s0103t3:55_3": "Dā-iti garahaṇattheti āha ‘‘suddaṁ suddaṁ lahuṁ lahuṁ kucchitaṁ gacchantī’’ti.",
  "tika-s0103t3:56_0": "135.Ahūti kālavipallāsavasena vuttanti dassento ‘‘hoti kho’’ti āha.",
  "tika-s0103t3:56_1": "Imināti ‘‘imehi kho, vāseṭṭha,",
  "tika-s0103t3:56_2": "catūhi maṇḍalehi samaṇamaṇḍalassa abhinibbatti hotī’’ti iminā vacanena.",
  "tika-s0103t3:56_3": "Imaṁ dassetīti samaṇamaṇḍalaṁ nāma…pe…",
  "tika-s0103t3:56_4": "suddhiṁ pāpuṇantīti imaṁ atthajātaṁ dasseti.",
  "tika-s0103t3:56_5": "Yadi imehi…pe…",
  "tika-s0103t3:56_6": "abhinibbatti hoti,",
  "tika-s0103t3:56_7": "evaṁ sante imāneva cattāri maṇḍalāni padhānāni,",
  "tika-s0103t3:56_8": "samaṇamaṇḍalaṁ appadhānaṁ tato abhinibbattattāti?",
  "tika-s0103t3:56_9": "Nayidamevanti dassetuṁ ‘‘imānī’’tiādi vuttaṁ.",
  "tika-s0103t3:56_10": "Samaṇamaṇḍalaṁ anuvattanti guṇehi visiṭṭhabhāvato.",
  "tika-s0103t3:56_11": "Guṇo hi viññūnaṁ anuvattanahetu,",
  "tika-s0103t3:56_12": "na kolaputtiyaṁ,",
  "tika-s0103t3:56_13": "vaṇṇapokkharatā,",
  "tika-s0103t3:56_14": "vākkaraṇamattaṁ vā.",
  "tika-s0103t3:56_15": "Tenāha ‘‘dhammeneva anuvattanti,",
  "tika-s0103t3:56_16": "no adhammenā’’ti.",
  "tika-s0103t3:56_17": "So dhammo ca lokuttarova adhippeto,",
  "tika-s0103t3:56_18": "yena saṁsārato visujjhati,",
  "tika-s0103t3:56_19": "tasmā samaṇamaṇḍalanti ca sāsanikameva samaṇagaṇaṁ vadatīti daṭṭhabbaṁ.",
  "tika-s0103t3:56_20": "Tenāha ‘‘samaṇamaṇḍalañhī’’tiādi.",
  "tika-s0103t3:57_0": "Duccaritādikathāvaṇṇanā",
  "tika-s0103t3:58_0": "136.Micchādiṭṭhivasena samādinnakammaṁ nāma ‘‘ko anubandhitabbo.",
  "tika-s0103t3:58_1": "Ajotaggisoṭṭhimiso’’tiādinā yaññavidhānādivasena pavattitaṁ hiṁsādipāpakammaṁ.",
  "tika-s0103t3:58_2": "Micchādiṭṭhikammassāti ‘‘esa saddhādhigato devayāno,",
  "tika-s0103t3:58_3": "yena yanti puttino visokā’’tiādinā pavattitassa micchādiṭṭhisahagatakammassa.",
  "tika-s0103t3:58_4": "Samādānaṁ tassa tathā pavattanaṁ,",
  "tika-s0103t3:58_5": "tassā vā diṭṭhiyā upagamanaṁ.",
  "tika-s0103t3:59_0": "137.Dvayakārīti kusalākusaladvayassa kattā.",
  "tika-s0103t3:59_1": "Tayidaṁ dvayaṁ yasmā ekajjhaṁ nappavattati,",
  "tika-s0103t3:59_2": "tasmā āha ‘‘kālenā’’tiādi.",
  "tika-s0103t3:59_3": "Ekakkhaṇe ubhayavipākadānaṭṭhānaṁ nāma natthi ekasmiṁ khaṇe cittadvayūpasañhitāya sattasantatiyā abhāvato.",
  "tika-s0103t3:59_4": "Yathā pana dvayakārino sukhadukkhapaṭisaṁveditā sambhavati,",
  "tika-s0103t3:59_5": "taṁ dassetuṁ ‘‘yena panā’’tiādi vuttaṁ.",
  "tika-s0103t3:59_6": "Evaṁbhūtoti vikalāvayavo.",
  "tika-s0103t3:59_7": "Dvepihi kusalākusalakammāni katūpacitāni sabhāvato balavantāneva honti,",
  "tika-s0103t3:59_8": "tasmā maraṇakāle upaṭṭhahanti .",
  "tika-s0103t3:59_9": "Tesu akusalaṁ balavataraṁ hoti paccayalābhato.",
  "tika-s0103t3:59_10": "Nikantiādayo hi paccayavisesā akusalasseva sabhāgā,",
  "tika-s0103t3:59_11": "na kusalassa,",
  "tika-s0103t3:59_12": "tasmā katūpacitabhāvena samānabalesupi kusalākusalesu paccayalābhena vipaccituṁ laddhokāsatāya kusalato akusalaṁ balavataraṁ hotīti,",
  "tika-s0103t3:59_13": "tathābhūtampi taṁ yathā vipākadāne laddhokāsassa kusalassāpi avasaro hoti,",
  "tika-s0103t3:59_14": "tathā laddhapaccayaṁ paṭisandhidānābhimukhaṁ kusalaṁ paṭibāhitvā paṭisandhiṁ dentaṁ tiracchānayoniyaṁ nibbattāpetīti.",
  "tika-s0103t3:59_15": "‘‘Akusalaṁ balavataraṁ hotī’’ti ettha ‘‘akusalaṁ ce balavataraṁ hoti,",
  "tika-s0103t3:59_16": "taṁ kusalaṁ paṭibāhitvā’’ti vuttanayeneva atthaṁ vatvā tesu kusalaṁ ce balavataraṁ hoti,",
  "tika-s0103t3:59_17": "tañca akusalaṁ paṭibāhitvā manussayoniyaṁ nibbattāpeti,",
  "tika-s0103t3:59_18": "akusalaṁ pavattivedanīyaṁ hoti,",
  "tika-s0103t3:59_19": "atha naṁ taṁ kāṇampi karoti khujjampi pīṭhasappimpi kucchirogādīhi vā upaddutaṁ.",
  "tika-s0103t3:59_20": "Evaṁ so pavattiyaṁ nānappakāraṁ dukkhaṁ paccanubhavatīti idaṁ sandhāya vuttaṁ ‘‘sukhadukkhappaṭisaṁvedī hotī’’ti.",
  "tika-s0103t3:59_21": "Tatrāyaṁ vinicchayo –",
  "tika-s0103t3:59_22": "vuttakāle vā kārena samānabalesu kusalākusalakammesu upaṭṭhahantesu maraṇassa āsannavelāyaṁ yadi balavatarāni kusalajavanāni javanti,",
  "tika-s0103t3:59_23": "yathāupaṭṭhitaṁ akusalaṁ paṭibāhitvā kusalaṁ vuttanayena paṭisandhiṁ deti.",
  "tika-s0103t3:59_24": "Atha balavatarāni akusalajavanāni javanti,",
  "tika-s0103t3:59_25": "yathāupaṭṭhitaṁ kusalaṁ paṭibāhitvā akusalaṁ vuttanayeneva paṭisandhiṁ deti.",
  "tika-s0103t3:59_26": "Taṁ kissa hetu?",
  "tika-s0103t3:59_27": "Ubhinnaṁ kammānaṁ samānabalavabhāvato,",
  "tika-s0103t3:59_28": "paccayantarasāpekkhato cāti,",
  "tika-s0103t3:59_29": "sabbaṁ vīmaṁsitvā gahetabbaṁ.",
  "tika-s0103t3:60_0": "Bodhipakkhiyabhāvanāvaṇṇanā",
  "tika-s0103t3:61_0": "138.Bodhi vuccati maggasammādiṭṭhi,",
  "tika-s0103t3:61_1": "cattāri ariyasaccāni bujjhatīti katvā,",
  "tika-s0103t3:61_2": "sabhāvato,",
  "tika-s0103t3:61_3": "taṁsabhāvato ca tassā pakkhe bhavāti bodhipakkhiyā,",
  "tika-s0103t3:61_4": "sativīriyādayo dhammā,",
  "tika-s0103t3:61_5": "tesaṁ bodhipakkhiyānaṁ.",
  "tika-s0103t3:61_6": "Paṭipāṭiyāti bodhipakkhiyadesanāpaṭipāṭiyā.",
  "tika-s0103t3:61_7": "Bhāvanaṁ anugantvāti anukkamena pavattaṁ bhāvanaṁ patvā.",
  "tika-s0103t3:61_8": "Tenāha ‘‘paṭipajjitvā’’ti.",
  "tika-s0103t3:61_9": "Saupādisesāya nibbānadhātuyā vasena khīṇāsavassa seṭṭhabhāvaṁ lokassa pākaṭaṁ katvā dassetuṁ sakkā,",
  "tika-s0103t3:61_10": "na itarāya sabbaso apaññattibhāvūpagamane tassa adassanatoti vuttaṁ ‘‘parinibbātīti kilesaparinibbānena parinibbāyatī’’ti.",
  "tika-s0103t3:61_11": "Vinivattetvāti tato catuvaṇṇato nīharitvā.",
  "tika-s0103t3:62_0": "140.Tamevatthanti ‘‘khīṇāsavova devamanussesu seṭṭho’’ti vuttamevatthaṁ.",
  "tika-s0103t3:63_0": "Seṭṭhacchedakavādamevāti jātibrāhmaṇānaṁ seṭṭhabhāvasamucchedakameva kathaṁ.",
  "tika-s0103t3:63_1": "Dassetvā bhāsitvā.",
  "tika-s0103t3:63_2": "Suttantaṁ vinivattetvāti pubbe lokiyadhammasandassanavasena pavattaṁ aggaññasuttaṁ ‘‘sattannaṁ bodhipakkhiyānaṁ",
  "tika-s0103t3:63_3": "dhammānaṁ bhāvanamanvāyā’’tiādinā tato vinivattetvā nīharitvā tena asaṁsaṭṭhaṁ katvā.",
  "tika-s0103t3:63_4": "Āvajjantāti samannāharantā.",
  "tika-s0103t3:63_5": "Anumajjantāti pubbenāparaṁ atthato vicarantāti.",
  "tika-s0103t3:64_0": "Aggaññasuttavaṇṇanāya līnatthappakāsanā."
}