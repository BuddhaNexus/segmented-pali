{
  "atk-s0404a24:0_0": "(10) 5. Upālivaggo",
  "atk-s0404a24:1_0": "1-2. Kāmabhogīsuttādivaṇṇanā",
  "atk-s0404a24:2_0": "91-92.",
  "atk-s0404a24:2_1": "Pañcamassa paṭhame sāhasenāti sāhasiyakammena.",
  "atk-s0404a24:2_2": "Dutiye bhayānīti cittutrāsabhayāni.",
  "atk-s0404a24:2_3": "Verānīti akusalaverapuggalaverāni.",
  "atk-s0404a24:2_4": "Ariyo cassa ñāyoti saha vipassanāya maggo.",
  "atk-s0404a24:2_5": "Iti imasmiṁ sati idaṁ hotīti evaṁ imasmiṁ avijjādike kāraṇe sati idaṁ saṅkhārādikaṁ phalaṁ hoti.",
  "atk-s0404a24:2_6": "Imassuppādā idaṁ uppajjatīti yo yassa sahajātapaccayo hoti,",
  "atk-s0404a24:2_7": "tassa uppādā itaraṁ uppajjati nāma.",
  "atk-s0404a24:2_8": "Imasmiṁ asatīti avijjādike kāraṇe asati saṅkhārādikaṁ phalaṁ na hoti.",
  "atk-s0404a24:2_9": "Imassanirodhāti kāraṇassa appavattiyā phalassa appavatti hoti.",
  "atk-s0404a24:3_0": "3. Kiṁdiṭṭhikasuttavaṇṇanā",
  "atk-s0404a24:4_0": "93.",
  "atk-s0404a24:4_1": "Tatiye saṇṭhāpesunti iriyāpathampi vacanapathampi saṇṭhāpesuṁ.",
  "atk-s0404a24:4_2": "Appasaddavinītāti appasaddena mattabhāṇinā satthārā vinītā.",
  "atk-s0404a24:4_3": "Paratoghosapaccayā vāti parassa vā vacanakāraṇā.",
  "atk-s0404a24:4_4": "Cetayitāti pakappitā.",
  "atk-s0404a24:4_5": "Maṅkubhūtāti domanassappattā nittejā.",
  "atk-s0404a24:4_6": "Pattakkhandhāti patitakkhandhā.",
  "atk-s0404a24:4_7": "Sahadhammenāti sahetukena kāraṇena vacanena.",
  "atk-s0404a24:5_0": "4. Vajjiyamāhitasuttavaṇṇanā",
  "atk-s0404a24:6_0": "94.",
  "atk-s0404a24:6_1": "Catutthe vajjiyamāhitoti evaṁnāmako.",
  "atk-s0404a24:6_2": "Sabbaṁ tapanti sabbameva dukkarakārikaṁ.",
  "atk-s0404a24:6_3": "Sabbaṁ tapassinti sabbaṁ tapanissitakaṁ.",
  "atk-s0404a24:6_4": "Lūkhājīvinti dukkarakārikajīvikānuyogaṁ anuyuttaṁ.",
  "atk-s0404a24:6_5": "Gārayhanti garahitabbayuttakaṁ.",
  "atk-s0404a24:6_6": "Pasaṁsiyanti pasaṁsitabbayuttakaṁ.",
  "atk-s0404a24:6_7": "Venayikoti sayaṁ avinīto aññehi vinetabbo.",
  "atk-s0404a24:6_8": "Apaññattikoti na kiñci paññāpetuṁ sakkoti.",
  "atk-s0404a24:6_9": "Atha vā venayikoti sattavināsako.",
  "atk-s0404a24:6_10": "Apaññattikoti apaccakkhaṁ nibbānaṁ paññāpeti,",
  "atk-s0404a24:6_11": "sayaṁkatādīsu kiñci paññāpetuṁ na sakkoti.",
  "atk-s0404a24:6_12": "Na so bhagavā venayikoti so bhagavā evaṁ yāthāvato ñatvā kusalākusalaṁ paññāpento na aññena vinetabbo na aññasikkhito.",
  "atk-s0404a24:6_13": "Ye ca dhamme upādāya satto paññāpiyati,",
  "atk-s0404a24:6_14": "tesaṁ paññāpanato na sattavināsako,",
  "atk-s0404a24:6_15": "suvinīto susikkhito sattavināyakoti attho.",
  "atk-s0404a24:6_16": "Tassa ca paññattiyo sapaññattiyoyevāti dasseti.",
  "atk-s0404a24:6_17": "Vimuttiṁ vimuccato akusalā dhammāti micchādiṭṭhisaṅkhātaṁ cittassa adhimuttiṁ adhimuccato akusalā dhammā vaḍḍhanti nāma,",
  "atk-s0404a24:6_18": "taṁ sandhāyetaṁ vuttaṁ.",
  "atk-s0404a24:6_19": "Sāsane pana cittassa vimuttisaṅkhāto vimutti kusalānaṁyeva paccayo hoti.",
  "atk-s0404a24:7_0": "5. Uttiyasuttavaṇṇanā",
  "atk-s0404a24:8_0": "95.",
  "atk-s0404a24:8_1": "Pañcame tuṇhī ahosīti sattūpaladdhiyaṁ ṭhatvā apucchaṁ pucchatīti tuṇhī ahosi.",
  "atk-s0404a24:8_2": "Sabbasāmukkaṁsikaṁ vata meti mayā sabbapucchānaṁ uttamapucchaṁ pucchito samaṇo gotamo saṁsādeti no vissajjeti,",
  "atk-s0404a24:8_3": "nūna na visahati na sakkoti vissajjetunti evaṁ pāpikaṁ diṭṭhiṁ mā paṭilabhīti.",
  "atk-s0404a24:8_4": "Tadassāti taṁ evaṁ uppannaṁ diṭṭhigataṁ bhaveyya.",
  "atk-s0404a24:8_5": "Paccantimanti yasmā majjhimadese nagarassa uddhāpādīni thirāni vā hontu dubbalāni vā,",
  "atk-s0404a24:8_6": "sabbaso vā pana mā hontu,",
  "atk-s0404a24:8_7": "corāsaṅkā na hoti.",
  "atk-s0404a24:8_8": "Tasmā taṁ aggahetvā “paccantimaṁ nagara”nti āha.",
  "atk-s0404a24:8_9": "Daḷhuddhāpanti thirapākārapādaṁ.",
  "atk-s0404a24:8_10": "Daḷhapākāratoraṇanti thirapākārañceva thirapiṭṭhisaṅghāṭañca.",
  "atk-s0404a24:8_11": "Ekadvāranti kasmā āha?",
  "atk-s0404a24:8_12": "Bahudvārasmiñhi nagare bahūhi paṇḍitadovārikehi bhavitabbaṁ,",
  "atk-s0404a24:8_13": "ekadvāre ekova vaṭṭati.",
  "atk-s0404a24:8_14": "Tathāgatassa ca paññāya añño sadiso natthi.",
  "atk-s0404a24:8_15": "Tasmā satthu paṇḍitabhāvassa opammatthaṁ ekaṁyeva dovārikaṁ dassetuṁ “ekadvāra”nti āha.",
  "atk-s0404a24:8_16": "Paṇḍitoti paṇḍiccena samannāgato.",
  "atk-s0404a24:8_17": "Byattoti veyyattiyena samannāgato.",
  "atk-s0404a24:8_18": "Medhāvīti ṭhānuppattiyapaññāsaṅkhātāya medhāya samannāgato.",
  "atk-s0404a24:8_19": "Anupariyāyapathanti anupariyāyanāmakaṁ maggaṁ.",
  "atk-s0404a24:8_20": "Pākārasandhinti dvinnaṁ iṭṭhakānaṁ apagataṭṭhānaṁ.",
  "atk-s0404a24:8_21": "Pākāravivaranti pākārassa chinnaṭṭhānaṁ.",
  "atk-s0404a24:8_22": "Tadevetaṁ pañhanti taṁyeva “sassato loko”tiādinā nayena puṭṭhaṁ ṭhapanīyapañhaṁ punapi pucchi.",
  "atk-s0404a24:8_23": "Sabbo ca tena lokoti sattūpaladdhiyaṁyeva ṭhatvā aññenākārena pucchatīti dasseti.",
  "atk-s0404a24:9_0": "6. Kokanudasuttavaṇṇanā",
  "atk-s0404a24:10_0": "96.",
  "atk-s0404a24:10_1": "Chaṭṭhe pubbāpayamānoti pubbasadisāni nirudakāni kurumāno. Kvettha,",
  "atk-s0404a24:10_2": "āvusoti ko ettha, āvuso. Yāvatā, āvuso,",
  "atk-s0404a24:10_3": "diṭṭhīti yattikā dvāsaṭṭhividhāpi diṭṭhi nāma atthi.",
  "atk-s0404a24:10_4": "Yāvatā diṭṭhiṭṭhānanti “khandhāpi diṭṭhiṭṭhānaṁ, avijjāpi, phassopi, saññāpi,",
  "atk-s0404a24:10_5": "vitakkopi ayonisomanasikāropi,",
  "atk-s0404a24:10_6": "pāpamittopi,",
  "atk-s0404a24:10_7": "paratoghosopi diṭṭhiṭṭhāna”nti evaṁ yattakaṁ aṭṭhavidhampi diṭṭhiṭṭhānaṁ diṭṭhikāraṇaṁ nāma atthi.",
  "atk-s0404a24:10_8": "Diṭṭhādhiṭṭhānanti diṭṭhīnaṁ adhiṭṭhānaṁ,",
  "atk-s0404a24:10_9": "adhiṭhatvā adhibhavitvā pavattāya diṭṭhiyā etaṁ nāmaṁ.",
  "atk-s0404a24:10_10": "Diṭṭhipariyuṭṭhānanti “katamāni aṭṭhārasa diṭṭhipariyuṭṭhānāni?",
  "atk-s0404a24:10_11": "Yā diṭṭhi diṭṭhigataṁ diṭṭhigahanaṁ diṭṭhikantāraṁ diṭṭhivisūkaṁ diṭṭhivipphanditaṁ diṭṭhisaṁyojanaṁ",
  "atk-s0404a24:10_12": "diṭṭhisallaṁ diṭṭhisambādho diṭṭhipalibodho diṭṭhibandhanaṁ diṭṭhipapāto diṭṭhānusayo diṭṭhisantāpo diṭṭhipariḷāho",
  "atk-s0404a24:10_13": "diṭṭhigantho diṭṭhupādānaṁ diṭṭhābhiniveso diṭṭhiparāmāso.",
  "atk-s0404a24:10_14": "Imāni aṭṭhārasa diṭṭhipariyuṭṭhānānī”ti evaṁ vuttaṁ diṭṭhipariyuṭṭhānaṁ.",
  "atk-s0404a24:10_15": "Samuṭṭhānanti diṭṭhiṭṭhānasseva vevacanaṁ.",
  "atk-s0404a24:10_16": "Vuttañhetaṁ –",
  "atk-s0404a24:10_17": "“khandhā paccayo diṭṭhīnaṁ upādāya samuṭṭhānaṭṭhenā”ti sabbaṁ vitthāretabbaṁ.",
  "atk-s0404a24:10_18": "Sotāpattimaggo pana diṭṭhisamugghāto nāma sabbadiṭṭhīnaṁ samugghātakattā.",
  "atk-s0404a24:10_19": "Tamahanti taṁ sabbaṁ ahaṁ jānāmi.",
  "atk-s0404a24:10_20": "Kyāhaṁ vakkhāmīti kiṁkāraṇā ahaṁ vakkhāmi.",
  "atk-s0404a24:11_0": "7-8. Āhuneyyasuttādivaṇṇanā",
  "atk-s0404a24:12_0": "97-98.",
  "atk-s0404a24:12_1": "Sattame sammādiṭṭhikoti yāthāvadiṭṭhiko.",
  "atk-s0404a24:12_2": "Aṭṭhame adhikaraṇasamuppādavūpasamakusaloti catunnaṁ adhikaraṇānaṁ mūlaṁ gahetvā vūpasamena samuppādavūpasamakusalo hoti.",
  "atk-s0404a24:13_0": "9. Upālisuttavaṇṇanā",
  "atk-s0404a24:14_0": "99.",
  "atk-s0404a24:14_1": "Navame durabhisambhavānīti sambhavituṁ dukkhāni dussahāni,",
  "atk-s0404a24:14_2": "na sakkā appesakkhehi ajjhogāhitunti vuttaṁ hoti.",
  "atk-s0404a24:14_3": "Araññavanapatthānīti araññāni ca vanapatthāni ca.",
  "atk-s0404a24:14_4": "Āraññakaṅganipphādanena araññāni,",
  "atk-s0404a24:14_5": "gāmantaṁ atikkamitvā manussānaṁ anupacāraṭṭhānabhāvena vanapatthāni.",
  "atk-s0404a24:14_6": "Pantānīti pariyantāni atidūrāni.",
  "atk-s0404a24:14_7": "Dukkaraṁ pavivekanti kāyaviveko dukkaro.",
  "atk-s0404a24:14_8": "Durabhiramanti abhiramituṁ na sukaraṁ.",
  "atk-s0404a24:14_9": "Ekatteti ekībhāve.",
  "atk-s0404a24:14_10": "Kiṁ dasseti?",
  "atk-s0404a24:14_11": "Kāyaviveke katepi tattha cittaṁ abhiramāpetuṁ dukkaraṁ.",
  "atk-s0404a24:14_12": "Dvayaṁdvayārāmo hi ayaṁ lokoti.",
  "atk-s0404a24:14_13": "Haranti maññeti haranti viya ghasanti viya.",
  "atk-s0404a24:14_14": "Manoti cittaṁ.",
  "atk-s0404a24:14_15": "Samādhiṁ alabhamānassāti upacārasamādhiṁ vā appanāsamādhiṁ vā alabhantassa.",
  "atk-s0404a24:14_16": "Kiṁ dasseti?",
  "atk-s0404a24:14_17": "Īdisassa bhikkhuno tiṇapaṇṇamigādisaddehi vividhehi ca bhīsanakehi vanāni cittaṁ vikkhipanti maññeti.",
  "atk-s0404a24:14_18": "Saṁsīdissatīti kāmavitakkena saṁsīdissati.",
  "atk-s0404a24:14_19": "Uplavissatīti byāpādavihiṁsāvitakkehi uddhaṁ plavissati.",
  "atk-s0404a24:15_0": "Kaṇṇasaṁdhovikanti kaṇṇe dhovantena kīḷitabbaṁ.",
  "atk-s0404a24:15_1": "Piṭṭhisaṁdhovikanti piṭṭhiṁ dhovantena kīḷitabbaṁ.",
  "atk-s0404a24:15_2": "Tattha udakaṁ soṇḍāya gahetvā dvīsu kaṇṇesu āsiñcanaṁ kaṇṇasaṁdhovikā nāma,",
  "atk-s0404a24:15_3": "piṭṭhiyaṁ āsiñcanaṁ piṭṭhisaṁdhovikā nāma.",
  "atk-s0404a24:15_4": "Gādhaṁ vindatīti patiṭṭhaṁ labhati.",
  "atk-s0404a24:15_5": "Ko cāhaṁ ko ca hatthināgoti ahaṁ ko,",
  "atk-s0404a24:15_6": "hatthināgo ko,",
  "atk-s0404a24:15_7": "ahampi tiracchānagato, ayampi,",
  "atk-s0404a24:15_8": "mayhampi cattāro pādā, imassapi,",
  "atk-s0404a24:15_9": "nanu ubhopi mayaṁ samasamāti.",
  "atk-s0404a24:16_0": "Vaṅkakanti kumārakānaṁ kīḷanakaṁ khuddakanaṅgalaṁ.",
  "atk-s0404a24:16_1": "Ghaṭikanti dīghadaṇḍakena rassadaṇḍakaṁ paharaṇakīḷaṁ.",
  "atk-s0404a24:16_2": "Mokkhacikanti saṁparivattakakīḷaṁ,",
  "atk-s0404a24:16_3": "ākāse daṇḍakaṁ gahetvā bhūmiyaṁ vā sīsaṁ ṭhapetvā heṭṭhupariyabhāvena parivattanakīḷanti vuttaṁ hoti.",
  "atk-s0404a24:16_4": "Ciṅgulakanti tālapaṇṇādīhi kataṁ vātappahārena paribbhamanacakkaṁ.",
  "atk-s0404a24:16_5": "Pattāḷhakaṁ vuccati paṇṇanāḷi,",
  "atk-s0404a24:16_6": "tāya vālukādīni minantā kīḷanti.",
  "atk-s0404a24:16_7": "Rathakanti khuddakarathaṁ.",
  "atk-s0404a24:16_8": "Dhanukanti khuddakadhanumeva.",
  "atk-s0404a24:17_0": "Idha kho pana voti ettha voti nipātamattaṁ,",
  "atk-s0404a24:17_1": "idha kho panāti attho.",
  "atk-s0404a24:17_2": "Iṅgha tvaṁ, upāli,",
  "atk-s0404a24:17_3": "saṅghe viharāhīti ettha iṅghāti codanatthe nipāto.",
  "atk-s0404a24:17_4": "Tena theraṁ saṅghamajjhe vihāratthāya codeti,",
  "atk-s0404a24:17_5": "nāssa araññavāsaṁ anujānāti. Kasmā?",
  "atk-s0404a24:17_6": "Araññasenāsane vasato kirassa vāsadhurameva pūrissati,",
  "atk-s0404a24:17_7": "na ganthadhuraṁ.",
  "atk-s0404a24:17_8": "Saṅghamajjhe vasanto pana dve dhurāni pūretvā arahattaṁ pāpuṇissati,",
  "atk-s0404a24:17_9": "vinayapiṭake ca pāmokkho bhavissati.",
  "atk-s0404a24:17_10": "Athassāhaṁ parisamajjhe pubbapatthanaṁ pubbābhinīhārañca kathetvā imaṁ bhikkhuṁ vinayadharānaṁ aggaṭṭhāne",
  "atk-s0404a24:17_11": "ṭhapessāmīti imamatthaṁ passamāno satthā therassa araññavāsaṁ nānujānīti.",
  "atk-s0404a24:17_12": "Dasamaṁ uttānatthamevāti.",
  "atk-s0404a24:18_0": "Upālivaggo pañcamo.",
  "atk-s0404a24:19_0": "Dutiyapaṇṇāsakaṁ niṭṭhitaṁ.",
  "atk-s0404a24:20_0": "3. Tatiyapaṇṇāsakaṁ"
}