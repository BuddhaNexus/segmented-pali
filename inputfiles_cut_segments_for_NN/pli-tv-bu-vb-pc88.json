{
  "pli-tv-bu-vb-pc88:0.1_0": "Theravāda Vinaya",
  "pli-tv-bu-vb-pc88:0.2_0": "Mahāvibhaṅga",
  "pli-tv-bu-vb-pc88:0.3_0": "Pācittiyakaṇḍa",
  "pli-tv-bu-vb-pc88:0.4_0": "Ratanavagga",
  "pli-tv-bu-vb-pc88:0.5_0": "88. Tūlonaddhasikkhāpada",
  "pli-tv-bu-vb-pc88:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bu-vb-pc88:1.2_0": "Tena kho pana samayena chabbaggiyā bhikkhū mañcampi pīṭhampi tūlonaddhaṁ kārāpenti.",
  "pli-tv-bu-vb-pc88:1.3_0": "Manussā vihāracārikaṁ āhiṇḍantā passitvā ujjhāyanti khiyyanti vipācenti—",
  "pli-tv-bu-vb-pc88:1.4_0": "“kathañhi nāma samaṇā sakyaputtiyā mañcampi pīṭhampi tūlonaddhaṁ kārāpessanti,",
  "pli-tv-bu-vb-pc88:1.4_1": "seyyathāpi gihī kāmabhogino”ti.",
  "pli-tv-bu-vb-pc88:1.5_0": "Assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ.",
  "pli-tv-bu-vb-pc88:1.6_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc88:1.7_0": "“kathañhi nāma chabbaggiyā bhikkhū mañcampi pīṭhampi tūlonaddhaṁ kārāpessantī”ti …pe…",
  "pli-tv-bu-vb-pc88:1.8_0": "“saccaṁ kira tumhe, bhikkhave,",
  "pli-tv-bu-vb-pc88:1.8_1": "mañcampi pīṭhampi tūlonaddhaṁ kārāpethā”ti?",
  "pli-tv-bu-vb-pc88:1.9_0": "“Saccaṁ, bhagavā”ti.",
  "pli-tv-bu-vb-pc88:1.10_0": "Vigarahi buddho bhagavā …pe…",
  "pli-tv-bu-vb-pc88:1.11_0": "kathañhi nāma tumhe, moghapurisā,",
  "pli-tv-bu-vb-pc88:1.11_1": "mañcampi pīṭhampi tūlonaddhaṁ kārāpessatha.",
  "pli-tv-bu-vb-pc88:1.12_0": "Netaṁ, moghapurisā, appasannānaṁ vā pasādāya …pe…",
  "pli-tv-bu-vb-pc88:1.13_0": "evañca pana, bhikkhave,",
  "pli-tv-bu-vb-pc88:1.13_1": "imaṁ sikkhāpadaṁ uddiseyyātha—",
  "pli-tv-bu-vb-pc88:1.14.1_0": "“Yo pana bhikkhu mañcaṁ vā pīṭhaṁ vā tūlonaddhaṁ kārāpeyya, uddālanakaṁ pācittiyan”ti.",
  "pli-tv-bu-vb-pc88:2.1.1_0": "Yo panāti",
  "pli-tv-bu-vb-pc88:2.1.2_0": "yo yādiso …pe…",
  "pli-tv-bu-vb-pc88:2.1.3_0": "bhikkhūti",
  "pli-tv-bu-vb-pc88:2.1.4_0": "…pe… ayaṁ imasmiṁ atthe adhippeto bhikkhūti.",
  "pli-tv-bu-vb-pc88:2.1.5_0": "Mañco nāma",
  "pli-tv-bu-vb-pc88:2.1.6_0": "cattāro mañcā— masārako, bundikābaddho, kuḷīrapādako, āhaccapādako.",
  "pli-tv-bu-vb-pc88:2.1.7_0": "Pīṭhaṁ nāma",
  "pli-tv-bu-vb-pc88:2.1.8_0": "cattāri pīṭhāni— masārakaṁ, bundikābaddhaṁ, kuḷīrapādakaṁ, āhaccapādakaṁ.",
  "pli-tv-bu-vb-pc88:2.1.9_0": "Tūlaṁ nāma",
  "pli-tv-bu-vb-pc88:2.1.10_0": "tīṇi tūlāni— rukkhatūlaṁ, latātūlaṁ, poṭakitūlaṁ.",
  "pli-tv-bu-vb-pc88:2.1.11_0": "Kārāpeyyāti",
  "pli-tv-bu-vb-pc88:2.1.12_0": "karoti vā kārāpeti vā, payoge dukkaṭaṁ.",
  "pli-tv-bu-vb-pc88:2.1.13_0": "Paṭilābhena uddāletvā pācittiyaṁ desetabbaṁ.",
  "pli-tv-bu-vb-pc88:2.1.14.1_0": "Attanā vippakataṁ attanā pariyosāpeti, āpatti pācittiyassa.",
  "pli-tv-bu-vb-pc88:2.1.15_0": "Attanā vippakataṁ parehi pariyosāpeti, āpatti pācittiyassa.",
  "pli-tv-bu-vb-pc88:2.1.16_0": "Parehi vippakataṁ attanā pariyosāpeti, āpatti pācittiyassa.",
  "pli-tv-bu-vb-pc88:2.1.17_0": "Parehi vippakataṁ parehi pariyosāpeti, āpatti pācittiyassa.",
  "pli-tv-bu-vb-pc88:2.1.18_0": "Aññassatthāya karoti vā kārāpeti vā, āpatti dukkaṭassa.",
  "pli-tv-bu-vb-pc88:2.1.19_0": "Aññena kataṁ paṭilabhitvā paribhuñjati, āpatti dukkaṭassa.",
  "pli-tv-bu-vb-pc88:2.2.1_0": "Anāpatti—",
  "pli-tv-bu-vb-pc88:2.2.2_0": "āyoge,",
  "pli-tv-bu-vb-pc88:2.2.3_0": "kāyabandhane,",
  "pli-tv-bu-vb-pc88:2.2.4_0": "aṁsabaddhake,",
  "pli-tv-bu-vb-pc88:2.2.5_0": "pattatthavikāya,",
  "pli-tv-bu-vb-pc88:2.2.6_0": "parissāvane,",
  "pli-tv-bu-vb-pc88:2.2.7_0": "bibbohanaṁ karoti,",
  "pli-tv-bu-vb-pc88:2.2.8_0": "aññena kataṁ paṭilabhitvā uddāletvā paribhuñjati,",
  "pli-tv-bu-vb-pc88:2.2.9_0": "ummattakassa,",
  "pli-tv-bu-vb-pc88:2.2.10_0": "ādikammikassāti.",
  "pli-tv-bu-vb-pc88:2.2.11_0": "Tūlonaddhasikkhāpadaṁ niṭṭhitaṁ chaṭṭhaṁ."
}