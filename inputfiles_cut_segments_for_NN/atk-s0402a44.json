{
  "atk-s0402a44:0_0": "(9) 4. Macalavaggo",
  "atk-s0402a44:1_0": "1-5. Pāṇātipātādisuttapañcakavaṇṇanā",
  "atk-s0402a44:2_0": "81-85.",
  "atk-s0402a44:2_1": "Catutthassa paṭhamādīni uttānatthāneva.",
  "atk-s0402a44:2_2": "Pañcame “nīce kule paccājāto”tiādikena tamena yuttoti tamo.",
  "atk-s0402a44:2_3": "Kāyaduccaritādīhi puna nirayatamūpagamanato tamaparāyaṇo.",
  "atk-s0402a44:2_4": "Iti ubhayenapi khandhatamova kathito hoti.",
  "atk-s0402a44:2_5": "“Aḍḍhe kule paccājāto”tiādikena jotinā yuttato joti,",
  "atk-s0402a44:2_6": "ālokabhūtoti vuttaṁ hoti.",
  "atk-s0402a44:2_7": "Kāyasucaritādīhi puna sagguppattijotibhāvūpagamanato jotiparāyaṇo.",
  "atk-s0402a44:2_8": "Iminā nayena itarepi dve veditabbā.",
  "atk-s0402a44:3_0": "Venakuleti vilīvakārakule.",
  "atk-s0402a44:3_1": "Nesādakuleti migaluddakādīnaṁ kule.",
  "atk-s0402a44:3_2": "Rathakārakuleti cammakārakule.",
  "atk-s0402a44:3_3": "Pukkusakuleti pupphachaḍḍakakule.",
  "atk-s0402a44:3_4": "Kasiravuttiketi dukkhavuttike.",
  "atk-s0402a44:3_5": "Dubbaṇṇoti paṁsupisācako viya jhāmakhāṇuvaṇṇo.",
  "atk-s0402a44:3_6": "Duddasikoti vijātamātuyāpi amanāpadassano.",
  "atk-s0402a44:3_7": "Okoṭimakoti lakuṇḍako.",
  "atk-s0402a44:3_8": "Kāṇoti ekacchikāṇo vā ubhayacchikāṇo vā.",
  "atk-s0402a44:3_9": "Kuṇīti ekahatthakuṇī vā ubhayahatthakuṇī vā.",
  "atk-s0402a44:3_10": "Khañjoti ekapādakhañjo vā ubhayapādakhañjo vā.",
  "atk-s0402a44:3_11": "Pakkhahatoti hatapakkho pīṭhasappī.",
  "atk-s0402a44:3_12": "Padīpeyyassāti telakapallādino dīpaupakaraṇassa. Evaṁ kho,",
  "atk-s0402a44:3_13": "bhikkhaveti ettha eko puggalo bahiddhā ālokaṁ adisvā mātu kucchimhiyeva kālaṁ katvā apāyesu nibbattanto sakalampi kappaṁ saṁsarati.",
  "atk-s0402a44:3_14": "Sopi tamotamaparāyaṇova.",
  "atk-s0402a44:3_15": "So pana kuhakapuggalo bhaveyya.",
  "atk-s0402a44:3_16": "Kuhakassa hi evarūpā nipphatti hotīti vuttaṁ.",
  "atk-s0402a44:4_0": "Ettha ca “nīce kule”tiādīhi āgamanavipatti ceva paccuppannapaccayavipatti ca dassitā.",
  "atk-s0402a44:4_1": "“Dalidde”tiādīhi pavattapaccayavipatti,",
  "atk-s0402a44:4_2": "“kasiravuttike”tiādīhi ājīvupāyavipatti,",
  "atk-s0402a44:4_3": "“dubbaṇṇo”tiādīhi attabhāvavipatti,",
  "atk-s0402a44:4_4": "“bahvābādho”tiādīhi dukkhakāraṇasamāyogo,",
  "atk-s0402a44:4_5": "“na lābhī”tiādīhi sukhakāraṇavipatti ceva upabhogavipatti ca,",
  "atk-s0402a44:4_6": "“kāyena duccarita”ntiādīhi tamaparāyaṇabhāvassa kāraṇasamāyogo,",
  "atk-s0402a44:4_7": "“kāyassa bhedā”tiādīhi samparāyikatamūpagamo.",
  "atk-s0402a44:4_8": "Sukkapakkho vuttapaṭipakkhanayena veditabbo.",
  "atk-s0402a44:5_0": "6. Oṇatoṇatasuttavaṇṇanā",
  "atk-s0402a44:6_0": "86.",
  "atk-s0402a44:6_1": "Chaṭṭhe oṇatoṇatoti idāni nīcako āyatimpi nīcako bhavissati.",
  "atk-s0402a44:6_2": "Oṇatuṇṇatoti idāni nīco āyatiṁ ucco bhavissati.",
  "atk-s0402a44:6_3": "Uṇṇatoṇatoti idāni ucco āyatiṁ nīco bhavissati.",
  "atk-s0402a44:6_4": "Uṇṇatuṇṇatoti idāni ucco āyatimpi ucco bhavissati.",
  "atk-s0402a44:6_5": "Vitthāro pana nesaṁ purimasuttanayeneva veditabbo.",
  "atk-s0402a44:7_0": "7. Puttasuttavaṇṇanā",
  "atk-s0402a44:8_0": "87.",
  "atk-s0402a44:8_1": "Sattame samaṇamacaloti samaṇaacalo,",
  "atk-s0402a44:8_2": "makāro padasandhikaro,",
  "atk-s0402a44:8_3": "niccalasamaṇoti attho.",
  "atk-s0402a44:8_4": "Iminā sattavidhampi sekhaṁ dasseti.",
  "atk-s0402a44:8_5": "So hi sāsane mūlajātāya saddhāya patiṭṭhitattā acalo nāma.",
  "atk-s0402a44:8_6": "Samaṇapuṇḍarīkoti puṇḍarīkasadiso samaṇo.",
  "atk-s0402a44:8_7": "Puṇḍarīkaṁ nāma ūnasatapattaṁ saroruhaṁ.",
  "atk-s0402a44:8_8": "Iminā sukkhavipassakakhīṇāsavaṁ dasseti.",
  "atk-s0402a44:8_9": "So hi jhānābhiññānaṁ abhāvena aparipuṇṇaguṇattā samaṇapuṇḍarīko nāma hoti.",
  "atk-s0402a44:8_10": "Samaṇapadumoti padumasadiso samaṇo.",
  "atk-s0402a44:8_11": "Padumaṁ nāma paripuṇṇasatapattaṁ saroruhaṁ.",
  "atk-s0402a44:8_12": "Iminā ubhatobhāgavimuttaṁ khīṇāsavaṁ dasseti.",
  "atk-s0402a44:8_13": "So hi jhānābhiññānaṁ bhāvena paripuṇṇaguṇattā samaṇapadumo nāma hoti.",
  "atk-s0402a44:8_14": "Samaṇesu samaṇasukhumāloti sabbesupi etesu samaṇesu sukhumālasamaṇo muducittasarīro kāyikacetasikadukkharahito ekantasukhī.",
  "atk-s0402a44:8_15": "Etena attānañceva attasadise ca dasseti.",
  "atk-s0402a44:9_0": "Evaṁ mātikaṁ nikkhipitvā idāni paṭipāṭiyā vibhajanto kathañca,",
  "atk-s0402a44:9_1": "bhikkhavetiādimāha.",
  "atk-s0402a44:9_2": "Tattha sekhoti sattavidhopi sekho.",
  "atk-s0402a44:9_3": "Pāṭipadoti paṭipannako.",
  "atk-s0402a44:9_4": "Anuttaraṁ yogakkhemaṁ patthayamāno viharatīti arahattaṁ patthayanto viharati.",
  "atk-s0402a44:9_5": "Muddhāvasittassāti muddhani avasittassa,",
  "atk-s0402a44:9_6": "katābhisekassāti attho.",
  "atk-s0402a44:9_7": "Ābhisekoti abhisekaṁ kātuṁ yutto.",
  "atk-s0402a44:9_8": "Anabhisittoti na tāva abhisitto.",
  "atk-s0402a44:9_9": "Macalappattoti rañño khattiyassa muddhāvasittassa puttabhāvena ceva puttesu jeṭṭhakabhāvena ca na tāva",
  "atk-s0402a44:9_10": "abhisittabhāvena ca abhisekappattiatthāya acalappatto niccalapatto.",
  "atk-s0402a44:9_11": "Makāro nipātamattaṁ.",
  "atk-s0402a44:9_12": "Kāyena phusitvāti nāmakāyena phusitvā.",
  "atk-s0402a44:10_0": "Yācitova bahulaṁ cīvaraṁ paribhuñjatīti “idaṁ, bhante,",
  "atk-s0402a44:10_1": "paribhuñjathā”ti evaṁ dāyakehi yācamāneheva upanītaṁ cīvaraṁ bahuṁ paribhuñjati,",
  "atk-s0402a44:10_2": "kiñcideva ayācitaṁ,",
  "atk-s0402a44:10_3": "bākulatthero viya.",
  "atk-s0402a44:10_4": "Piṇḍapātaṁ khadiravanamagge sīvalitthero viya.",
  "atk-s0402a44:10_5": "Senāsanaṁ aṭṭhakanāgarasutte ānandatthero viya.",
  "atk-s0402a44:10_6": "Gilānapaccayaṁ pilindavacchathero viya.",
  "atk-s0402a44:10_7": "Tyassāti te assa.",
  "atk-s0402a44:10_8": "Manāpenevāti manaṁ allīyanakena.",
  "atk-s0402a44:10_9": "Samudācarantīti kattabbakiccāni karonti pavattanti vā.",
  "atk-s0402a44:10_10": "Upahāraṁ upaharantīti kāyikacetasikaupahāraṁ upaharanti upanīyanti.",
  "atk-s0402a44:10_11": "Sannipātikānīti tiṇṇampi sannipātena nibbattāni.",
  "atk-s0402a44:10_12": "Utupariṇāmajānīti utupariṇāmato atisītaatiuṇhaututo jātāni.",
  "atk-s0402a44:10_13": "Visamaparihārajānīti accāsanaatiṭṭhānādikā visamaparihārato jātāni.",
  "atk-s0402a44:10_14": "Opakkamikānīti vadhabandhanādiupakkamena nibbattāni.",
  "atk-s0402a44:10_15": "Kammavipākajānīti vināpi imehi kāraṇehi kevalaṁ pubbe katakammavipākavaseneva jātāni.",
  "atk-s0402a44:10_16": "Catunnaṁ jhānānanti ettha khīṇāsavānampi buddhānampi kiriyajjhānāneva adhippetāni.",
  "atk-s0402a44:10_17": "Sesaṁ uttānatthamevāti.",
  "atk-s0402a44:11_0": "8. Saṁyojanasuttavaṇṇanā",
  "atk-s0402a44:12_0": "88.",
  "atk-s0402a44:12_1": "Aṭṭhame sāsane laddhappatiṭṭhattā sotāpannova samaṇamacaloti vutto,",
  "atk-s0402a44:12_2": "nātibahuguṇattā na bahupattaṁ viya saroruhaṁ sakadāgāmī samaṇapuṇḍarīkoti,",
  "atk-s0402a44:12_3": "tato bahutaraguṇattā satapattaṁ viya saroruhaṁ anāgāmī samaṇapadumoti,",
  "atk-s0402a44:12_4": "thaddhabhāvakarānaṁ kilesānaṁ sabbaso samucchinnattā mudubhāvappatto khīṇāsavo samaṇasukhumāloti.",
  "atk-s0402a44:13_0": "9. Sammādiṭṭhisuttavaṇṇanā",
  "atk-s0402a44:14_0": "89.",
  "atk-s0402a44:14_1": "Navame sammādiṭṭhikotiādīhi aṭṭhaṅgikamaggavasena paṭhamasutte viya satta sekhā gahitā.",
  "atk-s0402a44:14_2": "Dutiyavāre dasaṅgikamaggavasena vā arahattaphalañāṇaarahattaphalavimuttīhi saddhiṁ,",
  "atk-s0402a44:14_3": "aṭṭhaṅgikamaggavasena vā sukkhavipassakakhīṇāsavo kathito,",
  "atk-s0402a44:14_4": "tatiyavāre ubhatobhāgavimutto,",
  "atk-s0402a44:14_5": "catutthavāre tathāgato ca tathāgatasadisakhīṇāsavo cāti.",
  "atk-s0402a44:14_6": "Iti idaṁ suttaṁ paṭhamasutte kathitapuggalānaṁ vaseneva kathitaṁ,",
  "atk-s0402a44:14_7": "desanāmattameva panettha nānanti.",
  "atk-s0402a44:15_0": "10. Khandhasuttavaṇṇanā",
  "atk-s0402a44:16_0": "90.",
  "atk-s0402a44:16_1": "Dasame paṭhamavāre arahattatthāya payogaṁ anārabhitvā ṭhito pamādavihārī sekhapuggalo kathito.",
  "atk-s0402a44:16_2": "Dutiyavāre anuppāditajjhāno āraddhavipassako appamādavihārī sekhapuggalo kathito.",
  "atk-s0402a44:16_3": "Tatiyavāre āraddhavipassako appamādavihārī aṭṭhavimokkhalābhī sekhapuggalo kathito,",
  "atk-s0402a44:16_4": "catutthavāre paramasukhumālakhīṇāsavoti.",
  "atk-s0402a44:17_0": "Macalavaggo catuttho."
}