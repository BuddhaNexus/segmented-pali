{
  "tika-s0404t9:0_0": "2. Sīhanādavaggo",
  "tika-s0404t9:1_0": "1. Sīhanādasuttavaṇṇanā",
  "tika-s0404t9:2_0": "11.",
  "tika-s0404t9:2_1": "Dutiyassa paṭhame avāpurenti vivaranti dvāraṁ etenāti avāpuraṇaṁ.",
  "tika-s0404t9:2_2": "Rajaṁ haranti etenāti rajoharaṇaṁ.",
  "tika-s0404t9:2_3": "Kaḷopihatthoti vilīvamayabhājanahattho,",
  "tika-s0404t9:2_4": "“cammamayabhājanahattho”ti ca vadanti.",
  "tika-s0404t9:2_5": "Chinnāni visāṇāni etassāti chinnavisāṇo,",
  "tika-s0404t9:2_6": "usabho ca so chinnavisāṇo cāti usabhachinnavisāṇo.",
  "tika-s0404t9:2_7": "Visesanaparoyaṁ samāso.",
  "tika-s0404t9:2_8": "Ahikuṇapena vātiādi atijegucchappaṭikūlakuṇapadassanatthaṁ vuttaṁ.",
  "tika-s0404t9:2_9": "Kaṇṭhe āsattenāti kenacideva paccatthikena ānetvā kaṇṭhe baddhena,",
  "tika-s0404t9:2_10": "omukkenāti attho.",
  "tika-s0404t9:2_11": "Aṭṭo āturo duggandhapīḷāya pīḷito.",
  "tika-s0404t9:2_12": "Accayassa paṭiggaṇhanaṁ vā adhivāsanaṁ.",
  "tika-s0404t9:2_13": "Evañhi so kāraṇe desiyamāne tato vigato nāma hoti.",
  "tika-s0404t9:2_14": "Tenāha “paṭiggaṇhatūti khamatū”ti.",
  "tika-s0404t9:2_15": "Sesamettha suviññeyyameva.",
  "tika-s0404t9:3_0": "Sīhanādasuttavaṇṇanā niṭṭhitā.",
  "tika-s0404t9:4_0": "2. Saupādisesasuttavaṇṇanā",
  "tika-s0404t9:5_0": "12. Dutiye bhavassa appamattakatā nāma ittarakālatāyāti āha “accharāsaṅghātamattampī”ti.",
  "tika-s0404t9:6_0": "Saupādisesasuttavaṇṇanā niṭṭhitā.",
  "tika-s0404t9:7_0": "3. Koṭṭhikasuttavaṇṇanā",
  "tika-s0404t9:8_0": "13.",
  "tika-s0404t9:8_1": "Tatiye diṭṭhadhammo vuccati paccakkhabhūto attabhāvo,",
  "tika-s0404t9:8_2": "tasmiṁ veditabbaṁ phalaṁ diṭṭhadhammavedanīyaṁ.",
  "tika-s0404t9:8_3": "Tenāha “imasmiṁyeva attabhāve”ti.",
  "tika-s0404t9:8_4": "Catuppañcakkhandhaphalatāya saññābhavūpagaṁ kammaṁ bahuvedanīyaṁ.",
  "tika-s0404t9:8_5": "Ekakkhandhaphalattā asaññābhavūpagaṁ kammaṁ “appavedanīya”nti vuttaṁ.",
  "tika-s0404t9:8_6": "Keci pana “arūpāvacarakammaṁ bahukālaṁ veditabbaphalattā bahuvedanīyaṁ,",
  "tika-s0404t9:8_7": "itaraṁ appavedanīyaṁ.",
  "tika-s0404t9:8_8": "Rūpārūpāvacarakammaṁ vā bahuvedanīyaṁ,",
  "tika-s0404t9:8_9": "parittaṁ kammaṁ appavedanīya”nti vadanti.",
  "tika-s0404t9:8_10": "Vedanīyanti paccayantarasamavāye vipākuppādanasamatthaṁ,",
  "tika-s0404t9:8_11": "na āraddhavipākameva.",
  "tika-s0404t9:8_12": "Avedanīyanti paccayavekallena vipaccituṁ asamatthaṁ ahosikammādibhedaṁ.",
  "tika-s0404t9:9_0": "Koṭṭhikasuttavaṇṇanā niṭṭhitā.",
  "tika-s0404t9:10_0": "4. Samiddhisuttavaṇṇanā",
  "tika-s0404t9:11_0": "14.",
  "tika-s0404t9:11_1": "Catutthe samiddhīti therassa kira attabhāvo samiddho abhirūpo pāsādiko,",
  "tika-s0404t9:11_2": "tasmā samiddhītveva saṅkhāto.",
  "tika-s0404t9:11_3": "Tenāha “attabhāvasamiddhatāyā”tiādi.",
  "tika-s0404t9:11_4": "Rūpadhātuādīsūti ādi-saddena saddadhātuādiṁ saṅgaṇhāti.",
  "tika-s0404t9:12_0": "Samiddhisuttavaṇṇanā niṭṭhitā.",
  "tika-s0404t9:13_0": "5-9. Gaṇḍasuttādivaṇṇanā",
  "tika-s0404t9:14_0": "15-19.",
  "tika-s0404t9:14_1": "Pañcame mātāpettikasambhavassāti mātito ca pitito ca nibbattena mātāpettikena sukkasoṇitena sambhūtassa.",
  "tika-s0404t9:14_2": "Ucchādanadhammassāti ucchādetabbasabhāvassa.",
  "tika-s0404t9:14_3": "Parimaddanadhammassāti parimadditabbasabhāvassa.",
  "tika-s0404t9:14_4": "Ettha ca odanakummāsūpacayaucchādanapadehi vaḍḍhi kathitā,",
  "tika-s0404t9:14_5": "aniccabhedanaviddhaṁsanapadehi hāni.",
  "tika-s0404t9:14_6": "Purimehi vā samudayo,",
  "tika-s0404t9:14_7": "pacchimehi atthaṅgamoti evaṁ cātumahābhūtikassa kāyassa vaḍḍhiparihāninibbattibhedā dassitā.",
  "tika-s0404t9:14_8": "Sesaṁ suviññeyyameva.",
  "tika-s0404t9:14_9": "Chaṭṭhādīni uttānatthāni.",
  "tika-s0404t9:15_0": "Gaṇḍasuttādivaṇṇanā niṭṭhitā.",
  "tika-s0404t9:16_0": "10. Velāmasuttavaṇṇanā",
  "tika-s0404t9:17_0": "20.",
  "tika-s0404t9:17_1": "Dasame sakuṇḍakabhattanti sakuṇḍakaṁ uttaṇḍulabhattaṁ.",
  "tika-s0404t9:17_2": "Parittehi sakuṇḍehi taṇḍulehipi saddhiṁ vipakkabhattaṁ uttaṇḍulameva hoti.",
  "tika-s0404t9:17_3": "Biḷaṅgaṁ vuccati āranāḷaṁ,",
  "tika-s0404t9:17_4": "biḷaṅgato nibbattanato tadeva kañjiyato jātanti kañjiyaṁ,",
  "tika-s0404t9:17_5": "taṁ dutiyaṁ etassāti biḷaṅgadutiyaṁ,",
  "tika-s0404t9:17_6": "taṁ kañjiyadutiyanti vuttaṁ.",
  "tika-s0404t9:17_7": "Asakkaritvāti deyyadhammampi puggalampi asakkaritvā.",
  "tika-s0404t9:17_8": "Deyyadhammassa asakkaraṇaṁ asampannakāro,",
  "tika-s0404t9:17_9": "puggalassa asakkaraṇaṁ agarukaraṇaṁ.",
  "tika-s0404t9:17_10": "Deyyadhammaṁ asakkaronto hi uttaṇḍulādidosasamannāgataṁ āhāraṁ deti,",
  "tika-s0404t9:17_11": "na sampannaṁ karoti.",
  "tika-s0404t9:17_12": "Puggalaṁ asakkaronto nisīdanaṭṭhānaṁ asammajjitvā yattha tattha vā nisīdāpetvā yaṁ vā taṁ vā dārakaṁ pesetvā deti.",
  "tika-s0404t9:17_13": "Acittīkatvāti na cittiṁ katvā,",
  "tika-s0404t9:17_14": "na pūjetvāti attho.",
  "tika-s0404t9:17_15": "Pūjento hi pūjetabbavatthuṁ citte ṭhapeti,",
  "tika-s0404t9:17_16": "na tato bahi karoti.",
  "tika-s0404t9:17_17": "Cittaṁ vā acchariyaṁ katvā paṭipatti cittīkaraṇaṁ sambhāvanakiriyā,",
  "tika-s0404t9:17_18": "tappaṭikkhepato acittīkaraṇaṁ asambhāvanakiriyā.",
  "tika-s0404t9:17_19": "Apaviddhanti ucchiṭṭhādichaḍḍanīyadhammaṁ viya avakhittakaṁ.",
  "tika-s0404t9:17_20": "Yo hi chaḍḍetukāmo hutvā rogino sarīre odanādīni majjitvā vammike rogaṁ pakkhipanto viya deti,",
  "tika-s0404t9:17_21": "ayaṁ apaviddhaṁ deti nāma.",
  "tika-s0404t9:17_22": "Anāgamanadiṭṭhikoti “addhā imassa dānassa phalaṁ mama āgacchatī”ti evaṁ yassa kammassakatadiṭṭhi atthi,",
  "tika-s0404t9:17_23": "so āgamanadiṭṭhiko.",
  "tika-s0404t9:17_24": "Ayaṁ pana na tādisoti anāgamanadiṭṭhiko,",
  "tika-s0404t9:17_25": "phalaṁ pāṭikaṅkhaṁ hutvā na detīti attho.",
  "tika-s0404t9:17_26": "Tenāha “na kammañca phalañca saddahitvā detī”ti.",
  "tika-s0404t9:18_0": "Velāmoti ettha mā-saddo paṭisedhavacano.",
  "tika-s0404t9:18_1": "Jātigottarūpabhogādiguṇānaṁ velā mariyādā natthi etasminti velāmo.",
  "tika-s0404t9:18_2": "Atha vā yathāvuttaguṇānaṁ velā mariyādā amati osānaṁ gacchati etasminti velāmo,",
  "tika-s0404t9:18_3": "velaṁ vā mariyādaṁ amati gacchati atikkamatīti velāmo.",
  "tika-s0404t9:18_4": "Tenāha “jātigotta…pe…",
  "tika-s0404t9:18_5": "evaṁladdhanāmo”ti.",
  "tika-s0404t9:18_6": "Dīyatīti dānaṁ,",
  "tika-s0404t9:18_7": "dānavatthu.",
  "tika-s0404t9:18_8": "Taṁ aggīyati nissajjīyati etthāti dānaggaṁ.",
  "tika-s0404t9:18_9": "Dānaṁ vā gaṇhanti etthāti dānaggaṁ,",
  "tika-s0404t9:18_10": "evaṁ bhattaggaṁ,",
  "tika-s0404t9:18_11": "parivesanaṭṭhānaṁ.",
  "tika-s0404t9:18_12": "Dukūlasandanānīti rajatabhājanādinissite dukūle khīrassa sandanaṁ etesanti dukūlasandanāni.",
  "tika-s0404t9:18_13": "Kaṁsūpadhāraṇānīti rajatamayadohabhājanāni.",
  "tika-s0404t9:18_14": "Tenāha “rajatamayakhīrapaṭicchakānī”ti.",
  "tika-s0404t9:18_15": "Rajatamayāni khīrapaṭicchakāni khīrapaṭiggahabhājanāni etesanti rajatamayakhīrapaṭicchakāni.",
  "tika-s0404t9:18_16": "Sodheyyāti mahapphalabhāvakaraṇena visodheyya.",
  "tika-s0404t9:18_17": "Mahapphalabhāvappattiyā hi dakkhiṇā visujjhati nāma.",
  "tika-s0404t9:19_0": "Maggenāgataṁ anivattanasaraṇanti iminā lokuttarasaraṇagamanaṁ dīpeti.",
  "tika-s0404t9:19_1": "Aparetiādinā lokiyasaraṇagamanaṁ vuttaṁ.",
  "tika-s0404t9:19_2": "Saraṇaṁ nāma tiṇṇaṁ ratanānaṁ jīvitapariccāgamayaṁ puññaṁ sabbasampattiṁ deti,",
  "tika-s0404t9:19_3": "tasmā mahapphalataranti adhippāyo. Idañca –",
  "tika-s0404t9:19_4": "“sace tvaṁ yathā gahitaṁ saraṇaṁ na bhindissasi,",
  "tika-s0404t9:19_5": "evāhaṁ taṁ māremī”ti yadipi koci tiṇhena satthena jīvitā voropeyya,",
  "tika-s0404t9:19_6": "tathāpi “nevāhaṁ buddhaṁ na buddhoti,",
  "tika-s0404t9:19_7": "dhammaṁ na dhammoti,",
  "tika-s0404t9:19_8": "saṅghaṁ na saṅghoti vadāmī”ti daḷhataraṁ katvā gahitassa vasena vuttaṁ.",
  "tika-s0404t9:19_9": "Maggenāgatanti lokuttarasīlaṁ sandhāya vadati.",
  "tika-s0404t9:19_10": "Aparetiādinā pana lokiyasīlaṁ vuttaṁ.",
  "tika-s0404t9:19_11": "Sabbesaṁ sattānaṁ jīvitadānādinihitadaṇḍatāya sakalalokiyalokuttaraguṇādhiṭṭhānato cassa mahapphalamahānisaṁsatā veditabbā.",
  "tika-s0404t9:20_0": "Upasiṅghanamattanti ghāyanamattaṁ.",
  "tika-s0404t9:20_1": "Gaddohanamattanti pāṭhantare godohanamattaṁ kālanti attho.",
  "tika-s0404t9:20_2": "So ca na sakalo godohanakkhaṇo adhippetoti dassetuṁ “gāviyā ekavāraṁ thanaañchanamatta”nti attho vutto.",
  "tika-s0404t9:20_3": "Añchanamattanti ākaḍḍhanamattaṁ.",
  "tika-s0404t9:20_4": "Gāviyā thanaṁ gahetvā ekakhīrabinduduhanakālamattampi gadduhanamattanti vadanti.",
  "tika-s0404t9:20_5": "Ettakampi hi kālaṁ yo vasanagabbhapariveṇavihārūpacāraparicchedena vā aparimāṇāsu lokadhātūsu sabbasatte hitapharaṇaṁ mettacittaṁ bhāvetuṁ sakkoti.",
  "tika-s0404t9:20_6": "Idaṁ tato yathāvuttadānādito mahapphalataraṁ.",
  "tika-s0404t9:21_0": "Velāmasuttavaṇṇanā niṭṭhitā.",
  "tika-s0404t9:22_0": "Sīhanādavaggavaṇṇanā niṭṭhitā."
}