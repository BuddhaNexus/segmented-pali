{
  "atk-s0513a31:0_0": "5. Pañcakanipāto",
  "atk-s0513a31:1_0": "1. Maṇikuṇḍalavaggo",
  "atk-s0513a31:3_0": "[351] 1. Maṇikuṇḍalajātakavaṇṇanā",
  "atk-s0513a31:4_0": "Jīnorathassaṁ maṇikuṇḍale cāti idaṁ satthā jetavane viharanto kosalarañño antepure sabbatthasādhakaṁ paduṭṭhāmaccaṁ ārabbha kathesi.",
  "atk-s0513a31:4_1": "Vatthu heṭṭhā vitthāritameva.",
  "atk-s0513a31:4_2": "Idha pana bodhisatto bārāṇasirājā ahosi.",
  "atk-s0513a31:4_3": "Paduṭṭhāmacco kosalarājānaṁ ānetvā kāsirajjaṁ gāhāpetvā bārāṇasirājānaṁ bandhāpetvā bandhanāgāre pakkhipāpesi.",
  "atk-s0513a31:4_4": "Rājā jhānaṁ uppādetvā ākāse pallaṅkena nisīdi,",
  "atk-s0513a31:4_5": "corarañño sarīre ḍāho uppajji.",
  "atk-s0513a31:4_6": "So bārāṇasirājānaṁ upasaṅkamitvā paṭhamaṁ gāthamāha –",
  "atk-s0513a31:5_0": "1.",
  "atk-s0513a31:6_0": "“Jīno rathassaṁ maṇikuṇḍale ca, putte ca dāre ca tatheva jīno;",
  "atk-s0513a31:7_0": "Sabbesu bhogesu asesakesu, kasmā na santappasi sokakāle”ti.",
  "atk-s0513a31:8_0": "Tattha jīno rathassaṁ maṇikuṇḍale cāti mahārāja,",
  "atk-s0513a31:8_1": "tvaṁ rathañca assañca maṇikuṇḍalāni ca jīno,",
  "atk-s0513a31:8_2": "“jīno rathasse ca maṇikuṇḍale cā”tipi pāṭho.",
  "atk-s0513a31:8_3": "Asesakesūti nissesakesu.",
  "atk-s0513a31:9_0": "Taṁ sutvā bodhisatto imā dve gāthā abhāsi –",
  "atk-s0513a31:10_0": "2.",
  "atk-s0513a31:11_0": "“Pubbeva maccaṁ vijahanti bhogā, macco vā te pubbataraṁ jahāti;",
  "atk-s0513a31:12_0": "Asassatā bhogino kāmakāmi, tasmā na socāmahaṁ sokakāle.",
  "atk-s0513a31:13_0": "3.",
  "atk-s0513a31:14_0": "“Udeti āpūrati veti cando, atthaṁ tapetvāna paleti sūriyo;",
  "atk-s0513a31:15_0": "Viditā mayā sattuka lokadhammā, tasmā na socāmahaṁ sokakāle”ti.",
  "atk-s0513a31:16_0": "Tattha pubbeva maccanti maccaṁ vā bhogā pubbeva paṭhamataraññeva vijahanti,",
  "atk-s0513a31:16_1": "macco vā te bhoge pubbataraṁ jahāti.",
  "atk-s0513a31:16_2": "Kāmakāmīti corarājānaṁ ālapati. Ambho,",
  "atk-s0513a31:16_3": "kāme kāmayamāna kāmakāmi bhogino nāma loke asassatā,",
  "atk-s0513a31:16_4": "bhogesu vā naṭṭhesu jīvamānāva abhogino honti,",
  "atk-s0513a31:16_5": "bhoge vā pahāya sayaṁ nassanti,",
  "atk-s0513a31:16_6": "tasmā ahaṁ mahājanassa sokakālepi na socāmīti attho.",
  "atk-s0513a31:16_7": "Viditā mayā sattuka lokadhammāti corarājānaṁ ālapati. Ambho, sattuka,",
  "atk-s0513a31:16_8": "mayā lābho alābho yaso ayasotiādayo lokadhammā viditā.",
  "atk-s0513a31:16_9": "Yatheva hi cando udeti ca pūrati ca puna ca khīyati,",
  "atk-s0513a31:16_10": "yathā ca sūriyo andhakāraṁ vidhamanto mahantaṁ ālokaṁ tapetvāna puna sāyaṁ atthaṁ paleti atthaṁ gacchati na dissati,",
  "atk-s0513a31:16_11": "evameva bhogā uppajjanti ca nassanti ca,",
  "atk-s0513a31:16_12": "tattha kiṁ sokena,",
  "atk-s0513a31:16_13": "tasmā na socāmīti attho.",
  "atk-s0513a31:17_0": "Evaṁ mahāsatto corarañño dhammaṁ desetvā idāni tameva coraṁ garahanto āha –",
  "atk-s0513a31:18_0": "4.",
  "atk-s0513a31:19_0": "“Alaso gihī kāmabhogī na sādhu, asaññato pabbajito na sādhu;",
  "atk-s0513a31:20_0": "Rājā na sādhu anisammakārī, yo paṇḍito kodhano taṁ na sādhu.",
  "atk-s0513a31:21_0": "5.",
  "atk-s0513a31:22_0": "“Nisamma khattiyo kayirā, nānisamma disampati;",
  "atk-s0513a31:23_0": "Nisammakārino rāja, yaso kitti ca vaḍḍhatī”ti.",
  "atk-s0513a31:24_0": "Imā pana dve gāthā heṭṭhā vitthāritāyeva.",
  "atk-s0513a31:24_1": "Corarājā bodhisattaṁ khamāpetvā rajjaṁ paṭicchāpetvā attano janapadameva gato.",
  "atk-s0513a31:25_0": "Satthā imaṁ dhammadesanaṁ āharitvā jātakaṁ samodhānesi –",
  "atk-s0513a31:25_1": "“tadā kosalarājā ānando ahosi,",
  "atk-s0513a31:25_2": "bārāṇasirājā pana ahameva ahosi”nti.",
  "atk-s0513a31:26_0": "Maṇikuṇḍalajātakavaṇṇanā paṭhamā.",
  "atk-s0513a31:28_0": "[352] 2. Sujātajātakavaṇṇanā",
  "atk-s0513a31:29_0": "Kiṁnu santaramānovāti idaṁ satthā jetavane viharanto matapitikaṁ kuṭumbikaṁ ārabbha kathesi.",
  "atk-s0513a31:29_1": "So kira pitari mate paridevamāno vicarati,",
  "atk-s0513a31:29_2": "sokaṁ vinodetuṁ na sakkoti.",
  "atk-s0513a31:29_3": "Atha satthā tassa sotāpattiphalūpanissayaṁ disvā sāvatthiṁ piṇḍāya caritvā pacchāsamaṇaṁ ādāya tassa",
  "atk-s0513a31:29_4": "gehaṁ gantvā paññattāsane nisinno taṁ vanditvā nisinnaṁ “kiṁ, upāsaka,",
  "atk-s0513a31:29_5": "socasī”ti vatvā “āma,",
  "atk-s0513a31:29_6": "bhante”ti vutte “āvuso,",
  "atk-s0513a31:29_7": "porāṇakapaṇḍitā paṇḍitānaṁ vacanaṁ sutvā pitari kālakate na sociṁsū”ti vatvā tena yācito atītaṁ āhari.",
  "atk-s0513a31:30_0": "Atīte bārāṇasiyaṁ brahmadatte rajjaṁ kārente bodhisatto kuṭumbikagehe nibbatti,",
  "atk-s0513a31:30_1": "“sujātakumāro”tissa nāmaṁ kariṁsu.",
  "atk-s0513a31:30_2": "Tassa vayappattassa pitāmaho kālamakāsi.",
  "atk-s0513a31:30_3": "Athassa pitā pitu kālakiriyato paṭṭhāya sokasamappito āḷāhanaṁ gantvā āḷāhanato aṭṭhīni āharitvā attano",
  "atk-s0513a31:30_4": "ārāme mattikāthūpaṁ katvā tāni tattha nidahitvā gatagatavelāya thūpaṁ pupphehi pūjetvā cetiyaṁ āvijjhanto",
  "atk-s0513a31:30_5": "paridevati,",
  "atk-s0513a31:30_6": "neva nhāyati na limpati na bhuñjati na kammante vicāreti.",
  "atk-s0513a31:30_7": "Taṁ disvā bodhisatto “pitā me ayyakassa matakālato paṭṭhāya sokābhibhūto carati,",
  "atk-s0513a31:30_8": "ṭhapetvā pana maṁ añño etaṁ saññāpetuṁ na sakkoti,",
  "atk-s0513a31:30_9": "ekena naṁ upāyena nissokaṁ karissāmī”ti bahigāme ekaṁ matagoṇaṁ disvā tiṇañca pānīyañca āharitvā tassa purato ṭhapetvā “khāda, khāda, piva,",
  "atk-s0513a31:30_10": "pivā”ti āha.",
  "atk-s0513a31:30_11": "Āgatāgatā naṁ disvā “samma sujāta,",
  "atk-s0513a31:30_12": "kiṁ ummattakosi,",
  "atk-s0513a31:30_13": "matagoṇassa tiṇodakaṁ desī”ti vadanti.",
  "atk-s0513a31:30_14": "So na kiñci paṭivadati.",
  "atk-s0513a31:30_15": "Athassa pitu santikaṁ gantvā “putto te ummattako jāto,",
  "atk-s0513a31:30_16": "matagoṇasssa tiṇodakaṁ detī”ti āhaṁsu.",
  "atk-s0513a31:30_17": "Taṁ sutvā kuṭumbikassa pitusoko apagato,",
  "atk-s0513a31:30_18": "puttasoko patiṭṭhito.",
  "atk-s0513a31:30_19": "So vegenāgantvā “nanu tvaṁ,",
  "atk-s0513a31:30_20": "tāta sujāta,",
  "atk-s0513a31:30_21": "paṇḍitosi,",
  "atk-s0513a31:30_22": "kiṁkāraṇā matagoṇassa tiṇodakaṁ desī”ti vatvā dve gāthā abhāsi –",
  "atk-s0513a31:31_0": "6.",
  "atk-s0513a31:32_0": "“Kiṁ nu santaramānova, lāyitvā haritaṁ tiṇaṁ;",
  "atk-s0513a31:33_0": "Khāda khādāti lapasi, gatasattaṁ jaraggavaṁ.",
  "atk-s0513a31:34_0": "7.",
  "atk-s0513a31:35_0": "“Na hi annena pānena, mato goṇo samuṭṭhahe;",
  "atk-s0513a31:36_0": "Tvañca tucchaṁ vilapasi, yathā taṁ dummatī tathā”ti.",
  "atk-s0513a31:37_0": "Tattha santaramānovāti turito viya hutvā.",
  "atk-s0513a31:37_1": "Lāyitvāti lunitvā.",
  "atk-s0513a31:37_2": "Lapasīti vilapasi.",
  "atk-s0513a31:37_3": "Gatasattaṁ jaraggavanti vigatajīvitaṁ jiṇṇagoṇaṁ.",
  "atk-s0513a31:37_4": "Yathā tanti ettha tanti nipātamattaṁ,",
  "atk-s0513a31:37_5": "yathā dummati appapañño vilapeyya,",
  "atk-s0513a31:37_6": "tathā tvaṁ tucchaṁ vilapasīti.",
  "atk-s0513a31:38_0": "Tato bodhisatto dve gāthā abhāsi –",
  "atk-s0513a31:39_0": "8.",
  "atk-s0513a31:40_0": "“Tatheva tiṭṭhati sīsaṁ, hatthapādā ca vāladhi;",
  "atk-s0513a31:41_0": "Sotā tatheva tiṭṭhanti, maññe goṇo samuṭṭhahe.",
  "atk-s0513a31:42_0": "9.",
  "atk-s0513a31:43_0": "“Nevayyakassa sīsañca, hatthapādā ca dissare;",
  "atk-s0513a31:44_0": "Rudaṁ mattikathūpasmiṁ, nanu tvaññeva dummatī”ti.",
  "atk-s0513a31:45_0": "Tattha tathevāti yathā pubbe ṭhitaṁ,",
  "atk-s0513a31:45_1": "tatheva tiṭṭhati.",
  "atk-s0513a31:45_2": "Maññeti etesaṁ sīsādīnaṁ tatheva ṭhitattā ayaṁ goṇo samuṭṭhaheyyāti maññāmi.",
  "atk-s0513a31:45_3": "Nevayyakassa sīsañcāti ayyakassa pana sīsañca hatthapādā ca na dissanti.",
  "atk-s0513a31:45_4": "“Piṭṭhipādā na dissare”tipi pāṭho.",
  "atk-s0513a31:45_5": "Nanu tvaññeva dummatīti ahaṁ tāva sīsādīni passanto evaṁ karomi,",
  "atk-s0513a31:45_6": "tvaṁ pana na kiñci passasi,",
  "atk-s0513a31:45_7": "jhāpitaṭṭhānato aṭṭhīni āharitvā mattikāthūpaṁ katvā paridevasi.",
  "atk-s0513a31:45_8": "Iti maṁ paṭicca sataguṇena sahassaguṇena satasahassaguṇena nanu tvaññeva dummati.",
  "atk-s0513a31:45_9": "Bhijjanadhammā nāma saṅkhārā bhijjanti,",
  "atk-s0513a31:45_10": "tattha kā paridevanāti.",
  "atk-s0513a31:46_0": "Taṁ sutvā bodhisattassa pitā “mama putto paṇḍito idhalokaparalokakiccaṁ jānāti,",
  "atk-s0513a31:46_1": "mama saññāpanatthāya etaṁ kammaṁ akāsī”ti cintetvā “tāta sujātapaṇḍita,",
  "atk-s0513a31:46_2": "‘sabbe saṅkhārā aniccā’ti me ñātā,",
  "atk-s0513a31:46_3": "ito paṭṭhāya na socissāmi,",
  "atk-s0513a31:46_4": "pitusokaharaṇakaputtena nāma tādisena bhavitabba”nti vatvā puttassa thutiṁ karonto āha –",
  "atk-s0513a31:47_0": "10.",
  "atk-s0513a31:48_0": "“Ādittaṁ vata maṁ santaṁ, ghatasittaṁva pāvakaṁ;",
  "atk-s0513a31:49_0": "Vārinā viya osiñcaṁ, sabbaṁ nibbāpaye daraṁ.",
  "atk-s0513a31:50_0": "11.",
  "atk-s0513a31:51_0": "“Abbahī vata me sallaṁ, yamāsi hadayassitaṁ;",
  "atk-s0513a31:52_0": "Yo me sokaparetassa, pitusokaṁ apānudi.",
  "atk-s0513a31:53_0": "12.",
  "atk-s0513a31:54_0": "“Sohaṁ abbūḷhasallosmi, vītasoko anāvilo;",
  "atk-s0513a31:55_0": "Na socāmi na rodāmi, tava sutvāna māṇava.",
  "atk-s0513a31:56_0": "13.",
  "atk-s0513a31:57_0": "“Evaṁ karonti sappaññā, ye honti anukampakā;",
  "atk-s0513a31:58_0": "Vinivattenti sokamhā, sujāto pitaraṁ yathā”ti.",
  "atk-s0513a31:59_0": "Tattha nibbāpayeti nibbāpayi.",
  "atk-s0513a31:59_1": "Daranti sokadarathaṁ.",
  "atk-s0513a31:59_2": "Sujāto pitaraṁ yathāti yathā mama putto sujāto maṁ pitaraṁ samānaṁ attano sappaññatāya sokamhā vinivattayi,",
  "atk-s0513a31:59_3": "evaṁ aññepi sappaññā sokamhā vinivattayantīti.",
  "atk-s0513a31:60_0": "Satthā imaṁ dhammadesanaṁ āharitvā saccāni pakāsetvā jātakaṁ samodhānesi,",
  "atk-s0513a31:60_1": "saccapariyosāne kuṭumbiko sotāpattiphale patiṭṭhahi.",
  "atk-s0513a31:60_2": "Tadā sujāto ahameva ahosinti.",
  "atk-s0513a31:61_0": "Sujātajātakavaṇṇanā dutiyā.",
  "atk-s0513a31:63_0": "[353] 3. Venasākhajātakavaṇṇanā",
  "atk-s0513a31:64_0": "Nayidaṁ niccaṁ bhavitabbanti idaṁ satthā bhaggesu saṁsumāragiraṁ nissāya bhesakaḷāvane viharanto bodhirājakumāraṁ ārabbha kathesi.",
  "atk-s0513a31:64_1": "Bodhirājakumāro nāma udenassa rañño putto tasmiṁ kāle saṁsumāragire vasanto ekaṁ pariyodātasippaṁ vaḍḍhakiṁ",
  "atk-s0513a31:64_2": "pakkosāpetvā aññehi rājūhi asadisaṁ katvā kokanadaṁ nāma pāsādaṁ kārāpesi.",
  "atk-s0513a31:64_3": "Kārāpetvā ca pana “ayaṁ vaḍḍhakī aññassapi rañño evarūpaṁ pāsādaṁ kareyyā”ti maccharāyanto tassa akkhīni uppāṭāpesi.",
  "atk-s0513a31:64_4": "Tenassa akkhīnaṁ uppāṭitabhāvo bhikkhusaṅghe pākaṭo jāto.",
  "atk-s0513a31:64_5": "Tasmā bhikkhū dhammasabhāyaṁ kathaṁ samuṭṭhāpesuṁ “āvuso,",
  "atk-s0513a31:64_6": "bodhirājakumāro kira tathārūpassa vaḍḍhakino akkhīni uppāṭāpesi,",
  "atk-s0513a31:64_7": "aho kakkhaḷo pharuso sāhasiko”ti.",
  "atk-s0513a31:64_8": "Satthā āgantvā “kāya nuttha,",
  "atk-s0513a31:64_9": "bhikkhave,",
  "atk-s0513a31:64_10": "etarahi kathāya sannisinnā”ti pucchitvā “imāya nāmā”ti vutte “na,",
  "atk-s0513a31:64_11": "bhikkhave, idāneva,",
  "atk-s0513a31:64_12": "pubbepesa kakkhaḷo pharuso sāhasikova.",
  "atk-s0513a31:64_13": "Na kevalañca idāneva,",
  "atk-s0513a31:64_14": "pubbepesa khattiyasahassānaṁ akkhīni uppāṭāpetvā māretvā tesaṁ maṁsena balikammaṁ kāresī”ti vatvā atītaṁ āhari.",
  "atk-s0513a31:65_0": "Atīte bārāṇasiyaṁ brahmadatte rajjaṁ kārente bodhisatto takkasilāyaṁ disāpāmokkho ācariyo ahosi.",
  "atk-s0513a31:65_1": "Jambudīpatale khattiyamāṇavā brāhmaṇamāṇavā ca tasseva santike sippaṁ uggaṇhiṁsu.",
  "atk-s0513a31:65_2": "Bārāṇasirañño putto brahmadattakumāro nāma tassa santike tayo vede uggaṇhi.",
  "atk-s0513a31:65_3": "So pana pakatiyāpi kakkhaḷo pharuso sāhasiko ahosi.",
  "atk-s0513a31:65_4": "Bodhisatto aṅgavijjāvasena tassa kakkhaḷapharusasāhasikabhāvaṁ ñatvā “tāta,",
  "atk-s0513a31:65_5": "tvaṁ kakkhaḷo pharuso sāhasiko,",
  "atk-s0513a31:65_6": "pharusena nāma laddhaṁ issariyaṁ aciraṭṭhitikaṁ hoti,",
  "atk-s0513a31:65_7": "so issariye vinaṭṭhe bhinnanāvo viya samudde patiṭṭhaṁ na labhati,",
  "atk-s0513a31:65_8": "tasmā mā evarūpo ahosī”ti taṁ ovadanto dve gāthā abhāsi –",
  "atk-s0513a31:66_0": "14.",
  "atk-s0513a31:67_0": "“Nayidaṁ niccaṁ bhavitabbaṁ brahmadatta, khemaṁ subhikkhaṁ sukhatā ca kāye;",
  "atk-s0513a31:68_0": "Atthaccaye mā ahu sampamūḷho, bhinnaplavo sāgarasseva majjhe.",
  "atk-s0513a31:69_0": "15.",
  "atk-s0513a31:70_0": "“Yāni karoti puriso, tāni attani passati;",
  "atk-s0513a31:71_0": "Kalyāṇakārī kalyāṇaṁ, pāpakārī ca pāpakaṁ;",
  "atk-s0513a31:72_0": "Yādisaṁ vapate bījaṁ, tādisaṁ harate phala”nti.",
  "atk-s0513a31:73_0": "Tattha sukhatā ca kāyeti tāta brahmadatta,",
  "atk-s0513a31:73_1": "yadetaṁ khemaṁ vā subhikkhaṁ vā yā vā esā sukhatā kāye,",
  "atk-s0513a31:73_2": "idaṁ sabbaṁ imesaṁ sattānaṁ niccaṁ sabbakālameva na bhavati,",
  "atk-s0513a31:73_3": "idaṁ pana aniccaṁ hutvā abhāvadhammaṁ.",
  "atk-s0513a31:73_4": "Atthaccayeti so tvaṁ aniccatāvasena issariye vigate attano atthassa accaye yathā nāma bhinnaplavo bhinnanāvo",
  "atk-s0513a31:73_5": "manusso sāgaramajjhe patiṭṭhaṁ alabhanto sampamūḷho hoti,",
  "atk-s0513a31:73_6": "evaṁ mā ahu sampamūḷho.",
  "atk-s0513a31:73_7": "Tāni attani passatīti tesaṁ kammānaṁ vipākaṁ vindanto tāni attani passati nāma.",
  "atk-s0513a31:74_0": "So ācariyaṁ vanditvā bārāṇasiṁ gantvā pitu sippaṁ dassetvā oparajje patiṭṭhāya pitu accayena rajjaṁ pāpuṇi.",
  "atk-s0513a31:74_1": "Tassa piṅgiyo nāma purohito ahosi kakkhaḷo pharuso sāhasiko.",
  "atk-s0513a31:74_2": "So yasalobhena cintesi “yaṁnūnāhaṁ iminā raññā sakalajambudīpe sabbe rājāno gāhāpeyyaṁ,",
  "atk-s0513a31:74_3": "evamesa ekarājā bhavissati,",
  "atk-s0513a31:74_4": "ahampi ekapurohito bhavissāmī”ti.",
  "atk-s0513a31:74_5": "So taṁ rājānaṁ attano kathaṁ gāhāpesi.",
  "atk-s0513a31:74_6": "Rājā mahatiyā senāya nagarā nikkhamitvā ekassa rañño nagaraṁ rundhitvā taṁ rājānaṁ gaṇhi.",
  "atk-s0513a31:74_7": "Etenupāyena sakalajambudīpe rajjaṁ gahetvā rājasahassaparivuto “takkasilāyaṁ rajjaṁ gaṇhissāmī”ti agamāsi.",
  "atk-s0513a31:74_8": "Bodhisatto nagaraṁ paṭisaṅkharitvā parehi appadhaṁsiyaṁ akāsi.",
  "atk-s0513a31:75_0": "Bārāṇasirājā gaṅgānadītīre mahato nigrodharukkhasssa mūle sāṇiṁ parikkhipāpetvā upari vitānaṁ kārāpetvā sayanaṁ paññapetvā nivāsaṁ gaṇhi.",
  "atk-s0513a31:75_1": "So jambudīpatale sahassarājāno gahetvā yujjhamānopi takkasilaṁ gahetuṁ asakkonto attano purohitaṁ pucchi “ācariya,",
  "atk-s0513a31:75_2": "mayaṁ ettakehi rājūhi saddhiṁ āgantvāpi takkasilaṁ gahetuṁ na sakkoma,",
  "atk-s0513a31:75_3": "kiṁ nu kho kātabba”nti.",
  "atk-s0513a31:75_4": "“Mahārāja,",
  "atk-s0513a31:75_5": "sahassarājūnaṁ akkhīni uppāṭetvā māretvā kucchiṁ phāletvā pañcamadhuramaṁsaṁ ādāya imasmiṁ nigrodhe adhivatthāya",
  "atk-s0513a31:75_6": "devatāya balikammaṁ katvā antavaṭṭīhi rukkhaṁ parikkhipitvā lohitapañcaṅgulikāni karoma,",
  "atk-s0513a31:75_7": "evaṁ no khippameva jayo bhavissatī”ti.",
  "atk-s0513a31:75_8": "Rājā “sādhū”ti paṭissuṇitvā antosāṇiyaṁ mahābale malle ṭhapetvā ekamekaṁ rājānaṁ pakkosāpetvā nippīḷanena",
  "atk-s0513a31:75_9": "visaññaṁ kāretvā akkhīni uppāṭetvā māretvā maṁsaṁ ādāya kaḷevarāni gaṅgāyaṁ pavāhetvā vuttappakāraṁ balikammaṁ",
  "atk-s0513a31:75_10": "kāretvā balibheriṁ ākoṭāpetvā yuddhāya gato.",
  "atk-s0513a31:76_0": "Athassa aṭṭālakato eko yakkho āgantvā dakkhiṇakkhiṁ uppāṭetvā agamāsi,",
  "atk-s0513a31:76_1": "athassa mahatī vedanā uppajji.",
  "atk-s0513a31:76_2": "So vedanāppatto āgantvā nigrodharukkhamūle paññattāsane uttānako nipajji.",
  "atk-s0513a31:76_3": "Tasmiṁ khaṇe eko gijjho ekaṁ tikhiṇakoṭikaṁ aṭṭhiṁ gahetvā rukkhagge nisinno maṁsaṁ khāditvā aṭṭhiṁ vissajjesi,",
  "atk-s0513a31:76_4": "aṭṭhikoṭi āgantvā rañño vāmakkhimhi ayasūlaṁ viya patitvā akkhiṁ bhindi.",
  "atk-s0513a31:76_5": "Tasmiṁ khaṇe bodhisattassa vacanaṁ sallakkhesi.",
  "atk-s0513a31:76_6": "So “amhākaṁ ācariyo ‘ime sattā bījānurūpaṁ phalaṁ viya kammānurūpaṁ vipākaṁ anubhontī’ti kathento idaṁ",
  "atk-s0513a31:76_7": "disvā kathesi maññe”ti vatvā vilapanto dve gāthā abhāsi –",
  "atk-s0513a31:77_0": "16.",
  "atk-s0513a31:78_0": "“Idaṁ tadācariyavaco, pārāsariyo yadabravi;",
  "atk-s0513a31:79_0": "‘Mā su tvaṁ akari pāpaṁ, yaṁ tvaṁ pacchā kataṁ tape’.",
  "atk-s0513a31:80_0": "17.",
  "atk-s0513a31:81_0": "“Ayameva so piṅgiya venasākho, yamhi ghātayiṁ khattiyānaṁ sahasssaṁ;",
  "atk-s0513a31:82_0": "Alaṅkate candanasārānulitte, tameva dukkhaṁ paccāgataṁ mama”nti.",
  "atk-s0513a31:83_0": "Tattha idaṁ tadācariyavacoti idaṁ taṁ ācariyassa vacanaṁ.",
  "atk-s0513a31:83_1": "Pārāsariyoti taṁ gottena kitteti.",
  "atk-s0513a31:83_2": "Pacchā katanti yaṁ pāpaṁ tayā kataṁ,",
  "atk-s0513a31:83_3": "pacchā taṁ tapeyya kilameyya,",
  "atk-s0513a31:83_4": "taṁ mā karīti ovādaṁ adāsi,",
  "atk-s0513a31:83_5": "ahaṁ panassa vacanaṁ na karinti.",
  "atk-s0513a31:83_6": "Ayamevāti nigrodharukkhaṁ dassento vilapati.",
  "atk-s0513a31:83_7": "Venasākhoti patthaṭasākho.",
  "atk-s0513a31:83_8": "Yamhi ghātayinti yamhi rukkhe khattiyasahassaṁ māresiṁ.",
  "atk-s0513a31:83_9": "Alaṅkate candanasārānulitteti rājālaṅkārehi alaṅkate lohitacandanasārānulitte te khattiye yatthāhaṁ ghātesiṁ,",
  "atk-s0513a31:83_10": "ayameva so rukkho idāni mayhaṁ kiñci parittāṇaṁ kātuṁ na sakkotīti dīpeti.",
  "atk-s0513a31:83_11": "Tameva dukkhanti yaṁ mayā paresaṁ akkhiuppāṭanadukkhaṁ kataṁ,",
  "atk-s0513a31:83_12": "idaṁ me tatheva paṭiāgataṁ,",
  "atk-s0513a31:83_13": "idāni no ācariyassa vacanaṁ matthakaṁ pattanti paridevati.",
  "atk-s0513a31:84_0": "So evaṁ paridevamāno aggamahesiṁ anussaritvā –",
  "atk-s0513a31:85_0": "18.",
  "atk-s0513a31:86_0": "“Sāmā ca kho candanalittagattā, laṭṭhīva sobhañjanakassa uggatā;",
  "atk-s0513a31:87_0": "Adisvā kālaṁ karissāmi ubbariṁ, taṁ me ito dukkhataraṁ bhavissatī”ti. –",
  "atk-s0513a31:88_0": "Gāthamāha –",
  "atk-s0513a31:89_0": "Tassattho –",
  "atk-s0513a31:89_1": "mama bhariyā suvaṇṇasāmā ubbarī yathā nāma siggurukkhassa uju uggatā sākhā mandamāluteritā kampamānā sobhati,",
  "atk-s0513a31:89_2": "evaṁ itthivilāsaṁ kurumānā sobhati,",
  "atk-s0513a31:89_3": "tamahaṁ idāni akkhīnaṁ bhinnattā ubbariṁ adisvāva kālaṁ karissāmi,",
  "atk-s0513a31:89_4": "taṁ me tassā adassanaṁ ito maraṇadukkhatopi dukkhataraṁ bhavissatīti.",
  "atk-s0513a31:90_0": "So evaṁ vilapantova maritvā niraye nibbatti.",
  "atk-s0513a31:90_1": "Na naṁ issariyaluddho purohito parittāṇaṁ kātuṁ sakkhi,",
  "atk-s0513a31:90_2": "na attano issariyaṁ.",
  "atk-s0513a31:90_3": "Tasmiṁ matamatteyeva balakāyo bhijjitvā palāyi.",
  "atk-s0513a31:91_0": "Satthā imaṁ dhammadesanaṁ āharitvā jātakaṁ samodhānesi –",
  "atk-s0513a31:91_1": "“tadā bārāṇasirājā bodhirājakumāro ahosi,",
  "atk-s0513a31:91_2": "piṅgiyo devadatto,",
  "atk-s0513a31:91_3": "disāpāmokkhācariyo pana ahameva ahosi”nti.",
  "atk-s0513a31:92_0": "Venasākhajātakavaṇṇanā tatiyā.",
  "atk-s0513a31:94_0": "[354] 4. Uragajātakavaṇṇanā",
  "atk-s0513a31:95_0": "Uragovatacaṁ jiṇṇanti idaṁ satthā jetavane viharanto mataputtakaṁ kuṭumbikaṁ ārabbha kathesi.",
  "atk-s0513a31:95_1": "Vatthu pana matabhariyamatapitikavatthusadisameva.",
  "atk-s0513a31:95_2": "Idhāpi tatheva satthā tassa nivesanaṁ gantvā taṁ āgantvā vanditvā nisinnaṁ “kiṁ, āvuso,",
  "atk-s0513a31:95_3": "socasī”ti pucchitvā “āma, bhante,",
  "atk-s0513a31:95_4": "puttassa me matakālato paṭṭhāya socāmī”ti vutte “āvuso,",
  "atk-s0513a31:95_5": "bhijjanadhammaṁ nāma bhijjati,",
  "atk-s0513a31:95_6": "nassanadhammaṁ nāma nassati,",
  "atk-s0513a31:95_7": "tañca kho na ekasmiṁyeva kule,",
  "atk-s0513a31:95_8": "nāpi ekasmiññeva gāme,",
  "atk-s0513a31:95_9": "atha kho aparimāṇesu cakkavāḷesu tīsu bhavesu amaraṇadhammo nāma natthi,",
  "atk-s0513a31:95_10": "tabbhāveneva ṭhātuṁ samattho ekasaṅkhāropi sassato nāma natthi,",
  "atk-s0513a31:95_11": "sabbe sattā maraṇadhammā,",
  "atk-s0513a31:95_12": "sabbe saṅkhārā bhijjanadhammā,",
  "atk-s0513a31:95_13": "porāṇakapaṇḍitāpi putte mate ‘maraṇadhammaṁ mataṁ,",
  "atk-s0513a31:95_14": "nassanadhammaṁ naṭṭha’nti na sociṁsū”ti vatvā tena yācito atītaṁ āhari.",
  "atk-s0513a31:96_0": "Atīte bārāṇasiyaṁ brahmadatte rajjaṁ kārente bodhisatto bārāṇasiyaṁ dvāragāmake brāhmaṇakule nibbattitvā",
  "atk-s0513a31:96_1": "kuṭumbaṁ saṇṭhapetvā kasikammena jīvikaṁ kappesi.",
  "atk-s0513a31:96_2": "Tassa putto ca dhītā cāti dve dārakā ahesuṁ.",
  "atk-s0513a31:96_3": "So puttassa vayappattassa samānakulato kumārikaṁ āharitvā adāsi,",
  "atk-s0513a31:96_4": "iti te dāsiyā saddhiṁ cha janā ahesuṁ –",
  "atk-s0513a31:96_5": "bodhisatto, bhariyā, putto, dhītā, suṇisā, dāsīti.",
  "atk-s0513a31:96_6": "Te samaggā sammodamānā piyasaṁvāsā ahesuṁ.",
  "atk-s0513a31:96_7": "Bodhisatto sesānaṁ pañcannaṁ evaṁ ovādaṁ deti “tumhe yathāladdhaniyāmeneva dānaṁ detha,",
  "atk-s0513a31:96_8": "sīlaṁ rakkhatha,",
  "atk-s0513a31:96_9": "uposathakammaṁ karotha,",
  "atk-s0513a31:96_10": "maraṇassatiṁ bhāvetha,",
  "atk-s0513a31:96_11": "tumhākaṁ maraṇabhāvaṁ sallakkhetha,",
  "atk-s0513a31:96_12": "imesañhi sattānaṁ maraṇaṁ dhuvaṁ,",
  "atk-s0513a31:96_13": "jīvitaṁ addhuvaṁ,",
  "atk-s0513a31:96_14": "sabbe saṅkhārā aniccā khayavayadhamminova,",
  "atk-s0513a31:96_15": "rattiñca divā ca appamattā hothā”ti.",
  "atk-s0513a31:96_16": "Te “sādhū”ti ovādaṁ sampaṭicchitvā appamattā maraṇassatiṁ bhāventi.",
  "atk-s0513a31:97_0": "Athekadivasaṁ bodhisatto puttena saddhiṁ khettaṁ gantvā kasati.",
  "atk-s0513a31:97_1": "Putto kacavaraṁ saṅkaḍḍhitvā jhāpeti.",
  "atk-s0513a31:97_2": "Tassāvidūre ekasmiṁ vammike āsīviso atthi.",
  "atk-s0513a31:97_3": "Dhūmo tassa akkhīni pahari.",
  "atk-s0513a31:97_4": "So kuddho nikkhamitvā “imaṁ nissāya mayhaṁ bhaya”nti catasso dāṭhā nimujjāpento taṁ ḍaṁsi,",
  "atk-s0513a31:97_5": "so parivattitvā patito.",
  "atk-s0513a31:97_6": "Bodhisatto parivattitvā taṁ patitaṁ disvā goṇe ṭhapetvā gantvā tassa matabhāvaṁ ñatvā taṁ ukkhipitvā",
  "atk-s0513a31:97_7": "ekasmiṁ rukkhamūle nipajjāpetvā pārupitvā neva rodi na paridevi –",
  "atk-s0513a31:97_8": "“bhijjanadhammaṁ pana bhinnaṁ,",
  "atk-s0513a31:97_9": "maraṇadhammaṁ mataṁ,",
  "atk-s0513a31:97_10": "sabbe saṅkhārā aniccā maraṇanipphattikā”ti aniccabhāvameva sallakkhetvā kasi.",
  "atk-s0513a31:97_11": "So khettasamīpena gacchantaṁ ekaṁ paṭivissakaṁ purisaṁ disvā “tāta,",
  "atk-s0513a31:97_12": "gehaṁ gacchasī”ti pucchitvā “āmā”ti vutte tena hi amhākampi gharaṁ gantvā brāhmaṇiṁ vadeyyāsi “ajja kira",
  "atk-s0513a31:97_13": "pubbe viya dvinnaṁ bhattaṁ anāharitvā ekassevāhāraṁ āhareyyātha,",
  "atk-s0513a31:97_14": "pubbe ca ekikāva dāsī āhāraṁ āharati,",
  "atk-s0513a31:97_15": "ajja pana cattāropi janā suddhavatthanivatthā gandhapupphahatthā āgaccheyyāthā”ti.",
  "atk-s0513a31:97_16": "So “sādhū”ti gantvā brāhmaṇiyā tatheva kathesi. Kena te, tāta,",
  "atk-s0513a31:97_17": "imaṁ sāsanaṁ dinnanti.",
  "atk-s0513a31:97_18": "Brāhmaṇena, ayyeti.",
  "atk-s0513a31:97_19": "Sā “putto me mato”ti aññāsi,",
  "atk-s0513a31:97_20": "kampanamattampissā nāhosi.",
  "atk-s0513a31:97_21": "Evaṁ subhāvitacittā suddhavatthanivatthā gandhapupphahatthā dāsiṁ pana āhāraṁ āharāpetvā sesehi saddhiṁ khettaṁ agamāsi.",
  "atk-s0513a31:97_22": "Ekassapi roditaṁ vā paridevitaṁ vā nāhosi.",
  "atk-s0513a31:98_0": "Bodhisatto puttassa nipannachāyāyameva nisīditvā bhuñji.",
  "atk-s0513a31:98_1": "Bhuttāvasāne sabbepi dārūni uddharitvā taṁ citakaṁ āropetvā gandhapupphehi pūjetvā jhāpesuṁ.",
  "atk-s0513a31:98_2": "Ekassa ca ekabindupi assu nāhosi,",
  "atk-s0513a31:98_3": "sabbepi subhāvitamaraṇassatino honti.",
  "atk-s0513a31:98_4": "Tesaṁ sīlatejena sakkassa āsanaṁ uṇhākāraṁ dassesi.",
  "atk-s0513a31:98_5": "So “ko nu kho maṁ ṭhānā cāvetukāmo”ti upadhārento tesaṁ guṇatejena uṇhabhāvaṁ ñatvā pasannamānaso hutvā",
  "atk-s0513a31:98_6": "“mayā etesaṁ santikaṁ gantvā sīhanādaṁ nadāpetvā sīhanādapariyosāne etesaṁ nivesanaṁ sattaratanaparipuṇṇaṁ",
  "atk-s0513a31:98_7": "katvā āgantuṁ vaṭṭatī”ti vegena tattha gantvā āḷāhanapasse ṭhito “tāta,",
  "atk-s0513a31:98_8": "kiṁ karothā”ti āha.",
  "atk-s0513a31:98_9": "“Ekaṁ manussaṁ jhāpema, sāmī”ti.",
  "atk-s0513a31:98_10": "“Na tumhe manussaṁ jhāpessatha,",
  "atk-s0513a31:98_11": "ekaṁ pana migaṁ māretvā pacatha maññe”ti.",
  "atk-s0513a31:98_12": "“Natthetaṁ sāmi,",
  "atk-s0513a31:98_13": "manussameva jhāpemā”ti.",
  "atk-s0513a31:98_14": "“Tena hi verimanusso vo bhavissatī”ti.",
  "atk-s0513a31:98_15": "Atha naṁ bodhisatto “orasaputto no sāmi,",
  "atk-s0513a31:98_16": "na veriko”ti āha.",
  "atk-s0513a31:98_17": "“Tena hi vo appiyaputto bhavissatī”ti?",
  "atk-s0513a31:98_18": "“Ativiya piyaputto, sāmī”ti.",
  "atk-s0513a31:98_19": "“Atha kasmā na rodasī”ti?",
  "atk-s0513a31:98_20": "So arodanakāraṇaṁ kathento paṭhamaṁ gāthamāha –",
  "atk-s0513a31:99_0": "19.",
  "atk-s0513a31:100_0": "“Uragova tacaṁ jiṇṇaṁ, hitvā gacchati saṁ tanuṁ;",
  "atk-s0513a31:101_0": "Evaṁ sarīre nibbhoge, pete kālakate sati.",
  "atk-s0513a31:102_0": "20.",
  "atk-s0513a31:103_0": "“Ḍayhamāno na jānāti, ñātīnaṁ paridevitaṁ;",
  "atk-s0513a31:104_0": "Tasmā etaṁ na socāmi, gato so tassa yā gatī”ti.",
  "atk-s0513a31:105_0": "Tattha saṁ tanunti attano sarīraṁ.",
  "atk-s0513a31:105_1": "Nibbhogeti jīvitindriyassa abhāvena bhogarahite.",
  "atk-s0513a31:105_2": "Peteti paralokaṁ paṭigate.",
  "atk-s0513a31:105_3": "Kālakateti katakāle,",
  "atk-s0513a31:105_4": "mateti attho.",
  "atk-s0513a31:105_5": "Idaṁ vuttaṁ hoti – sāmi,",
  "atk-s0513a31:105_6": "mama putto yathā nāma urago jiṇṇatacaṁ nicchinditvā anoloketvā anapekkho chaḍḍetvā gaccheyya,",
  "atk-s0513a31:105_7": "evaṁ attano sarīraṁ chaḍḍetvā gacchati,",
  "atk-s0513a31:105_8": "tassa jīvitindriyarahite sarīre evaṁ nibbhoge tasmiñca me putte pete puna paṭigate maraṇakālaṁ katvā ṭhite sati ko kāruññena vā paridevena vā attho.",
  "atk-s0513a31:105_9": "Ayañhi yathā sūlehi vijjhitvā ḍayhamāno sukhadukkhaṁ na jānāti,",
  "atk-s0513a31:105_10": "evaṁ ñātīnaṁ paridevitampi na jānāti,",
  "atk-s0513a31:105_11": "tena kāraṇenāhaṁ etaṁ na socāmi.",
  "atk-s0513a31:105_12": "Yā tassa attano gati,",
  "atk-s0513a31:105_13": "taṁ so gatoti.",
  "atk-s0513a31:106_0": "Sakko bodhisattassa vacanaṁ sutvā brāhmaṇiṁ pucchi “amma,",
  "atk-s0513a31:106_1": "tuyhaṁ so kiṁ hotī”ti?",
  "atk-s0513a31:106_2": "“Dasa māse kucchinā pariharitvā thaññaṁ pāyetvā hatthapāde saṇṭhapetvā vaḍḍhitaputto me, sāmī”ti. “Amma,",
  "atk-s0513a31:106_3": "pitā tāva purisabhāvena mā rodatu,",
  "atk-s0513a31:106_4": "mātu hadayaṁ pana mudukaṁ hoti,",
  "atk-s0513a31:106_5": "tvaṁ kasmā na rodasī”ti?",
  "atk-s0513a31:106_6": "Sā arodanakāraṇaṁ kathentī –",
  "atk-s0513a31:107_0": "21.",
  "atk-s0513a31:108_0": "“Anavhito tato āgā, ananuññāto ito gato;",
  "atk-s0513a31:109_0": "Yathāgato tathā gato, tattha kā paridevanā.",
  "atk-s0513a31:110_0": "22.",
  "atk-s0513a31:111_0": "“Ḍayhamāno na jānāti, ñātīnaṁ paridevitaṁ;",
  "atk-s0513a31:112_0": "Tasmā etaṁ na socāmi, gato so tassa yā gatī”ti. – gāthādvayamāha –",
  "atk-s0513a31:113_0": "Tattha anavhitoti ayaṁ tāta mayā paralokato anavhito ayācito.",
  "atk-s0513a31:113_1": "Āgāti amhākaṁ gehaṁ āgato.",
  "atk-s0513a31:113_2": "Itoti ito manussalokato gacchantopi mayā ananuññātova gato.",
  "atk-s0513a31:113_3": "Yathāgatoti āgacchantopi yathā attanova ruciyā āgato,",
  "atk-s0513a31:113_4": "gacchantopi tatheva gato.",
  "atk-s0513a31:113_5": "Tatthāti tasmiṁ tassa ito gamane kā paridevanā.",
  "atk-s0513a31:113_6": "Ḍayhamānoti gāthā vuttanayena veditabbā.",
  "atk-s0513a31:114_0": "Sakko brāhmaṇiyā kathaṁ sutvā tassa bhaginiṁ pucchi “amma,",
  "atk-s0513a31:114_1": "tuyhaṁ so kiṁ hotī”ti?",
  "atk-s0513a31:114_2": "“Bhātā me, sāmī”ti. “Amma,",
  "atk-s0513a31:114_3": "bhaginiyo nāma bhātūsu sinehā honti,",
  "atk-s0513a31:114_4": "tvaṁ kasmā na rodasī”ti?",
  "atk-s0513a31:114_5": "Sā arodanakāraṇaṁ kathentī –",
  "atk-s0513a31:115_0": "23.",
  "atk-s0513a31:116_0": "“Sace rode kisā assaṁ, tassā me kiṁ phalaṁ siyā;",
  "atk-s0513a31:117_0": "Ñātimittasuhajjānaṁ, bhiyyo no aratī siyā.",
  "atk-s0513a31:118_0": "24.",
  "atk-s0513a31:119_0": "Ḍayhamāno na jānāti, ñātīnaṁ paridevitaṁ;",
  "atk-s0513a31:120_0": "Tasmā etaṁ na socāmi, gato so tassa yā gatī”ti. – gāthādvayamāha –",
  "atk-s0513a31:121_0": "Tattha saceti yadi ahaṁ bhātari mate rodeyyaṁ,",
  "atk-s0513a31:121_1": "kisasarīrā assaṁ.",
  "atk-s0513a31:121_2": "Bhātu pana me tappaccayā vuḍḍhi nāma natthīti dasseti.",
  "atk-s0513a31:121_3": "Tassā meti tassā mayhaṁ rodantiyā kiṁ phalaṁ ko ānisaṁso bhaveyya.",
  "atk-s0513a31:121_4": "Mayhaṁ avuddhi pana paññāyatīti dīpeti.",
  "atk-s0513a31:121_5": "Ñātimittasuhajjānanti ñātimittasuhadānaṁ.",
  "atk-s0513a31:121_6": "Ayameva vā pāṭho.",
  "atk-s0513a31:121_7": "Bhiyyo noti ye amhākaṁ ñātī ca mittā ca suhadayā ca,",
  "atk-s0513a31:121_8": "tesaṁ adhikatarā arati siyā.",
  "atk-s0513a31:122_0": "Sakko bhaginiyā kathaṁ sutvā bhariyaṁ pucchi “amma,",
  "atk-s0513a31:122_1": "tuyhaṁ so kiṁ hotī”ti? “Pati me, sāmī”ti.",
  "atk-s0513a31:122_2": "“Itthiyo nāma patimhi mate vidhavā honti anāthā,",
  "atk-s0513a31:122_3": "tvaṁ kasmā na rodasī”ti.",
  "atk-s0513a31:122_4": "Sāpissa arodanakāraṇaṁ kathentī –",
  "atk-s0513a31:123_0": "25.",
  "atk-s0513a31:124_0": "“Yathāpi dārako candaṁ, gacchantamanurodati;",
  "atk-s0513a31:125_0": "Evaṁsampadamevetaṁ, yo petamanusocati.",
  "atk-s0513a31:126_0": "26.",
  "atk-s0513a31:127_0": "“Ḍayhamāno na jānāti, ñātīnaṁ paridevitaṁ;",
  "atk-s0513a31:128_0": "Tasmā etaṁ na socāmi, gato so tassa yā gatī”ti. – gāthādvayamāha –",
  "atk-s0513a31:129_0": "Tassattho –",
  "atk-s0513a31:129_1": "yathā nāma yattha katthaci yuttāyuttaṁ labbhanīyālabbhanīyaṁ ajānanto bāladārako mātu ucchaṅge nisinno",
  "atk-s0513a31:129_2": "puṇṇamāsiyaṁ puṇṇaṁ candaṁ ākāse gacchantaṁ disvā “amma,",
  "atk-s0513a31:129_3": "candaṁ me dehi, amma,",
  "atk-s0513a31:129_4": "candaṁ me dehī”ti punappunaṁ rodati,",
  "atk-s0513a31:129_5": "evaṁsampadamevetaṁ,",
  "atk-s0513a31:129_6": "evaṁnipphattikameva etaṁ tassa ruṇṇaṁ hoti,",
  "atk-s0513a31:129_7": "yo petaṁ kālakataṁ anusocati.",
  "atk-s0513a31:129_8": "Itopi ca bālataraṁ.",
  "atk-s0513a31:129_9": "Kiṁkāraṇā?",
  "atk-s0513a31:129_10": "So hi vijjamānacandaṁ anurodati,",
  "atk-s0513a31:129_11": "mayhaṁ pana pati mato etarahi avijjamāno sūlehi vijjhitvā ḍayhamānopi na kiñci jānātīti.",
  "atk-s0513a31:130_0": "Sakko bhariyāya vacanaṁ sutvā dāsiṁ pucchi “amma,",
  "atk-s0513a31:130_1": "tuyhaṁ so kiṁ hotī”ti? “Ayyo me, sāmī”ti.",
  "atk-s0513a31:130_2": "“Nanu tvaṁ iminā pīḷetvā pothetvā paribhuttā bhavissasi,",
  "atk-s0513a31:130_3": "tasmā “sumuttā aha”nti na rodasī”ti. ‘Sāmi,",
  "atk-s0513a31:130_4": "mā evaṁ avaca,",
  "atk-s0513a31:130_5": "na etaṁ etassa anucchavikaṁ,",
  "atk-s0513a31:130_6": "khantimettānuddayasampanno me ayyaputto,",
  "atk-s0513a31:130_7": "ure saṁvaḍḍhitaputto viya ahosī’ti.",
  "atk-s0513a31:130_8": "“Atha kasmā na rodasī”ti?",
  "atk-s0513a31:130_9": "Sāpissa arodanakāraṇaṁ kathentī –",
  "atk-s0513a31:131_0": "27.",
  "atk-s0513a31:132_0": "“Yathāpi udakakumbho, bhinno appaṭisandhiyo;",
  "atk-s0513a31:133_0": "Evaṁsampadamevetaṁ, yo petamanusocati.",
  "atk-s0513a31:134_0": "28.",
  "atk-s0513a31:135_0": "“Ḍayhamāno na jānāti, ñātīnaṁ paridevitaṁ;",
  "atk-s0513a31:136_0": "Tasmā etaṁ na socāmi, gato so tassa yā gatī”ti. – gāthādvayamāha –",
  "atk-s0513a31:137_0": "Tassattho –",
  "atk-s0513a31:137_1": "yathā nāma udakakumbho ukkhipiyamāno patitvā sattadhā bhinno puna tāni kapālāni paṭipāṭiyā ṭhapetvā saṁvidahitvā paṭipākatikaṁ kātuṁ na sakkoti,",
  "atk-s0513a31:137_2": "yo petamanusocati,",
  "atk-s0513a31:137_3": "tassapi etamanusocanaṁ evaṁnipphattikameva hoti,",
  "atk-s0513a31:137_4": "matassa puna jīvāpetuṁ asakkuṇeyyattā iddhimato vā iddhānubhāvena bhinnaṁ kumbhaṁ saṁvidahitvā udakassa pūretuṁ sakkā bhaveyya,",
  "atk-s0513a31:137_5": "kālakato pana iddhibalenāpi na sakkā paṭipākatitaṁ kātunti.",
  "atk-s0513a31:137_6": "Itarā gāthā vuttatthāyeva.",
  "atk-s0513a31:138_0": "Sakko sabbesaṁ dhammakathaṁ sutvā pasīditvā “tumhehi appamattehi maraṇassati bhāvitā,",
  "atk-s0513a31:138_1": "tumhe ito paṭṭhāya sahatthena kammaṁ mā karittha, ahaṁ,",
  "atk-s0513a31:138_2": "sakko devarājā,",
  "atk-s0513a31:138_3": "ahaṁ vo gehe satta ratanāni aparimāṇāni karissāmi,",
  "atk-s0513a31:138_4": "tumhe dānaṁ detha,",
  "atk-s0513a31:138_5": "sīlaṁ rakkhatha,",
  "atk-s0513a31:138_6": "uposathakammaṁ karotha,",
  "atk-s0513a31:138_7": "appamattā hothā”ti tesaṁ ovādaṁ datvā gehaṁ aparimitadhanaṁ katvā pakkāmi.",
  "atk-s0513a31:139_0": "Satthā imaṁ dhammadesanaṁ āharitvā saccāni pakāsetvā jātakaṁ samodhānesi,",
  "atk-s0513a31:139_1": "saccapariyosāne kuṭumbiko sotāpattiphale patiṭṭhahi.",
  "atk-s0513a31:139_2": "Tadā dāsī khujjuttarā ahosi,",
  "atk-s0513a31:139_3": "dhītā uppalavaṇṇā,",
  "atk-s0513a31:139_4": "putto rāhulo,",
  "atk-s0513a31:139_5": "mātā khemā,",
  "atk-s0513a31:139_6": "brāhmaṇo pana ahameva ahosinti.",
  "atk-s0513a31:140_0": "Uragajātakavaṇṇanā catutthā.",
  "atk-s0513a31:142_0": "[355] 5. Ghaṭajātakavaṇṇanā",
  "atk-s0513a31:143_0": "Aññesocanti rodantīti idaṁ satthā jetavane viharanto kosalarañño ekaṁ amaccaṁ ārabbha kathesi.",
  "atk-s0513a31:143_1": "Vatthu heṭṭhā kathitasadisameva.",
  "atk-s0513a31:143_2": "Idha pana rājā attano upakārasssa amaccassa mahantaṁ yasaṁ datvā paribhedakānaṁ kathaṁ gahetvā taṁ bandhāpetvā bandhanāgāre pavesesi.",
  "atk-s0513a31:143_3": "So tattha nisinnova sotāpattimaggaṁ nibbattesi.",
  "atk-s0513a31:143_4": "Rājā tassa guṇaṁ sallakkhetvā mocāpesi.",
  "atk-s0513a31:143_5": "So gandhamālaṁ ādāya satthu santikaṁ gantvā vanditvā nisīdi.",
  "atk-s0513a31:143_6": "Atha naṁ satthā “anattho kira te uppanno”ti pucchitvā “āma, bhante,",
  "atk-s0513a31:143_7": "anatthena pana me attho āgato,",
  "atk-s0513a31:143_8": "sotāpattimaggo nibbatto”ti vutte “na kho, upāsaka,",
  "atk-s0513a31:143_9": "tvaññeva anatthena atthaṁ āhari,",
  "atk-s0513a31:143_10": "porāṇakapaṇḍitāpi āhariṁsū”ti vatvā tena yācito atītaṁ āhari.",
  "atk-s0513a31:144_0": "Atīte bārāṇasiyaṁ brahmadatte rajjaṁ kārente bodhisatto tassa aggamahesiyā kucchimhi nibbatti,",
  "atk-s0513a31:144_1": "“ghaṭakumāro”tissa nāmaṁ kariṁsu.",
  "atk-s0513a31:144_2": "So aparena samayena takkasilāyaṁ uggahitasippo dhammena rajjaṁ kāresi.",
  "atk-s0513a31:144_3": "Tassa antepure eko amacco dubbhi.",
  "atk-s0513a31:144_4": "So taṁ paccakkhato ñatvā raṭṭhā pabbājesi.",
  "atk-s0513a31:144_5": "Tadā sāvatthiyaṁ dhaṅkarājā nāma rajjaṁ kāresi.",
  "atk-s0513a31:144_6": "So tassa santikaṁ gantvā taṁ upaṭṭhahitvā heṭṭhā vuttanayena attano vacanaṁ gāhāpetvā bārāṇasirajjaṁ gaṇhāpesi.",
  "atk-s0513a31:144_7": "Sopi rajjaṁ gahetvā bodhisattaṁ saṅkhalikāhi bandhāpetvā bandhanāgāraṁ pavesesi.",
  "atk-s0513a31:144_8": "Bodhisatto jhānaṁ nibbattetvā ākāse pallaṅkena nisīdi,",
  "atk-s0513a31:144_9": "dhaṅkassa sarīre ḍāho uppajji.",
  "atk-s0513a31:144_10": "So gantvā bodhisattassa suvaṇṇādāsaphullapadumasassirikaṁ mukhaṁ disvā bodhisattaṁ pucchanto paṭhamaṁ gāthamāha –",
  "atk-s0513a31:145_0": "29.",
  "atk-s0513a31:146_0": "“Aññe socanti rodanti, aññe assumukhā janā;",
  "atk-s0513a31:147_0": "Pasannamukhavaṇṇosi, kasmā ghaṭa na socasī”ti.",
  "atk-s0513a31:148_0": "Tattha aññeti taṁ ṭhapetvā sesamanussā.",
  "atk-s0513a31:149_0": "Athassa bodhisatto asocanakāraṇaṁ kathento catasso gāthā abhāsi –",
  "atk-s0513a31:150_0": "30.",
  "atk-s0513a31:151_0": "“Nābbhatītaharo soko, nānāgatasukhāvaho;",
  "atk-s0513a31:152_0": "Tasmā dhaṅka na socāmi, natthi soke dutīyatā.",
  "atk-s0513a31:153_0": "31.",
  "atk-s0513a31:154_0": "“Socaṁ paṇḍu kiso hoti, bhattañcassa na ruccati;",
  "atk-s0513a31:155_0": "Amittā sumanā honti, sallaviddhassa ruppato.",
  "atk-s0513a31:156_0": "32.",
  "atk-s0513a31:157_0": "“Gāme vā yadi vāraññe, ninne vā yadi vā thale;",
  "atk-s0513a31:158_0": "Ṭhitaṁ maṁ nāgamissati, evaṁ diṭṭhapado ahaṁ.",
  "atk-s0513a31:159_0": "33.",
  "atk-s0513a31:160_0": "“Yassattā nālamekova, sabbakāmarasāharo;",
  "atk-s0513a31:161_0": "Sabbāpi pathavī tassa, na sukhaṁ āvahissatī”ti.",
  "atk-s0513a31:162_0": "Tattha nābbhatītaharoti nābbhatītāhāro,",
  "atk-s0513a31:162_1": "ayameva vā pāṭho.",
  "atk-s0513a31:162_2": "Soko nāma abbhatītaṁ atikkantaṁ niruddhaṁ atthaṅgataṁ puna nāharati.",
  "atk-s0513a31:162_3": "Dutīyatāti sahāyatā.",
  "atk-s0513a31:162_4": "Atītāharaṇena vā anāgatāharaṇena vā soko nāma kassaci sahāyo na hoti,",
  "atk-s0513a31:162_5": "tenāpi kāraṇenāhaṁ na socāmīti vadati.",
  "atk-s0513a31:162_6": "Socanti socanto.",
  "atk-s0513a31:162_7": "Sallaviddhassa ruppatoti sokasallena viddhassa teneva ghaṭṭiyamānasssa “diṭṭhā vata no paccāmittassa piṭṭhī”ti amittā sumanā hontīti attho.",
  "atk-s0513a31:163_0": "Ṭhitaṁ maṁ nāgamissatīti samma dhaṅkarāja,",
  "atk-s0513a31:163_1": "etesu gāmādīsu yattha katthaci ṭhitaṁ maṁ paṇḍukisabhāvādikaṁ sokamūlakaṁ byasanaṁ na āgamissati.",
  "atk-s0513a31:163_2": "Evaṁ diṭṭhapadoti yathā taṁ byasanaṁ nāgacchati,",
  "atk-s0513a31:163_3": "evaṁ mayā jhānapadaṁ diṭṭhaṁ.",
  "atk-s0513a31:163_4": "“Aṭṭhalokadhammapada”ntipi vadantiyeva.",
  "atk-s0513a31:163_5": "Pāḷiyaṁ pana “na mattaṁ nāgamissatī”ti likhitaṁ,",
  "atk-s0513a31:163_6": "taṁ aṭṭhakathāyaṁ natthi.",
  "atk-s0513a31:163_7": "Pariyosānagāthāya icchitapatthitatthena jhānasukhasaṅkhātaṁ sabbakāmarasaṁ āharatīti sabbakāmarasāharo.",
  "atk-s0513a31:163_8": "Idaṁ vuttaṁ hoti –",
  "atk-s0513a31:163_9": "yassa rañño pahāya aññasahāye attāva eko sabbakāmarasāharo nālaṁ,",
  "atk-s0513a31:163_10": "sabbaṁ jhānasukhasaṅkhātaṁ kāmarasaṁ āharituṁ asamattho,",
  "atk-s0513a31:163_11": "tassa rañño sabbāpi pathavī na sukhaṁ āvahissati.",
  "atk-s0513a31:163_12": "Kāmāturassa hi sukhaṁ nāma natthi,",
  "atk-s0513a31:163_13": "yo pana kilesadaratharahitaṁ jhānasukhaṁ āharituṁ samattho,",
  "atk-s0513a31:163_14": "so rājā sukhī hotīti.",
  "atk-s0513a31:163_15": "Yo panetāya gāthāya “yassatthā nālameko”tipi pāṭho,",
  "atk-s0513a31:163_16": "tassattho na dissati.",
  "atk-s0513a31:164_0": "Iti dhaṅko imā catasso gāthā sutvā bodhisattaṁ khamāpetvā rajjaṁ paṭicchāpetvā pakkāmi.",
  "atk-s0513a31:164_1": "Bodhisattopi rajjaṁ amaccānaṁ paṭiniyyādetvā himavantapadesaṁ gantvā isipabbajjaṁ pabbajitvā aparihīnajjhāno brahmalokaparāyaṇo ahosi.",
  "atk-s0513a31:165_0": "Satthā imaṁ dhammadesanaṁ āharitvā jātakaṁ samodhānesi –",
  "atk-s0513a31:165_1": "“tadā dhaṅkarājā ānando ahosi,",
  "atk-s0513a31:165_2": "ghaṭarājā pana ahameva ahosi”nti.",
  "atk-s0513a31:166_0": "Ghaṭajātakavaṇṇanā pañcamā.",
  "atk-s0513a31:168_0": "[356] 6. Koraṇḍiyajātakavaṇṇanā",
  "atk-s0513a31:169_0": "Eko araññeti idaṁ satthā jetavane viharanto dhammasenāpatiṁ ārabbha kathesi.",
  "atk-s0513a31:169_1": "Thero kira āgatāgatānaṁ dussīlānaṁ migaluddakamacchabandhādīnaṁ diṭṭhadiṭṭhānaññeva “sīlaṁ gaṇhatha,",
  "atk-s0513a31:169_2": "sīlaṁ gaṇhathā”ti sīlaṁ deti.",
  "atk-s0513a31:169_3": "Te there garubhāvena tassa kathaṁ bhindituṁ asakkontā sīlaṁ gaṇhanti,",
  "atk-s0513a31:169_4": "gahetvā ca pana na rakkhanti,",
  "atk-s0513a31:169_5": "attano attano kammameva karonti.",
  "atk-s0513a31:169_6": "Thero saddhivihārike āmantetvā “āvuso,",
  "atk-s0513a31:169_7": "ime manussā mama santike sīlaṁ gaṇhiṁsu,",
  "atk-s0513a31:169_8": "gaṇhitvā ca pana na rakkhantī”ti āha. “Bhante,",
  "atk-s0513a31:169_9": "tumhe etesaṁ aruciyā sīlaṁ detha,",
  "atk-s0513a31:169_10": "ete tumhākaṁ kathaṁ bhindituṁ asakkontā gaṇhanti,",
  "atk-s0513a31:169_11": "tumhe ito paṭṭhāya evarūpānaṁ sīlaṁ mā adatthā”ti.",
  "atk-s0513a31:169_12": "Thero anattamano ahosi.",
  "atk-s0513a31:169_13": "Taṁ pavattiṁ sutvā bhikkhū dhammasabhāyaṁ kathaṁ samuṭṭhāpesuṁ – “āvuso,",
  "atk-s0513a31:169_14": "sāriputtatthero kira diṭṭhadiṭṭhānaññeva sīlaṁ detī”ti.",
  "atk-s0513a31:169_15": "Satthā āgantvā “kāya nuttha,",
  "atk-s0513a31:169_16": "bhikkhave,",
  "atk-s0513a31:169_17": "etarahi kathāya sannisinnā”ti pucchitvā “imāya nāmā”ti vutte “na,",
  "atk-s0513a31:169_18": "bhikkhave, idāneva,",
  "atk-s0513a31:169_19": "pubbepesa diṭṭhadiṭṭhānaṁ ayācantānaññeva sīlaṁ detī”ti vatvā atītaṁ āhari.",
  "atk-s0513a31:170_0": "Atīte bārāṇasiyaṁ brahmadatte rajjaṁ kārente bodhisatto brāhmaṇakule nibbattitvā vayappatto takkasilāyaṁ",
  "atk-s0513a31:170_1": "disāpāmokkhassa ācariyassa jeṭṭhantevāsiko koraṇḍiyo nāma ahosi.",
  "atk-s0513a31:170_2": "Tadā so ācariyo diṭṭhadiṭṭhānaṁ kevaṭṭādīnaṁ ayācantānaññeva “sīlaṁ gaṇhatha,",
  "atk-s0513a31:170_3": "sīlaṁ gaṇhathā”ti sīlaṁ deti.",
  "atk-s0513a31:170_4": "Te gahetvāpi na rakkhanti ācariyo tamatthaṁ antevāsikānaṁ ārocesi.",
  "atk-s0513a31:170_5": "Antevāsikā “bhante,",
  "atk-s0513a31:170_6": "tumhe etesaṁ aruciyā sīlaṁ detha,",
  "atk-s0513a31:170_7": "tasmā bhindanti,",
  "atk-s0513a31:170_8": "ito dāni paṭṭhāya yācantānaññeva dadeyyātha,",
  "atk-s0513a31:170_9": "mā ayācantāna”nti vadiṁsu.",
  "atk-s0513a31:170_10": "So vippaṭisārī ahosi,",
  "atk-s0513a31:170_11": "evaṁ santepi diṭṭhadiṭṭhānaṁ sīlaṁ detiyeva.",
  "atk-s0513a31:171_0": "Athekadivasaṁ ekasmā gāmā manussā āgantvā brāhmaṇavācanakatthāya ācariyaṁ nimantayiṁsu.",
  "atk-s0513a31:171_1": "So koraṇḍiyamāṇavaṁ pakkositvā “tāta,",
  "atk-s0513a31:171_2": "ahaṁ na gacchāmi,",
  "atk-s0513a31:171_3": "tvaṁ ime pañcasate māṇave gahetvā tattha gantvā vācanakāni sampaṭicchitvā amhākaṁ dinnakoṭṭhāsaṁ āharā”ti pesesi.",
  "atk-s0513a31:171_4": "So gantvā paṭinivattanto antarāmagge ekaṁ kandaraṁ disvā cintesi “amhākaṁ ācariyo diṭṭhadiṭṭhānaṁ ayācantānaññeva sīlaṁ deti,",
  "atk-s0513a31:171_5": "ito dāni paṭṭhāya yathā yācantānaññeva deti,",
  "atk-s0513a31:171_6": "tathā naṁ karissāmī”ti.",
  "atk-s0513a31:171_7": "So tesu māṇavesu sukhanisinnesu uṭṭhāya mahantaṁ mahantaṁ selaṁ ukkhipitvā kandarāyaṁ khipi,",
  "atk-s0513a31:171_8": "punappunaṁ khipiyeva.",
  "atk-s0513a31:171_9": "Atha naṁ te māṇavā uṭṭhāya “ācariya,",
  "atk-s0513a31:171_10": "kiṁ karosī”ti āhaṁsu.",
  "atk-s0513a31:171_11": "So na kiñci kathesi,",
  "atk-s0513a31:171_12": "te vegena gantvā ācariyassa ārocesuṁ.",
  "atk-s0513a31:171_13": "Ācariyo āgantvā tena saddhiṁ sallapanto paṭhamaṁ gāthamāha –",
  "atk-s0513a31:172_0": "34.",
  "atk-s0513a31:173_0": "“Eko araññe girikandarāyaṁ, paggayha paggayha silaṁ pavecchasi;",
  "atk-s0513a31:174_0": "Punappunaṁ santaramānarūpo, koraṇḍiya ko nu tava yidhattho”ti.",
  "atk-s0513a31:175_0": "Tattha ko nu tava yidhatthoti ko nu tava idha kandarāyaṁ silākhipanena attho.",
  "atk-s0513a31:176_0": "So tassa vacanaṁ sutvā ācariyaṁ pabodhetukāmo dutiyaṁ gāthamāha –",
  "atk-s0513a31:177_0": "35.",
  "atk-s0513a31:178_0": "“Ahañhimaṁ sāgarasevitantaṁ, samaṁ karissāmi yathāpi pāṇi;",
  "atk-s0513a31:179_0": "Vikiriya sānūni ca pabbatāni ca, tasmā silaṁ dariyā pakkhipāmī”ti.",
  "atk-s0513a31:180_0": "Tattha ahañhimanti ahañhi imaṁ mahāpathaviṁ.",
  "atk-s0513a31:180_1": "Sāgarasevitantanti sāgarehi sevitaṁ cāturantaṁ.",
  "atk-s0513a31:180_2": "Yathāpi pāṇīti hatthatalaṁ viya samaṁ karissāmi.",
  "atk-s0513a31:180_3": "Vikiriyāti vikiritvā.",
  "atk-s0513a31:180_4": "Sānūni ca pabbatāni cāti paṁsupabbate ca silāpabbate ca.",
  "atk-s0513a31:181_0": "Taṁ sutvā brāhmaṇo tatiyaṁ gāthamāha –",
  "atk-s0513a31:182_0": "36.",
  "atk-s0513a31:183_0": "“Nayimaṁ mahiṁ arahati pāṇikappaṁ, samaṁ manusso karaṇāya meko;",
  "atk-s0513a31:184_0": "Maññāmimaññeva dariṁ jigīsaṁ, koraṇḍiya hāhasi jīvaloka”nti.",
  "atk-s0513a31:185_0": "Tattha karaṇāya mekoti karaṇāya eko kātuṁ na sakkotīti dīpeti.",
  "atk-s0513a31:185_1": "Maññāmimaññeva dariṁ jigīsanti ahaṁ maññāmi tiṭṭhatu pathavī,",
  "atk-s0513a31:185_2": "imaññeva ekaṁ dariṁ jigīsaṁ pūraṇatthāya vāyamanto silā pariyesanto upāyaṁ vicinantova tvaṁ imaṁ jīvalokaṁ hāhasi jahissasi,",
  "atk-s0513a31:185_3": "marissasīti attho.",
  "atk-s0513a31:186_0": "Taṁ sutvā māṇavo catutthaṁ gāthamāha –",
  "atk-s0513a31:187_0": "37.",
  "atk-s0513a31:188_0": "“Sace ayaṁ bhūtadharaṁ na sakkā, samaṁ manusso karaṇāya meko;",
  "atk-s0513a31:189_0": "Evameva tvaṁ brahme ime manusse, nānādiṭṭhike nānayissasi te”ti.",
  "atk-s0513a31:190_0": "Tassattho –",
  "atk-s0513a31:190_1": "sace ayaṁ eko manusso imaṁ bhūtadharaṁ pathaviṁ samaṁ kātuṁ na sakkā na samattho,",
  "atk-s0513a31:190_2": "evameva tvaṁ ime dussīlamanusse nānādiṭṭhike nānayissasi,",
  "atk-s0513a31:190_3": "te evaṁ “sīlaṁ gaṇhatha,",
  "atk-s0513a31:190_4": "sīlaṁ gaṇhathā”ti vadanto attano vasaṁ na ānayissasi,",
  "atk-s0513a31:190_5": "paṇḍitapurisāyeva hi pāṇātipātaṁ “akusala”nti garahanti.",
  "atk-s0513a31:190_6": "Saṁsāramocakādayo panettha kusalasaññino,",
  "atk-s0513a31:190_7": "te tvaṁ kathaṁ ānayissasi,",
  "atk-s0513a31:190_8": "tasmā diṭṭhadiṭṭhānaṁ sīlaṁ adatvā yācantānaññeva dehīti.",
  "atk-s0513a31:191_0": "Taṁ sutvā ācariyo “yuttaṁ vadati koraṇḍiyo,",
  "atk-s0513a31:191_1": "idāni na evarūpaṁ karissāmī”ti attano viraddhabhāvaṁ ñatvā pañcamaṁ gāthamāha –",
  "atk-s0513a31:192_0": "38.",
  "atk-s0513a31:193_0": "“Saṁkhittarūpena bhavaṁ mamatthaṁ, akkhāsi koraṇḍiya evametaṁ;",
  "atk-s0513a31:194_0": "Yathā na sakkā pathavī samāyaṁ, kattuṁ manussena tathā manussā”ti.",
  "atk-s0513a31:195_0": "Tattha samāyanti samaṁ ayaṁ.",
  "atk-s0513a31:195_1": "Evaṁ ācariyo māṇavassa thutiṁ akāsi,",
  "atk-s0513a31:195_2": "sopi naṁ bodhetvā sayaṁ gharaṁ nesi.",
  "atk-s0513a31:196_0": "Satthā imaṁ dhammadesanaṁ āharitvā jātakaṁ samodhānesi –",
  "atk-s0513a31:196_1": "“tadā brāhmaṇo sāriputto ahosi,",
  "atk-s0513a31:196_2": "koraṇḍiyamāṇavo pana ahameva ahosi”nti.",
  "atk-s0513a31:197_0": "Koraṇḍiyajātakavaṇṇanā chaṭṭhā.",
  "atk-s0513a31:199_0": "[357] 7. Laṭukikajātakavaṇṇanā",
  "atk-s0513a31:200_0": "Vandāmi taṁ kuñjara saṭṭhihāyananti idaṁ satthā veḷuvane viharanto devadattaṁ ārabbha kathesi.",
  "atk-s0513a31:200_1": "Ekasmiñhi divase bhikkhū dhammasabhāyaṁ kathaṁ samuṭṭhāpesuṁ “āvuso,",
  "atk-s0513a31:200_2": "devadatto kakkhaḷo pharuso sāhasiko,",
  "atk-s0513a31:200_3": "sattesu karuṇāmattampissa natthī”ti.",
  "atk-s0513a31:200_4": "Satthā āgantvā “kāya nuttha,",
  "atk-s0513a31:200_5": "bhikkhave,",
  "atk-s0513a31:200_6": "etarahi kathāya sannisinnā”ti pucchitvā “imāya nāmā”ti vutte “na,",
  "atk-s0513a31:200_7": "bhikkhave, idāneva,",
  "atk-s0513a31:200_8": "pubbepesa nikkaruṇoyevā”ti vatvā atītaṁ āhari.",
  "atk-s0513a31:201_0": "Atīte bārāṇasiyaṁ brahmadatte rajjaṁ kārente bodhisatto hatthiyoniyaṁ nibbattitvā vayappatto pāsādiko",
  "atk-s0513a31:201_1": "mahākāyo asītisahassavāraṇaparivāro yūthapati hutvā himavantapadese vihāsi.",
  "atk-s0513a31:201_2": "Tadā ekā laṭukikā sakuṇikā hatthīnaṁ vicaraṇaṭṭhāne aṇḍāni nikkhipi,",
  "atk-s0513a31:201_3": "tāni pariṇatāni bhinditvā sakuṇapotakā nikkhamiṁsu.",
  "atk-s0513a31:201_4": "Tesu aviruḷhapakkhesu uppatituṁ asakkontesuyeva mahāsatto asītisahassavāraṇaparivuto gocarāya caranto taṁ padesaṁ patto.",
  "atk-s0513a31:201_5": "Taṁ disvā laṭukikā cintesi “ayaṁ hatthirājā mama potake madditvā māressati,",
  "atk-s0513a31:201_6": "handa naṁ puttakānaṁ parittāṇatthāya dhammikārakkhaṁ yācāmī”ti.",
  "atk-s0513a31:201_7": "Sā ubho pakkhe ekato katvā tassa purato ṭhatvā paṭhamaṁ gāthamāha –",
  "atk-s0513a31:202_0": "39.",
  "atk-s0513a31:203_0": "“Vandāmi taṁ kuñjara saṭṭhihāyanaṁ, āraññakaṁ yūthapatiṁ yasassiṁ;",
  "atk-s0513a31:204_0": "Pakkhehi taṁ pañjalikaṁ karomi, mā me vadhī puttake dubbalāyā”ti.",
  "atk-s0513a31:205_0": "Tattha saṭṭhihāyananti saṭṭhivassakāle hāyanabalaṁ.",
  "atk-s0513a31:205_1": "Yasassinti parivārasampannaṁ.",
  "atk-s0513a31:205_2": "Pakkhehi taṁ pañcalikaṁ karomīti ahaṁ pakkhehi taṁ añjalikaṁ karomīti attho.",
  "atk-s0513a31:206_0": "Mahāsatto “mā cintayi laṭukike,",
  "atk-s0513a31:206_1": "ahaṁ te puttake rakkhissāmī”ti sakuṇapotakānaṁ upari ṭhatvā asītiyā hatthisahassesu gatesu laṭukikaṁ",
  "atk-s0513a31:206_2": "āmantetvā “laṭukike amhākaṁ pacchato eko ekacāriko hatthī āgacchati,",
  "atk-s0513a31:206_3": "so amhākaṁ vacanaṁ na karissati,",
  "atk-s0513a31:206_4": "tasmiṁ āgate tampi yācitvā puttakānaṁ sotthibhāvaṁ kareyyāsī”ti vatvā pakkāmi.",
  "atk-s0513a31:206_5": "Sāpi tassa paccuggamanaṁ katvā ubhohi pakkhehi añjaliṁ katvā dutiyaṁ gāthamāha –",
  "atk-s0513a31:207_0": "40.",
  "atk-s0513a31:208_0": "“Vandāmi taṁ kuñjara ekacāriṁ, āraññakaṁ pabbatasānugocaraṁ;",
  "atk-s0513a31:209_0": "Pakkhehi taṁ pañjalikaṁ karomi, mā me vadhī puttake dubbalāyā”ti.",
  "atk-s0513a31:210_0": "Tattha pabbatasānugocaranti ghanaselapabbatesu ca paṁsupabbatesu ca gocaraṁ gaṇhantaṁ.",
  "atk-s0513a31:211_0": "So tassā vacanaṁ sutvā tatiyaṁ gāthamāha –",
  "atk-s0513a31:212_0": "41.",
  "atk-s0513a31:213_0": "“Vadhissāmi te laṭukike puttakāni, kiṁ me tuvaṁ kāhasi dubbalāsi;",
  "atk-s0513a31:214_0": "Sataṁ sahassānipi tādisīnaṁ, vāmena pādena papothayeyya”nti.",
  "atk-s0513a31:215_0": "Tattha vadhissāmi teti tvaṁ kasmā mama vicaraṇamagge puttakāni ṭhapesi,",
  "atk-s0513a31:215_1": "yasmā ṭhapesi,",
  "atk-s0513a31:215_2": "tasmā vadhissāmi te puttakānīti vadati.",
  "atk-s0513a31:215_3": "Kiṁ me tuvaṁ kāhasīti mayhaṁ mahāthāmassa tvaṁ dubbalā kiṁ karissasi.",
  "atk-s0513a31:215_4": "Papothayeyyanti ahaṁ tādisānaṁ laṭukikānaṁ satasahassampi vāmena pādena sañcuṇṇeyyaṁ,",
  "atk-s0513a31:215_5": "dakkhiṇapādena pana kathāva natthīti.",
  "atk-s0513a31:216_0": "Evañca pana vatvā so tassā puttake pādena sañcuṇṇetvā muttena pavāhetvā nadantova pakkāmi.",
  "atk-s0513a31:216_1": "Laṭukikā rukkhasākhāya nilīyitvā “idāni tāva vāraṇa nadanto gacchasi,",
  "atk-s0513a31:216_2": "katipāheneva me kiriyaṁ passissasi,",
  "atk-s0513a31:216_3": "kāyabalato ñāṇabalassa mahantabhāvaṁ na jānāsi, hotu,",
  "atk-s0513a31:216_4": "jānāpessāmi na”nti taṁ santajjayamānāva catutthaṁ gāthamāha –",
  "atk-s0513a31:217_0": "42.",
  "atk-s0513a31:218_0": "“Na heva sabbattha balena kiccaṁ, balañhi bālassa vadhāya hoti;",
  "atk-s0513a31:219_0": "Karissāmi te nāgarājā anatthaṁ, yo me vadhī puttake dubbalāyā”ti.",
  "atk-s0513a31:220_0": "Tattha balenāti kāyabalena.",
  "atk-s0513a31:220_1": "Anatthanti avuḍḍhiṁ.",
  "atk-s0513a31:220_2": "Yo meti yo tvaṁ mama dubbalāya puttake vadhī ghātesi.",
  "atk-s0513a31:221_0": "Sā evaṁ vatvā katipāhaṁ ekaṁ kākaṁ upaṭṭhahitvā tena tuṭṭhena “kiṁ te karomī”ti vuttā “sāmi,",
  "atk-s0513a31:221_1": "aññaṁ me kātabbaṁ natthi,",
  "atk-s0513a31:221_2": "ekassa pana ekacārikavāraṇassa tuṇḍena paharitvā tumhehi akkhīni bhinnāni paccāsīsāmī”ti āha.",
  "atk-s0513a31:221_3": "Sā tena “sādhū”ti sampaṭicchitā ekaṁ nīlamakkhikaṁ upaṭṭhahi.",
  "atk-s0513a31:221_4": "Tāyapi “kiṁ te,",
  "atk-s0513a31:221_5": "karomī”ti vuttā “iminā kākena ekacārikavāraṇassa akkhīsu bhinnesu tumhehi tattha āsāṭikaṁ pātetuṁ icchāmī”ti",
  "atk-s0513a31:221_6": "vatvā tāyapi “sādhū”ti vutte ekaṁ maṇḍūkaṁ upaṭṭhahitvā tena “kiṁ te,",
  "atk-s0513a31:221_7": "karomī”ti vuttā “yadā ekacārikavāraṇo andho hutvā pānīyaṁ pariyesati,",
  "atk-s0513a31:221_8": "tadā pabbatamatthake ṭhito saddaṁ katvā tasmiṁ pabbatamatthakaṁ abhiruhante otaritvā papāte saddaṁ kareyyātha,",
  "atk-s0513a31:221_9": "ahaṁ tumhākaṁ santikā ettakaṁ paccāsīsāmī”ti āha.",
  "atk-s0513a31:221_10": "Sopi tassā vacanaṁ “sādhū”ti sampaṭicchi.",
  "atk-s0513a31:222_0": "Athekadivasaṁ kāko vāraṇassa dvepi akkhīni tuṇḍena bhindi,",
  "atk-s0513a31:222_1": "nīlamakkhikā āsāṭikaṁ pātesi.",
  "atk-s0513a31:222_2": "So puḷavehi khajjanto vedanāppatto pipāsābhibhūto pānīyaṁ pariyesamāno vicari.",
  "atk-s0513a31:222_3": "Tasmiṁ kāle maṇḍūko pabbatamatthake ṭhatvā saddamakāsi.",
  "atk-s0513a31:222_4": "Vāraṇo “ettha pānīyaṁ bhavissatī”ti pabbatamatthakaṁ abhiruhi.",
  "atk-s0513a31:222_5": "Atha maṇḍūko otaritvā papāte ṭhatvā saddamakāsi.",
  "atk-s0513a31:222_6": "Vāraṇo “ettha pānīyaṁ bhavissatī”ti papātābhimukho gacchanto parigaḷitvā pabbatapāde patitvā jīvitakkhayaṁ pāpuṇi.",
  "atk-s0513a31:222_7": "Laṭukikā tassa matabhāvaṁ ñatvā “diṭṭhā me paccāmittassa piṭṭhī”ti haṭṭhatuṭṭhā tassa khandhe caṅkamitvā yathākammaṁ gatā.",
  "atk-s0513a31:223_0": "Satthā “na,",
  "atk-s0513a31:223_1": "bhikkhave,",
  "atk-s0513a31:223_2": "kenaci saddhiṁ veraṁ nāma kātabbaṁ,",
  "atk-s0513a31:223_3": "evaṁ balasampannampi vāraṇaṁ ime cattāro janā ekato hutvā vāraṇassa jīvitakkhayaṁ pāpesu”nti –",
  "atk-s0513a31:224_0": "43.",
  "atk-s0513a31:225_0": "“Kākañca passa laṭukikaṁ, maṇḍūkaṁ nīlamakkhikaṁ;",
  "atk-s0513a31:226_0": "Ete nāgaṁ aghātesuṁ, passa verassa verinaṁ;",
  "atk-s0513a31:227_0": "Tasmā hi veraṁ na kayirātha, appiyenapi kenacī”ti. –",
  "atk-s0513a31:228_0": "Imaṁ abhisambuddhagāthaṁ vatvā jātakaṁ samodhānesi.",
  "atk-s0513a31:229_0": "Tattha passāti aniyāmitālapanametaṁ,",
  "atk-s0513a31:229_1": "bhikkhū pana sandhāya vuttattā passatha bhikkhaveti vuttaṁ hoti.",
  "atk-s0513a31:229_2": "Eteti ete cattāro ekato hutvā.",
  "atk-s0513a31:229_3": "Aghātesunti taṁ vadhiṁsu.",
  "atk-s0513a31:229_4": "Passa verassa verinanti passatha verikānaṁ verassa gatinti attho.",
  "atk-s0513a31:230_0": "Tadā ekacārikahatthī devadatto ahosi, yūthapati pana ahameva ahosinti.",
  "atk-s0513a31:231_0": "Laṭukikajātakavaṇṇanā sattamā.",
  "atk-s0513a31:233_0": "[358] 8. Cūḷadhammapālajātakavaṇṇanā",
  "atk-s0513a31:234_0": "Ahamevadūsiyā bhūnahatāti idaṁ satthā veḷuvane viharanto devadattassa vadhāya parisakkanaṁ ārabbha kathesi.",
  "atk-s0513a31:234_1": "Aññesu jātakesu devadatto bodhisattassa tāsamattampi kātuṁ nāsakkhi,",
  "atk-s0513a31:234_2": "imasmiṁ pana cūḷadhammapālajātake bodhisattassa sattamāsikakāle hatthapāde ca sīsañca chedāpetvā asimālakaṁ nāma kāresi.",
  "atk-s0513a31:234_3": "Daddarajātake gīvaṁ gahetvā māretvā uddhane maṁsaṁ pacitvā khādi.",
  "atk-s0513a31:234_4": "Khantīvādījātake dvīhipi kasāhi pahārasahassehi tāḷāpetvā hatthapāde ca kaṇṇanāsañca chedāpetvā jaṭāsu",
  "atk-s0513a31:234_5": "gahetvā kaḍḍhāpetvā uttānakaṁ nipajjāpetvā ure pādena paharitvā gato.",
  "atk-s0513a31:234_6": "Bodhisatto taṁ divasaṁyeva jīvitakkhayaṁ pāpuṇi.",
  "atk-s0513a31:234_7": "Cūḷanandiyajātakepi mahākapijātakepi māresiyeva.",
  "atk-s0513a31:234_8": "Evameva so dīgharattaṁ vadhāya parisakkanto buddhakālepi parisakkiyeva.",
  "atk-s0513a31:234_9": "Athekadivasaṁ bhikkhū dhammasabhāyaṁ kathaṁ samuṭṭhāpesuṁ – “āvuso,",
  "atk-s0513a31:234_10": "devadatto buddhānaṁ māraṇatthameva upāyaṁ karoti,",
  "atk-s0513a31:234_11": "‘sammāsambuddhaṁ mārāpessāmī’ti dhanuggahe payojesi,",
  "atk-s0513a31:234_12": "silaṁ pavijjhi,",
  "atk-s0513a31:234_13": "nāḷāgiriṁ vissajjāpesī”ti.",
  "atk-s0513a31:234_14": "Satthā āgantvā ‘kāya nuttha,",
  "atk-s0513a31:234_15": "bhikkhave,",
  "atk-s0513a31:234_16": "etarahi kathāya sannisinnā”ti pucchitvā “imāya nāmā”ti vutte “na,",
  "atk-s0513a31:234_17": "bhikkhave, idāneva,",
  "atk-s0513a31:234_18": "pubbepesa mayhaṁ vadhāya parisakkiyeva,",
  "atk-s0513a31:234_19": "idāni pana tāsamattampi kātuṁ na sakkoti,",
  "atk-s0513a31:234_20": "pubbe maṁ cūḷadhammapālakumārakāle attano puttaṁ samānaṁ jīvatakkhayaṁ pāpetvā asimālakaṁ kāresī”ti vatvā atītaṁ āhari.",
  "atk-s0513a31:235_0": "Atīte bārāṇasiyaṁ mahāpatāpe nāma rajjaṁ kārente bodhisatto tassa aggamahesiyā candādeviyā kucchimhi nibbatti,",
  "atk-s0513a31:235_1": "“dhammapālo”tissa nāmaṁ kariṁsu.",
  "atk-s0513a31:235_2": "Tamenaṁ sattamāsikakāle mātā gandhodakena nhāpetvā alaṅkaritvā kīḷāpayamānā nisīdi.",
  "atk-s0513a31:235_3": "Rājā tassā vasanaṭṭhānaṁ agamāsi.",
  "atk-s0513a31:235_4": "Sā puttaṁ kīḷāpayamānā puttasinehena samappitā hutvā rājānaṁ passitvāpi na uṭṭhahi.",
  "atk-s0513a31:235_5": "So cintesi “ayaṁ idāneva tāva puttaṁ nissāya mānaṁ karoti,",
  "atk-s0513a31:235_6": "maṁ kismiñci na maññati,",
  "atk-s0513a31:235_7": "putte pana vaḍḍhante mayi ‘manusso’tipi saññaṁ na karissati,",
  "atk-s0513a31:235_8": "idāneva naṁ ghātessāmī”ti.",
  "atk-s0513a31:235_9": "So nivattitvā rājāsane nisīditvā “attano vidhānena āgacchatū”ti coraghātakaṁ pakkosāpesi.",
  "atk-s0513a31:235_10": "So kāsāyavatthanivattho rattamālādharo pharasuṁ aṁse ṭhapetvā upadhānaghaṭikaṁ hatthapādaṭhapanadaṇḍakañca",
  "atk-s0513a31:235_11": "ādāya āgantvā rājānaṁ vanditvā “kiṁ karomi,",
  "atk-s0513a31:235_12": "devā”ti aṭṭhāsi.",
  "atk-s0513a31:235_13": "Deviyā sirigabbhaṁ gantvā dhammapālaṁ ānehīti.",
  "atk-s0513a31:235_14": "Devīpi rañño kujjhitvā nivattanabhāvaṁ ñatvā bodhisattaṁ ure nipajjāpetvā rodamānā nisīdi.",
  "atk-s0513a31:235_15": "Coraghātako gantvā taṁ piṭṭhiyaṁ hatthena paharitvā hatthato kumāraṁ acchinditvā ādāya rañño santikaṁ āgantvā “kiṁ karomi,",
  "atk-s0513a31:235_16": "devā”ti āha.",
  "atk-s0513a31:235_17": "Rājā ekaṁ phalakaṁ āharāpetvā purato nikkhipāpetvā “idha naṁ nipajjāpehī”ti āha.",
  "atk-s0513a31:235_18": "So tathā akāsi.",
  "atk-s0513a31:236_0": "Candādevī puttassa pacchatova paridevamānā āgacchi.",
  "atk-s0513a31:236_1": "Puna coraghātako “kiṁ karomī,",
  "atk-s0513a31:236_2": "devā”ti āha.",
  "atk-s0513a31:236_3": "Dhammapālassa hatthe chindāti.",
  "atk-s0513a31:236_4": "Candādevī “mahārāja,",
  "atk-s0513a31:236_5": "mama putto sattamāsiko bālako na kiñci jānāti,",
  "atk-s0513a31:236_6": "natthetassa doso,",
  "atk-s0513a31:236_7": "doso pana honto mayi bhaveyya,",
  "atk-s0513a31:236_8": "tasmā mayhaṁ hatthe chedāpehī”ti imamatthaṁ pakāsentī paṭhamaṁ gāthamāha –",
  "atk-s0513a31:237_0": "44.",
  "atk-s0513a31:238_0": "“Ahameva dūsiyā bhūnahatā, rañño mahāpatāpassa;",
  "atk-s0513a31:239_0": "Etaṁ muñcatu dhammapālaṁ, hatthe me deva chedehī”ti.",
  "atk-s0513a31:240_0": "Tattha dūsiyāti dūsikā,",
  "atk-s0513a31:240_1": "tumhe disvā anuṭṭhahamānā dosakārikāti attho.",
  "atk-s0513a31:240_2": "“Dūsikā”tipi pāṭho,",
  "atk-s0513a31:240_3": "ayamevattho.",
  "atk-s0513a31:240_4": "Bhūnahatāti hatabhūnā,",
  "atk-s0513a31:240_5": "hatavuḍḍhīti attho.",
  "atk-s0513a31:240_6": "Raññoti idaṁ “dūsiyā”ti padena yojetabbaṁ.",
  "atk-s0513a31:240_7": "Ahaṁ rañño mahāpatāpassa aparādhakārikā,",
  "atk-s0513a31:240_8": "nāyaṁ kumāro,",
  "atk-s0513a31:240_9": "tasmā niraparādhaṁ etaṁ bālakaṁ muñcatu dhammapālaṁ,",
  "atk-s0513a31:240_10": "sacepi hatthe chedāpetukāmo,",
  "atk-s0513a31:240_11": "dosakārikāya hatthe me, deva,",
  "atk-s0513a31:240_12": "chedehīti ayamettha attho.",
  "atk-s0513a31:241_0": "Rājā coraghātakaṁ olokesi.",
  "atk-s0513a31:241_1": "“Kiṁ karomi, devā”ti?",
  "atk-s0513a31:241_2": "“Papañcaṁ akatvā hatthe chedā”ti.",
  "atk-s0513a31:241_3": "Tasmiṁ khaṇe coraghātako tikhiṇapharasuṁ gahetvā kumārassa taruṇavaṁsakaḷīre viya dve hatthe chindi.",
  "atk-s0513a31:241_4": "So dvīsu hatthesu chijjamānesu neva rodi na paridevi,",
  "atk-s0513a31:241_5": "khantiñca mettañca purecārikaṁ katvā adhivāsesi.",
  "atk-s0513a31:241_6": "Candā pana devī chinnahatthakoṭiṁ gahetvā ucchaṅge katvā lohitalittā paridevamānā vicari.",
  "atk-s0513a31:241_7": "Puna coraghātako “kiṁ karomi,",
  "atk-s0513a31:241_8": "devā”ti pucchi.",
  "atk-s0513a31:241_9": "“Dvepi pāde chindā”ti.",
  "atk-s0513a31:241_10": "Taṁ sutvā candādevī dutiyaṁ gāthamāha –",
  "atk-s0513a31:242_0": "45.",
  "atk-s0513a31:243_0": "“Ahameva dūsiyā bhūnahatā, rañño mahāpatāpassa;",
  "atk-s0513a31:244_0": "Etaṁ muñcatu dhammapālaṁ, pāde me deva chedehī”ti.",
  "atk-s0513a31:245_0": "Tattha adhippāyo vuttanayeneva veditabbo.",
  "atk-s0513a31:246_0": "Rājāpi puna coraghātakaṁ āṇāpesi.",
  "atk-s0513a31:246_1": "So ubhopi pāde chindi.",
  "atk-s0513a31:246_2": "Candādevī pādakoṭimpi gahetvā ucchaṅge katvā lohitalittā paridevamānā “sāmi mahāpatāpa,",
  "atk-s0513a31:246_3": "chinnahatthapādā nāma dārakā mātarā posetabbā honti,",
  "atk-s0513a31:246_4": "ahaṁ bhatiṁ katvā mama puttakaṁ posessāmi,",
  "atk-s0513a31:246_5": "dehi me eta”nti āha.",
  "atk-s0513a31:246_6": "Coraghātako “kiṁ deva katā rājāṇā,",
  "atk-s0513a31:246_7": "niṭṭhitaṁ mama kicca”nti pucchi.",
  "atk-s0513a31:246_8": "“Na tāva niṭṭhita”nti.",
  "atk-s0513a31:246_9": "“Atha kiṁ karomi, devā”ti?",
  "atk-s0513a31:246_10": "“Sīsamassa chindā”ti.",
  "atk-s0513a31:246_11": "Taṁ sutvā candādevī tatiyaṁ gāthamāha –",
  "atk-s0513a31:247_0": "46.",
  "atk-s0513a31:248_0": "“Ahameva dūsiyā bhūnahatā, rañño mahāpatāpassa;",
  "atk-s0513a31:249_0": "Etaṁ muñcatu dhammapālaṁ, sīsaṁ me deva chedehī”ti.",
  "atk-s0513a31:250_0": "Vatvā ca pana attano sīsaṁ upanesi.",
  "atk-s0513a31:251_0": "Puna coraghātako “kiṁ karomi,",
  "atk-s0513a31:251_1": "devā”ti pucchi.",
  "atk-s0513a31:251_2": "“Sīsamassa chindā”ti.",
  "atk-s0513a31:251_3": "So sīsaṁ chinditvā “katā, deva,",
  "atk-s0513a31:251_4": "rājāṇā”ti pucchi.",
  "atk-s0513a31:251_5": "“Na tāva katā”ti.",
  "atk-s0513a31:251_6": "“Atha kiṁ karomi, devā”ti?",
  "atk-s0513a31:251_7": "“Asituṇḍena naṁ sampaṭicchitvā asimālakaṁ nāma karohī”ti.",
  "atk-s0513a31:251_8": "So tassa kaḷevaraṁ ākāse khipitvā asituṇḍena sampaṭicchitvā asimālakaṁ nāma katvā mahātale vippakiri.",
  "atk-s0513a31:251_9": "Candādevī bodhisattassa maṁse ucchaṅge katvā mahātale rodamānā paridevamānā imā gāthā abhāsi –",
  "atk-s0513a31:252_0": "47.",
  "atk-s0513a31:253_0": "“Na hi nūnimassa rañño, mittāmaccā ca vijjare suhadā;",
  "atk-s0513a31:254_0": "Ye na vadanti rājānaṁ, mā ghātayi orasaṁ puttaṁ.",
  "atk-s0513a31:255_0": "48.",
  "atk-s0513a31:256_0": "“Na hi nūnimassa rañño, ñātī mittā ca vijjare suhadā;",
  "atk-s0513a31:257_0": "Ye na vadanti rājānaṁ, mā ghātayi atrajaṁ putta”nti.",
  "atk-s0513a31:258_0": "Tattha mittāmaccā ca vijjare suhadāti nūna imassa rañño daḷhamittā vā sabbakiccesu sahabhāvino amaccā vā muduhadayatāya suhadā vā keci na vijjanti.",
  "atk-s0513a31:258_1": "Ye na vadantīti ye adhunā āgantvā “attano piyaputtaṁ mā ghātayī”ti na vadanti,",
  "atk-s0513a31:258_2": "imaṁ rājānaṁ paṭisedhenti,",
  "atk-s0513a31:258_3": "te natthiyevāti maññe.",
  "atk-s0513a31:258_4": "Dutiyagāthāyaṁ ñātīti ñātakā.",
  "atk-s0513a31:259_0": "Imā pana dve gāthā vatvā candādevī ubhohi hatthehi hadayamaṁsaṁ dhārayamānā tatiyaṁ gāthamāha –",
  "atk-s0513a31:260_0": "49.",
  "atk-s0513a31:261_0": "“Candanasārānulittā, bāhā chijjanti dhammapālassa;",
  "atk-s0513a31:262_0": "Dāyādassa pathabyā, pāṇā me deva rujjhantī”ti.",
  "atk-s0513a31:263_0": "Tattha dāyādassa pathabyāti pitusantakāya cāturantāya pathaviyā dāyādassa lohitacandanasārānulittā hatthā chijjanti,",
  "atk-s0513a31:263_1": "pādā chijjanti,",
  "atk-s0513a31:263_2": "sīsañca chijjati,",
  "atk-s0513a31:263_3": "asimālakopi kato,",
  "atk-s0513a31:263_4": "tava vaṁsaṁ pacchinditvā gatosi dānīti evamādīni vilapanti evamāha.",
  "atk-s0513a31:263_5": "Pāṇā me deva rujjhantīti deva,",
  "atk-s0513a31:263_6": "mayhampi imaṁ sokaṁ sandhāretuṁ asakkontiyā jīvitaṁ rujjhatīti.",
  "atk-s0513a31:264_0": "Tassā evaṁ paridevamānāya eva ḍayhamāne veḷuvane veḷu viya hadayaṁ phali,",
  "atk-s0513a31:264_1": "sā tattheva jīvitakkhayaṁ pattā.",
  "atk-s0513a31:264_2": "Rājāpi pallaṅke ṭhātuṁ asakkonto mahātale pati,",
  "atk-s0513a31:264_3": "padaratalaṁ dvidhā bhijji,",
  "atk-s0513a31:264_4": "so tatopi bhūmiyaṁ pati.",
  "atk-s0513a31:264_5": "Tato catunahutādhikadviyojanasatasahassabahalāpi ghanapathavī tassa aguṇaṁ dhāretuṁ asakkontī bhijjitvā vivaramadāsi,",
  "atk-s0513a31:264_6": "avīcito jālā uṭṭhāya kuladattikena kambalena parikkhipantī viya taṁ gahetvā avīcimhi khipi.",
  "atk-s0513a31:264_7": "Candāya ca bodhisattassa ca amaccā sarīrakiccaṁ kariṁsu.",
  "atk-s0513a31:265_0": "Satthā imaṁ dhammadesanaṁ āharitvā jātakaṁ samodhānesi –",
  "atk-s0513a31:265_1": "“tadā rājā devadatto ahosi,",
  "atk-s0513a31:265_2": "candādevī mahāpajāpatigotamī,",
  "atk-s0513a31:265_3": "dhammapālakumāro pana ahameva ahosi”nti.",
  "atk-s0513a31:266_0": "Cūḷadhammapālajātakavaṇṇanā aṭṭhamā.",
  "atk-s0513a31:268_0": "[359] 9. Suvaṇṇamigajātakavaṇṇanā",
  "atk-s0513a31:269_0": "Vikkamare haripādāti idaṁ satthā jetavane viharanto sāvatthiyaṁ ekaṁ kuladhītaraṁ ārabbha kathesi.",
  "atk-s0513a31:269_1": "Sā kira sāvatthiyaṁ dvinnaṁ aggasāvakānaṁ upaṭṭhākakulassa dhītā saddhā pasannā buddhamāmakā dhammamāmakā",
  "atk-s0513a31:269_2": "saṅghamāmakā ācārasampannā paṇḍitā dānādipuññābhiratā.",
  "atk-s0513a31:269_3": "Taṁ aññaṁ sāvatthiyameva samānajātikaṁ micchādiṭṭhikakulaṁ vāresi.",
  "atk-s0513a31:269_4": "Athassā mātāpitaro “amhākaṁ dhītā saddhā pasannā tīṇi ratanāni mamāyati dānādipuññābhiratā,",
  "atk-s0513a31:269_5": "tumhe micchādiṭṭhikā imissāpi yathāruciyā dānaṁ vā dātuṁ dhammaṁ vā sotuṁ vihāraṁ vā gantuṁ sīlaṁ vā rakkhituṁ uposathakammaṁ vā kātuṁ na dassatha,",
  "atk-s0513a31:269_6": "na mayaṁ tumhākaṁ dema,",
  "atk-s0513a31:269_7": "attanā sadisaṁ micchādiṭṭhikakulāva kumārikaṁ gaṇhathā”ti āhaṁsu.",
  "atk-s0513a31:269_8": "Te tehi paṭikkhittā “tumhākaṁ dhītā amhākaṁ gharaṁ gantvā yathādhippāyena sabbametaṁ karotu,",
  "atk-s0513a31:269_9": "mayaṁ na vāressāma,",
  "atk-s0513a31:269_10": "detha no eta”nti vatvā “tena hi gaṇhathā”ti vuttā bhaddakena nakkhattena maṅgalaṁ katvā taṁ attano gharaṁ nayiṁsu.",
  "atk-s0513a31:269_11": "Sā vattācārasampannā patidevatā ahosi,",
  "atk-s0513a31:269_12": "sassusasurasāmikavattāni katāneva honti.",
  "atk-s0513a31:270_0": "Sā ekadivasaṁ sāmikaṁ āha –",
  "atk-s0513a31:270_1": "“icchāmahaṁ,",
  "atk-s0513a31:270_2": "ayyaputta,",
  "atk-s0513a31:270_3": "amhākaṁ kulūpakattherānaṁ dānaṁ dātu”nti. Sādhu, bhadde,",
  "atk-s0513a31:270_4": "yathājjhāsayena dānaṁ dehīti.",
  "atk-s0513a31:270_5": "Sā there nimantāpetvā mahantaṁ sakkāraṁ katvā paṇītabhojanaṁ bhojetvā ekamantaṁ nisīditvā “bhante,",
  "atk-s0513a31:270_6": "imaṁ kulaṁ micchādiṭṭhikaṁ assaddhaṁ tiṇṇaṁ ratanānaṁ guṇaṁ na jānāti, sādhu, ayyā,",
  "atk-s0513a31:270_7": "yāva imaṁ kulaṁ tiṇṇaṁ ratanānaṁ guṇaṁ jānāti,",
  "atk-s0513a31:270_8": "tāva idheva bhikkhaṁ gaṇhathā”ti āha.",
  "atk-s0513a31:270_9": "Therā adhivāsetvā tattha nibaddhaṁ bhuñjanti.",
  "atk-s0513a31:270_10": "Puna sāmikaṁ āha “ayyaputta,",
  "atk-s0513a31:270_11": "therā idha nibaddhaṁ āgacchanti,",
  "atk-s0513a31:270_12": "kiṁkāraṇā tumhe na passathā”ti. “Sādhu,",
  "atk-s0513a31:270_13": "passissāmī”ti.",
  "atk-s0513a31:270_14": "Sā punadivase therānaṁ bhattakiccapariyosāne tassa ārocesi.",
  "atk-s0513a31:270_15": "So upasaṅkamitvā therehi saddhiṁ paṭisanthāraṁ katvā ekamantaṁ nisīdi.",
  "atk-s0513a31:270_16": "Athassa dhammasenāpati dhammakathaṁ kathesi.",
  "atk-s0513a31:270_17": "So therassa dhammakathāya ca iriyāpathesu ca pasīditvā tato paṭṭhāya therānaṁ āsanaṁ paññapeti,",
  "atk-s0513a31:270_18": "pānīyaṁ parissāveti,",
  "atk-s0513a31:270_19": "antarābhatte dhammakathaṁ suṇāti,",
  "atk-s0513a31:270_20": "tassa aparabhāge micchādiṭṭhi bhijji.",
  "atk-s0513a31:271_0": "Athekadivasaṁ thero dvinnampi dhammakathaṁ kathento saccāni pakāsesi,",
  "atk-s0513a31:271_1": "saccapariyosāne ubhopi jayampatikā sotāpattiphale patiṭṭhahiṁsu.",
  "atk-s0513a31:271_2": "Tato paṭṭhāya tassa mātāpitaro ādiṁ katvā antamaso dāsakammakarāpi sabbe micchādiṭṭhiṁ bhinditvā buddhadhammasaṅghamāmakāyeva jātā.",
  "atk-s0513a31:271_3": "Athekadivasaṁ dārikā sāmikaṁ āha –",
  "atk-s0513a31:271_4": "“ayyaputta,",
  "atk-s0513a31:271_5": "kiṁ me gharāvāsena,",
  "atk-s0513a31:271_6": "icchāmahaṁ pabbajitu”nti.",
  "atk-s0513a31:271_7": "So “sādhu bhadde,",
  "atk-s0513a31:271_8": "ahampi pabbajissāmī”ti mahantena parivārena taṁ bhikkhunupassayaṁ netvā pabbājetvā sayampi satthāraṁ upasaṅkamitvā pabbajjaṁ yāci.",
  "atk-s0513a31:271_9": "Taṁ satthā pabbājesi.",
  "atk-s0513a31:271_10": "Ubhopi vipassanaṁ vaḍḍhetvā na cirasseva arahattaṁ pāpuṇiṁsu.",
  "atk-s0513a31:271_11": "Athekadivasaṁ bhikkhū dhammasabhāyaṁ kathaṁ samuṭṭhāpesuṁ “āvuso,",
  "atk-s0513a31:271_12": "asukā nāma daharabhikkhunī attano ceva paccayā jātā sāmikassa ca,",
  "atk-s0513a31:271_13": "attanāpi pabbajitvā arahattaṁ patvā tampi pāpesī”ti.",
  "atk-s0513a31:271_14": "Satthā āgantvā “kāya nuttha,",
  "atk-s0513a31:271_15": "bhikkhave,",
  "atk-s0513a31:271_16": "etarahi kathāya sannisinnā”ti pucchitvā “imāya nāmā”ti vutte “na,",
  "atk-s0513a31:271_17": "bhikkhave,",
  "atk-s0513a31:271_18": "idāneva tāva esā sāmikaṁ rāgapāsā mocesi,",
  "atk-s0513a31:271_19": "pubbepesā porāṇakapaṇḍite pana maraṇapāsā mocesī”ti vatvā atītaṁ āhari.",
  "atk-s0513a31:272_0": "Atīte bārāṇasiyaṁ brahmadatte rajjaṁ kārente bodhisatto migayoniyaṁ nibbattitvā vayappatto abhirūpo ahosi",
  "atk-s0513a31:272_1": "pāsādiko dassanīyo suvaṇṇavaṇṇo lākhārasaparikammakatehi viya hatthapādehi rajatadāmasadisehi visāṇehi",
  "atk-s0513a31:272_2": "maṇiguḷikapaṭibhāgehi akkhīhi rattakambalageṇḍusadisena mukhena samannāgato.",
  "atk-s0513a31:272_3": "Bhariyāpissa taruṇamigī abhirūpā ahosi dassanīyā.",
  "atk-s0513a31:272_4": "Te samaggavāsaṁ vasiṁsu,",
  "atk-s0513a31:272_5": "asītisahassacitramigā bodhisattaṁ upaṭṭhahiṁsu.",
  "atk-s0513a31:272_6": "Tadā luddakā migavīthīsu pāse oḍḍesuṁ.",
  "atk-s0513a31:272_7": "Athekadivasaṁ bodhisatto migānaṁ purato gacchanto pāde pāsena bajjhitvā “chindissāmi na”nti ākaḍḍhi,",
  "atk-s0513a31:272_8": "cammaṁ chijji,",
  "atk-s0513a31:272_9": "puna ākaḍḍhantassa maṁsaṁ chijji,",
  "atk-s0513a31:272_10": "puna nhāru chijji,",
  "atk-s0513a31:272_11": "pāso aṭṭhimāhacca aṭṭhāsi.",
  "atk-s0513a31:272_12": "So pāsaṁ chindituṁ asakkonto maraṇabhayatajjito baddharavaṁ ravi.",
  "atk-s0513a31:272_13": "Taṁ sutvā bhīto migagaṇo palāyi.",
  "atk-s0513a31:272_14": "Bhariyā panassa palāyitvā migānaṁ antare olokentī taṁ adisvā “idaṁ bhayaṁ mayhaṁ piyasāmikassa uppannaṁ",
  "atk-s0513a31:272_15": "bhavissatī”ti vegena tassa santikaṁ gantvā assumukhī rodamānā “sāmi,",
  "atk-s0513a31:272_16": "tvaṁ mahabbalo,",
  "atk-s0513a31:272_17": "kiṁ etaṁ pāsaṁ sandhāretuṁ na sakkhissasi,",
  "atk-s0513a31:272_18": "vegaṁ janetvā chindāhi na”nti tassa ussāhaṁ janentī paṭhamaṁ gāthamāha –",
  "atk-s0513a31:273_0": "50.",
  "atk-s0513a31:274_0": "“Vikkama re haripāda, vikkama re mahāmiga;",
  "atk-s0513a31:275_0": "Chinda vārattikaṁ pāsaṁ, nāhaṁ ekā vane rame”ti.",
  "atk-s0513a31:276_0": "Tattha vikkamāti parakkama,",
  "atk-s0513a31:276_1": "ākaḍḍhāti attho.",
  "atk-s0513a31:276_2": "Reti āmantane nipāto.",
  "atk-s0513a31:276_3": "Haripādāti suvaṇṇapāda.",
  "atk-s0513a31:276_4": "Sakalasarīrampi tassa suvaṇṇavaṇṇaṁ,",
  "atk-s0513a31:276_5": "ayaṁ pana gāravenevamāha.",
  "atk-s0513a31:276_6": "Nāhaṁ ekāti ahaṁ tayā vinā ekikā vane na ramissāmi,",
  "atk-s0513a31:276_7": "tiṇodakaṁ pana aggahetvā sussitvā marissāmīti dasseti.",
  "atk-s0513a31:277_0": "Taṁ sutvā migo dutiyaṁ gāthamāha –",
  "atk-s0513a31:278_0": "51.",
  "atk-s0513a31:279_0": "“Vikkamāmi na pāremi, bhūmiṁ sumbhāmi vegasā;",
  "atk-s0513a31:280_0": "Daḷho vārattiko pāso, pādaṁ me parikantatī”ti.",
  "atk-s0513a31:281_0": "Tattha vikkamāmīti bhadde,",
  "atk-s0513a31:281_1": "ahaṁ vīriyaṁ karomi.",
  "atk-s0513a31:281_2": "Na pāremīti pāsaṁ chindituṁ pana na sakkomīti attho.",
  "atk-s0513a31:281_3": "Bhūmiṁ sumbhāmīti api nāma chijjeyyāti pādenāpi bhūmiṁ paharāmi.",
  "atk-s0513a31:281_4": "Vegasāti vegena.",
  "atk-s0513a31:281_5": "Parikantatīti cammādīni chindanto samantā kantatīti.",
  "atk-s0513a31:282_0": "Atha naṁ migī “mā bhāyi, sāmi,",
  "atk-s0513a31:282_1": "ahaṁ attano balena luddakaṁ yācitvā tava jīvitaṁ āharissāmi.",
  "atk-s0513a31:282_2": "Sace yācanāya na sakkhissāmi,",
  "atk-s0513a31:282_3": "mama jīvitampi datvā tava jīvitaṁ āharissāmī”ti mahāsattaṁ assāsetvā lohitalittaṁ bodhisattaṁ pariggahetvā aṭṭhāsi.",
  "atk-s0513a31:282_4": "Luddakopi asiñca sattiñca gahetvā kappuṭṭhānaggi viya āgacchati.",
  "atk-s0513a31:282_5": "Sā taṁ disvā “sāmi,",
  "atk-s0513a31:282_6": "luddako āgacchati,",
  "atk-s0513a31:282_7": "ahaṁ attano balaṁ karissāmi,",
  "atk-s0513a31:282_8": "tvaṁ mā bhāyī”ti migaṁ assāsetvā luddakassa paṭipathaṁ gantvā paṭikkamitvā ekamantaṁ ṭhitā taṁ vanditvā “sāmi,",
  "atk-s0513a31:282_9": "mama sāmiko suvaṇṇavaṇṇo sīlācārasampanno,",
  "atk-s0513a31:282_10": "asītisahassānaṁ migānaṁ rājā”ti bodhisattassa guṇaṁ kathetvā migarāje ṭhiteyeva attano vadhaṁ yācantī tatiyaṁ gāthamāha –",
  "atk-s0513a31:283_0": "52.",
  "atk-s0513a31:284_0": "“Attharassu palāsāni, asiṁ nibbāha luddaka;",
  "atk-s0513a31:285_0": "Paṭhamaṁ maṁ vadhitvāna, hana pacchā mahāmiga”nti.",
  "atk-s0513a31:286_0": "Tattha palāsānīti maṁsaṭṭhapanatthaṁ palāsapaṇṇāni attharassu. Asiṁ nibbāhāti asiṁ kosato nīhara.",
  "atk-s0513a31:287_0": "Taṁ sutvā luddako “manussabhūtā tāva sāmikassa atthāya attano jīvitaṁ na pariccajanti,",
  "atk-s0513a31:287_1": "ayaṁ tiracchānagatā jīvitaṁ pariccajati,",
  "atk-s0513a31:287_2": "manussabhāsāya ca madhurena sarena katheti,",
  "atk-s0513a31:287_3": "ajja imissā ca patino cassā jīvitaṁ dassāmī”ti pasannacitto catutthaṁ gāthamāha –",
  "atk-s0513a31:288_0": "53.",
  "atk-s0513a31:289_0": "“Na me sutaṁ vā diṭṭhaṁ vā, bhāsantiṁ mānusiṁ migiṁ;",
  "atk-s0513a31:290_0": "Tvañca bhadde sukhī hohi, eso cāpi mahāmigo”ti.",
  "atk-s0513a31:291_0": "Tattha sutaṁ vā diṭṭhaṁ vāti mayā ito pubbe evarūpaṁ diṭṭhaṁ vā sutaṁ vā natthi.",
  "atk-s0513a31:291_1": "Bhāsantiṁ mānusiṁ miginti ahañhi ito pubbe mānusiṁ vācaṁ bhāsantiṁ migiṁ neva addasaṁ na assosiṁ.",
  "atk-s0513a31:291_2": "Yesaṁ pana “na me sutā vā diṭṭhā vā,",
  "atk-s0513a31:291_3": "bhāsantī mānusī migī”ti pāḷi,",
  "atk-s0513a31:291_4": "tesaṁ yathāpāḷimeva attho dissati.",
  "atk-s0513a31:291_5": "Bhaddeti bhaddake paṇḍike upāyakusale.",
  "atk-s0513a31:291_6": "Iti taṁ ālapitvā puna “tvañca eso cāpi mahāmigoti dvepi janā sukhī niddukkhā hothā”ti taṁ samassāsetvā",
  "atk-s0513a31:291_7": "luddako bodhisattassa santikaṁ gantvā vāsiyā cammapāsaṁ chinditvā pāde laggapāsakaṁ saṇikaṁ nīharitvā",
  "atk-s0513a31:291_8": "nhārunā nhāruṁ,",
  "atk-s0513a31:291_9": "maṁsena maṁsaṁ,",
  "atk-s0513a31:291_10": "cammena cammaṁ paṭipāṭetvā pādaṁ hatthena parimajji.",
  "atk-s0513a31:291_11": "Taṅkhaṇaññeva mahāsattassa pūritapāramitānubhāvena luddakassa ca mettacittānubhāvena migiyā ca mettadhammānubhāvena",
  "atk-s0513a31:291_12": "nhārumaṁsacammāni nhārumaṁsacammehi ghaṭayiṁsu.",
  "atk-s0513a31:291_13": "Bodhisatto pana sukhī niddukkho aṭṭhāsi.",
  "atk-s0513a31:292_0": "Migī bodhisattaṁ sukhitaṁ disvā somanassajātā luddakassa anumodanaṁ karontī pañcamaṁ gāthamāha –",
  "atk-s0513a31:293_0": "54.",
  "atk-s0513a31:294_0": "“Evaṁ luddaka nandassu, saha sabbehi ñātibhi;",
  "atk-s0513a31:295_0": "Yathāhamajja nandāmi, muttaṁ disvā mahāmiga”nti.",
  "atk-s0513a31:296_0": "Tattha luddakāti dāruṇakammakiriyāya laddhanāmavasena ālapati.",
  "atk-s0513a31:297_0": "Bodhisatto “ayaṁ luddo mayhaṁ avassayo jāto,",
  "atk-s0513a31:297_1": "mayāpissa avassayeneva bhavituṁ vaṭatī”ti gocarabhūmiyaṁ diṭṭhaṁ ekaṁ maṇikkhandhaṁ tassa datvā “samma,",
  "atk-s0513a31:297_2": "ito paṭṭhāya pāṇātipātādīni mā kari,",
  "atk-s0513a31:297_3": "iminā kuṭumbaṁ saṇṭhapetvā dārake posento dānasīlādīni puññāni karohī”ti tassovādaṁ datvā araññaṁ pāvisi.",
  "atk-s0513a31:298_0": "Satthā imaṁ dhammadesanaṁ āharitvā jātakaṁ samodhānesi –",
  "atk-s0513a31:298_1": "“tadā luddako channo ahosi,",
  "atk-s0513a31:298_2": "migī daharabhikkhunī,",
  "atk-s0513a31:298_3": "migarājā pana ahameva ahosi”nti.",
  "atk-s0513a31:299_0": "Suvaṇṇamigajātakavaṇṇanā navamā.",
  "atk-s0513a31:301_0": "[360] 10. Suyonandījātakavaṇṇanā",
  "atk-s0513a31:302_0": "Vāti gandho timirānanti idaṁ satthā jetavane viharanto ukkaṇṭhitabhikkhuṁ ārabbha kathesi.",
  "atk-s0513a31:302_1": "Tañhi satthā “saccaṁ kira tvaṁ bhikkhu ukkaṇṭhitosī”ti pucchitvā “sacca”nti vutte “kiṁ disvā”ti vatvā",
  "atk-s0513a31:302_2": "“alaṅkatamātugāma”nti vutte “mātugāmo nāmesa bhikkhu na sakkā rakkhituṁ,",
  "atk-s0513a31:302_3": "porāṇakapaṇḍitā supaṇṇabhavane katvā rakkhantāpi rakkhituṁ nāsakkhiṁsū”ti vatvā tena yācito atītaṁ āhari.",
  "atk-s0513a31:303_0": "Atīte bārāṇasiyaṁ tambarājā nāma rajjaṁ kāresi.",
  "atk-s0513a31:303_1": "Tassa suyonandī nāma aggamahesī ahosi uttamarūpadharā.",
  "atk-s0513a31:303_2": "Tadā bodhisatto supaṇṇayoniyaṁ nibbatti,",
  "atk-s0513a31:303_3": "tasmiṁ kāle nāgadīpo sedumadīpo nāma ahosi.",
  "atk-s0513a31:303_4": "Bodhisatto tasmiṁ dīpe supaṇṇabhavane vasati.",
  "atk-s0513a31:303_5": "So bārāṇasiṁ gantvā tambarājena saddhiṁ māṇavakavesena jūtaṁ kīḷati.",
  "atk-s0513a31:303_6": "Tassa rūpasampattiṁ disvā paricārikā “amhākaṁ raññā saddhiṁ evarūpo nāma māṇavako jūtaṁ kīḷatī”ti suyonandiyā ārocesuṁ.",
  "atk-s0513a31:303_7": "Sā sutvā taṁ daṭṭhukāmā hutvā ekadivasaṁ alaṅkaritvā jūtamaṇḍalaṁ āgantvā paricārikānaṁ antare ṭhitā naṁ olokesi.",
  "atk-s0513a31:303_8": "Sopi deviṁ olokesi.",
  "atk-s0513a31:303_9": "Dvepi aññamaññaṁ paṭibaddhacittā ahesuṁ.",
  "atk-s0513a31:303_10": "Supaṇṇarājā attano ānubhāvena nagare vātaṁ samuṭṭhāpesi,",
  "atk-s0513a31:303_11": "gehapatanabhayena rājanivesanā manussā nikkhamiṁsu.",
  "atk-s0513a31:303_12": "So attano ānubhāvena andhakāraṁ katvā deviṁ gahetvā ākāsena āgantvā nāgadīpe attano bhavanaṁ pāvisi suyonandiyā gataṭṭhānaṁ jānantā nāma nāhesuṁ.",
  "atk-s0513a31:303_13": "So tāya saddhiṁ abhiramamāno gantvā raññā saddhiṁ jūtaṁ kīḷati.",
  "atk-s0513a31:304_0": "Rañño pana saggo nāma gandhabbo atthi,",
  "atk-s0513a31:304_1": "so deviyā gataṭṭhānaṁ ajānanto taṁ gandhabbaṁ āmantetvā “gaccha, tāta,",
  "atk-s0513a31:304_2": "gandhabba sabbaṁ thalajalapathaṁ anuvicaritvā deviyā gataṭṭhānaṁ passā”ti uyyojesi.",
  "atk-s0513a31:304_3": "So paribbayaṁ gahetvā dvāragāmato paṭṭhāya vicinanto kurukacchaṁ pāpuṇi.",
  "atk-s0513a31:304_4": "Tadā kurukacchavāṇijā nāvāya suvaṇṇabhūmiṁ gacchanti.",
  "atk-s0513a31:304_5": "So te upasaṅkamitvā “ahaṁ gandhabbo nāvāya vetanaṁ khaṇḍetvā tumhākaṁ gandhabbaṁ karissāmi,",
  "atk-s0513a31:304_6": "mampi nethā”ti āha.",
  "atk-s0513a31:304_7": "Te “sādhū”ti tampi āropetvā nāvaṁ vissajjesuṁ.",
  "atk-s0513a31:304_8": "Te sukhapayātāya nāvāya taṁ pakkositvā “gandhabbaṁ no karohī”ti āhaṁsu.",
  "atk-s0513a31:304_9": "“Ahaṁ ce gandhabbaṁ kareyyaṁ,",
  "atk-s0513a31:304_10": "mayi pana gandhabbaṁ karonte macchā calissanti,",
  "atk-s0513a31:304_11": "atha vo nāvo bhijjissatī”ti.",
  "atk-s0513a31:304_12": "“Manussamatte gandhabbaṁ karonte macchānaṁ calanaṁ nāma natthi,",
  "atk-s0513a31:304_13": "karohī”ti.",
  "atk-s0513a31:304_14": "“Tena hi mā mayhaṁ kujjhitthā”ti vīṇaṁ mucchitvā tantissarena gītassaraṁ,",
  "atk-s0513a31:304_15": "gītassarena tantissaraṁ anatikkamitvā gandhabbaṁ akāsi.",
  "atk-s0513a31:304_16": "Tena saddena sammattā hutvā macchā caliṁsu.",
  "atk-s0513a31:305_0": "Atheko makaro uppatitvā nāvāya patanto nāvaṁ bhindi.",
  "atk-s0513a31:305_1": "Saggo phalake nipajjitvā yathāvātaṁ gacchanto nāgadīpe supaṇṇabhavanassa nigrodharukkhassa santikaṁ pāpuṇi.",
  "atk-s0513a31:305_2": "Suyonandīpi devī supaṇṇarājassa jūtaṁ kīḷituṁ gatakāle vimānā otaritvā velante vicarantī saggaṁ gandhabbaṁ disvā sañjānitvā “kathaṁ āgatosī”ti pucchi.",
  "atk-s0513a31:305_3": "So sabbaṁ kathesi.",
  "atk-s0513a31:305_4": "“Tena hi mā bhāyī”ti taṁ assāsetvā bāhāhi pariggahetvā vimānaṁ āropetvā sayanapiṭṭhe nipajjāpetvā samassatthakāle",
  "atk-s0513a31:305_5": "dibbabhojanaṁ datvā dibbagandhodakena nhāpetvā dibbavatthehi acchādetvā dibbagandhapupphehi alaṅkaritvā",
  "atk-s0513a31:305_6": "puna dibbasayane nipajjāpesi.",
  "atk-s0513a31:305_7": "Evaṁ divasaṁ pariggahamānā supaṇṇarañño āgamanavelāya paṭicchādetvā gatakāle tena saddhiṁ kilesavasena abhirami.",
  "atk-s0513a31:305_8": "Tato māsaddhamāsaccayena bārāṇasivāsino vāṇijā dārudakagahaṇatthāya tasmiṁ dīpe nigrodharukkhamūlaṁ sampattā.",
  "atk-s0513a31:305_9": "So tehi saddhiṁ nāvaṁ abhiruyha bārāṇasiṁ gantvā rājānaṁ disvāva tassa jūtakīḷanavelāya vīṇaṁ gahetvā rañño gandhabbaṁ karonto paṭhamaṁ gāthamāha –",
  "atk-s0513a31:306_0": "55.",
  "atk-s0513a31:307_0": "“Vāti gandho timirānaṁ, kusamuddo ca ghosavā;",
  "atk-s0513a31:308_0": "Dūre ito suyonandī, tamba kāmā tudanti ma”nti.",
  "atk-s0513a31:309_0": "Tattha timirānanti timirarukkhapupphānaṁ.",
  "atk-s0513a31:309_1": "Taṁ kira nigrodhaṁ parivāretvā timirarukkhā atthi,",
  "atk-s0513a31:309_2": "te sandhāyevaṁ vadati.",
  "atk-s0513a31:309_3": "Kusamuddoti khuddakasamuddo.",
  "atk-s0513a31:309_4": "Ghosavāti mahāravo.",
  "atk-s0513a31:309_5": "Tasseva nigrodhassa santike samuddaṁ sandhāyevamāha.",
  "atk-s0513a31:309_6": "Itoti imamhā nagarā.",
  "atk-s0513a31:309_7": "Tambāti rājānaṁ ālapati.",
  "atk-s0513a31:309_8": "Atha vā tambakāmāti tambena kāmitakāmā tambakāmā nāma.",
  "atk-s0513a31:309_9": "Te maṁ hadaye vijjhantīti dīpeti.",
  "atk-s0513a31:310_0": "Taṁ sutvā supaṇṇo dutiyaṁ gāthamāha –",
  "atk-s0513a31:311_0": "56.",
  "atk-s0513a31:312_0": "“Kathaṁ samuddamatari, kathaṁ addakkhi sedumaṁ;",
  "atk-s0513a31:313_0": "Kathaṁ tassā ca tuyhañca, ahu sagga samāgamo”ti.",
  "atk-s0513a31:314_0": "Tattha sedumanti sedumadīpaṁ.",
  "atk-s0513a31:315_0": "Tato saggo tisso gāthā abhāsi –",
  "atk-s0513a31:316_0": "57.",
  "atk-s0513a31:317_0": "“Kurukacchā payātānaṁ, vāṇijānaṁ dhanesinaṁ;",
  "atk-s0513a31:318_0": "Makarehi abhidā nāvā, phalakenāhamaplaviṁ.",
  "atk-s0513a31:319_0": "58.",
  "atk-s0513a31:320_0": "“Sā maṁ saṇhena mudunā, niccaṁ candanagandhinī;",
  "atk-s0513a31:321_0": "Aṅgena uddharī bhaddā, mātā puttaṁva orasaṁ.",
  "atk-s0513a31:322_0": "59.",
  "atk-s0513a31:323_0": "“Sā maṁ annena pānena, vatthena sayanena ca;",
  "atk-s0513a31:324_0": "Attanāpi ca mandakkhī, evaṁ tamba vijānahī”ti.",
  "atk-s0513a31:325_0": "Tattha sā maṁ saṇhena mudunāti evaṁ phalakena tīraṁ uttiṇṇaṁ maṁ samuddatīre vicarantī sā disvā “mā bhāyī”ti",
  "atk-s0513a31:325_1": "saṇhena mudunā vacanena samassāsetvāti attho.",
  "atk-s0513a31:325_2": "Aṅgenāti bāhuyugaḷaṁ idha “aṅgenā”ti vuttaṁ.",
  "atk-s0513a31:325_3": "Bhaddāti dassanīyā pāsādikā.",
  "atk-s0513a31:325_4": "Sā maṁ annenāti sā maṁ etena annādinā santappesīti attho.",
  "atk-s0513a31:325_5": "Attanāpi cāti na kevalaṁ annādīheva,",
  "atk-s0513a31:325_6": "attanāpi maṁ abhiramentī santappesīti dīpeti.",
  "atk-s0513a31:325_7": "Mandakkhīti mandadassanī,",
  "atk-s0513a31:325_8": "mudunā ākārena olokanasīlāti vuttaṁ hoti.",
  "atk-s0513a31:325_9": "“Mattakkhī”tipi pāṭho,",
  "atk-s0513a31:325_10": "madamattehi viya akkhīhi samannāgatāti attho.",
  "atk-s0513a31:325_11": "Evaṁ tambāti evaṁ tambarāja jānāhīti.",
  "atk-s0513a31:326_0": "Supaṇṇo gandhabbassa kathentasseva vippaṭisārī hutvā “ahaṁ supaṇṇabhavane vasantopi rakkhituṁ nāsakkhiṁ,",
  "atk-s0513a31:326_1": "kiṁ me tāya dussīlāyā”ti taṁ ānetvā rañño paṭidatvā pakkāmi,",
  "atk-s0513a31:326_2": "tato paṭṭhāya puna nāgacchīti.",
  "atk-s0513a31:327_0": "Satthā imaṁ dhammadesanaṁ āharitvā saccāni pakāsetvā jātakaṁ samodhānesi,",
  "atk-s0513a31:327_1": "saccapariyosāne ukkaṇṭhitabhikkhu sotāpattiphale patiṭṭhahi.",
  "atk-s0513a31:327_2": "Tadā rājā ānando ahosi,",
  "atk-s0513a31:327_3": "supaṇṇarājā pana ahameva ahosinti.",
  "atk-s0513a31:328_0": "Suyonandījātakavaṇṇanā dasamā.",
  "atk-s0513a31:329_0": "Maṇikuṇḍalavaggo paṭhamo.",
  "atk-s0513a31:330_0": "2. Vaṇṇārohavaggo",
  "atk-s0513a31:332_0": "[361] 1. Vaṇṇārohajātakavaṇṇanā",
  "atk-s0513a31:333_0": "Vaṇṇārohenāti idaṁ satthā jetavane viharanto dve aggasāvake ārabbha kathesi.",
  "atk-s0513a31:333_1": "Ekasmiñhi samaye ubhopi mahātherā “imaṁ antovassaṁ suññāgāraṁ anubrūhessāmā”ti satthāraṁ āpucchitvā gaṇaṁ",
  "atk-s0513a31:333_2": "pahāya sayameva pattacīvaraṁ ādāya jetavanā nikkhamitvā ekaṁ paccantagāmaṁ nissāya araññe vihariṁsu.",
  "atk-s0513a31:333_3": "Aññataropi vighāsādapuriso therānaṁ upaṭṭhānaṁ karonto tattheva ekamante vasi.",
  "atk-s0513a31:333_4": "So therānaṁ samaggavāsaṁ disvā “ime ativiya samaggā vasanti,",
  "atk-s0513a31:333_5": "sakkā nu kho ete aññamaññaṁ bhinditu”nti cintetvā sāriputtattheraṁ upasaṅkamitvā “kiṁ nu kho, bhante,",
  "atk-s0513a31:333_6": "ayyena mahāmoggallānattherena saddhiṁ tumhākaṁ kiñci veraṁ atthī”ti pucchi.",
  "atk-s0513a31:333_7": "“Kiṁ panāvuso”ti. Esa, bhante,",
  "atk-s0513a31:333_8": "mama āgatakāle “sāriputto nāma jātigottakulapadesehi vā sutaganthapaṭivedhaiddhīhi vā mayā saddhiṁ kiṁ pahotī”ti tumhākaṁ aguṇameva kathesīti.",
  "atk-s0513a31:333_9": "Thero sitaṁ katvā “gaccha tvaṁ āvuso”ti āha.",
  "atk-s0513a31:334_0": "So aparasmimpi divase mahāmoggallānattherampi upasaṅkamitvā tatheva kathesi.",
  "atk-s0513a31:334_1": "Sopi naṁ sitaṁ katvā “gaccha, tvaṁ,",
  "atk-s0513a31:334_2": "āvuso”ti vatvā sāriputtattheraṁ upasaṅkamitvā “āvuso,",
  "atk-s0513a31:334_3": "eso vighāsādo tumhākaṁ santike kiñci kathesī”ti pucchi. “Āmāvuso,",
  "atk-s0513a31:334_4": "mayhampi santike kathesi,",
  "atk-s0513a31:334_5": "imaṁ nīharituṁ vaṭṭatī”ti. “Sādhu, āvuso,",
  "atk-s0513a31:334_6": "nīharā”ti vutte thero “mā idha vasī”ti accharaṁ paharitvā taṁ nīhari.",
  "atk-s0513a31:334_7": "Te ubhopi samaggavāsaṁ vasitvā satthu santikaṁ gantvā vanditvā nisīdiṁsu.",
  "atk-s0513a31:334_8": "Satthā paṭisanthāraṁ katvā “sukhena vassaṁ vasitthā”ti pucchitvā “bhante,",
  "atk-s0513a31:334_9": "eko vighāsādo amhe bhinditukāmo hutvā bhindituṁ asakkonto palāyī”ti vutte “na kho so,",
  "atk-s0513a31:334_10": "sāriputta, idāneva,",
  "atk-s0513a31:334_11": "pubbepesa tumhe ‘bhindissāmī’ti bhindituṁ asakkonto palāyī”ti vatvā tehi yācito atītaṁ āhari.",
  "atk-s0513a31:335_0": "Atīte bārāṇasiyaṁ brahmadatte rajjaṁ kārente bodhisatto araññe rukkhadevatā ahosi.",
  "atk-s0513a31:335_1": "Tadā sīho ca byaggho ca araññe pabbataguhāyaṁ vasanti.",
  "atk-s0513a31:335_2": "Eko siṅgālo te upaṭṭhahanto tesaṁ vighāsaṁ khāditvā mahākāyo hutvā ekadivasaṁ cintesi “mayā sīhabyagghānaṁ maṁsaṁ na khāditapubbaṁ,",
  "atk-s0513a31:335_3": "mayā ime dve jane bhindituṁ vaṭṭati,",
  "atk-s0513a31:335_4": "tato nesaṁ kalahaṁ katvā matānaṁ maṁsaṁ khādissāmī”ti.",
  "atk-s0513a31:335_5": "So sīhaṁ upasaṅkamitvā “kiṁ, sāmi,",
  "atk-s0513a31:335_6": "tumhākaṁ byagghena saddhiṁ kiñci veraṁ atthī”ti pucchi.",
  "atk-s0513a31:335_7": "“Kiṁ pana, sammā”ti? Esa, bhante,",
  "atk-s0513a31:335_8": "mamāgatakāle “sīho nāma sarīravaṇṇena vā ārohapariṇāhena vā jātibalavīriyehi vā mama kalabhāgampi na pāpuṇātī”ti tumhākaṁ aguṇameva kathesīti.",
  "atk-s0513a31:335_9": "Atha naṁ sīho “gaccha tvaṁ,",
  "atk-s0513a31:335_10": "na so evaṁ kathessatī”ti āha.",
  "atk-s0513a31:335_11": "Byagghampi upasaṅkamitvā eteneva upāyena kathesi.",
  "atk-s0513a31:335_12": "Taṁ sutvā byagghopi sīhaṁ upasaṅkamitvā “samma,",
  "atk-s0513a31:335_13": "tvaṁ kira idañcidañca vadesī”ti pucchanto paṭhamaṁ gāthamāha –",
  "atk-s0513a31:336_0": "60.",
  "atk-s0513a31:337_0": "“Vaṇṇārohena jātiyā, balanikkamanena ca;",
  "atk-s0513a31:338_0": "Subāhu na mayā seyyo, sudāṭha iti bhāsasī”ti.",
  "atk-s0513a31:339_0": "Tattha balanikkamanena cāti kāyabalena ceva vīriyabalena ca.",
  "atk-s0513a31:339_1": "Subāhu na mayā seyyoti ayaṁ subāhu nāma byaggho etehi kāraṇehi mayā neva sadiso na uttaritaroti saccaṁ",
  "atk-s0513a31:339_2": "kira tvaṁ sobhanāhi dāṭhāhi samannāgata sudāṭha migarāja,",
  "atk-s0513a31:339_3": "evaṁ vadesīti.",
  "atk-s0513a31:340_0": "Taṁ sutvā sudāṭho sesā catasso gāthā abhāsi –",
  "atk-s0513a31:341_0": "61.",
  "atk-s0513a31:342_0": "“Vaṇṇārohena jātiyā, balanikkamanena ca;",
  "atk-s0513a31:343_0": "Sudāṭho na mayā seyyo, subāhu iti bhāsasi.",
  "atk-s0513a31:344_0": "62.",
  "atk-s0513a31:345_0": "“Evaṁ ce maṁ viharantaṁ, subāhu samma dubbhasi;",
  "atk-s0513a31:346_0": "Na dānāhaṁ tayā saddhiṁ, saṁvāsamabhirocaye.",
  "atk-s0513a31:347_0": "63.",
  "atk-s0513a31:348_0": "“Yo paresaṁ vacanāni, saddaheyya yathātathaṁ;",
  "atk-s0513a31:349_0": "Khippaṁ bhijjetha mittasmiṁ, verañca pasave bahuṁ.",
  "atk-s0513a31:350_0": "64.",
  "atk-s0513a31:351_0": "“Na so mitto yo sadā appamatto, bhedāsaṅkī randhamevānupassī;",
  "atk-s0513a31:352_0": "Yasmiñca setī urasīva putto, sa ve mitto yo abhejjo parehī”ti.",
  "atk-s0513a31:353_0": "Tattha sammāti vayassa.",
  "atk-s0513a31:353_1": "Dubbhasīti yadi evaṁ tayā saddhiṁ samaggavāsaṁ vasantaṁ maṁ siṅgālassa kathaṁ gahetvā tvaṁ dubbhasi hanituṁ icchasi,",
  "atk-s0513a31:353_2": "ito dāni paṭṭhāya ahaṁ tayā saddhiṁ saṁvāsaṁ na abhirocaye.",
  "atk-s0513a31:353_3": "Yathātathanti tathato yathātathaṁ yathātacchaṁ avisaṁvādakena ariyena vuttavacanaṁ saddhātabbaṁ.",
  "atk-s0513a31:353_4": "Evaṁ yo yesaṁ kesañci paresaṁ vacanāni saddahethāti attho.",
  "atk-s0513a31:353_5": "Yo sadā appamattoti yo niccaṁ appamatto hutvā mittassa vissāsaṁ na deti,",
  "atk-s0513a31:353_6": "so mitto nāma na hotīti attho.",
  "atk-s0513a31:353_7": "Bhedāsaṅkīti “ajja bhijjissati,",
  "atk-s0513a31:353_8": "sve bhijjissatī”ti evaṁ mittassa bhedameva āsaṅkati.",
  "atk-s0513a31:353_9": "Randhamevānupassīti chiddaṁ vivarameva passanto.",
  "atk-s0513a31:353_10": "Urasīva puttoti yasmiṁ mitte mātu hadaye putto viya nirāsaṅko nibbhayo seti.",
  "atk-s0513a31:354_0": "Iti imāhi catūhi gāthāhi sīhena mittaguṇe kathite byaggho “mayhaṁ doso”ti sīhaṁ khamāpesi.",
  "atk-s0513a31:354_1": "Te tattheva samaggavāsaṁ vasiṁsu.",
  "atk-s0513a31:354_2": "Siṅgālo pana palāyitvā aññattha gato.",
  "atk-s0513a31:355_0": "Satthā imaṁ dhammadesanaṁ āharitvā jātakaṁ samodhānesi –",
  "atk-s0513a31:355_1": "“tadā siṅgālo vighāsādo ahosi,",
  "atk-s0513a31:355_2": "sīho sāriputto,",
  "atk-s0513a31:355_3": "byaggho moggallāno,",
  "atk-s0513a31:355_4": "taṁ kāraṇaṁ paccakkhato diṭṭhā tasmiṁ vane nivuttharukkhadevatā pana ahameva ahosi”nti.",
  "atk-s0513a31:356_0": "Vaṇṇārohajātakavaṇṇanā paṭhamā.",
  "atk-s0513a31:358_0": "[362] 2. Sīlavīmaṁsajātakavaṇṇanā",
  "atk-s0513a31:359_0": "Sīlaṁ seyyoti idaṁ satthā jetavane viharanto ekaṁ sīlavīmaṁsakabrāhmaṇaṁ ārabbha kathesi.",
  "atk-s0513a31:359_1": "Taṁ kira rājā “esa sīlasampanno”ti aññehi brāhmaṇehi atirekaṁ katvā passati.",
  "atk-s0513a31:359_2": "So cintesi “kiṁ nu kho maṁ rājā ‘sīlasampanno’ti aññehi atirekaṁ katvā passati,",
  "atk-s0513a31:359_3": "udāhu ‘sutadharayutto’ti,",
  "atk-s0513a31:359_4": "vīmaṁsissāmi tāva sīlassa vā sutassa vā mahantabhāva”nti.",
  "atk-s0513a31:359_5": "So ekadivasaṁ heraññikaphalakato kahāpaṇaṁ gaṇhi.",
  "atk-s0513a31:359_6": "Heraññiko garubhāvena na kiñci āha,",
  "atk-s0513a31:359_7": "dutiyavārepi na kiñci āha.",
  "atk-s0513a31:359_8": "Tatiyavāre pana taṁ “vilopakhādako”ti gāhāpetvā rañño dassetvā “kiṁ iminā kata”nti vutte “kuṭumbaṁ vilumpatī”ti āha.",
  "atk-s0513a31:359_9": "“Saccaṁ kira,",
  "atk-s0513a31:359_10": "brāhmaṇā”ti? “Na, mahārāja,",
  "atk-s0513a31:359_11": "kuṭumbaṁ vilumpāmi,",
  "atk-s0513a31:359_12": "mayhaṁ pana ‘sīlaṁ nu kho mahantaṁ,",
  "atk-s0513a31:359_13": "sutaṁ nu kho’ti kukkuccaṁ ahosi,",
  "atk-s0513a31:359_14": "svāhaṁ ‘etesu kataraṁ nu kho mahanta’nti vīmaṁsanto tayo vāre kahāpaṇaṁ gaṇhiṁ,",
  "atk-s0513a31:359_15": "taṁ maṁ esa bandhāpetvā tumhākaṁ dasseti.",
  "atk-s0513a31:359_16": "Idāni me sutato sīlassa mahantabhāvo ñāto,",
  "atk-s0513a31:359_17": "na me gharāvāsenattho,",
  "atk-s0513a31:359_18": "pabbajissāmaha”nti pabbajjaṁ anujānāpetvā gharadvāraṁ anoloketvāva jetavanaṁ gantvā satthāraṁ pabbajjaṁ yāci.",
  "atk-s0513a31:359_19": "Tassa satthā pabbajjañca upasampadañca dāpesi.",
  "atk-s0513a31:359_20": "So acirūpasampanno vipassanaṁ vipassitvā aggaphale patiṭṭhahi.",
  "atk-s0513a31:359_21": "Bhikkhū dhammasabhāyaṁ kathaṁ samuṭṭhāpesuṁ “āvuso,",
  "atk-s0513a31:359_22": "asukabrāhmaṇo attano sīlaṁ vīmaṁsitvā pabbajito vipassitvā arahattaṁ patto”ti.",
  "atk-s0513a31:359_23": "Satthā āgantvā “kāya nuttha,",
  "atk-s0513a31:359_24": "bhikkhave,",
  "atk-s0513a31:359_25": "etarahi kathāya sannisinnā”ti pucchitvā “imāya nāmā”ti vutte “na,",
  "atk-s0513a31:359_26": "bhikkhave,",
  "atk-s0513a31:359_27": "idāni ayameva,",
  "atk-s0513a31:359_28": "pubbe paṇḍitāpi sīlaṁ vīmaṁsitvā pabbajitvā attano patiṭṭhaṁ kariṁsuyevā”ti vatvā atītaṁ āhari.",
  "atk-s0513a31:360_0": "Atīte bārāṇasiyaṁ brahmadatte rajjaṁ kārente bodhisatto brāhmaṇakule nibbattitvā vayappatto takkasilāyaṁ",
  "atk-s0513a31:360_1": "sabbasippāni uggaṇhitvā bārāṇasiṁ āgantvā rājānaṁ passi.",
  "atk-s0513a31:360_2": "Rājā tassa purohitaṭṭhānaṁ adāsi.",
  "atk-s0513a31:360_3": "So pañca sīlāni rakkhati.",
  "atk-s0513a31:360_4": "Rājāpi naṁ “sīlavā”ti garuṁ katvā passi.",
  "atk-s0513a31:360_5": "So cintesi “kiṁ nu kho rājā ‘sīlavā’ti maṁ garuṁ katvā passati,",
  "atk-s0513a31:360_6": "udāhu ‘sutadharayutto”’ti.",
  "atk-s0513a31:360_7": "Sabbaṁ paccuppannavatthusadisameva.",
  "atk-s0513a31:360_8": "Idha pana so brāhmaṇo “idāni me sutato sīlassa mahantabhāvo ñāto”ti vatvā imā pañca gāthā abhāsi –",
  "atk-s0513a31:361_0": "65.",
  "atk-s0513a31:362_0": "“Sīlaṁ seyyo sutaṁ seyyo, iti me saṁsayo ahu;",
  "atk-s0513a31:363_0": "Sīlameva sutā seyyo, iti me natthi saṁsayo.",
  "atk-s0513a31:364_0": "66.",
  "atk-s0513a31:365_0": "“Moghā jāti ca vaṇṇo ca, sīlameva kiruttamaṁ;",
  "atk-s0513a31:366_0": "Sīlena anupetassa, sutenattho na vijjati.",
  "atk-s0513a31:367_0": "67.",
  "atk-s0513a31:368_0": "“Khattiyo ca adhammaṭṭho, vesso cādhammanissito;",
  "atk-s0513a31:369_0": "Te pariccajjubho loke, upapajjanti duggatiṁ.",
  "atk-s0513a31:370_0": "68.",
  "atk-s0513a31:371_0": "“Khattiyā brāhmaṇā vessā, suddā caṇḍālapukkusā;",
  "atk-s0513a31:372_0": "Idha dhammaṁ caritvāna, bhavanti tidive samā.",
  "atk-s0513a31:373_0": "69.",
  "atk-s0513a31:374_0": "“Na vedā samparāyāya, na jāti nāpi bandhavā;",
  "atk-s0513a31:375_0": "Sakañca sīlaṁ saṁsuddhaṁ, samparāyāya sukhāya cā”ti.",
  "atk-s0513a31:376_0": "Tattha sīlameva sutā seyyoti sutapariyattito sataguṇena sahassaguṇena sīlameva uttaritaranti.",
  "atk-s0513a31:376_1": "Evañca pana vatvā sīlaṁ nāmetaṁ ekavidhaṁ saṁvaravasena,",
  "atk-s0513a31:376_2": "duvidhaṁ cārittavārittavasena,",
  "atk-s0513a31:376_3": "tividhaṁ kāyikavācasikamānasikavasena,",
  "atk-s0513a31:376_4": "catubbidhaṁ pātimokkhasaṁvaraindriyasaṁvaraājīvapārisuddhipaccayasannissitavasenāti mātikaṁ ṭhapetvā vitthārento sīlassa vaṇṇaṁ abhāsi.",
  "atk-s0513a31:377_0": "Moghāti aphalā tucchā.",
  "atk-s0513a31:377_1": "Jātīti khattiyakulādīsu nibbatti.",
  "atk-s0513a31:377_2": "Vaṇṇoti sarīravaṇṇo abhirūpabhāvo.",
  "atk-s0513a31:377_3": "Yā hi yasmā sīlarahitassa jātisampadā vā vaṇṇasampadā vā saggasukhaṁ dātuṁ na sakkoti,",
  "atk-s0513a31:377_4": "tasmā ubhayampi taṁ “mogha”nti āha.",
  "atk-s0513a31:377_5": "Sīlameva kirāti anussavavasena vadati,",
  "atk-s0513a31:377_6": "na pana sayaṁ jānāti.",
  "atk-s0513a31:377_7": "Anupetassāti anupagatassa.",
  "atk-s0513a31:377_8": "Sutenattho na vijjatīti sīlarahitassa sutapariyattimattena idhaloke vā paraloke vā kāci vaḍḍhi nāma natthi.",
  "atk-s0513a31:378_0": "Tato parā dve gāthā jātiyā moghabhāvadassanatthaṁ vuttā.",
  "atk-s0513a31:378_1": "Tattha te pariccajjubho loketi te dussīlā devalokañca manussalokañcāti ubhopi loke pariccajitvā duggatiṁ upapajjanti.",
  "atk-s0513a31:378_2": "Caṇḍālapukkusāti chavachaḍḍakacaṇḍālā ca pupphachaḍḍakapukkusā ca.",
  "atk-s0513a31:378_3": "Bhavanti tidive samāti ete sabbepi sīlānubhāvena devaloke nibbattā samā honti nibbisesā,",
  "atk-s0513a31:378_4": "devātveva saṅkhyaṁ gacchanti.",
  "atk-s0513a31:379_0": "Pañcamagāthā sabbesampi sutādīnaṁ moghabhāvadassanatthaṁ vuttā.",
  "atk-s0513a31:379_1": "Tassattho – mahārāja,",
  "atk-s0513a31:379_2": "ete vedādayo ṭhapetvā idhaloke yasamattadānaṁ samparāye dutiye vā tatiye vā bhave yasaṁ vā sukhaṁ vā dātuṁ nāma na sakkonti,",
  "atk-s0513a31:379_3": "parisuddhaṁ pana attano sīlameva taṁ dātuṁ sakkotīti.",
  "atk-s0513a31:380_0": "Evaṁ mahāsatto sīlaguṇe thometvā rājānaṁ pabbajjaṁ anujānāpetvā taṁ divasameva himavantaṁ pavisitvā isipabbajjaṁ",
  "atk-s0513a31:380_1": "pabbajitvā abhiññā ca samāpattiyo ca nibbattetvā aparihīnajjhāno brahmalokaparāyaṇo ahosi.",
  "atk-s0513a31:381_0": "Satthā imaṁ dhammadesanaṁ āharitvā jātakaṁ samodhānesi –",
  "atk-s0513a31:381_1": "“tadā sīlaṁ vīmaṁsitvā isipabbajjaṁ pabbajito ahameva ahosi”nti.",
  "atk-s0513a31:382_0": "Sīlavīmaṁsajātakavaṇṇanā dutiyā.",
  "atk-s0513a31:384_0": "[363] 3. Hirijātakavaṇṇanā",
  "atk-s0513a31:385_0": "Hiriṁtarantanti idaṁ satthā jetavane viharanto anāthapiṇḍikassa sahāyaṁ paccantavāsiseṭṭhiṁ ārabbha kathesi.",
  "atk-s0513a31:385_1": "Dvepi vatthūni ekakanipāte navamavaggassa pariyosānajātake vitthāritāneva.",
  "atk-s0513a31:385_2": "Idha pana “paccantavāsiseṭṭhino manussā acchinnasabbasāpateyyā attano santakassa assāmino hutvā palātā”ti",
  "atk-s0513a31:385_3": "bārāṇasiseṭṭhissa ārocite bārāṇasiseṭṭhi “attano santikaṁ āgatānaṁ kattabbaṁ akarontā nāma paṭikārake",
  "atk-s0513a31:385_4": "na labhantiyevā”ti vatvā imā gāthā abhāsi –",
  "atk-s0513a31:386_0": "70.",
  "atk-s0513a31:387_0": "“Hiriṁ tarantaṁ vijigucchamānaṁ, tavāhamasmī iti bhāsamānaṁ;",
  "atk-s0513a31:388_0": "Seyyāni kammāni anādiyantaṁ, neso mamanti iti naṁ vijaññā.",
  "atk-s0513a31:389_0": "71.",
  "atk-s0513a31:390_0": "“Yañhi kayirā tañhi vade, yaṁ na kayirā na taṁ vade;",
  "atk-s0513a31:391_0": "Akarontaṁ bhāsamānaṁ, parijānanti paṇḍitā.",
  "atk-s0513a31:392_0": "72.",
  "atk-s0513a31:393_0": "“Na so mitto yo sadā appamatto, bhedāsaṅkī randhamevānupassī;",
  "atk-s0513a31:394_0": "Yasmiñca setī urasīva putto, sa ve mitto yo abhejjo parehi.",
  "atk-s0513a31:395_0": "73.",
  "atk-s0513a31:396_0": "“Pāmojjakaraṇaṁ ṭhānaṁ, pasaṁsāvahanaṁ sukhaṁ;",
  "atk-s0513a31:397_0": "Phalānisaṁso bhāveti, vahanto porisaṁ dhuraṁ.",
  "atk-s0513a31:398_0": "74.",
  "atk-s0513a31:399_0": "“Pavivekarasaṁ pitvā, rasaṁ upasamassa ca;",
  "atk-s0513a31:400_0": "Niddaro hoti nippāpo, dhammappītirasaṁ piva”nti.",
  "atk-s0513a31:401_0": "Tattha hiriṁ tarantanti lajjaṁ atikkantaṁ.",
  "atk-s0513a31:401_1": "Vijigucchamānanti mittabhāvena jigucchayamānaṁ.",
  "atk-s0513a31:401_2": "Tavāhamasmīti “tava ahaṁ mitto”ti kevalaṁ vacanamatteneva bhāsamānaṁ.",
  "atk-s0513a31:401_3": "Seyyāni kammāniti “dassāmi karissāmī”ti vacanassa anurūpāni uttamakammāni.",
  "atk-s0513a31:401_4": "Anādiyantanti akarontaṁ.",
  "atk-s0513a31:401_5": "Neso mamanti evarūpaṁ puggalaṁ “na eso mama mitto”ti vijaññā.",
  "atk-s0513a31:402_0": "Pāmojjakaraṇaṁṭhānanti dānampi sīlampi bhāvanāpi paṇḍitehi kalyāṇamittehi saddhiṁ mittabhāvopi.",
  "atk-s0513a31:402_1": "Idha pana vuttappakāraṁ mittabhāvameva sandhāyevamāha.",
  "atk-s0513a31:402_2": "Paṇḍitena hi kalyāṇamittena saddhiṁ mittabhāvo pāmojjampi karoti,",
  "atk-s0513a31:402_3": "pasaṁsampi vahati.",
  "atk-s0513a31:402_4": "Idhalokaparalokesu kāyikacetasikasukhahetuto “sukha”ntipi vuccati,",
  "atk-s0513a31:402_5": "tasmā etaṁ phalañca ānisaṁsañca sampassamāno phalānisaṁso kulaputto purisehi vahitabbaṁ dānasīlabhāvanāmittabhāvasaṅkhātaṁ",
  "atk-s0513a31:402_6": "catubbidhampi porisaṁ dhuraṁ vahanto etaṁ mittabhāvasaṅkhātaṁ pāmojjakaraṇaṁ ṭhānaṁ pasaṁsāvahanaṁ sukhaṁ",
  "atk-s0513a31:402_7": "bhāveti vaḍḍheti,",
  "atk-s0513a31:402_8": "na paṇḍitehi mittabhāvaṁ bhindatīti dīpeti.",
  "atk-s0513a31:403_0": "Pavivekarasanti kāyacittaupadhivivekānaṁ rasaṁ te viveke nissāya uppannaṁ somanassarasaṁ.",
  "atk-s0513a31:403_1": "Upasamassa cāti kilesūpasamena laddhasomanassassa.",
  "atk-s0513a31:403_2": "Niddaro hoti nippāpoti sabbakilesadarathābhāvena niddaro,",
  "atk-s0513a31:403_3": "kilesābhāvena nippāpo hoti.",
  "atk-s0513a31:403_4": "Dhammappītirasanti dhammapītisaṅkhātaṁ rasaṁ,",
  "atk-s0513a31:403_5": "vimuttipītiṁ pivantoti attho.",
  "atk-s0513a31:404_0": "Iti mahāsatto pāpamittasaṁsaggato ubbiggo pavivekarasena amatamahānibbānaṁ pāpetvā desanāya kūṭaṁ gaṇhi.",
  "atk-s0513a31:405_0": "Satthā imaṁ dhammadesanaṁ āharitvā jātakaṁ samodhānesi –",
  "atk-s0513a31:405_1": "“tadā paccantavāsī idāni paccantavāsīyeva,",
  "atk-s0513a31:405_2": "tadā bārāṇasiseṭṭhi ahameva ahosi”nti.",
  "atk-s0513a31:406_0": "Hirijātakavaṇṇanā tatiyā.",
  "atk-s0513a31:408_0": "[364] 4. Khajjopanakajātakavaṇṇanā",
  "atk-s0513a31:409_0": "75-79.",
  "atk-s0513a31:410_0": "Ko nu santamhi pajjoteti ayaṁ khajjopanakapañho mahāumaṅge vitthārato āvi bhavissati.",
  "atk-s0513a31:411_0": "Khajjopanakajātakavaṇṇanā catutthā.",
  "atk-s0513a31:413_0": "[365] 5. Ahituṇḍikajātakavaṇṇanā",
  "atk-s0513a31:414_0": "Dhuttomhīti idaṁ satthā jetavane viharanto ekaṁ mahallakabhikkhuṁ ārabbha kathesi.",
  "atk-s0513a31:414_1": "Vatthu heṭṭhā sālūkajātake vitthāritaṁ.",
  "atk-s0513a31:414_2": "Idhāpi so mahallako ekaṁ gāmadārakaṁ pabbājetvā akkosati paharati.",
  "atk-s0513a31:414_3": "Dārako palāyitvā vibbhami.",
  "atk-s0513a31:414_4": "Dutiyampi naṁ pabbājetvā tathevākāsi.",
  "atk-s0513a31:414_5": "Dutiyampi vibbhamitvā puna yāciyamāno oloketumpi na icchi.",
  "atk-s0513a31:414_6": "Bhikkhū dhammasabhāyaṁ kathaṁ samuṭṭhāpesuṁ “āvuso,",
  "atk-s0513a31:414_7": "asuko nāma mahallako attano sāmaṇerena sahāpi vināpi vattituṁ na sakkoti,",
  "atk-s0513a31:414_8": "itaro tassa dosaṁ disvā puna oloketumpi na icchi,",
  "atk-s0513a31:414_9": "suhadayo kumārako”ti.",
  "atk-s0513a31:414_10": "Satthā āgantvā “kāya nuttha,",
  "atk-s0513a31:414_11": "bhikkhave,",
  "atk-s0513a31:414_12": "etarahi kathāya sannisinnā”ti pucchitvā “imāya nāmā”ti vutte “na,",
  "atk-s0513a31:414_13": "bhikkhave, idāneva,",
  "atk-s0513a31:414_14": "pubbepesa sāmaṇero suhadayova,",
  "atk-s0513a31:414_15": "sakiṁ dosaṁ disvā puna oloketumpi na icchī”ti vatvā atītaṁ āhari.",
  "atk-s0513a31:415_0": "Atīte bārāṇasiyaṁ brahmadatte rajjaṁ kārente bodhisatto dhaññavāṇijakule nibbattitvā vayappatto dhaññavikkayena jīvikaṁ kappesi.",
  "atk-s0513a31:415_1": "Atheko ahituṇḍiko makkaṭaṁ gahetvā sikkhāpetvā ahiṁ kīḷāpento bārāṇasiyaṁ ussave ghuṭṭhe taṁ makkaṭaṁ",
  "atk-s0513a31:415_2": "dhaññavāṇijakassa santike ṭhapetvā ahiṁ kīḷāpento satta divasāni vicari.",
  "atk-s0513a31:415_3": "Sopi vāṇijo makkaṭassa khādanīyaṁ bhojanīyaṁ adāsi.",
  "atk-s0513a31:415_4": "Ahituṇḍiko sattame divase ussavakīḷanato āgantvā taṁ makkaṭaṁ veḷupesikāya tikkhattuṁ paharitvā taṁ ādāya uyyānaṁ gantvā bandhitvā niddaṁ okkami.",
  "atk-s0513a31:415_5": "Makkaṭo bandhanaṁ mocetvā ambarukkhaṁ āruyha ambāni khādanto nisīdi.",
  "atk-s0513a31:415_6": "So pabuddho rukkhe makkaṭaṁ disvā “etaṁ mayā upalāpetvā gahetuṁ vaṭṭatī”ti tena saddhiṁ sallapanto paṭhamaṁ gāthamāha –",
  "atk-s0513a31:416_0": "80.",
  "atk-s0513a31:417_0": "“Dhuttomhi samma sumukha, jūte akkhaparājito;",
  "atk-s0513a31:418_0": "Harehi ambapakkāni, vīriyaṁ te bhakkhayāmase”ti.",
  "atk-s0513a31:419_0": "Tattha akkhaparājitoti akkhehi parājito. Harehīti pātehi. Ayameva vā pāṭho.",
  "atk-s0513a31:420_0": "Taṁ sutvā makkaṭo sesagāthā abhāsi –",
  "atk-s0513a31:421_0": "81.",
  "atk-s0513a31:422_0": "“Alikaṁ vata maṁ samma, abhūtena pasaṁsasi;",
  "atk-s0513a31:423_0": "Ko te suto vā diṭṭho vā, sumukho nāma makkaṭo.",
  "atk-s0513a31:424_0": "82.",
  "atk-s0513a31:425_0": "“Ajjāpi me taṁ manasi, yaṁ maṁ tvaṁ ahituṇḍika;",
  "atk-s0513a31:426_0": "Dhaññāpaṇaṁ pavisitvā, matto chātaṁ hanāsi maṁ.",
  "atk-s0513a31:427_0": "83.",
  "atk-s0513a31:428_0": "“Tāhaṁ saraṁ dukkhaseyyaṁ, api rajjampi kāraye;",
  "atk-s0513a31:429_0": "Nevāhaṁ yācito dajjaṁ, tathā hi bhayatajjito.",
  "atk-s0513a31:430_0": "84.",
  "atk-s0513a31:431_0": "“Yañca jaññā kule jātaṁ, gabbhe tittaṁ amacchariṁ;",
  "atk-s0513a31:432_0": "Tena sakhiñca mittañca, dhīro sandhātumarahatī”ti.",
  "atk-s0513a31:433_0": "Tattha alikaṁ vatāti musā vata.",
  "atk-s0513a31:433_1": "Abhūtenāti avijjamānena.",
  "atk-s0513a31:433_2": "Ko teti kva tayā.",
  "atk-s0513a31:433_3": "Sumukhoti sundaramukho.",
  "atk-s0513a31:433_4": "Ahituṇḍikāti taṁ ālapati.",
  "atk-s0513a31:433_5": "“Ahikoṇḍikā”tipi pāṭho.",
  "atk-s0513a31:433_6": "Chātanti jighacchābhibhūtaṁ dubbalaṁ kapaṇaṁ.",
  "atk-s0513a31:433_7": "Hanāsīti veḷupesikāya tikkhattuṁ paharasi.",
  "atk-s0513a31:433_8": "Tāhanti taṁ ahaṁ.",
  "atk-s0513a31:433_9": "Saranti saranto.",
  "atk-s0513a31:433_10": "Dukkhaseyyanti tasmiṁ āpaṇe dukkhasayanaṁ.",
  "atk-s0513a31:433_11": "Api rajjampi kārayeti sacepi bārāṇasirajjaṁ gahetvā mayhaṁ datvā maṁ rajjaṁ kāreyyāsi,",
  "atk-s0513a31:433_12": "evampi taṁ nevāhaṁ yācito dajjaṁ,",
  "atk-s0513a31:433_13": "taṁ ekampi ambapakkaṁ ahaṁ tayā yācito na dadeyyaṁ.",
  "atk-s0513a31:433_14": "Kiṁkāraṇā?",
  "atk-s0513a31:433_15": "Tathā hi bhayatajjitoti,",
  "atk-s0513a31:433_16": "tathā hi ahaṁ tayā bhayena tajjitoti attho.",
  "atk-s0513a31:434_0": "Gabbhe tittanti subhojanarasena mātukucchiyaṁyeva alaṅkatapaṭiyatte sayanagabbheyeva vā tittaṁ bhogāsāya akapaṇaṁ.",
  "atk-s0513a31:434_1": "Sakhiñca mittañcāti sakhibhāvañca mittabhāvañca tathārūpena kulajātena tittena akapaṇena amaccharinā saddhiṁ paṇḍito sandhātuṁ puna ghaṭetuṁ arahati,",
  "atk-s0513a31:434_2": "tayā pana kapaṇena ahituṇḍikena saddhiṁ ko mittabhāvaṁ puna ghaṭetunti attho.",
  "atk-s0513a31:434_3": "Evañca pana vatvā vānaro vanaṁ sahasā pāvisi.",
  "atk-s0513a31:435_0": "Satthā imaṁ dhammadesanaṁ āharitvā jātakaṁ samodhānesi –",
  "atk-s0513a31:435_1": "“tadā ahituṇḍiko mahallako ahosi,",
  "atk-s0513a31:435_2": "makkaṭo sāmaṇero,",
  "atk-s0513a31:435_3": "dhaññavāṇijo pana ahameva ahosi”nti.",
  "atk-s0513a31:436_0": "Ahituṇḍikajātakavaṇṇanā pañcamā.",
  "atk-s0513a31:438_0": "[366] 6. Gumbiyajātakavaṇṇanā",
  "atk-s0513a31:439_0": "Madhuvaṇṇaṁmadhurasanti idaṁ satthā jetavane viharanto ukkaṇṭhitabhikkhuṁ ārabbha kathesi.",
  "atk-s0513a31:439_1": "Tañhi satthā “saccaṁ kira tvaṁ bhikkhu ukkaṇṭhitosī”ti pucchitvā “saccaṁ,",
  "atk-s0513a31:439_2": "bhante”ti vutte “kiṁ disvā”ti vatvā “alaṅkatamātugāma”nti vutte “bhikkhu ime pañca kāmaguṇā nāma ekena",
  "atk-s0513a31:439_3": "gumbiyena yakkhena halāhalavisaṁ pakkhipitvā magge ṭhapitamadhusadisā”ti vatvā tena yācito atītaṁ āhari.",
  "atk-s0513a31:440_0": "Atīte bārāṇasiyaṁ brahmadatte rajjaṁ kārente bodhisatto satthavāhakule nibbattitvā vayappatto bārāṇasito",
  "atk-s0513a31:440_1": "pañcahi sakaṭasatehi bhaṇḍaṁ ādāya vohāratthāya gacchanto mahāvattaniaṭavidvāraṁ patvā satthake sannipātāpetvā “ambho,",
  "atk-s0513a31:440_2": "imasmiṁ magge visapaṇṇapupphaphalādīni atthi,",
  "atk-s0513a31:440_3": "tumhe kiñci akhāditapubbaṁ khādantā maṁ apucchitvā mā khādittha,",
  "atk-s0513a31:440_4": "amanussāpi visaṁ pakkhipitvā bhattapuṭamadhukaphalāni magge ṭhapenti,",
  "atk-s0513a31:440_5": "tānipi maṁ anāpucchitvā mā khāditthā”ti ovādaṁ datvā maggaṁ paṭipajji.",
  "atk-s0513a31:440_6": "Atheko gumbiyo nāma yakkho aṭaviyā majjhaṭṭhāne magge paṇṇāni attharitvā halāhalavisasaṁyuttāni madhupiṇḍāni",
  "atk-s0513a31:440_7": "ṭhapetvā sayaṁ maggasāmante madhuṁ gaṇhanto viya rukkhe koṭṭento vicarati.",
  "atk-s0513a31:440_8": "Ajānantā “puññatthāya ṭhapitāni bhavissantī”ti khāditvā jīvitakkhayaṁ pāpuṇanti.",
  "atk-s0513a31:440_9": "Amanussā āgantvā te khādanti.",
  "atk-s0513a31:440_10": "Bodhisattassa satthakamanussāpi tāni disvā ekacce lolajātikā adhivāsetuṁ asakkontā khādiṁsu,",
  "atk-s0513a31:440_11": "paṇḍitajātikā “pucchitvā khādissāmā”ti gahetvā aṭṭhaṁsu.",
  "atk-s0513a31:440_12": "Bodhisatto te disvā hatthagatāni chaḍḍāpesi,",
  "atk-s0513a31:440_13": "yehi paṭhamataraṁ khāditāni,",
  "atk-s0513a31:440_14": "te mariṁsu.",
  "atk-s0513a31:440_15": "Yehi aḍḍhakhāditāni,",
  "atk-s0513a31:440_16": "tesaṁ vamanavirecanaṁ datvā vantakāle catumadhuraṁ adāsi.",
  "atk-s0513a31:440_17": "Iti te tassa ānubhāvena jīvitaṁ paṭilabhiṁsu.",
  "atk-s0513a31:440_18": "Bodhisatto sotthinā icchitaṭṭhānaṁ gantvā bhaṇḍaṁ vissajjetvā attano gehameva agamāsi.",
  "atk-s0513a31:440_19": "Tamatthaṁ kathento satthā imā abhisambuddhagāthā abhāsi –",
  "atk-s0513a31:441_0": "85.",
  "atk-s0513a31:442_0": "“Madhuvaṇṇaṁ madhurasaṁ, madhugandhaṁ visaṁ ahu;",
  "atk-s0513a31:443_0": "Gumbiyo ghāsamesāno, araññe odahī visaṁ.",
  "atk-s0513a31:444_0": "86.",
  "atk-s0513a31:445_0": "“Madhu iti maññamānā, ye taṁ visamakhādisuṁ;",
  "atk-s0513a31:446_0": "Tesaṁ taṁ kaṭukaṁ āsi, maraṇaṁ tenupāgamuṁ.",
  "atk-s0513a31:447_0": "87.",
  "atk-s0513a31:448_0": "“Ye ca kho paṭisaṅkhāya, visaṁ taṁ parivajjayuṁ;",
  "atk-s0513a31:449_0": "Te āturesu sukhitā, ḍayhamānesu nibbutā.",
  "atk-s0513a31:450_0": "88.",
  "atk-s0513a31:451_0": "“Evameva manussesu, visaṁ kāmā samohitā;",
  "atk-s0513a31:452_0": "Āmisaṁ bandhanañcetaṁ, maccuveso guhāsayo.",
  "atk-s0513a31:453_0": "89.",
  "atk-s0513a31:454_0": "“Evameva ime kāme, āturā paricārike;",
  "atk-s0513a31:455_0": "Ye sadā parivajjenti, saṅgaṁ loke upaccagu”nti.",
  "atk-s0513a31:456_0": "Tattha gumbiyoti tasmiṁ vanagumbe vicaraṇena evaṁladdhanāmo yakkho.",
  "atk-s0513a31:456_1": "Ghāsamesānoti “taṁ visaṁ khāditvā mate khādissāmī”ti evaṁ attano ghāsaṁ pariyesanto.",
  "atk-s0513a31:456_2": "Odahīti taṁ madhunā samānavaṇṇagandharasaṁ visaṁ nikkhipi.",
  "atk-s0513a31:456_3": "Kaṭukaṁ āsīti tikhiṇaṁ ahosi.",
  "atk-s0513a31:456_4": "Maraṇaṁ tenupāgamunti tena visena te sattā maraṇaṁ upagatā.",
  "atk-s0513a31:457_0": "Āturesūti visavegena āsannamaraṇesu.",
  "atk-s0513a31:457_1": "Ḍayhamānesūti visatejeneva ḍayhamānesu.",
  "atk-s0513a31:457_2": "Visaṁ kāmā samohitāti yathā tasmiṁ vattanimahāmagge visaṁ samohitaṁ nikkhittaṁ,",
  "atk-s0513a31:457_3": "evaṁ manussesupi ye ete rūpādayo pañca vatthukāmā tattha tattha samohitā nikkhittā,",
  "atk-s0513a31:457_4": "te “visa”nti veditabbā.",
  "atk-s0513a31:457_5": "Āmisaṁ bandhanañcetanti ete pañca kāmaguṇā nāma evaṁ imassa macchabhūtassa lokassa mārabālisikena pakkhittaṁ āmisañceva,",
  "atk-s0513a31:457_6": "bhavābhavato nikkhamituṁ appadānena anduādippabhedaṁ nānappakāraṁ bandhanañca.",
  "atk-s0513a31:457_7": "Maccuveso guhāsayoti sarīraguhāya vasanako maraṇamaccuveso.",
  "atk-s0513a31:458_0": "Evameva ime kāmeti yathā vattanimahāmagge visaṁ nikkhittaṁ,",
  "atk-s0513a31:458_1": "evaṁ tattha tattha nikkhitte ime kāme.",
  "atk-s0513a31:458_2": "Āturāti ekantamaraṇadhammatāya āturā āsannamaraṇā paṇḍitamanussā.",
  "atk-s0513a31:458_3": "Paricāriketi kilesaparicārike kilesabandhake.",
  "atk-s0513a31:458_4": "Ye sadā parivajjentīti ye vuttappakārā paṇḍitapurisā niccaṁ evarūpe kāme vajjenti.",
  "atk-s0513a31:458_5": "Saṅgaṁ loketi loke saṅganaṭṭhena “saṅga”nti laddhanāmaṁ rāgādibhedaṁ kilesajātaṁ.",
  "atk-s0513a31:458_6": "Upaccagunti atītā nāmāti veditabbā,",
  "atk-s0513a31:458_7": "atikkamantīti vā attho.",
  "atk-s0513a31:459_0": "Satthā saccāni pakāsetvā jātakaṁ samodhānesi,",
  "atk-s0513a31:459_1": "saccapariyosāne ukkaṇṭhitabhikkhu sotāpattiphale patiṭṭhahi.",
  "atk-s0513a31:459_2": "Tadā satthavāho ahameva ahosinti.",
  "atk-s0513a31:460_0": "Gumbiyajātakavaṇṇanā chaṭṭhā.",
  "atk-s0513a31:462_0": "[367] 7. Sāḷiyajātakavaṇṇanā",
  "atk-s0513a31:463_0": "Yvāyaṁ sāḷiyachāpotīti idaṁ satthā veḷuvane viharanto “āvuso,",
  "atk-s0513a31:463_1": "devadatto tāsakārakopi bhavituṁ nāsakkhī”ti vacanaṁ ārabbha kathesi.",
  "atk-s0513a31:463_2": "Tadā hi satthā “na,",
  "atk-s0513a31:463_3": "bhikkhave, idāneva,",
  "atk-s0513a31:463_4": "pubbepesa mama tāsakārakopi bhavituṁ nāsakkhī”ti vatvā atītaṁ āhari.",
  "atk-s0513a31:464_0": "Atīte bārāṇasiyaṁ brahmadatte rajjaṁ kārente bodhisatto gāmake kuṭumbikakule nibbattitvā taruṇakāle paṁsukīḷakehi",
  "atk-s0513a31:464_1": "dārakehi saddhiṁ gāmadvāre nigrodharukkhamūle kīḷati.",
  "atk-s0513a31:464_2": "Tadā eko dubbalavejjo gāme kiñci alabhitvā nikkhamanto taṁ ṭhānaṁ patvā ekaṁ sappaṁ viṭapabbhantarena",
  "atk-s0513a31:464_3": "sīsaṁ nīharitvā niddāyantaṁ disvā “mayā gāme kiñci na laddhaṁ,",
  "atk-s0513a31:464_4": "ime dārake vañcetvā sappena ḍaṁsāpetvā tikicchitvā kiñcideva gaṇhissāmī”ti cintetvā bodhisattaṁ āha “sace sāḷiyachāpaṁ passeyyāsi,",
  "atk-s0513a31:464_5": "gaṇheyyāsī”ti. “Āma,",
  "atk-s0513a31:464_6": "gaṇheyya”nti.",
  "atk-s0513a31:464_7": "“Passeso viṭapabbhantare sayito”ti.",
  "atk-s0513a31:464_8": "So tassa sappabhāvaṁ ajānanto rukkhaṁ āruyha taṁ gīvāyaṁ gahetvā “sappo”ti ñatvā nivattituṁ adento suggahitaṁ gahetvā vegena khipi.",
  "atk-s0513a31:464_9": "So gantvā vejjassa gīvāyaṁ patito gīvaṁ paliveṭhetvā “kara karā”ti ḍaṁsitvā tattheva naṁ pātetvā palāyi.",
  "atk-s0513a31:464_10": "Manussā parivārayiṁsu.",
  "atk-s0513a31:465_0": "Mahāsatto sampattaparisāya dhammaṁ desento imā gāthā abhāsi –",
  "atk-s0513a31:466_0": "90.",
  "atk-s0513a31:467_0": "“Yvāyaṁ sāḷiyachāpoti, kaṇhasappaṁ agāhayi;",
  "atk-s0513a31:468_0": "Tena sappenayaṁ daṭṭho, hato pāpānusāsako.",
  "atk-s0513a31:469_0": "91.",
  "atk-s0513a31:470_0": "“Ahantāramahantāraṁ, yo naro hantumicchati;",
  "atk-s0513a31:471_0": "Evaṁ so nihato seti, yathāyaṁ puriso hato.",
  "atk-s0513a31:472_0": "92.",
  "atk-s0513a31:473_0": "“Ahantāramaghātentaṁ, yo naro hantumicchati;",
  "atk-s0513a31:474_0": "Evaṁ so nihato seti, yathāyaṁ puriso hato.",
  "atk-s0513a31:475_0": "93.",
  "atk-s0513a31:476_0": "“Yathā paṁsumuṭṭhiṁ puriso, paṭivātaṁ paṭikkhipe;",
  "atk-s0513a31:477_0": "Tameva so rajo hanti, tathāyaṁ puriso hato.",
  "atk-s0513a31:478_0": "94.",
  "atk-s0513a31:479_0": "“Yo appaduṭṭhassa narassa dussati, suddhassa posassa anaṅgaṇassa;",
  "atk-s0513a31:480_0": "Tameva bālaṁ pacceti pāpaṁ, sukhumo rajo paṭivātaṁva khitto”ti.",
  "atk-s0513a31:481_0": "Tattha yvāyanti yo ayaṁ,",
  "atk-s0513a31:481_1": "ayameva vā pāṭho.",
  "atk-s0513a31:481_2": "Sappenayanti so ayaṁ tena sappena daṭṭho.",
  "atk-s0513a31:481_3": "Pāpānusāsakoti pāpakaṁ anusāsako.",
  "atk-s0513a31:482_0": "Ahantāranti apaharantaṁ.",
  "atk-s0513a31:482_1": "Ahantāranti amārentaṁ.",
  "atk-s0513a31:482_2": "Setīti matasayanaṁ sayati.",
  "atk-s0513a31:482_3": "Aghātentanti amārentaṁ.",
  "atk-s0513a31:482_4": "Suddhassāti niraparādhassa.",
  "atk-s0513a31:482_5": "Posassāti sattassa.",
  "atk-s0513a31:482_6": "Anaṅgaṇassāti idampi niraparādhabhāvaññeva sandhāya vuttaṁ.",
  "atk-s0513a31:482_7": "Paccetīti kammasarikkhakaṁ hutvā patieti.",
  "atk-s0513a31:483_0": "Satthā imaṁ dhammadesanaṁ āharitvā jātakaṁ samodhānesi –",
  "atk-s0513a31:483_1": "“tadā dubbalavejjo devadatto ahosi,",
  "atk-s0513a31:483_2": "paṇḍitadārako pana ahameva ahosi”nti.",
  "atk-s0513a31:484_0": "Sāḷiyajātakavaṇṇanā sattamā.",
  "atk-s0513a31:486_0": "[368] 8. Tacasārajātakavaṇṇanā",
  "atk-s0513a31:487_0": "Amittahatthatthagatāti idaṁ satthā jetavane viharanto paññāpāramiṁ ārabbha kathesi.",
  "atk-s0513a31:487_1": "Tadā hi satthā “na,",
  "atk-s0513a31:487_2": "bhikkhave, idāneva,",
  "atk-s0513a31:487_3": "pubbepi tathāgato paññavā upāyakusaloyevā”ti vatvā atītaṁ āhari.",
  "atk-s0513a31:488_0": "Atīte bārāṇasiyaṁ brahmadatte rajjaṁ kārente bodhisatto gāmake kuṭumbikakule nibbattitvāti sabbaṁ purimajātakaniyāmeneva kathetabbaṁ.",
  "atk-s0513a31:488_1": "Idha pana vejje mate gāmavāsino manussā “manussamārakā”ti te dārake kudaṇḍakehi bandhitvā “rañño dassessāmā”ti bārāṇasiṁ nayiṁsu.",
  "atk-s0513a31:488_2": "Bodhisatto antarāmaggeyeva sesadārakānaṁ ovādaṁ adāsi “tumhe mā bhāyatha,",
  "atk-s0513a31:488_3": "rājānaṁ disvāpi abhītā tuṭṭhindriyā bhaveyyātha,",
  "atk-s0513a31:488_4": "rājā amhehi saddhiṁ paṭhamataraṁ kathessati,",
  "atk-s0513a31:488_5": "tato paṭṭhāya ahaṁ jānissāmī”ti.",
  "atk-s0513a31:488_6": "Te “sādhū”ti sampaṭicchitvā tathā kariṁsu.",
  "atk-s0513a31:488_7": "Rājā te abhīte tuṭṭhindriye disvā “ime ‘manussamārakā’ti kudaṇḍakabaddhā ānītā,",
  "atk-s0513a31:488_8": "evarūpaṁ dukkhaṁ pattāpi na bhāyanti,",
  "atk-s0513a31:488_9": "tuṭṭhindriyāyeva,",
  "atk-s0513a31:488_10": "kiṁ nu kho etesaṁ asocanakāraṇaṁ,",
  "atk-s0513a31:488_11": "pucchissāmi ne”ti pucchanto paṭhamaṁ gāthamāha –",
  "atk-s0513a31:489_0": "95.",
  "atk-s0513a31:490_0": "“Amittahatthatthagatā, tacasārasamappitā;",
  "atk-s0513a31:491_0": "Pasannamukhavaṇṇāttha, kasmā tumhe na socathā”ti.",
  "atk-s0513a31:492_0": "Tattha amittahatthatthagatāti kudaṇḍakehi gīvāyaṁ bandhitvā ānentānaṁ amittānaṁ hatthagatā.",
  "atk-s0513a31:492_1": "Tacasārasamappitāti veḷudaṇḍakehi baddhattā evamāha.",
  "atk-s0513a31:492_2": "Kasmāti “evarūpaṁ byasanaṁ pattāpi tumhe kiṁkāraṇā na socathā”ti pucchati.",
  "atk-s0513a31:493_0": "Taṁ sutvā bodhisatto sesagāthā abhāsi –",
  "atk-s0513a31:494_0": "96.",
  "atk-s0513a31:495_0": "“Na socanāya paridevanāya, atthova labbho api appakopi;",
  "atk-s0513a31:496_0": "Socantamenaṁ dukhitaṁ viditvā, paccatthikā attamanā bhavanti.",
  "atk-s0513a31:497_0": "97.",
  "atk-s0513a31:498_0": "“Yato ca kho paṇḍito āpadāsu, na vedhatī atthavinicchayaññū;",
  "atk-s0513a31:499_0": "Paccatthikāssa dukhitā bhavanti, disvā mukhaṁ avikāraṁ purāṇaṁ.",
  "atk-s0513a31:500_0": "98.",
  "atk-s0513a31:501_0": "“Jappena mantena subhāsitena, anuppadānena paveṇiyā vā;",
  "atk-s0513a31:502_0": "Yathā yathā yattha labhetha atthaṁ, tathā tathā tattha parakkameyya.",
  "atk-s0513a31:503_0": "99.",
  "atk-s0513a31:504_0": "“Yato ca jāneyya alabbhaneyyo, mayāva aññena vā esa attho;",
  "atk-s0513a31:505_0": "Asocamāno adhivāsayeyya, kammaṁ daḷhaṁ kinti karomi dānī”ti.",
  "atk-s0513a31:506_0": "Tattha atthoti vuḍḍhi.",
  "atk-s0513a31:506_1": "Paccatthikā attamanāti etaṁ purisaṁ socantaṁ dukkhitaṁ viditvā paccāmittā tuṭṭhacittā honti.",
  "atk-s0513a31:506_2": "Tesaṁ tussanakāraṇaṁ nāma paṇḍitena kātuṁ na vaṭṭatīti dīpeti.",
  "atk-s0513a31:506_3": "Yatoti yadā.",
  "atk-s0513a31:506_4": "Na vedhatīti cittutrāsabhayena na kampati.",
  "atk-s0513a31:506_5": "Atthavinicchayaññūti tassa tassa atthassa vinicchayakusalo.",
  "atk-s0513a31:507_0": "Jappenāti mantaparijappanena.",
  "atk-s0513a31:507_1": "Mantenāti paṇḍitehi saddhiṁ mantaggahaṇena.",
  "atk-s0513a31:507_2": "Subhāsitenāti piyavacanena.",
  "atk-s0513a31:507_3": "Anuppadānenāti lañjadānena.",
  "atk-s0513a31:507_4": "Paveṇiyāti kulavaṁsena.",
  "atk-s0513a31:507_5": "Idaṁ vuttaṁ hoti – mahārāja,",
  "atk-s0513a31:507_6": "paṇḍitena nāma āpadāsu uppannāsu na socitabbaṁ na kilamitabbaṁ,",
  "atk-s0513a31:507_7": "imesu pana pañcasu kāraṇesu aññataravasena paccāmittā jinitabbā.",
  "atk-s0513a31:507_8": "Sace hi sakkoti,",
  "atk-s0513a31:507_9": "mantaṁ parijappitvā mukhabandhanaṁ katvāpi te jinitabbā,",
  "atk-s0513a31:507_10": "tathā asakkontena paṇḍitehi saddhiṁ mantetvā ekaṁ upāyaṁ sallakkhetvā jinitabbā,",
  "atk-s0513a31:507_11": "piyavacanaṁ vattuṁ sakkontena piyaṁ vatvāpi te jinitabbā,",
  "atk-s0513a31:507_12": "tathā asakkontena vinicchayāmaccānaṁ lañjaṁ datvāpi jinitabbā,",
  "atk-s0513a31:507_13": "tathā asakkontena kulavaṁsaṁ kathetvā “mayaṁ asukapaveṇiyā āgatā,",
  "atk-s0513a31:507_14": "tumhākañca amhākañca ekova pubbapuriso”ti evaṁ vijjamānañātikoṭiṁ ghaṭetvāpi jinitabbā evāti.",
  "atk-s0513a31:507_15": "Yathā yathāti etesu pañcasu kāraṇesu yena yena kāraṇena yattha yattha attano vuḍḍhiṁ labheyya.",
  "atk-s0513a31:507_16": "Tathā tathāti tena tena kāraṇena tattha tattha parakkameyya,",
  "atk-s0513a31:507_17": "parakkamaṁ katvā paccatthike jineyyāti adhippāyo.",
  "atk-s0513a31:508_0": "Yato ca jāneyyāti yadā pana jāneyya,",
  "atk-s0513a31:508_1": "mayā vā aññena vā esa attho alabbhaneyyo nānappakārena vāyamitvāpi na sakkā laddhuṁ,",
  "atk-s0513a31:508_2": "tadā paṇḍito puriso asocamāno akilamamāno “mayā pubbe katakammaṁ daḷhaṁ thiraṁ na sakkā paṭibāhituṁ,",
  "atk-s0513a31:508_3": "idāni kiṁ sakkā kātu”nti adhivāsayeyyāti.",
  "atk-s0513a31:509_0": "Rājā bodhisattassa dhammakathaṁ sutvā kammaṁ sodhetvā niddosabhāvaṁ ñatvā kudaṇḍake harāpetvā mahāsattassa",
  "atk-s0513a31:509_1": "mahantaṁ yasaṁ datvā attano atthadhammaanusāsakaṁ amaccaratanaṁ akāsi,",
  "atk-s0513a31:509_2": "sesadārakānampi yasaṁ datvā ṭhānantarāni adāsi.",
  "atk-s0513a31:510_0": "Satthā imaṁ dhammadesanaṁ āharitvā jātakaṁ samodhānesi “tadā bārāṇasirājā ānando ahosi,",
  "atk-s0513a31:510_1": "dārakā therānutherā,",
  "atk-s0513a31:510_2": "paṇḍitadārako pana ahameva ahosi”nti.",
  "atk-s0513a31:511_0": "Tacasārajātakavaṇṇanā aṭṭhamā.",
  "atk-s0513a31:513_0": "[369] 9. Mittavindakajātakavaṇṇanā",
  "atk-s0513a31:514_0": "Kyāhaṁdevānamakaranti idaṁ satthā jetavane viharanto ekaṁ dubbacabhikkhuṁ ārabbha kathesi.",
  "atk-s0513a31:514_1": "Vatthu mahāmittavindakajātake āvi bhavissati.",
  "atk-s0513a31:514_2": "Ayaṁ pana mittavindako samudde khitto atriccho hutvā purato gantvā nerayikasattānaṁ paccanaṭṭhānaṁ ussadanirayaṁ",
  "atk-s0513a31:514_3": "disvā “ekaṁ nagara”nti saññāya pavisitvā khuracakkaṁ assādesi.",
  "atk-s0513a31:514_4": "Tadā bodhisatto devaputto hutvā ussadanirayacārikaṁ carati.",
  "atk-s0513a31:514_5": "So taṁ disvā pucchanto paṭhamaṁ gāthamāha –",
  "atk-s0513a31:515_0": "100.",
  "atk-s0513a31:516_0": "“Kyāhaṁ devānamakaraṁ, kiṁ pāpaṁ pakataṁ mayā;",
  "atk-s0513a31:517_0": "Yaṁ me sirasmiṁ ohacca, cakkaṁ bhamati matthake”ti.",
  "atk-s0513a31:518_0": "Tattha kyāhaṁ devānamakaranti sāmi devaputta,",
  "atk-s0513a31:518_1": "kiṁ nāma ahaṁ devānaṁ akariṁ,",
  "atk-s0513a31:518_2": "kiṁ maṁ devā pothentīti.",
  "atk-s0513a31:518_3": "Kiṁ pāpaṁ pakataṁ mayāti dukkhamahantatāya vedanāppatto attanā kataṁ pāpaṁ asallakkhento evamāha.",
  "atk-s0513a31:518_4": "Yaṁ meti yena pāpena mama sirasmiṁ ohacca ohanitvā idaṁ khuracakkaṁ mama matthake bhamati,",
  "atk-s0513a31:518_5": "taṁ kiṁ nāmāti?",
  "atk-s0513a31:519_0": "Taṁ sutvā bodhisatto dutiyaṁ gāthamāha –",
  "atk-s0513a31:520_0": "101.",
  "atk-s0513a31:521_0": "“Atikkamma ramaṇakaṁ, sadāmattañca dūbhakaṁ;",
  "atk-s0513a31:522_0": "Brahmattarañca pāsādaṁ, kenatthena idhāgato”ti.",
  "atk-s0513a31:523_0": "Tattha ramaṇakanti phalikapāsādaṁ.",
  "atk-s0513a31:523_1": "Sadāmattanti rajatapāsādaṁ.",
  "atk-s0513a31:523_2": "Dūbhakanti maṇipāsādaṁ.",
  "atk-s0513a31:523_3": "Brahmattarañca pāsādanti suvaṇṇapāsādañca.",
  "atk-s0513a31:523_4": "Kenatthenāti tvaṁ etesu ramaṇakādīsu catasso aṭṭha soḷasa dvattiṁsāti etā devadhītaro pahāya te pāsāde atikkamitvā kena kāraṇena idha āgatoti.",
  "atk-s0513a31:524_0": "Tato mittavindako tatiyaṁ gāthamāha –",
  "atk-s0513a31:525_0": "102.",
  "atk-s0513a31:526_0": "“Ito bahutarā bhogā, atra maññe bhavissare;",
  "atk-s0513a31:527_0": "Iti etāya saññāya, passa maṁ byasanaṁ gata”nti.",
  "atk-s0513a31:528_0": "Tattha ito bahutarāti imesu catūsu pāsādesu bhogehi atirekatarā bhavissanti.",
  "atk-s0513a31:529_0": "Tato bodhisatto sesagāthā abhāsi –",
  "atk-s0513a31:530_0": "103.",
  "atk-s0513a31:531_0": "“Catubbhi aṭṭhajjhagamā, aṭṭhāhipi ca soḷasa;",
  "atk-s0513a31:532_0": "Soḷasāhi ca bāttiṁsa, atricchaṁ cakkamāsado;",
  "atk-s0513a31:533_0": "Icchāhatassa posassa, cakkaṁ bhamati matthake.",
  "atk-s0513a31:534_0": "104.",
  "atk-s0513a31:535_0": "“Uparivisālā duppūrā, icchā visaṭagāminī;",
  "atk-s0513a31:536_0": "Ye ca taṁ anugijjhanti, te honti cakkadhārino”ti.",
  "atk-s0513a31:537_0": "Tattha uparivisālāti mittavindaka taṇhā nāmesā āseviyamānā uparivisālā hoti patthaṭā,",
  "atk-s0513a31:537_1": "mahāsamuddo viya duppūrā,",
  "atk-s0513a31:537_2": "rūpādīsu ārammaṇesu taṁ taṁ ārammaṇaṁ icchamānāya icchāya patthaṭāya visaṭagāminī,",
  "atk-s0513a31:537_3": "tasmā ye purisā taṁ evarūpaṁ taṇhaṁ anugijjhanti,",
  "atk-s0513a31:537_4": "punappunaṁ giddhā hutvā gaṇhanti.",
  "atk-s0513a31:537_5": "Te honti cakkadhārinoti te etaṁ khuracakkaṁ dhārentīti vadati.",
  "atk-s0513a31:538_0": "Mittavindakaṁ pana kathentameva nipisamānaṁ taṁ khuracakkaṁ bhassi,",
  "atk-s0513a31:538_1": "tena so puna kathetuṁ nāsakkhi.",
  "atk-s0513a31:538_2": "Devaputto attano devaṭṭhānameva gato.",
  "atk-s0513a31:539_0": "Satthā imaṁ dhammadesanaṁ āharitvā jātakaṁ samodhānesi –",
  "atk-s0513a31:539_1": "“tadā mittavindako dubbacabhikkhu ahosi,",
  "atk-s0513a31:539_2": "devaputto pana ahameva ahosi”nti.",
  "atk-s0513a31:540_0": "Mittavindakajātakavaṇṇanā navamā.",
  "atk-s0513a31:542_0": "[370] 10. Palāsajātakavaṇṇanā",
  "atk-s0513a31:543_0": "Haṁso palāsamavacāti idaṁ satthā jetavane viharanto kilesaniggahaṁ ārabbha kathesi.",
  "atk-s0513a31:543_1": "Vatthu paññāsajātake āvi bhavissati.",
  "atk-s0513a31:543_2": "Idha pana satthā bhikkhū āmantetvā “bhikkhave,",
  "atk-s0513a31:543_3": "kileso nāma āsaṅkitabbova,",
  "atk-s0513a31:543_4": "appamattako samānopi nigrodhagaccho viya vināsaṁ pāpeti,",
  "atk-s0513a31:543_5": "porāṇakapaṇḍitāpi āsaṅkitabbaṁ āsaṅkiṁsuyevā”ti vatvā atītaṁ āhari.",
  "atk-s0513a31:544_0": "Atīte bārāṇasiyaṁ brahmadatte rajjaṁ kārente bodhisatto suvaṇṇahaṁsayoniyaṁ nibbattitvā vayappatto cittakūṭapabbate",
  "atk-s0513a31:544_1": "suvaṇṇaguhāyaṁ vasanto himavantapadese jātassare sayaṁjātasāliṁ khāditvā āgacchati.",
  "atk-s0513a31:544_2": "Tassa gamanāgamanamagge mahāpalāsarukkho ahosi.",
  "atk-s0513a31:544_3": "So gacchantopi tattha vissamitvā gacchati,",
  "atk-s0513a31:544_4": "āgacchantopi tattha vissamitvā āgacchati.",
  "atk-s0513a31:544_5": "Athassa tasmiṁ rukkhe nibbattadevatāya saddhiṁ vissāso ahosi.",
  "atk-s0513a31:544_6": "Aparabhāge ekā sakuṇikā ekasmiṁ nigrodharukkhe nigrodhapakkaṁ khāditvā āgantvā tasmiṁ palāsarukkhe nisīditvā viṭapantare vaccaṁ pātesi.",
  "atk-s0513a31:544_7": "Tattha nigrodhagaccho jāto,",
  "atk-s0513a31:544_8": "so caturaṅgulamattakāle rattaṅkurapalāsatāya sobhati.",
  "atk-s0513a31:544_9": "Haṁsarājā taṁ disvā rukkhadevataṁ āmantetvā “samma palāsa,",
  "atk-s0513a31:544_10": "nigrodho nāma yamhi rukkhe jāyati,",
  "atk-s0513a31:544_11": "vaḍḍhanto taṁ nāseti,",
  "atk-s0513a31:544_12": "imassa vaḍḍhituṁ mā deti,",
  "atk-s0513a31:544_13": "vimānaṁ te nāsessati,",
  "atk-s0513a31:544_14": "paṭikacceva naṁ uddharitvā chaḍḍehi,",
  "atk-s0513a31:544_15": "āsaṅkitabbayuttakaṁ nāma āsaṅkituṁ vaṭṭatī”ti palāsadevatāya saddhiṁ mantento paṭhamaṁ gāthamāha –",
  "atk-s0513a31:545_0": "105.",
  "atk-s0513a31:546_0": "“Haṁso palāsamavaca, nigrodho samma jāyati;",
  "atk-s0513a31:547_0": "Aṅkasmiṁ te nisinnova, so te mammāni checchatī”ti.",
  "atk-s0513a31:548_0": "Paṭhamapādo panettha abhisambuddhena hutvā satthārā vutto.",
  "atk-s0513a31:548_1": "Palāsanti palāsadevataṁ.",
  "atk-s0513a31:548_2": "Sammāti vayassa.",
  "atk-s0513a31:548_3": "Aṅkasminti viṭabhiyaṁ.",
  "atk-s0513a31:548_4": "So te mammāni checchatīti so te aṅke saṁvaḍḍho sapatto viya jīvitaṁ chindissatīti attho.",
  "atk-s0513a31:548_5": "Jīvitasaṅkhārā hi idha “mammānī”ti vuttā.",
  "atk-s0513a31:549_0": "Taṁ sutvā tassa vacanaṁ agaṇhantī palāsadevatā dutiyaṁ gāthamāha –",
  "atk-s0513a31:550_0": "106.",
  "atk-s0513a31:551_0": "“Vaḍḍhatāmeva nigrodho, patiṭṭhassa bhavāmahaṁ;",
  "atk-s0513a31:552_0": "Yathā pitā ca mātā ca, evaṁ me so bhavissatī”ti.",
  "atk-s0513a31:553_0": "Tassattho – samma,",
  "atk-s0513a31:553_1": "na tvaṁ jānāsi vaḍḍhatameva esa,",
  "atk-s0513a31:553_2": "ahamassa yathā bālakāle puttānaṁ mātāpitaro patiṭṭhā honti,",
  "atk-s0513a31:553_3": "tathā bhavissāmi,",
  "atk-s0513a31:553_4": "yathā pana saṁvaḍḍhā puttā pacchā mahallakakāle mātāpitūnaṁ patiṭṭhā honti,",
  "atk-s0513a31:553_5": "mayhampi pacchā mahallakakāle evameva so patiṭṭho bhavissatīti.",
  "atk-s0513a31:554_0": "Tato haṁso tatiyaṁ gāthamāha –",
  "atk-s0513a31:555_0": "107.",
  "atk-s0513a31:556_0": "“Yaṁ tvaṁ aṅkasmiṁ vaḍḍhesi, khīrarukkhaṁ bhayānakaṁ;",
  "atk-s0513a31:557_0": "Āmanta kho taṁ gacchāma, vuḍḍhi massa na ruccatī”ti.",
  "atk-s0513a31:558_0": "Tattha yaṁ tvanti yasmā tvaṁ etañca bhayadāyakattena bhayānakaṁ khīrarukkhaṁ sapattaṁ viya aṅke vaḍḍhesi.",
  "atk-s0513a31:558_1": "Āmanta kho tanti tasmā mayaṁ taṁ āmantetvā jānāpetvā gacchāma.",
  "atk-s0513a31:558_2": "Vuḍḍhi massāti assa vuḍḍhi mayhaṁ na ruccatīti.",
  "atk-s0513a31:559_0": "Evañca pana vatvā haṁsarājā pakkhe pasāretvā cittakūṭapabbatameva gato.",
  "atk-s0513a31:559_1": "Tato paṭṭhāya puna nāgacchi.",
  "atk-s0513a31:559_2": "Aparabhāge nigrodho vaḍḍhiṁ,",
  "atk-s0513a31:559_3": "tasmiṁ ekā rukkhadevatāpi nibbatti.",
  "atk-s0513a31:559_4": "So vaḍḍhanto palāsaṁ bhañji,",
  "atk-s0513a31:559_5": "sākhāhi saddhiṁyeva devatāya vimānaṁ pati.",
  "atk-s0513a31:559_6": "Sā tasmiṁ kāle haṁsarañño vacanaṁ sallakkhetvā “idaṁ anāgatabhayaṁ disvā haṁsarājā kathesi,",
  "atk-s0513a31:559_7": "ahaṁ panassa vacanaṁ nākāsi”nti paridevamānā catutthaṁ gāthamāha –",
  "atk-s0513a31:560_0": "108.",
  "atk-s0513a31:561_0": "“Idāni kho maṁ bhāyeti, mahānerunidassanaṁ;",
  "atk-s0513a31:562_0": "Haṁsassa anabhiññāya, mahā me bhayamāgata”nti.",
  "atk-s0513a31:563_0": "Tattha idāni kho maṁ bhāyetīti ayaṁ nigrodho taruṇakāle tosetvā idāni maṁ bhāyāpeti santāseti.",
  "atk-s0513a31:563_1": "Mahānerunidassananti sinerupabbatasadisaṁ mahantaṁ haṁsarājassa vacanaṁ sutvā ajānitvā taruṇakāleyeva etassa anuddhaṭattā.",
  "atk-s0513a31:563_2": "Mahā me bhayamāgatanti idāni mayhaṁ mahantaṁ bhayaṁ āgatanti paridevi.",
  "atk-s0513a31:564_0": "Nigrodhopi vaḍḍhanto sabbaṁ palāsaṁ bhañjitvā khāṇukamattameva akāsi.",
  "atk-s0513a31:564_1": "Devatāya vimānaṁ sabbaṁ antaradhāyi.",
  "atk-s0513a31:565_0": "109.",
  "atk-s0513a31:566_0": "“Na tassa vuḍḍhi kusalappasatthā, yo vaḍḍhamāno ghasate patiṭṭhaṁ;",
  "atk-s0513a31:567_0": "Tassūparodhaṁ parisaṅkamāno, patārayī mūlavadhāya dhīro”ti. –",
  "atk-s0513a31:568_0": "Pañcamā abhisambuddhagāthā.",
  "atk-s0513a31:569_0": "Tattha kusalappasatthāti kusalehi pasatthā.",
  "atk-s0513a31:569_1": "Ghasateti khādati,",
  "atk-s0513a31:569_2": "vināsetīti attho.",
  "atk-s0513a31:569_3": "Patārayīti patarati vāyamati.",
  "atk-s0513a31:569_4": "Idaṁ vuttaṁ hoti –",
  "atk-s0513a31:569_5": "bhikkhave,",
  "atk-s0513a31:569_6": "yo vaḍḍhamāno attano patiṭṭhaṁ nāseti,",
  "atk-s0513a31:569_7": "tassa vuḍḍhi paṇḍitehi na pasatthā,",
  "atk-s0513a31:569_8": "tassa pana abbhantarassa vā bāhirassa vā parissayassa “ito me uparodho bhavissatī”ti evaṁ uparodhaṁ vināsaṁ",
  "atk-s0513a31:569_9": "parisaṅkamāno vīro ñāṇasampanno mūlavadhāya parakkamatīti.",
  "atk-s0513a31:570_0": "Satthā imaṁ dhammadesanaṁ āharitvā saccāni pakāsetvā jātakaṁ samodhānesi,",
  "atk-s0513a31:570_1": "saccapariyosāne pañcasatā bhikkhū arahattaṁ pāpuṇiṁsu.",
  "atk-s0513a31:570_2": "Tadā suvaṇṇahaṁso ahameva ahosinti.",
  "atk-s0513a31:571_0": "Palāsajātakavaṇṇanā dasamā.",
  "atk-s0513a31:572_0": "Vaṇṇārohavaggo dutiyo.",
  "atk-s0513a31:573_0": "3. Aḍḍhavaggo",
  "atk-s0513a31:575_0": "[371] 1. Dīghītikosalajātakavaṇṇanā",
  "atk-s0513a31:576_0": "Evaṁbhūtassate rājāti idaṁ satthā jetavane viharanto kosambake bhaṇḍanakārake ārabbha kathesi.",
  "atk-s0513a31:576_1": "Tesañhi jetavanaṁ āgantvā khamāpanakāle satthā te āmantetvā “bhikkhave,",
  "atk-s0513a31:576_2": "tumhe mayhaṁ orasā mukhato jātā puttā nāma,",
  "atk-s0513a31:576_3": "puttehi ca pitarā dinnaṁ ovādaṁ bhindituṁ na vaṭṭati,",
  "atk-s0513a31:576_4": "tumhe pana mama ovādaṁ na karittha,",
  "atk-s0513a31:576_5": "porāṇakapaṇḍitā attano mātāpitaro ghātetvā rajjaṁ gahetvā ṭhitacorepi araññe hatthapathaṁ āgate mātāpitūhi",
  "atk-s0513a31:576_6": "dinnaṁ ovādaṁ na bhindissāmāti na mārayiṁsū”ti vatvā atītaṁ āhari.",
  "atk-s0513a31:577_0": "Imasmiṁ pana jātake dvepi vatthūni.",
  "atk-s0513a31:577_1": "Saṅghabhedakakkhandhake vitthārato āvi bhavissanti.",
  "atk-s0513a31:577_2": "So pana dīghāvukumāro araññe attano aṅke nipannaṁ bārāṇasirājānaṁ cūḷāya gahetvā “idāni mayhaṁ mātāpitughātakaṁ",
  "atk-s0513a31:577_3": "coraṁ khaṇḍākhaṇḍaṁ katvā chindissāmī”ti asiṁ ukkhipanto tasmiṁ khaṇe mātāpitūhi dinnaṁ ovādaṁ saritvā",
  "atk-s0513a31:577_4": "“jīvitaṁ cajantopi tesaṁ ovādaṁ na bhindissāmi,",
  "atk-s0513a31:577_5": "kevalaṁ imaṁ tajjessāmī”ti cintetvā paṭhamaṁ gāthamāha –",
  "atk-s0513a31:578_0": "110.",
  "atk-s0513a31:579_0": "“Evaṁbhūtassa te rāja, āgatassa vase mama;",
  "atk-s0513a31:580_0": "Atthi nu koci pariyāyo, yo taṁ dukkhā pamocaye”ti.",
  "atk-s0513a31:581_0": "Tattha vase mamāti mama vasaṁ āgatassa. Pariyāyoti kāraṇaṁ.",
  "atk-s0513a31:582_0": "Tato rājā dutiyaṁ gāthamāha –",
  "atk-s0513a31:583_0": "111.",
  "atk-s0513a31:584_0": "“Evaṁbhūtassa me tāta, āgatassa vase tava;",
  "atk-s0513a31:585_0": "Natthi no koci pariyāyo, yo maṁ dukkhā pamocaye”ti.",
  "atk-s0513a31:586_0": "Tattha noti nipātamatthaṁ, natthi koci pariyāyo, yo maṁ etasmā dukkhā pamocayeti attho.",
  "atk-s0513a31:587_0": "Tato bodhisatto avasesagāthā abhāsi –",
  "atk-s0513a31:588_0": "112.",
  "atk-s0513a31:589_0": "“Nāññaṁ sucaritaṁ rāja, nāññaṁ rāja subhāsitaṁ;",
  "atk-s0513a31:590_0": "Tāyate maraṇakāle, evamevitaraṁ dhanaṁ.",
  "atk-s0513a31:591_0": "113.",
  "atk-s0513a31:592_0": "“Akkocchi maṁ avadhi maṁ, ajini maṁ ahāsi me;",
  "atk-s0513a31:593_0": "Ye ca taṁ upanayhanti, veraṁ tesaṁ na sammati.",
  "atk-s0513a31:594_0": "114.",
  "atk-s0513a31:595_0": "“Akkocchi maṁ avadhi maṁ, ajini maṁ ahāsi me;",
  "atk-s0513a31:596_0": "Ye ca taṁ nupanayhanti, veraṁ tesūpasammati.",
  "atk-s0513a31:597_0": "115.",
  "atk-s0513a31:598_0": "“Na hi verena verāni, sammantīdha kudācanaṁ;",
  "atk-s0513a31:599_0": "Averena ca sammanti, esa dhammo sanantano”nti.",
  "atk-s0513a31:600_0": "Tattha nāññaṁ sucaritanti nāññaṁ sucaritā,",
  "atk-s0513a31:600_1": "ayameva vā pāṭho,",
  "atk-s0513a31:600_2": "ṭhapetvā sucaritaṁ aññaṁ na passāmīti attho.",
  "atk-s0513a31:600_3": "Idha “sucarita”ntipi “subhāsita”ntipi mātāpitūhi dinnaṁ ovādaṁyeva sandhāyāha.",
  "atk-s0513a31:600_4": "Evamevāti niratthakameva.",
  "atk-s0513a31:600_5": "Idaṁ vuttaṁ hoti – mahārāja,",
  "atk-s0513a31:600_6": "aññatra ovādānusiṭṭhisaṅkhātā sucaritasubhāsitā maraṇakāle tāyituṁ rakkhituṁ samattho nāma añño natthi,",
  "atk-s0513a31:600_7": "yaṁ etaṁ itaraṁ dhanaṁ,",
  "atk-s0513a31:600_8": "taṁ evameva niratthakameva hoti,",
  "atk-s0513a31:600_9": "tvañhi idāni mayhaṁ koṭisatasahassamattampi dhanaṁ dadanto jīvitaṁ na labheyyāsi,",
  "atk-s0513a31:600_10": "tasmā veditabbametaṁ “dhanato sucaritasubhāsitameva uttaritara”nti.",
  "atk-s0513a31:601_0": "Sesagāthāsupi ayaṁ saṅkhepattho – mahārāja,",
  "atk-s0513a31:601_1": "ye purisā “ayaṁ maṁ akkosi,",
  "atk-s0513a31:601_2": "ayaṁ maṁ pahari,",
  "atk-s0513a31:601_3": "ayaṁ maṁ ajini,",
  "atk-s0513a31:601_4": "ayaṁ mama santakaṁ ahāsī”ti evaṁ veraṁ upanayhanti bandhitvā viya hadaye ṭhapenti,",
  "atk-s0513a31:601_5": "tesaṁ veraṁ na upasammati.",
  "atk-s0513a31:601_6": "Ye ca panetaṁ na upanayhanti hadaye na ṭhapenti,",
  "atk-s0513a31:601_7": "tesaṁ vūpasammati.",
  "atk-s0513a31:601_8": "Verāni hi na kadāci verena sammanti,",
  "atk-s0513a31:601_9": "avereneva pana sammanti.",
  "atk-s0513a31:601_10": "Esa dhammo sanantanoti eso porāṇako dhammo cirakālappavatto sabhāvoti.",
  "atk-s0513a31:602_0": "Evañca pana vatvā bodhisatto “ahaṁ, mahārāja,",
  "atk-s0513a31:602_1": "tayi na dubbhāmi,",
  "atk-s0513a31:602_2": "tvaṁ pana maṁ mārehī”ti tassa hatthe asiṁ ṭhapesi.",
  "atk-s0513a31:602_3": "Rājāpi “nāhaṁ tayi dubbhāmī”ti sapathaṁ katvā tena saddhiṁ nagaraṁ gantvā taṁ amaccānaṁ dassetvā “ayaṁ, bhaṇe,",
  "atk-s0513a31:602_4": "kosalarañño putto dīghāvukumāro nāma,",
  "atk-s0513a31:602_5": "iminā mayhaṁ jīvitaṁ dinnaṁ,",
  "atk-s0513a31:602_6": "na labbhā imaṁ kiñci kātu”nti vatvā attano dhītaraṁ datvā pitu santake rajje patiṭṭhāpesi.",
  "atk-s0513a31:602_7": "Tato paṭṭhāya ubhopi samaggā sammodamānā rajjaṁ kāresuṁ.",
  "atk-s0513a31:603_0": "Satthā imaṁ dhammadesanaṁ āharitvā jātakaṁ samodhānesi –",
  "atk-s0513a31:603_1": "“tadā mātāpitaro mahārājakulāni ahesuṁ,",
  "atk-s0513a31:603_2": "dīghāvukumāro pana ahameva ahosi”nti.",
  "atk-s0513a31:604_0": "Dīghītikosalajātakavaṇṇanā paṭhamā.",
  "atk-s0513a31:606_0": "[372] 2. Migapotakajātakavaṇṇanā",
  "atk-s0513a31:607_0": "Agārā paccupetassāti idaṁ satthā jetavane viharanto ekaṁ mahallakaṁ ārabbha kathesi.",
  "atk-s0513a31:607_1": "So kirekaṁ dārakaṁ pabbājesi.",
  "atk-s0513a31:607_2": "Sāmaṇero taṁ sakkaccaṁ upaṭṭhahitvā aparabhāge aphāsukena kālamakāsi.",
  "atk-s0513a31:607_3": "Tassa kālakiriyāya mahallako sokābhibhūto mahantena saddena paridevanto vicari.",
  "atk-s0513a31:607_4": "Bhikkhū saññāpetuṁ asakkontā dhammasabhāyaṁ kathaṁ samuṭṭhāpesuṁ “āvuso,",
  "atk-s0513a31:607_5": "asuko nāma mahallako sāmaṇerassa kālakiriyāya paridevanto vicarati,",
  "atk-s0513a31:607_6": "maraṇassatibhāvanāya paribāhiro eso bhavissatī”ti.",
  "atk-s0513a31:607_7": "Satthā āgantvā “kāya nuttha,",
  "atk-s0513a31:607_8": "bhikkhave,",
  "atk-s0513a31:607_9": "etarahi kathāya sannisinnā”ti pucchitvā “imāya nāmā”ti vutte “na,",
  "atk-s0513a31:607_10": "bhikkhave, idāneva,",
  "atk-s0513a31:607_11": "pubbepesa etasmiṁ mate paridevanto vicarī”ti vatvā atītaṁ āhari.",
  "atk-s0513a31:608_0": "Atīte bārāṇasiyaṁ brahmadatte rajjaṁ kārente bodhisatto sakkattaṁ kāresi.",
  "atk-s0513a31:608_1": "Tadā eko kāsiraṭṭhavāsī brāhmaṇo himavantaṁ pavisitvā isipabbajjaṁ pabbajitvā phalāphalehi yāpesi.",
  "atk-s0513a31:608_2": "So ekadivasaṁ araññe ekaṁ matamātikaṁ migapotakaṁ disvā assamaṁ ānetvā gocaraṁ datvā posesi.",
  "atk-s0513a31:608_3": "Migapotako vaḍḍhanto abhirūpo ahosi sobhaggappatto.",
  "atk-s0513a31:608_4": "Tāpaso taṁ attano puttakaṁ katvā pariharati.",
  "atk-s0513a31:608_5": "Ekadivasaṁ migapotako bahuṁ tiṇaṁ khāditvā ajīrakena kālamakāsi.",
  "atk-s0513a31:608_6": "Tāpaso “putto me mato”ti paridevanto vicarati.",
  "atk-s0513a31:608_7": "Tadā sakko devarājā lokaṁ pariggaṇhanto taṁ tāpasaṁ disvā “saṁvejessāmi na”nti āgantvā ākāse ṭhito paṭhamaṁ gāthamāha –",
  "atk-s0513a31:609_0": "116.",
  "atk-s0513a31:610_0": "“Agārā paccupetassa, anagārassa te sato;",
  "atk-s0513a31:611_0": "Samaṇassa na taṁ sādhu, yaṁ petamanusocasī”ti.",
  "atk-s0513a31:612_0": "Taṁ sutvā tāpaso dutiyaṁ gāthamāha –",
  "atk-s0513a31:613_0": "117.",
  "atk-s0513a31:614_0": "“Saṁvāsena have sakka, manussassa migassa vā;",
  "atk-s0513a31:615_0": "Hadaye jāyate pemaṁ, na taṁ sakkā asocitu”nti.",
  "atk-s0513a31:616_0": "Tattha na taṁ sakkāti taṁ manussaṁ vā tiracchānaṁ vā na sakkā asocituṁ, socāmiyevāhanti.",
  "atk-s0513a31:617_0": "Tato sakko dve gāthā abhāsi –",
  "atk-s0513a31:618_0": "118.",
  "atk-s0513a31:619_0": "“Mataṁ marissaṁ rodanti, ye rudanti lapanti ca;",
  "atk-s0513a31:620_0": "Tasmā tvaṁ isi mā rodi, roditaṁ moghamāhu santo.",
  "atk-s0513a31:621_0": "119.",
  "atk-s0513a31:622_0": "“Roditena have brahme, mato peto samuṭṭhahe;",
  "atk-s0513a31:623_0": "Sabbe saṅgamma rodāma, aññamaññassa ñātake”ti.",
  "atk-s0513a31:624_0": "Tattha marissanti yo idāni marissati, taṁ.",
  "atk-s0513a31:624_1": "Lapanti cāti vilapanti ca.",
  "atk-s0513a31:624_2": "Idaṁ vuttaṁ hoti –",
  "atk-s0513a31:624_3": "ye loke matañca marissantañca rodanti,",
  "atk-s0513a31:624_4": "te rudanti ceva vilapanti ca,",
  "atk-s0513a31:624_5": "tesaṁ assupacchijjanadivaso nāma natthi.",
  "atk-s0513a31:624_6": "Kiṁkāraṇā?",
  "atk-s0513a31:624_7": "Sadāpi matānañca marissantānañca atthitāya.",
  "atk-s0513a31:624_8": "Tasmā tvaṁ isi mā rodi.",
  "atk-s0513a31:624_9": "Kiṁkāraṇā ?",
  "atk-s0513a31:624_10": "Roditaṁ moghamāhu santoti,",
  "atk-s0513a31:624_11": "buddhādayo pana paṇḍitā roditaṁ “mogha”nti vadanti.",
  "atk-s0513a31:624_12": "Mato petoti yo esa mato petoti vuccati,",
  "atk-s0513a31:624_13": "yadi so roditena samuṭṭhaheyya,",
  "atk-s0513a31:624_14": "evaṁ sante kiṁ nikkammā acchāma,",
  "atk-s0513a31:624_15": "sabbeva samāgamma aññamaññassa ñātake rodāma.",
  "atk-s0513a31:624_16": "Yasmā pana te roditakāraṇā na uṭṭhahanti,",
  "atk-s0513a31:624_17": "tasmā roditassa moghabhāvaṁ sādheti.",
  "atk-s0513a31:625_0": "Evaṁ sakkassa kathentassa tāpaso “niratthakaṁ rodita”nti sallakkhetvā sakkassa thutiṁ karonto tisso gāthā abhāsi –",
  "atk-s0513a31:626_0": "120.",
  "atk-s0513a31:627_0": "“Ādittaṁ vata maṁ santaṁ, ghatasittaṁva pāvakaṁ;",
  "atk-s0513a31:628_0": "Vārinā viya osiñcaṁ, sabbaṁ nibbāpaye daraṁ.",
  "atk-s0513a31:629_0": "121.",
  "atk-s0513a31:630_0": "“Abbahi vata me sallaṁ, yamāsi hadayassitaṁ;",
  "atk-s0513a31:631_0": "Yo me sokaparetassa, puttasokaṁ apānudi.",
  "atk-s0513a31:632_0": "122.",
  "atk-s0513a31:633_0": "“Sohaṁ abbūḷhasallosmi, vītasoko anāvilo;",
  "atk-s0513a31:634_0": "Na socāmi na rodāmi, tava sutvāna vāsavā”ti.",
  "atk-s0513a31:635_0": "Tattha yamāsīti yaṁ me āsi.",
  "atk-s0513a31:635_1": "Hadayassitanti hadaye nissitaṁ.",
  "atk-s0513a31:635_2": "Apānudīti nīhari.",
  "atk-s0513a31:635_3": "Sakko tāpasassa ovādaṁ datvā sakaṭṭhānameva gato.",
  "atk-s0513a31:636_0": "Satthā idhaṁ dhammadesanaṁ āharitvā jātakaṁ samodhānesi –",
  "atk-s0513a31:636_1": "“tadā tāpaso mahallako ahosi,",
  "atk-s0513a31:636_2": "migo sāmaṇero,",
  "atk-s0513a31:636_3": "sakko pana ahameva ahosi”nti.",
  "atk-s0513a31:637_0": "Migapotakajātakavaṇṇanā dutiyā.",
  "atk-s0513a31:639_0": "[373] 3. Mūsikajātakavaṇṇanā",
  "atk-s0513a31:640_0": "Kuhiṁ gatā kattha gatāti idaṁ satthā veḷuvane viharanto ajātasattuṁ ārabbha kathesi.",
  "atk-s0513a31:640_1": "Vatthu heṭṭhā thusajātake vitthāritameva.",
  "atk-s0513a31:640_2": "Idhāpi satthā tatheva rājānaṁ sakiṁ puttena saddhiṁ kīḷamānaṁ sakiṁ dhammaṁ suṇantaṁ disvā “taṁ nissāya rañño bhayaṁ uppajjissatī”ti ñatvā “mahārāja,",
  "atk-s0513a31:640_3": "porāṇakarājāno āsaṅkitabbaṁ āsaṅkitvā attano puttaṁ ‘amhākaṁ dhūmakāle rajjaṁ kāretū’ti ekamante akaṁsū”ti vatvā atītaṁ āhari.",
  "atk-s0513a31:641_0": "Atīte bārāṇasiyaṁ brahmadatte rajjaṁ kārente bodhisatto takkasilāyaṁ brāhmaṇakule nibbattitvā disāpāmokkhācariyo ahosi.",
  "atk-s0513a31:641_1": "Tassa santike bārāṇasirañño putto yavakumāro nāma sabbasippāni uggaṇhitvā anuyogaṁ datvā gantukāmo taṁ āpucchi.",
  "atk-s0513a31:641_2": "Ācariyo “puttaṁ nissāya tassa antarāyo bhavissatī”ti aṅgavijjāvasena ñatvā “etamassa harissāmī”ti ekaṁ upamaṁ upadhāretuṁ ārabhi.",
  "atk-s0513a31:641_3": "Tadā panassa eko asso ahosi,",
  "atk-s0513a31:641_4": "tassa pāde vaṇo uṭṭhahi,",
  "atk-s0513a31:641_5": "taṁ vaṇānurakkhaṇatthaṁ geheyeva kariṁsu.",
  "atk-s0513a31:641_6": "Tassāvidūre eko udapāno atthi.",
  "atk-s0513a31:641_7": "Athekā mūsikā gehā nikkhamitvā assassa pāde vaṇaṁ khādati,",
  "atk-s0513a31:641_8": "asso vāretuṁ na sakkoti.",
  "atk-s0513a31:641_9": "So ekadivasaṁ vedanaṁ adhivāsetuṁ asakkonto mūsikaṁ khādituṁ āgataṁ pādena paharitvā māretvā udapāne pātesi.",
  "atk-s0513a31:641_10": "Assagopakā mūsikaṁ apassantā “aññesu divasesu mūsikā āgantvā vaṇaṁ khādati,",
  "atk-s0513a31:641_11": "idāni na paññāyati,",
  "atk-s0513a31:641_12": "kahaṁ nu kho gatā”ti vadiṁsu.",
  "atk-s0513a31:642_0": "Bodhisatto taṁ kāraṇaṁ paccakkhaṁ katvā “aññe ajānantā ‘kahaṁ mūsikā gatā’ti vadanti,",
  "atk-s0513a31:642_1": "mūsikāya pana māretvā udapāne khittabhāvaṁ ahameva jānāmī”ti idameva kāraṇaṁ upamaṁ katvā paṭhamaṁ gāthaṁ bandhitvā rājakumārassa adāsi.",
  "atk-s0513a31:642_2": "So aparaṁ upamaṁ upadhārento tameva assaṁ paruḷhavaṇaṁ nikkhamitvā ekaṁ yavavatthuṁ gantvā “yavaṁ khādissāmī”ti",
  "atk-s0513a31:642_3": "vaticchiddena mukhaṁ pavesentaṁ disvā tameva kāraṇaṁ upamaṁ katvā dutiyaṁ gāthaṁ bandhitvā tassa adāsi.",
  "atk-s0513a31:642_4": "Tatiyagāthaṁ pana attano paññābaleneva bandhitvā tampi tassa datvā “tāta,",
  "atk-s0513a31:642_5": "tvaṁ rajje patiṭṭhāya sāyaṁ nhānapokkharaṇiṁ gacchanto yāva dhurasopānā paṭhamaṁ gāthaṁ sajjhāyanto gaccheyyāsi,",
  "atk-s0513a31:642_6": "tava nivasanapāsādaṁ pavisanto yāva sopānapādamūlā dutiyaṁ gāthaṁ sajjhāyanto gaccheyyāsi,",
  "atk-s0513a31:642_7": "tato yāva sopānamatthakā tatiyaṁ gāthaṁ sajjhāyanto gaccheyyāsī”ti vatvā pesesi.",
  "atk-s0513a31:643_0": "So kumāro gantvā uparājā hutvā pitu accayena rajjaṁ kāresi,",
  "atk-s0513a31:643_1": "tasseko putto jāyi.",
  "atk-s0513a31:643_2": "So soḷasavassakāle rajjalobhena “pitaraṁ māressāmī”ti cintetvā upaṭṭhāke āha “mayhaṁ pitā taruṇo,",
  "atk-s0513a31:643_3": "ahaṁ etassa dhūmakālaṁ olokento mahallako bhavissāmi jarājiṇṇo,",
  "atk-s0513a31:643_4": "tādise kāle laddhenapi rajjena ko attho”ti.",
  "atk-s0513a31:643_5": "Te āhaṁsu “deva,",
  "atk-s0513a31:643_6": "na sakkā paccantaṁ gantvā corattaṁ kātuṁ,",
  "atk-s0513a31:643_7": "tava pitaraṁ kenaci upāyena māretvā rajjaṁ gaṇhā”ti.",
  "atk-s0513a31:643_8": "So “sādhū”ti antonivesane rañño sāyaṁ nhānapokkharaṇīsamīpaṁ gantvā “ettha naṁ māressāmī”ti khaggaṁ gahetvā aṭṭhāsi.",
  "atk-s0513a31:643_9": "Rājā sāyaṁ mūsikaṁ nāma dāsiṁ “gantvā pokkharaṇīpiṭṭhiṁ sodhetvā ehi,",
  "atk-s0513a31:643_10": "nhāyissāmī”ti pesesi.",
  "atk-s0513a31:643_11": "Sā gantvā pokkharaṇīpiṭṭhiṁ sodhentī kumāraṁ passi.",
  "atk-s0513a31:643_12": "Kumāro attano kammassa pākaṭabhāvabhayena taṁ dvidhā chinditvā pokkharaṇiyaṁ pātesi.",
  "atk-s0513a31:643_13": "Rājā nhāyituṁ agamāsi.",
  "atk-s0513a31:643_14": "Sesajano “ajjāpi mūsikā dāsī na punāgacchati,",
  "atk-s0513a31:643_15": "kuhiṁ gatā kattha gatā”ti āha. Rājā –",
  "atk-s0513a31:644_0": "123.",
  "atk-s0513a31:645_0": "“Kuhiṁ gatā kattha gatā, iti lālappatī jano;",
  "atk-s0513a31:646_0": "Ahameveko jānāmi, udapāne mūsikā hatā”ti. –",
  "atk-s0513a31:647_0": "Paṭhamaṁ gāthaṁ bhaṇanto pokkharaṇītīraṁ agamāsi.",
  "atk-s0513a31:648_0": "Tattha kuhiṁ gatā kattha gatāti aññamaññavevacanāni.",
  "atk-s0513a31:648_1": "Iti lālappatīti evaṁ vippalapati.",
  "atk-s0513a31:648_2": "Iti ayaṁ gāthā “ajānanto jano mūsikā dāsī kuhiṁ gatāti vippalapati,",
  "atk-s0513a31:648_3": "rājakumārena dvidhā chinditvā mūsikāya pokkharaṇiyaṁ pātitabhāvaṁ ahameva eko jānāmī”ti rañño ajānantasseva imamatthaṁ dīpeti.",
  "atk-s0513a31:649_0": "Kumāro “mayā katakammaṁ mayhaṁ pitarā ñāta”nti bhīto palāyitvā tamatthaṁ upaṭṭhākānaṁ ārocesi.",
  "atk-s0513a31:649_1": "Te sattaṭṭhadivasaccayena puna taṁ āhaṁsu “deva,",
  "atk-s0513a31:649_2": "sace rājā jāneyya,",
  "atk-s0513a31:649_3": "na tuṇhī bhaveyya,",
  "atk-s0513a31:649_4": "takkagāhena pana tena taṁ vuttaṁ bhavissati,",
  "atk-s0513a31:649_5": "mārehi na”nti.",
  "atk-s0513a31:649_6": "So punekadivasaṁ khaggahattho sopānapādamūle ṭhatvā rañño āgamanakāle ito cito ca paharaṇokāsaṁ olokesi. Rājā –",
  "atk-s0513a31:650_0": "124.",
  "atk-s0513a31:651_0": "“Yañcetaṁ iti cīti ca, gadrabhova nivattasi;",
  "atk-s0513a31:652_0": "Udapāne mūsikaṁ hantvā, yavaṁ bhakkhetumicchasī”ti. –",
  "atk-s0513a31:653_0": "Dutiyaṁ gāthaṁ sajjhāyanto agamāsi.",
  "atk-s0513a31:653_1": "Ayampi gāthā “yasmā tvaṁ iti cīti ca ito cito ca paharaṇokāsaṁ olokento gadrabhova nivattasi,",
  "atk-s0513a31:653_2": "tasmā taṁ jānāmi ‘purimadivase pokkharaṇiyaṁ mūsikaṁ dāsiṁ hantvā ajja maṁ yavarājānaṁ bhakkhetuṁ māretuṁ",
  "atk-s0513a31:653_3": "icchasī”’ti rañño ajānantasseva imamatthaṁ dīpeti.",
  "atk-s0513a31:654_0": "Kumāro “diṭṭhomhi pitarā”ti utrasto palāyi.",
  "atk-s0513a31:654_1": "So puna aḍḍhamāsamattaṁ atikkamitvā “rājānaṁ dabbiyā paharitvā māressāmī”ti ekaṁ dīghadaṇḍakaṁ dabbipaharaṇaṁ gahetvā olumbitvā aṭṭhāsi. Rājā –",
  "atk-s0513a31:655_0": "125.",
  "atk-s0513a31:656_0": "“Daharo cāsi dummedha, paṭhamuppattiko susu;",
  "atk-s0513a31:657_0": "Dīghañcetaṁ samāsajja, na te dassāmi jīvita”nti. –",
  "atk-s0513a31:658_0": "Tatiyaṁ gāthaṁ sajjhāyanto sopānapādamatthakaṁ abhiruhi.",
  "atk-s0513a31:659_0": "Tattha paṭhamuppattikoti paṭhamavayena uppattito upeto,",
  "atk-s0513a31:659_1": "paṭhamavaye ṭhitoti attho.",
  "atk-s0513a31:659_2": "Susūti taruṇo.",
  "atk-s0513a31:659_3": "Dīghanti dīghadaṇḍakaṁ dabbipaharaṇaṁ.",
  "atk-s0513a31:659_4": "Samāsajjāti gahetvā,",
  "atk-s0513a31:659_5": "olumbitvā ṭhitosīti attho.",
  "atk-s0513a31:659_6": "Ayampi gāthā “dummedha,",
  "atk-s0513a31:659_7": "attano vayaṁ paribhuñjituṁ na labhissasi,",
  "atk-s0513a31:659_8": "na te dāni nillajjassa jīvitaṁ dassāmi,",
  "atk-s0513a31:659_9": "māretvā khaṇḍākhaṇḍaṁ chinditvā sūleyeva āvuṇāpessāmī”ti rañño ajānantasseva kumāraṁ santajjayamānā imamatthaṁ dīpeti.",
  "atk-s0513a31:660_0": "So taṁ divasaṁ palāyituṁ asakkonto “jīvitaṁ me dehi,",
  "atk-s0513a31:660_1": "devā”ti rañño pādamūle nipajji.",
  "atk-s0513a31:660_2": "Rājā taṁ tajjetvā saṅkhalikāhi bandhāpetvā bandhanāgāre kāretvā setacchattassa heṭṭhā alaṅkatarājāsane",
  "atk-s0513a31:660_3": "nisīditvā “amhākaṁ ācariyo disāpāmokkho brāhmaṇo imaṁ mayhaṁ antarāyaṁ disvā imā tisso gāthā abhāsī”ti",
  "atk-s0513a31:660_4": "haṭṭhatuṭṭho udānaṁ udānento sesagāthā abhāsi –",
  "atk-s0513a31:661_0": "126.",
  "atk-s0513a31:662_0": "“Nāntalikkhabhavanena, nāṅgaputtapinena vā;",
  "atk-s0513a31:663_0": "Puttena hi patthayito, silokehi pamocito.",
  "atk-s0513a31:664_0": "127.",
  "atk-s0513a31:665_0": "“Sabbaṁ sutamadhīyetha, hīnamukkaṭṭhamajjhimaṁ;",
  "atk-s0513a31:666_0": "Sabbassa atthaṁ jāneyya, na ca sabbaṁ payojaye;",
  "atk-s0513a31:667_0": "Hoti tādisako kālo, yattha atthāvahaṁ suta”nti.",
  "atk-s0513a31:668_0": "Tattha nāntalikkhabhavanenāti antalikkhabhavanaṁ vuccati dibbavimānaṁ,",
  "atk-s0513a31:668_1": "ahaṁ ajja antalikkhabhavanampi na āruḷho,",
  "atk-s0513a31:668_2": "tasmā antalikkhabhavanenāpi ajja maraṇato na pamocitomhi.",
  "atk-s0513a31:668_3": "Nāṅgaputtapinena vāti aṅgasarikkhakena vā puttapinenapi na pamocito.",
  "atk-s0513a31:668_4": "Puttena hi patthayitoti ahaṁ pana attano putteneva ajja māretuṁ patthito.",
  "atk-s0513a31:668_5": "Silokehi pamocitoti sohaṁ ācariyena bandhitvā dinnāhi gāthāhi pamocito.",
  "atk-s0513a31:669_0": "Sutanti pariyattiṁ.",
  "atk-s0513a31:669_1": "Adhīyethāti gaṇheyya sikkheyya.",
  "atk-s0513a31:669_2": "Hīnamukkaṭṭhamajjhimanti hīnaṁ vā hotu uttamaṁ vā majjhimaṁ vā,",
  "atk-s0513a31:669_3": "sabbaṁ adhīyitabbamevāti dīpeti.",
  "atk-s0513a31:669_4": "Na ca sabbaṁ payojayeti hīnaṁ mantaṁ vā sippaṁ vā majjhimaṁ vā na payojaye,",
  "atk-s0513a31:669_5": "uttamameva payojayeyyāti attho.",
  "atk-s0513a31:669_6": "Yattha atthāvahaṁ sutanti yasmiṁ kāle mahosadhapaṇḍitassa kumbhakārakammakaraṇaṁ viya yaṁkiñci sikkhitasippaṁ atthāvahaṁ hoti,",
  "atk-s0513a31:669_7": "tādisopi kālo hotiyevāti attho.",
  "atk-s0513a31:669_8": "Aparabhāge rañño accayena kumāro rajje patiṭṭhāsi.",
  "atk-s0513a31:670_0": "Satthā imaṁ dhammadesanaṁ āharitvā jātakaṁ samodhānesi –",
  "atk-s0513a31:670_1": "“tadā disāpāmokkho ācariyo ahameva ahosi”nti.",
  "atk-s0513a31:671_0": "Mūsikajātakavaṇṇanā tatiyā.",
  "atk-s0513a31:673_0": "[374] 4. Cūḷadhanuggahajātakavaṇṇanā",
  "atk-s0513a31:674_0": "Sabbaṁ bhaṇḍanti idaṁ satthā jetavane viharanto purāṇadutiyikāpalobhanaṁ ārabbha kathesi.",
  "atk-s0513a31:674_1": "Tena bhikkhunā “purāṇadutiyikā maṁ, bhante,",
  "atk-s0513a31:674_2": "ukkaṇṭhāpetī”ti vutte satthā “esā bhikkhu,",
  "atk-s0513a31:674_3": "itthī na idāneva tuyhaṁ anatthakārikā,",
  "atk-s0513a31:674_4": "pubbepi te etaṁ nissāya asinā sīsaṁ chinna”nti vatvā bhikkhūhi yācito atītaṁ āhari.",
  "atk-s0513a31:675_0": "Atīte bārāṇasiyaṁ brahmadatte rajjaṁ kārente bodhisatto sakkattaṁ kāresi.",
  "atk-s0513a31:675_1": "Tadā eko bārāṇasivāsī brāhmaṇamāṇavo takkasilāyaṁ sabbasippāni uggaṇhitvā dhanukamme nipphattiṁ patto cūḷadhanuggahapaṇḍito nāma ahosi.",
  "atk-s0513a31:675_2": "Athassa ācariyo “ayaṁ mayā sadisaṁ sippaṁ uggaṇhī”ti attano dhītaraṁ adāsi.",
  "atk-s0513a31:675_3": "So taṁ gahetvā “bārāṇasiṁ gamissāmī”ti maggaṁ paṭipajji.",
  "atk-s0513a31:675_4": "Antarāmagge eko vāraṇo ekaṁ padesaṁ suññamakāsi,",
  "atk-s0513a31:675_5": "taṁ ṭhānaṁ abhiruhituṁ na koci ussahi.",
  "atk-s0513a31:675_6": "Cūḷadhanuggahapaṇḍito manussānaṁ vārentānaññeva bhariyaṁ gahetvā aṭavimukhaṁ abhiruhi.",
  "atk-s0513a31:675_7": "Athassa aṭavimajjhe vāraṇo uṭṭhahi,",
  "atk-s0513a31:675_8": "so taṁ kumbhe sarena vijjhi.",
  "atk-s0513a31:675_9": "Saro vinivijjhitvā pacchābhāgena nikkhami.",
  "atk-s0513a31:675_10": "Vāraṇo tattheva pati,",
  "atk-s0513a31:675_11": "dhanuggahapaṇḍito taṁ ṭhānaṁ khemaṁ katvā purato aññaṁ aṭaviṁ pāpuṇi.",
  "atk-s0513a31:675_12": "Tatthāpi paññāsa corā maggaṁ hananti.",
  "atk-s0513a31:675_13": "Tampi so manussehi vāriyamāno abhiruyha tesaṁ corānaṁ mige vadhitvā maggasamīpe maṁsaṁ pacitvā khādantānaṁ ṭhitaṭṭhānaṁ pāpuṇi.",
  "atk-s0513a31:676_0": "Tadā taṁ corā alaṅkatapaṭiyattāya bhariyāya saddhiṁ āgacchantaṁ disvā “gaṇhissāma na”nti ussāhaṁ kariṁsu.",
  "atk-s0513a31:676_1": "Corajeṭṭhako purisalakkhaṇakusalo,",
  "atk-s0513a31:676_2": "so taṁ oloketvāva “uttamapuriso aya”nti ñatvā ekassapi uṭṭhahituṁ nādāsi.",
  "atk-s0513a31:676_3": "Dhanuggahapaṇḍito “gaccha ‘amhākampi ekaṁ maṁsasūlaṁ dethā’ti vatvā maṁsaṁ āharā”ti tesaṁ santikaṁ bhariyaṁ pesesi.",
  "atk-s0513a31:676_4": "Sā gantvā “ekaṁ kira maṁsasūlaṁ dethā”ti āha.",
  "atk-s0513a31:676_5": "Corajeṭṭhako “anaggho puriso”ti maṁsasūlaṁ dāpesi.",
  "atk-s0513a31:676_6": "Corā “amhehi kira pakkaṁ khādita”nti apakkamaṁsasūlaṁ adaṁsu.",
  "atk-s0513a31:676_7": "Dhanuggaho attānaṁ sambhāvetvā “mayhaṁ apakkamaṁsasūlaṁ dadantī”ti corānaṁ kujjhi.",
  "atk-s0513a31:676_8": "Corā “kiṁ ayameveko puriso,",
  "atk-s0513a31:676_9": "mayaṁ itthiyo”ti kujjhitvā uṭṭhahiṁsu.",
  "atk-s0513a31:676_10": "Dhanuggaho ekūnapaññāsa jane ekūnapaññāsakaṇḍehi vijjhitvā pātesi.",
  "atk-s0513a31:676_11": "Corajeṭṭhakaṁ vijjhituṁ kaṇḍaṁ nāhosi.",
  "atk-s0513a31:676_12": "Tassa kira kaṇḍanāḷiyaṁ samapaṇṇāsayeva kaṇḍāni.",
  "atk-s0513a31:676_13": "Tesu ekena vāraṇaṁ vijjhi,",
  "atk-s0513a31:676_14": "ekūnapaññāsakaṇḍehi core vijjhitvā corajeṭṭhakaṁ pātetvā tassa ure nisinno “sīsamassa chindissāmī”ti bhariyāya hatthato asiṁ āharāpesi.",
  "atk-s0513a31:676_15": "Sā taṅkhaṇaññeva corajeṭṭhake lobhaṁ katvā corassa hatthe tharuṁ,",
  "atk-s0513a31:676_16": "sāmikassa hatthe dhāraṁ ṭhapesi.",
  "atk-s0513a31:676_17": "Coro tharudaṇḍaṁ parāmasitvā asiṁ nīharitvā dhanuggahassa sīsaṁ chindi.",
  "atk-s0513a31:677_0": "So taṁ ghātetvā itthiṁ ādāya gacchanto jātigottaṁ pucchi.",
  "atk-s0513a31:677_1": "Sā “takkasilāyaṁ disāpāmokkhācariyassa dhītāmhī”ti āha.",
  "atk-s0513a31:677_2": "“Kathaṁ tvaṁ iminā laddhā”ti.",
  "atk-s0513a31:677_3": "Mayhaṁ pitā “ayaṁ mayā sadisaṁ katvā sippaṁ sikkhī”ti tussitvā imassa maṁ adāsi,",
  "atk-s0513a31:677_4": "sāhaṁ tayi sinehaṁ katvā attano kuladattiyaṁ sāmikaṁ mārāpesinti.",
  "atk-s0513a31:677_5": "Corajeṭṭhako “kuladattiyaṁ tāvesā sāmikaṁ māresi,",
  "atk-s0513a31:677_6": "aññaṁ panekaṁ disvā mampi evamevaṁ karissati,",
  "atk-s0513a31:677_7": "imaṁ chaḍḍetuṁ vaṭṭatī”ti cintetvā gacchanto antarāmagge ekaṁ kunnadiṁ uttānatalaṁ taṅkhaṇodakapūraṁ disvā “bhadde,",
  "atk-s0513a31:677_8": "imissaṁ nadiyaṁ susumārā kakkhaḷā,",
  "atk-s0513a31:677_9": "kiṁ karomā”ti āha. “Sāmi,",
  "atk-s0513a31:677_10": "sabbaṁ ābharaṇabhaṇḍaṁ mama uttarāsaṅgena bhaṇḍikaṁ katvā paratīraṁ netvā puna āgantvā maṁ gahetvā gacchā”ti.",
  "atk-s0513a31:677_11": "So “sādhū”ti sabbaṁ ābharaṇabhaṇḍaṁ ādāya nadiṁ otaritvā taranto viya paratīraṁ patvā taṁ chaḍḍetvā pāyāsi.",
  "atk-s0513a31:677_12": "Sā taṁ disvā “sāmi,",
  "atk-s0513a31:677_13": "kiṁ maṁ chaḍḍetvā viya gacchasi,",
  "atk-s0513a31:677_14": "kasmā evaṁ karosi,",
  "atk-s0513a31:677_15": "ehi mampi ādāya gacchā”ti tena saddhiṁ sallapantī paṭhamaṁ gāthamāha –",
  "atk-s0513a31:678_0": "128.",
  "atk-s0513a31:679_0": "“Sabbaṁ bhaṇḍaṁ samādāya, pāraṁ tiṇṇosi brāhmaṇa;",
  "atk-s0513a31:680_0": "Paccāgaccha lahuṁ khippaṁ, mampi tārehi dānito”ti.",
  "atk-s0513a31:681_0": "Tattha lahuṁ khippanti lahuṁ paccāgaccha, khippaṁ mampi tārehi dāni itoti attho.",
  "atk-s0513a31:682_0": "Coro taṁ sutvā paratīre ṭhitoyeva dutiyaṁ gāthamāha –",
  "atk-s0513a31:683_0": "129.",
  "atk-s0513a31:684_0": "“Asanthutaṁ maṁ cirasanthutena, nimīni bhotī adhuvaṁ dhuvena;",
  "atk-s0513a31:685_0": "Mayāpi bhotī nimineyya aññaṁ, ito ahaṁ dūrataraṁ gamissa”nti.",
  "atk-s0513a31:686_0": "Sā heṭṭhā vuttatthāyeva –",
  "atk-s0513a31:687_0": "Coro pana “ito ahaṁ dūrataraṁ gamissaṁ,",
  "atk-s0513a31:687_1": "tiṭṭha tva”nti vatvā tassā viravantiyāva ābharaṇabhaṇḍikaṁ ādāya palāto.",
  "atk-s0513a31:687_2": "Tato sā bālā atricchatāya evarūpaṁ byasanaṁ pattā anāthā hutvā avidūre ekaṁ eḷagalāgumbaṁ upagantvā rodamānā nisīdi.",
  "atk-s0513a31:687_3": "Tasmiṁ khaṇe sakko devarājā lokaṁ olokento taṁ atricchatāhataṁ sāmikā ca jārā ca parihīnaṁ rodamānaṁ",
  "atk-s0513a31:687_4": "disvā “etaṁ niggaṇhitvā lajjāpetvā āgamissāmī”ti mātaliñca pañcasikhañca ādāya tattha gantvā nadītīre",
  "atk-s0513a31:687_5": "ṭhatvā “mātali,",
  "atk-s0513a31:687_6": "tvaṁ maccho bhava,",
  "atk-s0513a31:687_7": "pañcasikha tvaṁ sakuṇo bhava,",
  "atk-s0513a31:687_8": "ahaṁ pana siṅgālo hutvā mukhena maṁsapiṇḍaṁ gahetvā etissā sammukhaṭṭhānaṁ gamissāmi,",
  "atk-s0513a31:687_9": "tvaṁ mayi tattha gate udakato ullaṅghitvā mama purato pata,",
  "atk-s0513a31:687_10": "athāhaṁ mukhena gahitamaṁsapiṇḍaṁ chaḍḍetvā macchaṁ gahetuṁ pakkhandissāmi,",
  "atk-s0513a31:687_11": "tasmiṁ khaṇe tvaṁ,",
  "atk-s0513a31:687_12": "pañcasikha,",
  "atk-s0513a31:687_13": "taṁ maṁsapiṇḍaṁ gahetvā ākāse uppata,",
  "atk-s0513a31:687_14": "tvaṁ mātali,",
  "atk-s0513a31:687_15": "udake patā”ti āṇāpesi. “Sādhu, devā”ti, mātali,",
  "atk-s0513a31:687_16": "maccho ahosi,",
  "atk-s0513a31:687_17": "pañcasikho sakuṇo ahosi.",
  "atk-s0513a31:687_18": "Sakko siṅgālo hutvā maṁsapiṇḍaṁ mukhenādāya tassā sammukhaṭṭhānaṁ agamāsi.",
  "atk-s0513a31:687_19": "Maccho udakā uppatitvā siṅgālassa purato pati.",
  "atk-s0513a31:687_20": "So mukhena gahitamaṁsapiṇḍaṁ chaḍḍetvā macchassatthāya pakkhandi.",
  "atk-s0513a31:687_21": "Maccho uppatitvā udake pati,",
  "atk-s0513a31:687_22": "sakuṇo maṁsapiṇḍaṁ gahetvā ākāse uppati,",
  "atk-s0513a31:687_23": "siṅgālo ubhopi alabhitvā eḷagalāgumbaṁ olokento dummukho nisīdi.",
  "atk-s0513a31:687_24": "Sā taṁ disvā “ayaṁ atricchatāhato neva maṁsaṁ,",
  "atk-s0513a31:687_25": "na macchaṁ labhī”ti kuṭaṁ bhindantī viya mahāhasitaṁ hasi.",
  "atk-s0513a31:687_26": "Taṁ sutvā siṅgālo tatiyaṁ gāthamāha –",
  "atk-s0513a31:688_0": "130.",
  "atk-s0513a31:689_0": "“Kāyaṁ eḷagalāgumbe, karoti ahuhāsiyaṁ;",
  "atk-s0513a31:690_0": "Nayīdha naccagītaṁ vā, tāḷaṁ vā susamāhitaṁ;",
  "atk-s0513a31:691_0": "Anamhikāle susoṇi, kinnu jagghasi sobhane”ti.",
  "atk-s0513a31:692_0": "Tattha kāyanti kā ayaṁ.",
  "atk-s0513a31:692_1": "Eḷagalāgumbeti kambojigumbe.",
  "atk-s0513a31:692_2": "Ahuhāsiyanti dantavidaṁsakaṁ mahāhasitaṁ vuccati,",
  "atk-s0513a31:692_3": "taṁ kā esā etasmiṁ gumbe karotīti pucchati.",
  "atk-s0513a31:692_4": "Nayīdha naccagītaṁ vāti imasmiṁ ṭhāne kassaci naccantassa naccaṁ vā gāyantassa gītaṁ vā hatthe susamāhite",
  "atk-s0513a31:692_5": "katvā vādentassa susamāhitaṁ hatthatāḷaṁ vā natthi,",
  "atk-s0513a31:692_6": "kaṁ disvā tvaṁ haseyyāsīti dīpeti.",
  "atk-s0513a31:692_7": "Anamhikāleti rodanakāle.",
  "atk-s0513a31:692_8": "Susoṇīti sundarasoṇi.",
  "atk-s0513a31:692_9": "Kiṁ nu jagghasīti kena kāraṇena tvaṁ rodituṁ yuttakāle arodamānāva mahāhasitaṁ hasasi.",
  "atk-s0513a31:692_10": "Sobhaneti taṁ pasaṁsanto ālapati.",
  "atk-s0513a31:693_0": "Taṁ sutvā sā catutthaṁ gāthamāha –",
  "atk-s0513a31:694_0": "131.",
  "atk-s0513a31:695_0": "“Siṅgāla bāla dummedha, appapaññosi jambuka;",
  "atk-s0513a31:696_0": "Jīno macchañca pesiñca, kapaṇo viya jhāyasī”ti.",
  "atk-s0513a31:697_0": "Tattha jīnoti jānippatto hutvā.",
  "atk-s0513a31:697_1": "Pesinti maṁsapesiṁ.",
  "atk-s0513a31:697_2": "Kapaṇo viya jhāyasīti sahassabhaṇḍikaṁ parājito kapaṇo viya jhāyasi socasi cintesi.",
  "atk-s0513a31:698_0": "Tato siṅgālo pañcamaṁ gāthamāha –",
  "atk-s0513a31:699_0": "132.",
  "atk-s0513a31:700_0": "“Sudassaṁ vajjamaññesaṁ, attano pana duddasaṁ;",
  "atk-s0513a31:701_0": "Jīnā patiñca jārañca, maññe tvaññeva jhāyasī”ti.",
  "atk-s0513a31:702_0": "Tattha tvaññeva jhāyasīti pāpadhamme dussīle ahaṁ tāva mama gocaraṁ na labhissāmi,",
  "atk-s0513a31:702_1": "tvaṁ pana atricchatāya hatā taṁmuhuttadiṭṭhake core paṭibaddhacittā hutvā tañca jāraṁ kuladattiyañca patiṁ jīnā,",
  "atk-s0513a31:702_2": "maṁ upādāya sataguṇena sahassaguṇena kapaṇatarā hutvā jhāyasi rodasi paridevasīti lajjāpetvā vippakāraṁ pāpento mahāsatto evamāha.",
  "atk-s0513a31:703_0": "Sā tassa vacanaṁ sutvā gāthamāha –",
  "atk-s0513a31:704_0": "133.",
  "atk-s0513a31:705_0": "“Evametaṁ migarāja, yathā bhāsasi jambuka;",
  "atk-s0513a31:706_0": "Sā nūnāhaṁ ito gantvā, bhattu hessaṁ vasānugā”ti.",
  "atk-s0513a31:707_0": "Tattha nūnāti ekaṁsatthe nipāto.",
  "atk-s0513a31:707_1": "Sā ahaṁ ito gantvā puna aññaṁ bhattāraṁ labhitvā ekaṁseneva tassa bhattu vasānugā vasavattinī bhavissāmīti.",
  "atk-s0513a31:708_0": "Athassā anācārāya dussīlāya vacanaṁ sutvā sakko devarājā osānagāthamāha –",
  "atk-s0513a31:709_0": "134.",
  "atk-s0513a31:710_0": "“Yo hare mattikaṁ thālaṁ, kaṁsathālampi so hare;",
  "atk-s0513a31:711_0": "Kataṁyeva tayā pāpaṁ, punapevaṁ karissasī”ti.",
  "atk-s0513a31:712_0": "Tassattho –",
  "atk-s0513a31:712_1": "anācāre kiṁ kathesi,",
  "atk-s0513a31:712_2": "yo mattikaṁ thālaṁ harati,",
  "atk-s0513a31:712_3": "suvaṇṇathālarajatathālādippabhedaṁ kaṁsathālampi so harateva,",
  "atk-s0513a31:712_4": "idañca tayā pāpaṁ katameva,",
  "atk-s0513a31:712_5": "na sakkā tava saddhātuṁ,",
  "atk-s0513a31:712_6": "sā tvaṁ punapi evaṁ karissasiyevāti.",
  "atk-s0513a31:712_7": "Evaṁ so taṁ lajjāpetvā vippakāraṁ pāpetvā sakaṭṭhānameva agamāsi.",
  "atk-s0513a31:713_0": "Satthā imaṁ dhammadesanaṁ āharitvā saccāni pakāsetvā jātakaṁ samodhānesi,",
  "atk-s0513a31:713_1": "saccapariyosāne ukkaṇṭhitabhikkhu sotāpattiphale patiṭṭhahi.",
  "atk-s0513a31:714_0": "Tadā dhanuggaho ukkaṇṭhitabhikkhu ahosi,",
  "atk-s0513a31:714_1": "sā itthī purāṇadutiyikā,",
  "atk-s0513a31:714_2": "sakko devarājā pana ahameva ahosinti.",
  "atk-s0513a31:715_0": "Cūḷadhanuggahajātakavaṇṇanā catutthā.",
  "atk-s0513a31:717_0": "[375] 5. Kapotajātakavaṇṇanā",
  "atk-s0513a31:718_0": "Idāni khomhīti idaṁ satthā jetavane viharanto ekaṁ lolabhikkhuṁ ārabbha kathesi.",
  "atk-s0513a31:718_1": "Lolavatthu anekaso vitthāritameva.",
  "atk-s0513a31:718_2": "Taṁ pana satthā “saccaṁ kira tvaṁ bhikkhu,",
  "atk-s0513a31:718_3": "lolo”ti pucchitvā “āma,",
  "atk-s0513a31:718_4": "bhante”ti vutte “na kho bhikkhu idāneva,",
  "atk-s0513a31:718_5": "pubbepi tvaṁ lolosi,",
  "atk-s0513a31:718_6": "lolatāya pana jīvitakkhayaṁ patto”ti vatvā atītaṁ āhari.",
  "atk-s0513a31:719_0": "Atīte bārāṇasiyaṁ brahmadatte rajjaṁ kārente bodhisatto pārāvatayoniyaṁ nibbattitvā bārāṇasiseṭṭhino mahānase nīḷapacchiyaṁ vasati.",
  "atk-s0513a31:719_1": "Atheko kāko macchamaṁsaluddho tena saddhiṁ mettiṁ katvā tattheva vasi.",
  "atk-s0513a31:719_2": "So ekadivasaṁ bahuṁ macchamaṁsaṁ disvā “imaṁ khādissāmī”ti nitthunanto nīḷapacchiyaṁyeva nipajjitvā pārāvatena “ehi, samma,",
  "atk-s0513a31:719_3": "gocarāya gamissāmā”ti vuccamānopi “ajīrakena nipannomhi,",
  "atk-s0513a31:719_4": "gaccha tva”nti vatvā tasmiṁ gate “gato me paccāmittakaṇṭako,",
  "atk-s0513a31:719_5": "idāni yathāruci macchamaṁsaṁ khādissāmī”ti cintento paṭhamaṁ gāthamāha –",
  "atk-s0513a31:720_0": "135.",
  "atk-s0513a31:721_0": "“Idāni khomhi sukhito arogo, nikkaṇṭako nippatito kapoto;",
  "atk-s0513a31:722_0": "Kāhāmi dānī hadayassa tuṭṭhiṁ, tathā hi maṁ maṁsasākaṁ baletī”ti.",
  "atk-s0513a31:723_0": "Tattha nippatitoti niggato.",
  "atk-s0513a31:723_1": "Kapototi pārāvato.",
  "atk-s0513a31:723_2": "Kāhāmi dānīti karissāmi dāni.",
  "atk-s0513a31:723_3": "Tathā hi maṁ maṁsasākaṁ baletīti tathā hi maṁsañca avasesaṁ sākañca mayhaṁ balaṁ karoti,",
  "atk-s0513a31:723_4": "uṭṭhehi khādāti vadamānaṁ viya ussāhaṁ mamaṁ karotīti attho.",
  "atk-s0513a31:724_0": "So bhattakārake macchamaṁsaṁ pacitvā mahānasā nikkhamma sarīrato sedaṁ pavāhente pacchito nikkhamitvā",
  "atk-s0513a31:724_1": "rasakaroṭiyaṁ nilīyitvā “kiri kirī”ti saddamakāsi.",
  "atk-s0513a31:724_2": "Bhattakārako vegenāgantvā kākaṁ gahetvā sabbapattāni luñjitvā allasiṅgīverañca siddhatthake ca pisitvā",
  "atk-s0513a31:724_3": "lasuṇaṁ pūtitakkena madditvā sakalasarīraṁ makkhetvā ekaṁ kaṭhalaṁ ghaṁsitvā vijjhitvā suttakena tassa",
  "atk-s0513a31:724_4": "gīvāyaṁ bandhitvā nīḷapacchiyaṁyeva taṁ pakkhipitvā agamāsi.",
  "atk-s0513a31:724_5": "Pārāvato āgantvā taṁ disvā “kā esā balākā mama sahāyassa pacchiyaṁ nipannā,",
  "atk-s0513a31:724_6": "caṇḍo hi so āgantvā ghāteyyāpi na”nti parihāsaṁ karonto dutiyaṁ gāthamāha –",
  "atk-s0513a31:725_0": "136.",
  "atk-s0513a31:726_0": "“Kāyaṁ balākā sikhinī, corī laṅghipitāmahā;",
  "atk-s0513a31:727_0": "Oraṁ balāke āgaccha, caṇḍo me vāyaso sakhā”ti.",
  "atk-s0513a31:728_0": "Sā heṭṭhā vuttatthāyeva.",
  "atk-s0513a31:729_0": "Taṁ sutvā kāko tatiyaṁ gāthamāha –",
  "atk-s0513a31:730_0": "137.",
  "atk-s0513a31:731_0": "“Alañhi te jagghitāye, mamaṁ disvāna edisaṁ;",
  "atk-s0513a31:732_0": "Vilūnaṁ sūdaputtena, piṭṭhamaṇḍena makkhita”nti.",
  "atk-s0513a31:733_0": "Tattha alanti paṭisedhatthe nipāto.",
  "atk-s0513a31:733_1": "Jagghitāyeti hasituṁ.",
  "atk-s0513a31:733_2": "Idaṁ vuttaṁ hoti –",
  "atk-s0513a31:733_3": "idāni maṁ edisaṁ evaṁ dukkhappattaṁ disvā tava alaṁ hasituṁ,",
  "atk-s0513a31:733_4": "mā edise kāle parihāsakeḷiṁ karohīti.",
  "atk-s0513a31:734_0": "So parihāsakeḷiṁ karontova puna catutthaṁ gāthamāha –",
  "atk-s0513a31:735_0": "138.",
  "atk-s0513a31:736_0": "“Sunhāto suvilittosi, annapānena tappito;",
  "atk-s0513a31:737_0": "Kaṇṭhe ca te veḷuriyo, agamā nu kajaṅgala”nti.",
  "atk-s0513a31:738_0": "Tattha kaṇṭhe ca te veḷuriyoti ayaṁ te veḷuriyamaṇipi kaṇṭhe piḷandho,",
  "atk-s0513a31:738_1": "tvaṁ ettakaṁ kālaṁ amhākaṁ etaṁ na dassesīti kapālaṁ sandhāyevamāha.",
  "atk-s0513a31:738_2": "Kajaṅgalanti idha bārāṇasīyeva “kajaṅgalā”ti adhippetā.",
  "atk-s0513a31:738_3": "Ito nikkhamitvā kacci antonagaraṁ gatosīti pucchati.",
  "atk-s0513a31:739_0": "Tato kāko pañcamaṁ gāthamāha –",
  "atk-s0513a31:740_0": "139.",
  "atk-s0513a31:741_0": "“Mā te mitto amitto vā, agamāsi kajaṅgalaṁ;",
  "atk-s0513a31:742_0": "Piñchāni tattha lāyitvā, kaṇṭhe bandhanti vaṭṭana”nti.",
  "atk-s0513a31:743_0": "Tattha piñchānīti pattāni. Tattha lāyitvāti tasmiṁ bārāṇasinagare luñcitvā. Vaṭṭananti kaṭhalikaṁ.",
  "atk-s0513a31:744_0": "Taṁ sutvā pārāvato osānagāthamāha –",
  "atk-s0513a31:745_0": "140.",
  "atk-s0513a31:746_0": "“Punapāpajjasī samma, sīlañhi tava tādisaṁ;",
  "atk-s0513a31:747_0": "Na hi mānusakā bhogā, subhuñjā honti pakkhinā”ti.",
  "atk-s0513a31:748_0": "Tattha punapāpajjasīti punapi evarūpaṁ āpajjissasi. Evarūpañhi te sīlanti.",
  "atk-s0513a31:749_0": "Iti naṁ so ovaditvā tattha avasitvā pakkhe pasāretvā aññattha agamāsi.",
  "atk-s0513a31:749_1": "Kākopi tattheva jīvitakkhayaṁ pāpuṇi.",
  "atk-s0513a31:750_0": "Satthā imaṁ dhammadesanaṁ āharitvā saccāni pakāsetvā jātakaṁ samodhānesi,",
  "atk-s0513a31:750_1": "saccapariyosāne lolabhikkhu anāgāmiphale patiṭṭhahi.",
  "atk-s0513a31:750_2": "Tadā kāko lolabhikkhu ahosi,",
  "atk-s0513a31:750_3": "kapoto pana ahameva ahosinti.",
  "atk-s0513a31:751_0": "Kapotajātakavaṇṇanā pañcamā.",
  "atk-s0513a31:752_0": "Aḍḍhavaggo tatiyo.",
  "atk-s0513a31:753_0": "Jātakuddānaṁ –",
  "atk-s0513a31:754_0": "Maṇikuṇḍala sujātā, venasākhañca oragaṁ;",
  "atk-s0513a31:755_0": "Ghaṭaṁ koraṇḍi laṭuki, dhammapālaṁ migaṁ tathā.",
  "atk-s0513a31:756_0": "Suyonandī vaṇṇāroha, sīlaṁ hirī khajjopanaṁ;",
  "atk-s0513a31:757_0": "Ahi gumbiya sāḷiyaṁ, tacasāraṁ mittavindaṁ.",
  "atk-s0513a31:758_0": "Palāsañceva dīghiti, migapotaka mūsikaṁ;",
  "atk-s0513a31:759_0": "Dhanuggaho kapotañca, jātakā pañcavīsati.",
  "atk-s0513a31:760_0": "Pañcakanipātavaṇṇanā niṭṭhitā."
}