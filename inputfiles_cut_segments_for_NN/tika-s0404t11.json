{
  "tika-s0404t11:0_0": "4. Mahāvaggo",
  "tika-s0404t11:1_0": "1. Anupubbavihārasuttavaṇṇanā",
  "tika-s0404t11:2_0": "32.",
  "tika-s0404t11:2_1": "Catutthassa paṭhame anupubbato viharitabbāti anupubbavihārā.",
  "tika-s0404t11:2_2": "Anupaṭipāṭiyāti anukkamena.",
  "tika-s0404t11:2_3": "Samāpajjitabbavihārāti samāpajjitvā samaṅgino hutvā viharitabbavihārā.",
  "tika-s0404t11:3_0": "Anupubbavihārasuttavaṇṇanā niṭṭhitā.",
  "tika-s0404t11:4_0": "2-3. Anupubbavihārasamāpattisuttādivaṇṇanā",
  "tika-s0404t11:5_0": "33-34.",
  "tika-s0404t11:5_1": "Dutiye chātaṁ vuccati taṇhādiṭṭhiyo kāmānaṁ pātabbato tāsaṁ vasena vattanato,",
  "tika-s0404t11:5_2": "tanninnattā natthi etesu chātanti nicchātā.",
  "tika-s0404t11:5_3": "Tenāha “taṇhādiṭṭhicchātāna”ntiādi.",
  "tika-s0404t11:5_4": "Tatiye natthi vattabbaṁ.",
  "tika-s0404t11:6_0": "Anupubbavihārasamāpattisuttādivaṇṇanā niṭṭhitā.",
  "tika-s0404t11:7_0": "4. Gāvīupamāsuttavaṇṇanā",
  "tika-s0404t11:8_0": "35.",
  "tika-s0404t11:8_1": "Catutthe pabbatacārinīti pakatiyā pabbate bahulacārinī.",
  "tika-s0404t11:8_2": "Akhettaññūti agocaraññū.",
  "tika-s0404t11:8_3": "Samādhiparipantānaṁ visodhanānabhiññatāya bālo.",
  "tika-s0404t11:8_4": "Jhānassa paguṇabhāvāpādanaveyyattiyassa abhāvena abyatto.",
  "tika-s0404t11:8_5": "Uparijhānassa padaṭṭhānabhāvānavabodhena akhettaññū.",
  "tika-s0404t11:8_6": "Sabbathāpi samāpattikosallābhāvena akusalo.",
  "tika-s0404t11:8_7": "Samādhinimittassa vā anāsevanāya bālo.",
  "tika-s0404t11:8_8": "Abhāvanāya abyatto.",
  "tika-s0404t11:8_9": "Abahulīkārena akhettaññū.",
  "tika-s0404t11:8_10": "Sammadeva anadhiṭṭhānato akusaloti yojetabbaṁ.",
  "tika-s0404t11:8_11": "Ubhato bhaṭṭhoti ubhayato jhānato bhaṭṭho.",
  "tika-s0404t11:8_12": "So hi appaguṇatāya na suppatiṭṭhitatāya saussāhopi vināsato asāmatthiyato ca jhānadvayato parihīno.",
  "tika-s0404t11:9_0": "Gāvīupamāsuttavaṇṇanā niṭṭhitā.",
  "tika-s0404t11:10_0": "5. Jhānasuttavaṇṇanā",
  "tika-s0404t11:11_0": "36.",
  "tika-s0404t11:11_1": "Pañcame aniccatoti iminā niccappaṭikkhepato tesaṁ aniccatamāha.",
  "tika-s0404t11:11_2": "Tato eva udayavayavantato vipariṇāmato tāvakālikato ca te aniccāti jotitaṁ hoti.",
  "tika-s0404t11:11_3": "Yañhi niccaṁ na hoti,",
  "tika-s0404t11:11_4": "taṁ udayavayaparicchinnajarāya maraṇena cāti dvedhā vipariṇataṁ ittarakkhaṇameva ca hoti.",
  "tika-s0404t11:11_5": "Dukkhatoti na sukhato.",
  "tika-s0404t11:11_6": "Iminā sukhappaṭikkhepato tesaṁ dukkhatamāha.",
  "tika-s0404t11:11_7": "Tato eva ca abhiṇhappaṭipīḷanato dukkhavatthuto ca te dukkhāti jotitaṁ hoti.",
  "tika-s0404t11:11_8": "Udayavayavantatāya hi te abhiṇhappaṭipīḷanato nirantaradukkhatāya dukkhasseva ca adhiṭṭhānabhūto.",
  "tika-s0404t11:11_9": "Paccayayāpanīyatāya rogamūlatāya ca rogato.",
  "tika-s0404t11:11_10": "Dukkhatāsūlayogato kilesāsucipaggharato uppādajarābhaṅgehi uddhumātapakkabhijjanato ca gaṇḍato.",
  "tika-s0404t11:11_11": "Pīḷājananato antotudanato dunnīharaṇato ca sallato.",
  "tika-s0404t11:11_12": "Avaḍḍhiāvahanato aghavatthuto ca aghato.",
  "tika-s0404t11:11_13": "Aseribhāvajananato ābādhappatiṭṭhānatāya ca ābādhato.",
  "tika-s0404t11:11_14": "Avasavattanato avidheyyatāya ca parato.",
  "tika-s0404t11:11_15": "Byādhijarāmaraṇehi palujjanīyatāya palokato.",
  "tika-s0404t11:11_16": "Sāminivāsīkārakavedakaadhiṭṭhāyakavirahato suññato.",
  "tika-s0404t11:11_17": "Attappaṭikkhepaṭṭhena anattato.",
  "tika-s0404t11:11_18": "Rūpādidhammāpi yathā na ettha attā atthīti anattā,",
  "tika-s0404t11:11_19": "evaṁ sayampi attā na hontīti anattā.",
  "tika-s0404t11:11_20": "Tena abyāpārato nirīhato tucchato anattāti dīpitaṁ hoti.",
  "tika-s0404t11:12_0": "Lakkhaṇattayameva sukhāvabodhanatthaṁ ekādasahi padehi vibhajitvā gahitanti dassetuṁ “yasmā aniccato”tiādi vuttaṁ.",
  "tika-s0404t11:12_1": "Antosamāpattiyanti samāpattīnaṁ sahajātatāya samāpattīnaṁ abbhantare cittaṁ paṭisaṁharatīti tappaṭibaddhachandarāgādikilesavikkhambhanena",
  "tika-s0404t11:12_2": "vipassanācittaṁ paṭisaṁharati.",
  "tika-s0404t11:12_3": "Tenāha “moceti apanetī”ti.",
  "tika-s0404t11:12_4": "Savanavasenāti “sabbasaṅkhārasamatho”tiādinā savanavasena.",
  "tika-s0404t11:12_5": "Thutivasenāti tatheva thomanāvasena guṇato saṁkittanavasena.",
  "tika-s0404t11:12_6": "Pariyattivasenāti tassa dhammassa pariyāpuṇanavasena.",
  "tika-s0404t11:12_7": "Paññattivasenāti tadatthassa paññāpanavasena.",
  "tika-s0404t11:12_8": "Ārammaṇakaraṇavaseneva upasaṁharati maggacittaṁ,",
  "tika-s0404t11:12_9": "“etaṁ santa”ntiādi pana avadhāraṇanivattitatthadassanaṁ.",
  "tika-s0404t11:12_10": "Yathā vipassanā “etaṁ santaṁ etaṁ paṇīta”ntiādinā asaṅkhatāya dhātuyā cittaṁ upasaṁharati,",
  "tika-s0404t11:12_11": "evaṁ maggo nibbānaṁ sacchikiriyābhisamayavasena abhisamento tattha labbhamāne sabbepi visese asammohato paṭivijjhanto tattha cittaṁ upasaṁharati.",
  "tika-s0404t11:12_12": "Tenāha “iminā pana ākārenā”tiādi.",
  "tika-s0404t11:13_0": "So tattha ṭhitoti so adandhavipassako yogī tattha tāya aniccādilakkhaṇattayārammaṇāya vipassanāya ṭhito.",
  "tika-s0404t11:13_1": "Sabbasoti sabbattha tassa tassa maggassa adhigamāya nibbattitasamathavipassanāsu.",
  "tika-s0404t11:13_2": "Asakkonto anāgāmī hotīti heṭṭhimamaggāvahāsu eva samathavipassanāya chandarāgaṁ pahāya aggamaggāvahāsu",
  "tika-s0404t11:13_3": "nikantiṁ pariyādātuṁ asakkonto anāgāmitāyameva saṇṭhāti.",
  "tika-s0404t11:14_0": "Samatikkantattāti samathavasena vipassanāvasena cāti sabbathāpi rūpassa samatikkantattā.",
  "tika-s0404t11:14_1": "Tenāha “ayaṁ hī”tiādi.",
  "tika-s0404t11:14_2": "Anenāti yoginā.",
  "tika-s0404t11:14_3": "Taṁ atikkammāti idaṁ yo paṭhamaṁ pañcavokāraekavokārapariyāpanne dhamme sammadeva sammasitvā te vissajjetvā",
  "tika-s0404t11:14_4": "tato arūpasamāpattiṁ samāpajjitvā arūpadhamme sammasati,",
  "tika-s0404t11:14_5": "taṁ sandhāya vuttaṁ.",
  "tika-s0404t11:14_6": "Tenāha “idāni arūpaṁ sammasatī”ti.",
  "tika-s0404t11:15_0": "Jhānasuttavaṇṇanā niṭṭhitā.",
  "tika-s0404t11:16_0": "6. Ānandasuttavaṇṇanā",
  "tika-s0404t11:17_0": "37.",
  "tika-s0404t11:17_1": "Chaṭṭhe okāsaṁ avasaraṁ adhigacchati etenāti okāsādhigamo,",
  "tika-s0404t11:17_2": "maggaphalasukhādhigamāya okāsabhāvato vā okāso,",
  "tika-s0404t11:17_3": "tassa adhigamo okāsādhigamo.",
  "tika-s0404t11:17_4": "Ettha ca dīghanikāyeneva pana suttantadesanāyaṁ paṭhamajjhānaṁ,",
  "tika-s0404t11:17_5": "catutthajjhānaṁ,",
  "tika-s0404t11:17_6": "arahattamaggoti tayo okāsādhigamā āgatā.",
  "tika-s0404t11:17_7": "Tattha paṭhamaṁ jhānaṁ pañca nīvaraṇāni vikkhambhetvā attano okāsaṁ gahetvā tiṭṭhatīti “paṭhamo okāsādhigamo”ti vuttaṁ.",
  "tika-s0404t11:17_8": "Catutthajjhānaṁ pana sukhadukkhaṁ vikkhambhetvā attano okāsaṁ gahetvā tiṭṭhatīti dutiyo okāsādhigamo.",
  "tika-s0404t11:17_9": "Arahattamaggo sabbakilese vikkhambhetvā attano okāsaṁ gahetvā tiṭṭhatīti “tatiyo okāsādhigamo”ti vutto.",
  "tika-s0404t11:17_10": "Idha pana vakkhamānāni tīṇi arūpajjhānāni sandhāya “okāsādhigamo”ti vuttaṁ.",
  "tika-s0404t11:17_11": "Tesaṁyeva ca gahaṇe kāraṇaṁ sayameva vakkhati.",
  "tika-s0404t11:18_0": "Sattānaṁvisuddhiṁ pāpanatthāyāti rāgādīhi malehi abhijjhāvisamalobhādīhi ca upakkilesehi kiliṭṭhacittānaṁ",
  "tika-s0404t11:18_1": "sattānaṁ visuddhipāpanatthāya samatikkamanatthāya.",
  "tika-s0404t11:18_2": "Āyatiṁ anuppajjanañhi idha “samatikkamo”ti vuttaṁ.",
  "tika-s0404t11:18_3": "Atthaṁ gamanatthāyāti kāyikadukkhassa ca cetasikadomanassassa cāti imesaṁ dvinnaṁ atthaṅgamāya,",
  "tika-s0404t11:18_4": "nirodhāyāti attho.",
  "tika-s0404t11:18_5": "Ñāyati nicchayena kamati nibbānaṁ,",
  "tika-s0404t11:18_6": "taṁ vā ñāyati paṭivijjhīyati etenāti ñāyo,",
  "tika-s0404t11:18_7": "samucchedabhāvo ariyamaggoti āha “sahavipassanakassa maggassā”ti.",
  "tika-s0404t11:18_8": "Paccakkhakaraṇatthāyāti attapaccakkhatāya.",
  "tika-s0404t11:18_9": "Parapaccayena vinā paccakkhakaraṇañhi “sacchikiriyā”ti vuccati.",
  "tika-s0404t11:18_10": "Asambhinnanti pittasemhādīhi apalibuddhaṁ anupahataṁ.",
  "tika-s0404t11:19_0": "Rāgānugato samādhi abhinato nāma hoti ārammaṇe abhimukhābhāvena pavattiyā,",
  "tika-s0404t11:19_1": "dosānugato pana apanato apagamanavasena pavattiyā,",
  "tika-s0404t11:19_2": "tadubhayappaṭikkhepena “na cābhinato na cāpanato”ti vuttanti āha “rāgavasenā”tiādi.",
  "tika-s0404t11:19_3": "Na sasaṅkhāraniggayhavāritagatoti lokiyajjhānacittāni viya na sasaṅkhārena sappayogena tadaṅgappahānavikkhambhanappahānavasena",
  "tika-s0404t11:19_4": "ca niggahetvā vāretvā ṭhito.",
  "tika-s0404t11:19_5": "Kiñcarahi kilesānaṁ chinnante uppanno.",
  "tika-s0404t11:19_6": "Tathābhūtaṁ phalasamādhiṁ sandhāyetaṁ vuttaṁ.",
  "tika-s0404t11:19_7": "Tenāha “na sasaṅkhārena…pe…",
  "tika-s0404t11:19_8": "chinnante uppanno”ti.",
  "tika-s0404t11:20_0": "Ānandasuttavaṇṇanā niṭṭhitā.",
  "tika-s0404t11:21_0": "7. Lokāyatikasuttavaṇṇanā",
  "tika-s0404t11:22_0": "38.",
  "tika-s0404t11:22_1": "Sattame lokāyatavādakāti āyatiṁ hitaṁ loko na yatati na viruhati etenāti lokāyataṁ,",
  "tika-s0404t11:22_2": "vitaṇḍasatthaṁ.",
  "tika-s0404t11:22_3": "Tañhi ganthaṁ nissāya sattā puññakiriyāya cittampi na uppādenti,",
  "tika-s0404t11:22_4": "taṁ vadantīti lokāyatavādakā.",
  "tika-s0404t11:23_0": "Daḷhaṁ thiraṁ dhanu etassāti daḷhadhanvā,",
  "tika-s0404t11:23_1": "so eva “daḷhadhammā”ti vutto.",
  "tika-s0404t11:23_2": "Paṭisattuvidhamanatthaṁ dhanuṁ gaṇhātīti dhanuggaho.",
  "tika-s0404t11:23_3": "So eva usuṁ saraṁ asati khipatīti issāso.",
  "tika-s0404t11:23_4": "Dvisahassathāmanti lohādibhāraṁ vahituṁ samatthaṁ dvisahassathāmaṁ.",
  "tika-s0404t11:23_5": "Tenāha “dvisahassathāmaṁ nāmā”tiādi.",
  "tika-s0404t11:23_6": "Daṇḍeti dhanudaṇḍe.",
  "tika-s0404t11:23_7": "Yāva kaṇḍappamāṇāti dīghato yattakaṁ kaṇḍassa pamāṇaṁ,",
  "tika-s0404t11:23_8": "tattake dhanudaṇḍe ukkhittamatte āropitesuyeva jiyādaṇḍesu so ce bhāro pathavito muccati,",
  "tika-s0404t11:23_9": "evaṁ idaṁ dvisahassathāmaṁ nāma dhanūti daṭṭhabbaṁ.",
  "tika-s0404t11:23_10": "Uggahitasippoti uggahitadhanusippo.",
  "tika-s0404t11:23_11": "Katahatthoti thirataraṁ lakkhesu avirajjhanasarakkhepo.",
  "tika-s0404t11:23_12": "Īdiso pana tattha vasibhūto katahattho nāma hotīti āha “ciṇṇavasibhāvo”ti.",
  "tika-s0404t11:23_13": "Kataṁ rājakulādīsu upecca asanaṁ etena so katūpāsanoti āha “rājakulādīsu dassitasippo”ti.",
  "tika-s0404t11:23_14": "Evaṁ katanti evaṁ antosusirakaraṇādinā sallahukaṁ kataṁ.",
  "tika-s0404t11:24_0": "Lokāyatikasuttavaṇṇanā niṭṭhitā.",
  "tika-s0404t11:25_0": "8-9. Devāsurasaṅgāmasuttādivaṇṇanā",
  "tika-s0404t11:26_0": "39-40.",
  "tika-s0404t11:26_1": "Aṭṭhame abhiyiṁsūti kadā abhiyiṁsu?",
  "tika-s0404t11:26_2": "Yadā balavanto ahesuṁ, tadā.",
  "tika-s0404t11:26_3": "Tatrāyamanupubbikathā –",
  "tika-s0404t11:26_4": "sakko kira magadharaṭṭhe macalagāmake magho nāma māṇavo hutvā tettiṁsa purise gahetvā kalyāṇakammaṁ karonto",
  "tika-s0404t11:26_5": "satta vatapadāni pūretvā tattha kālaṅkato devaloke nibbatti.",
  "tika-s0404t11:26_6": "Taṁ balavakammānubhāvena saparisaṁ sesadevatā dasahi ṭhānehi adhigaṇhantaṁ disvā “āgantukadevaputtā āgatā”ti nevāsikā gandhapānaṁ sajjayiṁsu.",
  "tika-s0404t11:26_7": "Sakko sakaparisāya saññaṁ adāsi “mārisā mā gandhapānaṁ pivittha,",
  "tika-s0404t11:26_8": "pivanākāramattameva dassethā”ti.",
  "tika-s0404t11:26_9": "Te tathā akaṁsu.",
  "tika-s0404t11:26_10": "Nevāsikadevatā suvaṇṇasarakehi upanītaṁ gandhapānaṁ yāvadatthaṁ pivitvā mattā tattha tattha suvaṇṇapathaviyaṁ patitvā sayiṁsu.",
  "tika-s0404t11:26_11": "Sakko “gaṇhatha puttahatāya putte”ti te pādesu gahetvā sinerupāde khipāpesi.",
  "tika-s0404t11:26_12": "Sakkassa puññatejena tadanuvattakāpi sabbe tattheva patiṁsu.",
  "tika-s0404t11:26_13": "Te sineruvemajjhakāle saññaṁ labhitvā, “tātā,",
  "tika-s0404t11:26_14": "suraṁ na pivimha,",
  "tika-s0404t11:26_15": "suraṁ na pivimhā”ti āhaṁsu.",
  "tika-s0404t11:26_16": "Tato paṭṭhāya asurā nāma jātā.",
  "tika-s0404t11:26_17": "Atha nesaṁ kammapaccayautusamuṭṭhānaṁ sinerussa heṭṭhimatale dasayojanasahassaṁ asurabhavanaṁ nibbatti.",
  "tika-s0404t11:26_18": "Sakko tesaṁ nivattitvā anāgamanatthāya ārakkhaṁ ṭhapesi.",
  "tika-s0404t11:26_19": "Yaṁ sandhāya vuttaṁ –",
  "tika-s0404t11:27_0": "“Antarā dvinnaṁ ayujjhapurānaṁ,",
  "tika-s0404t11:28_0": "Pañcavidhā ṭhapitā abhirakkhā;",
  "tika-s0404t11:29_0": "Uraga-karoṭi-payassa ca hārī,",
  "tika-s0404t11:30_0": "Madanayutā caturo ca mahatthā”ti. ;",
  "tika-s0404t11:31_0": "Dve nagarāni hi yuddhena gahetuṁ asakkuṇeyyatāya ayujjhapurāni nāma jātāni devanagarañca asuranagarañca.",
  "tika-s0404t11:31_1": "Yadā hi asurā balavanto honti,",
  "tika-s0404t11:31_2": "atha devehi palāyitvā devanagaraṁ pavisitvā dvāre pidahite asurānaṁ satasahassampi kiñci kātuṁ na sakkoti.",
  "tika-s0404t11:31_3": "Yadā devā balavanto honti,",
  "tika-s0404t11:31_4": "athāsurehi palāyitvā asuranagarassa dvāre pidahite sakkānaṁ satasahassampi kiñci kātuṁ na sakkoti.",
  "tika-s0404t11:31_5": "Iti imāni dve nagarāni ayujjhapurāni nāma.",
  "tika-s0404t11:31_6": "Tesaṁ antarā etesu uragādīsu pañcasu ṭhānesu sakkena ārakkhā ṭhapitā.",
  "tika-s0404t11:31_7": "Tattha uragasaddena nāgā gahitā.",
  "tika-s0404t11:31_8": "Te hi udake balavanto honti,",
  "tika-s0404t11:31_9": "tasmā sinerussa paṭhamālinde etesaṁ ārakkhā.",
  "tika-s0404t11:31_10": "Karoṭisaddena supaṇṇā gahitā.",
  "tika-s0404t11:31_11": "Tesaṁ kira karoṭi nāma pānabhojanaṁ,",
  "tika-s0404t11:31_12": "tena taṁ nāmaṁ labhiṁsu,",
  "tika-s0404t11:31_13": "dutiyālinde tesaṁ ārakkhā.",
  "tika-s0404t11:31_14": "Payassahārisaddena kumbhaṇḍā gahitā,",
  "tika-s0404t11:31_15": "dānavarakkhasā kira te,",
  "tika-s0404t11:31_16": "tatiyālinde tesaṁ ārakkhā.",
  "tika-s0404t11:31_17": "Madanayutasaddena yakkhā gahitā.",
  "tika-s0404t11:31_18": "Visamacārino kira te yujjhasoṇḍā,",
  "tika-s0404t11:31_19": "catutthālinde tesaṁ ārakkhā.",
  "tika-s0404t11:31_20": "Caturo ca mahattāti cattāro mahārājāno vuttā,",
  "tika-s0404t11:31_21": "pañcamālinde tesaṁ ārakkhā,",
  "tika-s0404t11:31_22": "tasmā yadi asurā kupitāvilacittā devapuraṁ upayanti yujjhituṁ.",
  "tika-s0404t11:31_23": "Yaṁ girino paṭhamaṁ paribhaṇḍaṁ,",
  "tika-s0404t11:31_24": "taṁ uragā paṭibāhayanti.",
  "tika-s0404t11:31_25": "Evaṁ sesesu sesā.",
  "tika-s0404t11:32_0": "Te pana asurā āyuvaṇṇayasaissariyasampattīhi tāvatiṁsasadisāva,",
  "tika-s0404t11:32_1": "tasmā antarā attānaṁ ajānitvā pāṭaliyā pupphitāya “na idaṁ devanagaraṁ,",
  "tika-s0404t11:32_2": "tattha pāricchattako pupphati,",
  "tika-s0404t11:32_3": "idha pana cittapāṭalī,",
  "tika-s0404t11:32_4": "jarasakkenāmhākaṁ suraṁ pāyetvā vañcitā,",
  "tika-s0404t11:32_5": "devanagarañca no gahitaṁ, gacchāma,",
  "tika-s0404t11:32_6": "tena saddhiṁ yujjhissāmā”ti hatthiassarathe āruyha suvaṇṇarajatamaṇiphalakāni gahetvā yuddhasajjā hutvā",
  "tika-s0404t11:32_7": "asurabheriyo vādentā mahāsamudde udakaṁ dvidhā bhetvā uṭṭhahanti.",
  "tika-s0404t11:32_8": "Te deve vuṭṭhe vammikamakkhikā vammikaṁ viya sineruṁ āruhituṁ ārabhanti.",
  "tika-s0404t11:32_9": "Atha nesaṁ paṭhamaṁ nāgehi saddhiṁ yuddhaṁ hoti.",
  "tika-s0404t11:32_10": "Tasmiṁ kho pana yuddhe na kassaci chavi vā cammaṁ vā chijjati,",
  "tika-s0404t11:32_11": "na lohitaṁ uppajjati,",
  "tika-s0404t11:32_12": "kevalaṁ kumārakānaṁ dārumeṇḍakayuddhaṁ viya aññamaññasantāsanamattameva hoti.",
  "tika-s0404t11:32_13": "Koṭisatāpi koṭisahassāpi nāgā tehi saddhiṁ yujjhitvā te asurapuraṁyeva pavesetvā nivattanti.",
  "tika-s0404t11:32_14": "Yadā pana asurā balavanto honti,",
  "tika-s0404t11:32_15": "atha nāgā osakkitvā dutiye ālinde supaṇṇehi saddhiṁ ekatova hutvā yujjhanti.",
  "tika-s0404t11:32_16": "Esa nayo supaṇṇādīsupi.",
  "tika-s0404t11:32_17": "Yadā pana tāni pañcapi ṭhānāni asurā maddanti,",
  "tika-s0404t11:32_18": "tadā ekato sampiṇḍitānipi tāni pañca balāni osakkanti.",
  "tika-s0404t11:32_19": "Atha cattāro mahārājāno gantvā sakkassa taṁ pavattiṁ ārocenti.",
  "tika-s0404t11:32_20": "Sakko tesaṁ vacanaṁ sutvā diyaḍḍhayojanasatikaṁ vejayantarathaṁ āruyha sayaṁ vā nikkhamati,",
  "tika-s0404t11:32_21": "ekaṁ puttaṁ vā peseti.",
  "tika-s0404t11:32_22": "Yadā devā puna apaccāgamanāya asure jiniṁsu,",
  "tika-s0404t11:32_23": "tadā sakko asure palāpetvā pañcasu ṭhānesu ārakkhaṁ datvā vediyapāde vajirahatthā indapaṭimāyo ṭhapesi.",
  "tika-s0404t11:32_24": "Asurā kālena kālaṁ uṭṭhahitvā paṭimāyo disvā “sakko appamatto tiṭṭhatī”ti tatova nivattanti.",
  "tika-s0404t11:32_25": "Idha pana yadā asurānaṁ jayo ahosi,",
  "tika-s0404t11:32_26": "devānaṁ parājayo,",
  "tika-s0404t11:32_27": "taṁ sandhāyetaṁ vuttaṁ –",
  "tika-s0404t11:32_28": "“parājitā ca,",
  "tika-s0404t11:32_29": "bhikkhave,",
  "tika-s0404t11:32_30": "devā apayiṁsuyeva uttarenābhimukhā,",
  "tika-s0404t11:32_31": "abhiyiṁsu asurā”ti.",
  "tika-s0404t11:33_0": "Dakkhiṇābhimukhā hutvāti cakkavāḷapabbatābhimukhā hutvā.",
  "tika-s0404t11:33_1": "Asurā kira devehi parājitā palāyantā cakkavāḷapabbatābhimukhaṁ gantvā cakkavāḷamahāsamuddapiṭṭhiyaṁ rajatapaṭṭavaṇṇe",
  "tika-s0404t11:33_2": "vālikāpuline yattha paṇṇakuṭiyo māpetvā isayo vasanti,",
  "tika-s0404t11:33_3": "tattha gantvā isīnaṁ assamapadena gacchantā “sakko imehi saddhiṁ mantetvā amhe nāseti,",
  "tika-s0404t11:33_4": "gaṇhatha puttahatāya putte”ti kupitā assamapade pānīyaghaṭacaṅkamanapaṇṇasālādīni viddhaṁsenti.",
  "tika-s0404t11:33_5": "Isayo araññato phalāphalaṁ ādāya āgatā disvā puna dukkhena paṭipākatikaṁ karonti,",
  "tika-s0404t11:33_6": "tepi punappunaṁ tatheva parājitā gantvā vināsenti.",
  "tika-s0404t11:33_7": "Tena vuttaṁ –",
  "tika-s0404t11:33_8": "“parājitā ca kho,",
  "tika-s0404t11:33_9": "bhikkhave,",
  "tika-s0404t11:33_10": "asurā apayiṁsuyeva dakkhiṇenābhimukhā”ti.",
  "tika-s0404t11:33_11": "Navamaṁ uttānatthameva.",
  "tika-s0404t11:34_0": "Devāsurasaṅgāmasuttādivaṇṇanā niṭṭhitā.",
  "tika-s0404t11:35_0": "10. Tapussasuttavaṇṇanā",
  "tika-s0404t11:36_0": "41.",
  "tika-s0404t11:36_1": "Dasame pakkhandatīti pavisati.",
  "tika-s0404t11:36_2": "Pasīdatīti pasādaṁ abhiruciṁ āpajjati,",
  "tika-s0404t11:36_3": "patiṭṭhāti vimuccatīti attho.",
  "tika-s0404t11:36_4": "Kathāpābhatanti kathāya mūlaṁ.",
  "tika-s0404t11:36_5": "Mūlañhi “pābhata”nti vuccati. Yathāha –",
  "tika-s0404t11:37_0": "“Appakenapi medhāvī, pābhatena vicakkhaṇo;",
  "tika-s0404t11:38_0": "Samuṭṭhāpeti attānaṁ, aṇuṁ aggiṁva sandhama”nti. ;",
  "tika-s0404t11:39_0": "Tenevāha “kathāpābhatanti kathāmūla”nti.",
  "tika-s0404t11:39_1": "Vitakkaggahaṇeneva taṁsahacarito vicāropi gahito.",
  "tika-s0404t11:39_2": "Tenevettha bahuvacananiddeso katoti āha “vitakkesūti vitakkavicāresū”ti.",
  "tika-s0404t11:40_0": "Tapussasuttavaṇṇanā niṭṭhitā.",
  "tika-s0404t11:41_0": "Mahāvaggavaṇṇanā niṭṭhitā."
}